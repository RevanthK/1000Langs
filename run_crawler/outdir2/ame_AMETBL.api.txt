40001001	Arrpa' all akellkareth Jesucristo pa'tañneshañ e'ñe pa'so'chñexhnowenet. Jesucristopa' David po'mhreneñ, e'ñe Abrahamotheñ. Allowen añ so'chñetspa' ñeñthara mereñtsorekmoet.
40001002	Abrahampa' chemere'tana Isaac. Isaacñapa' chemere'tana Jacob. Jacobñapa' chemere'tana Judá epoet ñamha pa'mo'nasheñexhno.
40001003	Judáñapa' chemere'tana Fares epoet ñamha Zara. Ñet pachoretpa' añ pa'so'cheñ Tamar. Faresñapa' chemere'tana Esrom. Esromñapa' chemere'tana Aram.
40001004	Aramñapa' chemere'tana Aminadab. Aminadabñapa' chemere'tana Naasón. Naasónñapa' chemere'tana Salmón.
40001005	Salmónñapa' chemere'tana Booz. Ña pachorpa' añ pa'so'cheñ Rahab. Boozñapa' chemere'tana Obed. Ña pachorpa' añ pa'so'cheñ Rut. Obedñapa' chemere'tana Isaí.
40001006	Isaíñapa' chemere'tana David ñeñth amhcha'tarethtatse'th. Davidñapa' chemere'tana Salomón. Ñeñthpa' arroth Urías poethaporoth.
40001007	Salomónñapa' chemere'tana Roboam. Roboamñapa' chemere'tana Abías. Abíasñapa' chemere'tana Asa.
40001008	Asañapa' chemere'tana Josafat. Josafatñapa' chemere'tana Joram. Joramñapa' chemere'tana Uzías.
40001009	Uzíasñapa' chemere'tana Jotam. Jotamñapa' chemere'tana Acaz. Acazñapa' chemere'tana Ezequías.
40001010	Ezequíasñapa' chemere'tana Manasés. Manasésñapa' chemere'tana Amón. Amónñapa' chemere'tana Josías.
40001011	Josíasñapa' chemere'tana Jeconías epoet ñamha pa'mo'nasheñexhno. Ñewa, Josíaspa' alla chemere'tos allempo axhapatarethtet allaphar all anetso ñeñth pa'so'cheñ Babilonia.
40001012	Allempo waxherret Babiloniothpa' Jeconíasñapa' chemere'twerrana Salatiel. Salatielñapa' chemere'tana Zorobabel.
40001013	Zorobabelñapa' chemere'tana Abiud. Abiudñapa' chemere'tana Eliaquim. Eliaquimñapa' chemere'tana Azor.
40001014	Azorñapa' chemere'tana Sadoc. Sadocñapa' chemere'tana Aquim. Aquimñapa' chemere'tana Eliud.
40001015	Eliudñapa' chemere'tana Eleazar. Eleazarñapa' chemere'tana Matán. Matánñapa' chemere'tana Jacob.
40001016	Jacobñapa' chemere'tana José ñeñthepa'tcha' poerrollar pha' María. Maríañapa' cheyore'tana Jesús, ñeñthara ñeñth Cristotats.
40001017	Allempotheñ korre'th Abraham tharrempowa allempo korre'th ñamha David, ñeñthña allponsheña chemeresha'tnomoetspa' allo'tsenka'ye xharrasheña poechenet pa'tatssheña. Ñamha allempotheñ korre'th David tharrempowa allempo axhapatarethtet Babilonio, ñeñthpa'xho'ña allo'tsenerrerr xharrasheña poechena pa'tatssheña ñeñth allponsheña chemeresha'terrtserr allempo. Ñamha allempotheñ axhapatarethtet Babilonio tharrempowa allempo eñalleta Cristo, ñeñthpa'xho'ña allo'tsenerrerr xharrasheña poechenet pa'tatssheñet ñeñth allponsheña chemeresha'tnerrtserr tharrempowa allempo eñalleta ñamha Cristo.
40001018	The'pa' o'ch neserrpare'tatas attho allempo eñalleta Jesús. Allempoña María ñeñthcha' pachor pha' Jesúspa' añka'ye o'patenaya José ño'ch yore'. Ama yoreña'pa' Maríañapa' awepa't axhomenta Parets Poekamkëñoth.
40001019	Joséña ñeñthcha' poerrollar pha'pa' ñañapa' e'ñe kowen acheñer ñeñtho'marña ñapa' ama moeno o'ch penkach. Ñañapa' ateth kothape'ch o'ch ser e'ñe a'nawotha.
40001020	Allempoña ateth kothape'chenpa' machayotho' orrtoña Yompor po'mhllañotheñer. Ñeñth orrtoya poexhopoñopa' ateth otos: —José Davidna'tare, amach pha'llpatsto; pokte'ka'ye o'ch peyore María ñeñthcha' pethapor pepha' tharro'mar ñapa' o'ka'ye axhomenta Parets Poekamkëñoth.
40001021	The'pa' eñalletatancha' asheñorr, ñeñthñapa' pesochcha' Jesús tharro'mar ñapa' ñeñthcha' a'keshphaterre' pa'cheñer po'chñarothet. Arrpa' allowa ñeñth ateth och mellañotheñ.
40001022	Ñeñthpa' tharro'mar ateth pha atthoch etsota ñeñth ateth eñorana'tane'th Isaías ñeñth a'mhtawete'th Yompor po'ñoñ, ñeñthpa' ateth ote'th:
40001023	Ñeñthña shopshesha'pa' amach a'phllarethotheye' axhomento; cheyore'tanach asheñorr, ñeñthñapa' sochetcha' Emanuel. Ñeñth ña so'chñetspa' ateth oten: The'ña Paretspa' e'ñe parro'tseney.
40001024	Allempoña José oyerr ñemoth, ateth och Yompor po'mhllañotheñerpa' ñañapa' atethxho' pha. Yoran María ñeñthcha' poethapor pha'.
40001025	Tharraña ñapa' ama a'phlleñe tharrempowa allempoch emare'twa; ñeñthña asheñorrpa' soch JESÚS.
40002001	Allempo eñalleta Jesús all Beléño, e'ñe alla Judeopa' añ amhcha'tarethtatse'th Herodes. O'ña eñalletwapa' eñotañnesha'ña waxha'tet alloth wena atsrrethpa' o' xhaxha'tet Jerusaléño.
40002002	Ñetñapa' ateth otyesoset: —¿Erro'tsena'tña ñeñth eñalletatsa ñeñthcha' pa'mhcha'tarether pha' judionesha'? Yapa' yeñoteñ o' eñalleta tharro'mar yapa' o' yentoñ po'rantor alloth wena atsrreth; yapa' ñeñthekopña yewena o'ch yekonkorpana'teña'.
40002003	Allempoña amhcha'tareth Herodes e'man ateth ñoñetspa' ñañapa' ñeñtha na' poeyoxhro ama eñmato poeyoxhro. Allowen jerusaléño'marnesha'pa'xho'ña ama esesha' eñmatatseto ñamet poeyoxhreto.
40002004	Allempoñapa' agotatan amhcha'tarethnesha' ñeñthara judioneshet; o'ch apxhet allowen kornanesha' ñeñth atarr sherbha'yets judioneshakop. O'ch apxhet ñamha ñeñth atarr etsotayene' ñoñets ñeñth ateth anareth judioneshakop. Allña a'phtho'tyesanet: —¿Erra't otete'thña allcha' eñalletaña ñeñthcha' Cristoterrets?
40002005	Ñetñapa' ateth ochet: —Arr anetso Beléño allara Judeo tharro'mar kellkopa' ateth anwareth, ateth kellkë'th ñeñth a'mhtaye'th Yompor po'ñoñ. Ñeñthpa' Yomporña ateth otatse'th:
40002006	Añ Beléñ ñeñth judana'tarnesha' po'patseñ, e'ñe po'ñoxh ñeñth anetser ñeñth atarr asherben entyeñet allowen ñeñth amhcha'tarethetyetsa allo'marnesha'. Tharro'mar all Beléño allcha' eñalleterra ñamha ñeñthcha' atarr amhcha'tarethterrtsa ñeñthcha' kowamperre' allowen neyochreshaxhno ñeñthara israelnesha'.
40002007	Allempoña otwoset atethpa' Herodesñapa' e'ñe a'nawa agotaterran ñamha po'potantañ eñotañnesha' ñeñth xhaxha'tats allempo Jerusaléño. Allñapa' e'ñe akopha a'phtho'tare'tyesapanet: —Rantopa' ¿e'ñe'tña esempotheñña señch ñeñth sorrtoya ñenmath?
40002008	Allempoña eñotatosetpa' ñañapa' otanet: —The'pa' o'ch awes Beléño, e'ñech akopha se'nyesos ñeñth cheshatholl. Ñerra'm o'ch señchpa' o'ch sotwerren allochñapa' napa'xho'ña o'ch awen o'ch nekonkorpana'teña' namha.
40002009	Ñetñapa' allempo e'mwanmoet ateth otanet amhcha'tarethpa' allempoñapa' awanmoet. Rantoña ñeñth entnenet alloth wena atsrrethpa' ta'netsa alleneth senet, atthothapa' o' xhap e'ñe allo'tsen cheshatholl. O'ña xhap allo'tsen cheshathollpa' o' moechechosa e'ñe alla ento e'ñe pokto.
40002010	Allempoña enterreterr rantopa' atarr nanak koshet.
40002011	Allempoñapa' o' be'thososet pokollo, allña entoset cheshatholl epoet pachor María. Konkorpana'tosyetpa' ma'yochosyet. Torampesyesoset po'tsapotpa' aposet e'ñe attha oro, aposet tsach poese' ñeñth atarr eñmosath. Aposet ñamha eñmosath poerets.
40002012	Allempoña ñetpa' eñotatanet Yompor poexhopoño allochñapa' atthoch ama oñerreto Herodesesho'mar. Allempo poerrerret pa'nyetopa' aña kotherret po'poñ thoñ.
40002013	Poerraxherrtsetpa' Yomporña po'mhllañotheñerpa' alla orrterranerr José poexhopoñoth. Ñeñthpa' ateth otererr: —Petantaye'cha o'ch pha'yech cheshatholl pachore'na, orraye'chaph all anetso Egipto allcha' seyxhosa. Esempowañenñapa' o'ch alla noterrperr atethcha' pepha. Herodes po'ñoxhpa' e'natancha' añ cheshatholl atthoch moetsatach.
40002014	Allempoña o' tantapa' anman cheshatholl, pachore'na yeta tsapo, awanmoet Egipto.
40002015	Allñapa' alleneta atthothañapa' o' rromoen Herodes. Atthoña etsota Yompor po'ñoñ ateth ote'th ñeñth a'mhtaye'th po'ñoñ; ñeñthpa' Yompor ateth otatse'th: “Egiptothcha' nagotater Nechemer.”
40002016	Ñewa, allempoña Herodespa' o' eñoch xha sheka'nemh eñotañnesha'pa' ñañapa' ñeñtha atarr atsrre'mate'. Attho atsrre'ma nanakpa' allempoñapa' moeñan ñeñthcha' moetswe' allowen asheñorrothollesha' ñeñth Beléño'tsa'yen ñamha ñeñth allowen allampaño'tsa'yen Beléño. Allowen asheñorrothollesha' ñeñth echene' epa po'charña ama't ñamha allowen ñeñth eñalletyetsa chenta' e'ñe poktakma moetsanatwet. Ñewa, ñeñth ateth eñotatos eñotañnesha'pa' ñañapa' ateth kothape'ch awo'the' epa char eñalletwaña ñeñth cheshatholler.
40002017	Atthoña etsota ñeñth ateth ote'th Jeremías ñeñth a'mhtaye'th Yompor po'ñoñ awath; ñeñthpa' ateth ote'th:
40002018	Ñeñth anetser Ramopa' atarrcha' e'morrterra yaweñets, atarr gogatstena; allpa' Raquelka'ye ya'na'tene' poechoyoresha'; ama moeno o'ch esesha' emya'te' tharro'mar poechoyoresha'pa' ama eñallmeñe, o' e'ñe moetsanatwet.
40002019	Allempoña rroma Herodespa' Yomporña po'mhllañotheñerpa' alla orrterranerr José poexhopoño all Egipto.
40002020	Allñapa' otererr: —The'ñapa' o'ch petanterra, o'ch alla phaner cheshatholl pachore'na o'ch alla pepoerrerra israelnesha' pa'nyo; o'ka'ye kolla'waña ñeñth o'pataye'th añ cheshatholler ñeñtho'ch moetsayeñ.
40002021	Ateth otwepa' ñañapa' allentha tantena o' alla anerran cheshatholl pachore'na alla awerret israelnesha' pa'nyo.
40002022	Allempo awerretpa' ñetñapa' e'mare'tweret añ amhcha'tarethterrtsa Judeo ñeñth Herodesoñ poechemer ñeñth sochetsa Arquelao. Ñeñtho'marña mecha'tenet serrtset all. Poexhopoñoñapa' alla eñotatererr ñeñtho'marña allempopa' alla serr Galileo.
40002023	Xherr Galileopa' awerr patherr anetso ñeñth pa'so'cheñ Nazaret. Allñapa' alla yexha'werra. Atthothka'yeña etsotaña ñeñth ateth otyese'th ñeñth a'mhta'yesaye'th Yompor po'ñoñ; ñetpa' ateth otyesete'th ñeñthcha' Cristoterretspa' “oteñetcha' nazareto'marnesha'.”
40003001	Allempoñapa' orrta Juan ñeñth apatose' acheñenesha' Yomporekop. Ñañapa' arr serrpare'tatosanet amayo e'ñe alla Judeo.
40003002	Allñapa' ateth otosanet: —The'pa' o'ch sokthape'cherr ello kowen Yomporekop tharro'mar o' xhapmoch allempoch ayochreshathterra Yompor ñeñth poe'ntaño'tsen.
40003003	Ñewa, añmapa' ñokopka'ye eñose'thña Isaías ñeñth a'mhtaye'th awath Yompor po'ñoñ. Allempopa' ateth ote'th: E'morrterrach poesheñarr po'ñoñ all amayo allcha'ña serrpare'taterranña acheñenesha'. Poerranarothpa' añcha' toma'ntaterranet thoñ, ñeñthpa' atethcha' oterranet: “The'pa' o'ch sa'kowenetyes thoñ allcha' oñmos Partsesha', o'ch e'ñe sa'paxharretyesoñ pa'theph.” Arrpa' allowa ñeñth ateth akellkareth awathotheñ Cristokop.
40003004	Ñeñthña Juanpa' camello poe'ch apomotareth ñeñth pa'shtam pen. Allo chanena ñeñthpa' pa'rrom. Allñapa' rra'yesane'th awañchenklla ñeñtha poerrar pe'th epoet pets po'moñ.
40003005	Allempoña jerusaléño'marnesha'pa' xhokma waxha'tyenet ñesho ñamha allowen judeo'marnesha'. Waxha'tyeññaña ñamha allowen jordanaso'marnesha'.
40003006	Allña ñetpa' a'metha'yesoset po'chñaret, Juanñapa' apatyesapanet Yomporekop. Ñeñthña oñ all apatyesapanet añ pa'so'cheñ Jordanas.
40003007	Allempoña entapan shonte' saduceonesha' ñamha fariseonesha' ñeñthareta ñeñthet judioneshet. Ñetpa' tharro'mar waxhenet añ moenenet o'ch apatapanet Juan. Juanña serrpare'tatapanetpa' otapanet: —Sapa' ama kowenayayso atarr ashkarñathes, xha sottena ñerra'mrrathe' shechpha sompor sepen. Po'ñoxhka' ama eseshaye' sotenaye e'ñech sapatarethteñotha o'ch sekeshperra allochñapa' amach koñchatwerrso Yompor allempoch yoroxhtatwer tsapathoneth.
40003008	Napa' añcha'ña notapas o'ch sorrtatyes ñeñth e'ñe kowen enten Yompor ñeñth ateth pena ñeñth po'ñoxh o' kothape'cherran ello kowen Yomporekop.
40003009	Sapa' xha soteneñ seyoxhro año' es sepallteno, sapa' año' e'ñe seyemtena satañ Abrahamañ. Tharraña napa' o'ch notas amach ateth sokthape'chatsto tharro'mar ñeñthpa' ama esoye' enteñe Yompor. Tharro'mar o'ch notas ñerra'm Yompor moenetseñ ama't añ mapoe' ñeñth senten arr o'ch a'pnasereñ Abraham po'mhreneñ.
40003010	Ñeñtho'marña napa' o'ch notas ñerra'm amach sokthape'cherro kowen Yomporekop o' mameshamerra o'ch xhaponasa atthoch koñchaterres Yompor. O'ch netma'ntatasa ateth ñerra'mrrathe' allempo o'ch a'mata'tmochet tsach. O' e'ñe onañchachet gach allcha' tet e'ñe allowa wañen poepallaktar. Ñeñth allowen tsachexhno ñeñth ama kowenaye' me'tetsopa' a'mata'tweretcha' saprrochetcha' all worten tso' allcha' e'ñe a'poyatatweret.
40003011	Elloña Juanpa' ateth oterraneterr: —Ñeñthes kothape'cherre' kowen Yomporekop napa' ama't e'ñe po'ñoxh napatensoñ Yomporekop, napa' e'ñeka'ye oñochaya napatenes. Tharraña Cristo ñeñthcha' wapatsa chenta'pa' ñapa' añcha'ka'ye chorratossa Parets Poekamkëñ ñeñth ateth ñerra'm tso'. Ñapa' ñeñth atarr awamenkathesha' nañapa' ama tama awamenkatheyayno. Ñapa' ñeñthña atarr sherbets, nañapa' ama es nesherbeno atthoch ama't po'sapatapa' o'ch nanmoñ.
40003012	Ñapa' atarr awamenkath ñapa' ñach akrerre' allowen acheñenesha'. Ñapa' añ toma'ntena ñeñth orrene' poeshoshnat alloch shoshnan po'trigo o'ch e'ñe poe'llomhrochayamha. Ñeñthña poe'llomerpa' o'ch a'yapaxhe' o'ch añño'ch allekma añño'teñ e'ñe kowen. Poe'she'marñapa' o'ch wapore'ch tso allcha' e'ñe poywa. Ñeñthña tso'pa' ama emaya'pawo ama't errponaña. Ñeñthpa' allowa ateth serrpare'tatanet Juan.
40003013	Allempo wapa Jesús Galileoth, xhap Jordanaso allo'tsen Juan, ñapa' añ moenen o'ch apataph Juan Yomporekop.
40003014	Juanñapa' eñoratsa xha moeneñeñ o'ch emman Jesús. Ñeñthpa' ateth otaph: —Ama pokteyaye o'ch napatapaph pha, añña poktetsa phachña napatose'. Phapa' eso'marwachñaka'ye phonña nesho, phaka'yeña ñeñtheph atarr sherbets.
40003015	Jesúsñapa' ateth otererr: —Phapatapno'thach Juanacha' tharro'mar atethka'ye poktetsa o'ch yetsota allowen ñeñth poktetsa Partsokop. Allempoña Juanpa' e'ñe pokte' eñch,
40003016	allempoñapa' apatapan Jesús. E'ne apatwe'pa' o' xha'nerrña Jesús oñoth, enetñapa' awepa't atorarethta. Allothña e'ñe sowa'nma Parets Poekamkëñ, Jesúsñapa' e'ñe ateth entaph ñerra'mrrathe' yeph o' sowa'nma entoth, e'ñe xhap ñesho.
40003017	Allempoñapa' xha e'morrtatsa ñamha ñoñets entoth ateth eñorena Yompor. Ñeñthña ñoñetspa' ateth oten: —Añmapa' ñeñthña Nechemer ñeñth atarr nemorrentena. Ña atarr nanak nokshatene'.
40004001	Allempoña Parets Poekamkëñpa' anman Jesús all amayo. Ñeñthpa' añekop ateth pha atthochña allpa' o'ch wapoña oneñeth, tharro'mar ñapa' añ moeneñ o'ch ateth phatyes ñeñth ama pokteye' enteno Yompor.
40004002	Allñapa' ama rreno e'ñe aña thorrena atthoch etsotwan ora allowen ñeñth kowentetsa Pomporekop. Ñeñtho'marña ama't o' pa'tatsoch xharramatpa' ama't koñe'thapa' ama es rreno yetho ama't ñamha tsapo. O'ña pa'tatsoch xharramatwapa' xho cheporratsa.
40004003	Allempoñapa' wapoña oneñeth. Attho topatosan Jesúspa' ateth otos: —Pha ñerra'm po'ñoxhthe' Parets Poechemerephpa' o'ch phot: Añ mapoe' poenasepa' pan.
40004004	Jesúsñapa' ateth otaph: —Napa' ama nemno o'ch ateth nepha tharro'mar Yompor po'ñoñ ñeñth anwareth awathotheñ ñeñthpa' ateth oteney: “Alloweney acheñeneshoweneypa' ama e'ñe rreñtsa ñapoeth yokrramh yepeno. Añe'naña yokrramh yepen yekamkëñekop ñeñth allowen allpon oteney Yompor.”
40004005	Allempoña oneñethpa' o' anemh all Jerusaléño, ñeñth anetserpa' anareth Partsokop. Allñapa' a'tapatos nanak eno allowanen Parets pa'pakëll.
40004006	Allñapa' otwererr: —Phapa' ñerra'm po'ñoxhthe' Parets Poechemereph the'pa' phomacha arroth tharro'mar amach pha'tserrpho tharro'mar Parets po'ñoñ ñeñth anwareth ñeñthpa' ama'tña ateth oten: Yomporpa' o'ch moeñonaph po'mhllañotheñnaneshar ñeñthcha' pekwamphsapoe'. Ñetcha' phagapapoet, o'ch enatapapet atthoch amach pha'tserrphatka'toso mapyo.
40004007	Allempoña Jesúspa' alla otererr: —Añpa'xho'ña anwareth Yompor po'ñoño: “Amach ya'llokchame'tatsche Yompor ñeñth Yepartseshar yepen.”
40004008	Allempoña oneñethpa' o' alla anerranerr Jesús all atarr aspentho e'ñe a'noso. Allothña gatyeswererr allowen ñeñth allpon all amhcha'tarethetyena pa'namen acheñenesha' ñeñth yexha'yetsa errapharen añe patsro, gatyeswererr all atarr kowentatyeñet.
40004009	Oneñethñapa' alla otwererr: —Ñerra'm na pema'yocheñothen o'ch pekonkorpana'tna, napa' napaphcha' ora allowen ñeñth kowen pentyen arr.
40004010	Jesúsñapa' alla otererr: —The'pa' o'ch orrerreph oneñethe. Napa' ama nemno o'ch ateth nepha tharro'mar Yompor po'ñoñ ñeñth anwareth ñeñthpa' ateth oteney: “Añach ñapoeth yema'yochena Yompor ñeñth Yepartseshar yepen, e'ñech ñaptha yesherbe'.”
40004011	Allempoña oneñeth topatwawan Jesúspa' o' awerr o' kexhpa'ner. Allempoñapa' xhaxha'toña Yompor po'mhllañotheñnaneshar; ñetñapa' e'ñe kowen sherbhoset Jesús all. Arrpa' allowa wañ attho oneñethpa' topatenan Jesús allempo.
40004012	Allempoña Jesús e'mare'tan Juan o' yottamphset, ñañapa' allentha awerr Galileo.
40004013	Xherr Galileopa' ama a'powerro anetso Nazareto, arraña serr Capernaumo, allña yexha'werra. Ñeñth Capernaumpa' e'ñe sa'patophño'tsen, allara ñeñth otenet Zabulónnanesha' pa'netser ñamha Neftalenesha' pa'netser.
40004014	Ñeñthpa' allña yexha'werra allochñapa' atthoch etsota Isaías po'ñoñ ñeñth a'mhtaye'th Yompor po'ñoñ; ñeñth ñapa' ateth ote'th ñeñthe anetsrekop:
40004015	Ñeñth Zabulónnanesha' pa'netsro ñamha Neftalenesha' pa'netsro ñeñth all sa'patophño all Jordanas yomhta'n, allara Galileo all yexha'yena pa'namen acheñenesha' ñeñth ama judioneshayayeto.
40004016	Ñeñth acheñenesharpa' ñetpa' aña yexha'yenet ñeñth ama kowenaye' enteno Yompor; ñetpa' xha ottenet ñerra'm chekmeto'tseneta. Tharraña the'ñapa' o' enteret ñeñthcha' e'ñe kowen a'poetarsamperrawet pokthaphñet. Ñetña ama't aña o'patyesawetañe'th rromoeñets ñeñthara chenkëñets, the'ñapa' ama't ñokpoetpa' o' a'poetarsamphsarethterret e'ñe kowen. Arrpa' allowa ateth nane'th Isaías po'ñoñ.
40004017	Allempo xherr Jesús Galileo allempoña e'ñe ñenmath serrpare'tatwerranet all. Ñeñthpa' ateth otwerranet: —The'pa' o'ch sokthape'cherr ello kowen Yomporekop tharro'mar the'pa' o' xherrmoch allempoch ayochreshathterra Yompor ñeñth poe'ntaño'tsen.
40004018	Allempo Jesúspa' chopeñe'chyen all sa'patophño'mar; ñeñthña sa'ppa' añ pa'so'cheñ Galileas. Allñapa' entosan acheñ epsheña; ñeñthña poesheñarrpa' añ pa'so'cheñ Simón ñeñthara sochetsa Pedro epoet pa'mo'nasheñ Andrés. Ñetñapa' terrayetset e'ñe alla sa'po tharro'mar ñetpa' e'ñe ñeñtha po'tarwas penet.
40004019	Jesúsñapa' ateth otosanet: —The'ñapa' o'ch notas, soktha'n na atthoch neyochresha' neperres. Ñeñth ateth sepena awathotheñ e'ne' kak the'ñapa' o'ch neyxhaterres atthoch se'nerr ñamha acheñ ñeñthcha' same'ñaterra.
40004020	Ñetñapa' allorokma na'nmoet po'terrayapa' o' kothet Jesús.
40004021	Allempoña meterrerr allothpa' entwerranerr po'poñ acheñ epsheña; ñeñthña poesheñarrpa' añ pa'so'cheñ Jacobo epoet pa'mo'nasheñ Juan; ñeñthpa' Zebedeo poechemeresha'. Ñetñapa' po'noñtho'tsa'yenet; allo'tsen ñamha pomporet all a'kowenetyenet po'terraya. Jesúsñapa' xhore'twerraneterrpa' ateth otwerraneterr ñamet: —The'pa' o'ch soktha'n samha.
40004022	Ñetpa'xho'ña e'ñe allorokma na'nmoet po'noñth ñamha pomporet o' kothet ñamet Jesús atthoch poeyochresha' perranet ñamet.
40004023	Allempoñapa' chopeñe'chyes Jesús errapharen Galileo'mar. Yexhatyesosan judionesha' e'ñe ñet po'praweto. Allñapa' serrpare'tatosanet kowen ñoñets attho ayochreshathtena Yompor. A'krratyesosan acheñenesha'; ama't pa'namen osyenawet, ama't pa'namen a'prrama'yenawet, ñañapa' e'ñe a'krratyeswosanet.
40004024	Attheñapa' e'mare'twet errapharen ama't Sirio'mar. Wapatyesoñet allowen ñeñth moeroxhtatyen atsnañets. Wapatyesoñet ñeñth osyen pa'namen atsnañets ñamha ñeñth atserrphañaxhno. Wapatyesoñet ñamha ñeñth chorra'yena oneñeth ñamha ñeñth othañaxhno ñamha echarrtañaxhno. Allowenetpa' ñañapa' e'ñe a'krratyeswerranet.
40004025	Shonte' acheñenesha' ñeñth kotha'yese'. Kotha'yes galileo'marnesha', ñamha decapoliso'marnesha' ñamha jerusaléño'marnesha', ñamha judeo'marnesha'; ama't ñeñth yexhetsa Jordanaso yomhta'npa' o' e'ñe kotha'yeswet.
40005001	Allempoña entan shonte' acheñenesha' ñeñth kothene', Jesúsñapa' awo' aspentho. Allña anorrospa' waxha'toña allowen poeyochreshaxhno.
40005002	Ñañapa' yexhatapanetpa' ateth otapan acheñenesha' ñeñth po'ñoxh atarr kosheñtso'tsa'yenet:
40005003	—Nanak kosheñtso'tsa'yen allowen ñeñth ama esoye' asherbenaye' entyetso poeyoxhreto Yomporekop tharro'mar ñetpa' o'paterretcha' Yompor po'kowenña attho ayochreshathtena poe'ntañoth.
40005004	‘Nanak kosheñtso'tsa'yen allowen ñeñth lleka'yetsa Yomporekop tharro'mar ñetpa' koshaterranetcha' Yompor.
40005005	‘Nanak kosheñtso'tsa'yen allowen ñeñth ama añeye' e'neneto ñeñth e'ñe ñokpoeta tharro'mar ñetpa' o'pataterranetcha' Yompor allowanen pats.
40005006	‘Nanak kosheñtso'tsa'yen allowen ñeñth nanak moenene' o'ch e'ñe orrtatyenet ñeñth e'ñe pokte' enten Yompor. Ñetpa' e'ñe ateth moeneñet ñerra'mrrathe' xho nanak yachporrena ñamha nanakcha' yo'ñpa'ten. Nanak kosheñtso'tsa'yenet ñet tharro'mar Yomporña e'ñe ateth moenaterranet.
40005007	‘Nanak kosheñtso'tsa'yen allowen ñeñth nanak kowen moerannetsa tharro'mar elloña Yomporpa' atarrcha' moererranet ñet.
40005008	‘Nanak kosheñtso'tsa'yen allowen ñeñth e'ñe poeyoxhretopa' ama eñalle sosya'tsañ ama't koñe'tha tharro'mar ñetpa' enteretcha' Parets.
40005009	‘Nanak kosheñtso'tsa'yen allowen ñeñth xhokma amo'tstanna'tatenawet tharro'mar ñetpa' po'ñoxhcha' Yompor poechemer perranet.
40005010	‘Nanak kosheñtso'tsa'yen allowen ñeñth e'moñe'tyenet attho ñetpa' e'ñe pokte' es pha'yenet Yomporekop. Nanak kosheñtso'tsa'yenet tharro'mar ñetpa' o'paterretcha' Yompor po'kowenña attho ayochreshathtena poe'ntañoth.
40005011	‘Sapa'xho'ña nanak kosheñtso'tsa'yenes ñerra'm esempo errotwanen penset no'mar. Nanak kosheñtso'tsa'yenes ñerra'm xho sapa' sasare'tyenset, e'moñe'tyenset, pa'namen sosey toma'tampesyenset.
40005012	Xhokmoepa'chña soksha tharro'mar shonte' ñeñth o'patatensa Yompor poe'ntaño; ñeñthcha'ña atarr sokshaterre'. Ama't awathotheñ allempo ama se'ñalletena' atthekma e'moñe'tyesete'th ñamha ñeñth a'mhta'yesaye'th Yompor po'ñoñ.
40005013	‘Sapa' ñeñthes name'ñenaya añ netma'ntatensa ateth ñerra'm pos ñeñth atarr sherbene' allowen acheñenesha' arr patsro. Tharraña pospa' ñerra'm o'ch wañerr po'poserrteña amach errothenoth ellopa' ya'poserrtatere. Allempopa' o'wañcha' es sherbha' acheñeneshakop; añekpach sherberr o'ch yewapore'ch a'yo allcha' athmama'ch acheñenesha'.
40005014	‘Ñamha añ netma'ntatensa poetare' elloña ñeñthña atarr sherbene' acheñenesha' arr patsro. Sapa' xhokmach kowen es sorrtatyen. Atethcha' sepena ñerra'mrrathe' patherr anets ñeñth e'ñe a'noso'tsen aspentho. Ñeñthña anetserpa' xhokmach kowen orrtena allemhatheñ, amach errothenoth ma'natacheto.
40005015	Ñamha ñerra'm esempo ya'llchaten lampareñpa' ñeñthpa' ama tharrekpaye' ya'llchateñe o'ch ye'rramampes koymho. Ñeñthpa' añekopña ya'wortateñ o'ch yene' enoneth atthoch e'ñe xhoyo'tampeswan allowen ñeñth pokollo'tsa'yen.
40005016	Sapa' atthekmoepa'chña sorrtatyen ñeñth kowen enten Yompor. Allochñapa' po'potantañpa'xho'ña e'ñech kowenare' entennaset ateth es sorrtatyen kowen. Atthochña ñetpa'xho'ña kowentatapreterrnasetcha' Seyomporer ñeñth poe'ntaño'tsen.
40005017	Jesúsñapa' ateth oterraneterr: —Amach sokthape'chatsto napa' añekopthe' nowapa o'ch newapore'taterr Yompor po'ñoñ ñeñth awathotheñ ateth anareth ateth ñerra'm Moisés po'ñoñ ñamha añ po'ñoñ ñeñth kellka'yese'th ñeñth a'mhta'yesaye'th Yompor po'ñoñ. Napa' ama añekpaye' nowapo o'ch newapore'tach, napa' e'ñechka'yeña netsotatwer.
40005018	E'ñe po'ñoxh notenes: Ama awapore'tpawoyaye Yompor po'ñoñ ñeñth ateth anareth awathotheñ, ama't thayotheñ tharrempowach esempowañencha' chenka'werra pats ñamha enet. Ama't pathrra ñoñets ñeñth ateth anarethpa' amach chenkërro ama't e'ñe pathrra kellek poeshempothollowenpa' amach chenkërro ama't thayotheñ tharrempowach esempowañencha' e'ñe etsotwerra ñeñth ateth oten awathotheñ.
40005019	Ñeñtho'marña ñerra'm esesha' o'wañ e'ñeye' ame'ña'po' entan ama't pathrratholla ñoñets ñeñth ateth anareth awathotheñ ñamha ñerra'm atthach yexhatan po'potantañ, ñeñthña acheñerpa' amach tama sherbeno Yomporekop ñeñth attho ayochreshathtena ña poe'ntañoth. Tharraña ñerra'm esesha'chña e'ñe etsoterre' ñamha ñerra'm e'ñech ateth yexhatan po'potantañ, ñeñthña acheñerpa' ñeñthcha'ña atarr sherberrets Yomporekop atthoch ayochreshathterra ña.
40005020	Napa' o'ch notas, po'ñoxhka'ye sa ateth e'ñe pokte' es sorrtatyen, ellochña semhtana'twerepa'ch ateth es kowen orrtatyeneñ fariseonesha' ñamha añ ñeñth atarr etsotayenayeñ ñoñets ñeñth ateth anareth. Ñerra'm amach semhtana'twerranetopa' amach errothenoth so'pataprechoña Yompor po'kowenña attho ayochreshathtena ña poe'ntañoth. Atthoña ama't awathapa' amach sexherro all amhcha'tarethtena poe'ntaño.
40005021	Jesúsñapa' alla yerpaterraneterr ñeñth ateth anarethtete'th awathotheñ ñoñets, ñeñthpa' ateth oterraneterr: —Sa awathotheñpa' se'marthe'ña ateth otarethte'th awath acheñenesha'. Ñeñthpa' ateth otarethtete'th: “Amach moetsatsteto acheñ. Ñerra'm esesha' moetsene' acheñpa' ñapa'xho'ña moetseretcha' tharro'mar ñeñthothcha'ña o'patateret koñcheñets.”
40005022	Elloña na the'pa' o'ch noterres, ama't ñeñth attha e'moñe'tene' pamo'tspa' ñapa'xho'ña ñeñthothach o'patateret koñcheñets. Ñamha ñerra'm esesha' atarr sosyoth sochatse'teñet pamo'ts ñeñthpa'xho'ña ñeñthothach o'patateret koñcheñets allo'tsa'yen amhcha'tarethneshaxhno allekma a'poktatenet ñoñets. Ñamha ñerra'm esesha' poepenkare'teñoth atarr sosyoth sochatse'teñet pamo'ts ñeñthpa'xho'ña acheñerpa' añ o'patenaya tso' ñeñth parrarets errapharen.
40005023	‘Ñeñtho'marña napa' o'ch notas: Ñerra'm esempo xho es phapoen Yomporekop allekma sherbeñet Yompor allñapa' thaya o' peyerposya phamo'tsñapa' xha phatsrre'mateñ,
40005024	phañapa' ñeñthcha' phap Yomporpa' pena'ner alla. O'ch awerreph, pemo'nasheñña ñanom phamo'tsterra'. Allempochña pepoerrerra allekma sherbeñet Yompor allempochña phapwer Yompor ñeñth pho'patateña.
40005025	‘Ñamha ñerra'm esempo esesha' setmantene' o'ch anmaset amhcha'tarethesho allcha' sa'poktaterra' señoñ, sañapa' e'ñech allorokma samo'tstera ñeñth se'moñe'tene' thayepa'tñapa' ama sexhena' amhcha'tarethesho. Xhosachña amo'tsterraya ñeñth setmantene' the't atthoth pomataterrset amhcha'tarethesho ñañapa' o'ch pomoensa' guardiyesho ñeñthcha' seyottamphse'.
40005026	Po'ñoxhka'ye o'ch notas, ñerra'm xhoch yottamphsasetpa' allenasachka'ye o'pono allothpa' amachka'ye awen xha'nmaterrseto. Esempowañencha' xhoch sexha'nmaterret ñerra'm esempoch e'ñe setsa'twerra ora allowen ñeñth allpon kelle moenenet. Ama't e'ñe eptalla centavothollña ñerra'm ama setsa'tweña'pa' amachka'ye xha'nmaterrseto alloth. Ñeñtho'marña notenes o'ch e'ñe kowen samo'tstera ñeñth se'moñe'tene' thayepa'tñapa' ama xhennasa' ñeñth atarr yoroxhen senten sokop.
40005027	‘Ñamha sapa' awathotheñ se'marthe'ña ateth otarethte'th acheñenesha': “Amach chetapretatsteto thaporets.”
40005028	Elloña na the'pa' o'ch noterres, ñerra'm esesha' kowene' koyanesha' poeye'cheñoth, o'ka'ye ochña'tet poeyoxhreto.
40005029	‘Ñeñtho'marña notenes: Ñerra'm seklle' phatyenes ñeñth ama pokteye' enteno Yompor, añ poktetsa o'ch sekexhpoerr ñeñth seye'chena seklloyoth. Ñeñthpa' e'ñe ateth ñerra'mrrathe' xho serrothen seklle' o'ch sewapore'ch, ama't ñeñth seklle' sekowenrothe'tsen ñeñth atarr sesherbene'. Añña ama tama yoroxhenayaye sokop o'ch sa'ypo'ñer e'ne thayekma ñeñth sokthape'chatene' sosya'tsañ. Añcha'ña atarr yoroxhen sokop ñerra'm ama thayekma sa'ypo'ñerepa' esempowañenpa' orach wapore'terrset koñcha'poetso all parraren tso'. Ñeñthpa' añ toma'ntena ateth ñerra'mrrathe' o' ya'chenkaterr patherr yechets ama't yeklle' ama't yot, the't esempowañen ora yechtsowenpa' wapore'terryet koñcha'poetso.
40005030	Atthekma ñamha ñerra'm sotpa' phatyenes ñeñth ama pokteye' enteno Yompor añ poktetsa o'ch sekexhpoerr ñeñth ateth xhokma phatse'tatyenes sot. Ñeñthpa' e'ñe ateth ñerra'mrrathe' xho sepechen sotpa' o'ch sewapore'ch, ama't ñeñth sekowenrothe'tsen sot ñeñth atarr sesherbene'. Ñeñthpa' o'ch alla noterrserr. Añña ama tama yoroxhenayaye sokop o'ch sa'ypo'ñer e'ñe thayekma ñeñth sokthape'chatene' sosya'tsañ. Añcha'ña atarr yoroxhen sokop ñerra'm ama thayekma sa'ypo'ñerepa' esempowañenpa' orach wapore'terrset koñcha'poetso.
40005031	‘Ñamha the'pa' o'ch noterrserr po'poñ: Sapa' awathotheñpa' señoteñe'tña ateth otarethtete'th: “Ñerra'm esesha' serre' poethaporpa' apa'nmepa'ña papell all akellkareth atthoch kexhpoerran poethapor.”
40005032	Elloña na the'pa' o'ch noterres: Ñerra'm ama añekpaye' kexhpoerrano poethapor attho ama xhoye' agënano po'psheñeñ yakma, ñerra'm atthotha serran poethapor, ñañapa' ochña'taterrancha' poethaporeshe'mañ po'psheññeshoth; ñeñthpa' ama kowenaye' enteñe Yompor. Ñamha ñerra'm esesha'ña yorerre' ñeñth asarethpa' ñeñthña yakmarpa' xhach chetapretenan po'psheñeñ poethapor; ñeñthpa'xho'ña ama kowenaye' enteñe Yompor.
40005033	‘Ñamha the'pa' o'ch noterrserr po'poñ: Sa awathotheñpa' se'mare'tña ñeñth ateth otarethtete'th: “Amach e'ñe orrena na'yeneto po'ñoñet Parets pa'so'chño tharro'mar ñerra'm erra'tsen nene' po'ñoñ Parets pa'so'chño ñeñthpa' atarr womenk ñoñets amach attha poesatscheto, xhokmachña e'ñe a'poktatyenet ñeñth ateth o' nowetña po'ñoñet Parets pa'so'chño.” Ñeñthpa' atethka'ye otarethtete'thña awathotheñ.
40005034	Tharraña elloña na the'pa' o'ch noterres: Ama't e'ñe erra'tsena pa'so'chñopa' amach senatsto señoñ. Amach sotatsto o'ch sena' señoñ Yompor poe'ntañ pa'so'chño; ñeñthpa' ama tama womenkaye' senteññe ñeñthekop ateth senen señoñ. Tharro'mar napa' o'ch notas ama't poe'ntañpa' ñeñth po'konañ pen Parets ñeñtho'marña atthera atarr womenk ñerra'm Pamo'mte'.
40005035	Ñamha amach sotatsto o'ch sena' señoñ Yompor po'patseñ pa'so'chño tharro'mar ñeñthpa'xho'ña atthera atarr womenk tharro'mar ñeñthpa' ñeñthña nen Parets pa'tkoneth. Ñamha amach sotatsto o'ch sena' señoñ Jerusaléñ pa'so'chño tharro'mar ñeñthpa'xho'ña atthekma atarr womenk tharro'mar ñeñthpa'xho'ña ñeñth pa'netser pen Parets.
40005036	Ñamha amach sotatsto o'ch sena' señoñ e'ñe sa soñ pa'so'chño tharro'mar ñeñthpa'xho'ña ama soyaye seyexhkatar. Ama't e'ñe poepharra sechpa' amathe' errothenoth sello'tacheña sa. Ñamha ñerra'm esempoch sello'tenpa' amach errothenoth alla sa'kellwetatereña sa.
40005037	Ama't errothena sepha'yesa'chpa' atethcha' sotanna'tyesa: Ñeñthpa' atethcha'ka'ye yepe'. Ama palltenoña o'ch sena'yen señoñ ama't e'ñe esa pa'so'chño tharro'mar ñerra'm ateth sepha'yenapa' ñeñthpa' oneñetheshotha wena.
40005038	‘O'ch alla noterrserr po'poñ: Ñamha sapa' awathotheñ se'mare'tña ñeñth ateth otete'th: “Ñerra'm esesha' pochoklle'che' pamo'ts, semoñseñoth ñeñth apochoklle'charethpa' sepochoklle'ch ñamha ñeñth pochoklle'chene' pamo'ts. Ñamha ñerra'm esesha' poe'moñe'teñothan a'kayamphsan pamo'ts pa'spa' semoñseñothpa' sa'kayampes ñamha pa's ñeñth a'kayampene' pamo'ts pa's.” Ñeñthpa' atethka'ye otarethtete'thña awath.
40005039	Tharraña na the'pa' o'ch notas elloneth: Amach semoñsatstoña sa e'ñe sañeña ñerra'm esempo e'moñe'tyenset. Ateth ñerra'm esempo esesha' poe'moñe'teñothetas o'ch takllaset setsa'po sekowenroth, sañapa' poktepa'chña señch takllerrserrepa' ñamha po'pshemhtañoth.
40005040	Ñamha ñerra'm esempo esesha' moenene' o'ch temantaset atthoch poerratamphsaset seshtam, sañapa' poktepa'chña señch poerratamphsasetepa' seshtam ñeñth moenenet ama't ñamha po'pmañ seshtam allo sepmatena.
40005041	Ñamha ñerra'm esesha' sanmatsre'tatene' e'ñe attha patherr kilómetro, sañapa' poktepa'chña señch o'ch sanmatsre'ch ama't epa kilómetro.
40005042	Ñamha ñerra'm esesha' es senamoene', sañapa' sapepa'ch. Ñamha ñerra'm esesha'ch senamoene' o'ch es sarchapa' sañapa' sarchepa'ch.
40005043	‘Ñamha sapa' se'marthe'ña ateth otete'th awath: “Moeryetcha' pamo'tset ñeñth moerenawet. Tharraña ñeñth e'moñe'tenawetpa' ñetpa'xho'ña o'ch e'moñe'chet ñamet.” Ñeñthpa' atethka'ye otete'th ama't awathotheñ.
40005044	Tharraña naña the'pa' elloña o'ch noterres: Semoeryach ama't ñeñth se'moñe'tene'. Ñamha ñeñth sarrnomare'tenaya sañapa' o'ch senamaterrñañ Yompor pa'nateña. Ñamha ñeñth erroth sepene'pa' sañapa' añcha' ateth sephoñ ñeñth atarr kowen enten ña. Ñamha ñeñth sa'moeroxhtatene' sañapa' o'ch sema'yochampesya.
40005045	Atthochña sapa' eñotenset po'ñoxh poechemer penes Yompor ñeñth poe'ntaño'tsen tharro'mar sapa' añ sorrtatyen kowen ama't e'ñe allowenakop e'ñe ateth pena Sompor ñapa' e'ñe kowenare' es orrtatyen ama't allowenakop. Ateth ñapa' xhokma wapata'moenane'th po'poetarenña allowenakop ama't atsrre'mñathekop ñamha ñeñth kowenakop acheñer. Ñamha ñapa' xhokma watateñ añekop ñeñth e'ñe pokte' es pets ama't ñamha añekop ñeñth ama pokteye' es pha'yetso.
40005046	Ñeñtho'marña notenes: Ñerra'm aña e'ñe semorrentena ñeñth semorrentenaya samha ñeñthpa' amach e'ñeye' sorrtatenoña ñeñth e'ñe po'ñoxh kowentetsa, atthoña Yomporpa' amach es apoerrso ñeñthcha' atarr sokshaterre'. Tharro'mar ñeñth ama ame'ñenayo Yompor, ñetpa' aña morrentenet ñeñth e'ñe morrentenawet ñamet. Sapa' e'ñeka'ye señoteñ e'ñe ateth pena ñeñth poeshkëñothe'na cobrenan acheñenesha' shonte' kelle. Añña atarr kowentetsa ama't ñeñth ama yemorrentenayepa' o'ch yemorreñcha e'ñe kowen.
40005047	Ñamha ñerra'm e'ñe aña kowen sagën ñeñth e'ñe samo'ts sepen, ñeñthpa' amach errothenoth semhtanoña ñeñth ama ame'ñetso, tharro'mar ñetpa' e'ñe aña kowen agënet ñeñth e'ñe pamo'ts penet.
40005048	Ñeñtho'marña napa' notenes: Sapa' e'ñepa'chña kowenare' es sorrtatyen allowenakop e'ñe ateth pena Sompor ñeñth poe'ntaño'tsen e'ñe kowenare' es orrtatyenña ña.
40006001	Jesúsñapa' ateth oterraneterr: —E'ñech señota, amachña e'ñe sommo'cheñothe'naña es sorrtatyeno kowen Yomporekop atthoch acheñenesha'pa' o'ch entenset sapa' atarro' kowen acheñreseñ. Tharro'mar ñerra'm ñeñthekpa'na es sorrtatyen kowen, Yomporña ñeñth poe'ntaño'tsenpa' amach es apoerrsoña sa ñeñthcha' atarr sokshaterre'.
40006002	Ñerra'm esempo es sapoeñ wokchañnesha'pa' e'ñechña a'nawa sapoenanet. Sommo'cheñothpa' amach sotatsto entasepa' allowen acheñenesha' atthoch e'ñe kowen entasetañ. Tharro'mar ñeñthpa' ommoñathenesha' ateth petsa. Ñeñth ommoñathenesha'pa' ñerra'm esempo es apoeñet wokchañneshaxhnopa' o'ch orrtachet allo'tsa'yen allowen acheñenesha' all poerawo'mar ama't ñamha thoño'mar; atthochña allowen acheñenesha'pa' e'ñech kowen entenanetañ. Tharraña napa' o'ch notas, ñeñth ateth petsapa' Yomporñapa' amach es apoerraneto ñeñthcha' atarr koshaterrawet. Tharro'mar ñetpa' aña e'nenet acheñeneshach kowentatenawet. Ñetpa' e'ñech alla atsa'tarethterret.
40006003	Tharraña sapa' ñerra'm esempo es sapoeñ wokchañneshaxhno amach esesha' sotaphsa'tatsto ama't ñeñth e'ñe parro seyemtannena.
40006004	E'ñechña a'nawa es kowen sepha'yen, allochñapa' Sompor ñeñthña entene' allowen ñeñth a'nawa es sepha'yen, ñachña sapoerre' ñeñthcha' ello atarr sokshaterre'.
40006005	Jesúsñapa' ateth oterraneterr: —Ñamha ñerra'm esempo sema'yochena sapa' amach ateth sephatsto ateth pena ommoñathenesha'. Ñetpa' añekpaña ma'yochenet atthoch acheñenesha'pa' e'ñech kowen entenanetañ. Ñeñtho'marña allempo ma'yochenetpa' arrach thomyesoset all shontena acheñenesha' poerawo'mar amapa' all etsape'tyena thoñ allekma waxhena shonte' acheñenesha' atthochña allowen acheñenesha'pa' e'ñech kowen entenanetañ. Tharraña napa' po'ñoxhpa' o'ch notas: Ñeñth ateth ommo'chetsa Yomporñapa' amach apoerraneto ñeñthcha' koshaterrawet tharro'mar ñetpa' aña e'nenet acheñeneshach kowentatenawet. Ñetpa' e'ñech alla atsa'tarethterret.
40006006	Sañapa' ñerra'm esempo sema'yochenapa' o'ch sebe'thosyes so'ponro xhochña seyottamphsa atthochña sapa' amach sommo'cheñotha sema'yocheñoña Sompor, ñeñthpa' e'ñech ñapoeth allo'tsenes epas. Allochñapa' Sompor ñeñth e'ñe ñaptha sentene' ñachña sapoerre' ñeñthcha' ello atarr sokshaterre'.
40006007	‘Sa ñerra'm xho sema'yochenapa' amach attha nanak señosatsto atarr aton e'ñe orrena ñeñth ateth pena po'poñ acheñenesha' ñeñth ama ame'ñenayo ñeñth ya Yeyomporer. Ñetpa' atarr thematen ma'yochenetañpa' tharraña ñeñthach alla oterrete'th. Xhathe' otenapoetañ ñerra'm atarr thematen eñosetpa' e'ñethe' kowen entenanet Yompor atthoch e'ñe kowen e'mhñotenanet.
40006008	Sañapa' amach ateth sephatsto ateth penet ñet tharro'mar sapa' ama't ama es senamoena' sema'yocheñoth, Somporña e'ñe eñotwennas ñeñth sepallta'yena.
40006009	Sañapa' atethcha'ña kowen sema'yochaña sa: Yompore Partso ñeñtheph pe'ntaño'tsen, yentapepa'ch pha atarr Partsoph.
40006010	Xhapoepa'ch Nompore allempoch atarr pha'yochreshathterra arr patsro. Yetsotonapepa'ch arr patsro ñeñth ateth pemnen pha Nompore ñeñth ateth penet ñamha all pe'ntaño.
40006011	Xhokmoepa'ch Nompore phapoeney ñamha yokrramh ñeñth allpon yepallta'yena pathe'tets yeth.
40006012	Pephretna'wonayepa'ch Nompore allowen yo'chñar ñeñth ama pokteye' pentapretenye attho Nompore yapa'xho'ña yephretnannena ñerra'm esempo erroth yephannena.
40006013	Ñamha amach Nompore pemnatatsche sosya'tsañ o'ch atarr topateney. Añcha'ña xhoch Nompore pha'ypo'ñataterrey allowen sosya'tsañexhno. Tharro'mar e'ñe pha Nompore ayochreshathtetsa ñeñtheph atarr Partseshatets, e'ñe phaptha ñeñtheph Nompore aye'choxhtatarethtetsa e'ñe errponañowen. Ñeñthach nenamaph; ñeñthpa' atthetepa'ch Nompore.
40006014	‘Ñerra'm sa xhokma sephretnannena attho erroth sephannenapa' sapa'xho'ña xhokmach peretnerresña Sompor ñeñth poe'ntaño'tsen.
40006015	Tharraña ñerra'm ama xho sephretnannenopa' Somporpa'xho'ña amach peretnerrnasoña samha so'chñar.
40006016	Jesúsñapa' ateth oterraneterr: —Ñamha ñerra'm esempo semneñ sema'yocheñoth Yompor o'ch sekexhpa' serrar ñeñthpa' e'ñe pokte'. Tharraña ñeñthpa' ama añekpayaye atthoch entas acheñenesha' ñerra'm xha sellka'wena. Tharro'mar ñeñthpa' ommoñathenesha'ña ateth petsa. Ñetpa' ñerra'm esempo kexhpoenet poerrar Yomporekop ñetpa' atthach atsoklloyayenet allochñapa' atthoch eñotenanet acheñenesha' ñetpa' Yomporekpo' ateth penet. Tharraña na po'ñoxhpa' o'ch notas: Ñeñth ateth ommo'chetsa poethore'teñoth Yomporñapa' amach es apoerraneto ñeñthcha' atarr koshaterrawet. Tharro'mar ñetpa' aña e'nenet acheñeneshach kowentatenawet. Ñetpa' e'ñech alla atsa'tarethterret.
40006017	Tharraña sa ñerra'm esempo e'ñe sema'yocheñoth Yompor o'ch sekexhpa' serrar sapa' attherachña sorrtena e'ñech kowen satsamho'tyena ñamha se'paklle'chyena.
40006018	Allochña acheñenesha'pa' amach xha eñotaseto sapa' xho sekexhpoen serrar ma'yochaya Yompor. Sapa' e'ñech ñaptha Sompor sentene' ñeñth poe'ntaño'tsen. Allochñapa' Sompor ñeñth e'ñe ñaptha sentene' ñachña sapoerre' ñeñthcha' ello atarr sokshaterre'.
40006019	Jesúspa' alla oterrerr: —Ñamha amach seshonta'yesatsto chekmañats añe patsro ñeñthcha' atarr semorrentena. Ñeñthpa' atarr apomhpere'chña atarr aptsaña. Ama't eñethpa' o'ch be'thosamphsonasapa' o'ch yoratsre'tampeswas.
40006020	Yompor poe'ntañochña seshonta'yesña ñeñth e'ñe po'ñoxh sherbets. Ñeñthpa' ama apomhpere'chño ñamha ama aptsaño. Allpa' ama't eñethapa' ama be'theno atthoch yoratsre'tampeswas.
40006021	Tharro'mar ñerra'm all Yompor poe'ntaño seshonta'nen ñeñth atarr kowen senten, yeñoteñ e'ñe ñeñtha patherr senen seyoxhro ñeñthña atarr sherbets Yomporekop. Tharraña arr patsro ñerra'm aña seshonta'nen ñeñth atarr semorrentena, yeñoteñ e'ñe ñeñtha patherr senen seyoxhro ñeñthñapa' ama es sherbenoña Yomporekop.
40006022	-
40006023	Jesúsñapa' alla oterraneterr: —Yeklle'pa' añ toma'ntena ateth ñerra'm ñeñth po'lampareñ pen ora yechets. Ñerra'm e'ñe kowen womech yeklle'pa' e'ñech kowen entateney poetare'. Allochñapa' atthoch e'ñe kowen thorratyenana allemeñ yechets tharro'mar e'ñe kowen a'poetarsamphsarethtenet. Tharraña yeklle'ña ñerra'm ama e'ñe kowen womhcheyayepa' amach e'ñe kowenaye' entatenye poetare' atthochña amach eshkaye' thorratyenano allemeñ yechets tharro'mar xha ottena ñerra'mrrathe' chekmeto'tsa'yeneta. Atthekma pena ñamha yeyoxher. Ñerra'm e'ñe kowen yokthape'chyen yeyoxhro, ama aña es ye'nyeno ñeñth e'ñe yokpa, atthoña xhennayaña e'ñe ora allowen Yompor pokthaphña ñeñth po'kowenña pen. Atthoña ora yokthaphñapa' e'ñech a'poetarsamphsarethtena Yomporeshoth. Tharraña ñerra'm ama kowenaye' yokthape'cheno yeyoxhro, ñerra'm aña ye'nyen ñeñth e'ñe yokpa ñeñthpa' amach errothenoth a'poetarsampenyeña ñeñth yokthaphña yepen. Ñeñthña yokthaphña yepenpa' atarrcha' a'chekmetampennay yeyoxher.
40006024	‘Ñeñthpa' atethcha' yetma'ntacha: Ama't poesheñarrotheyapa' amach errothenoth e'ñe kowen yetarwasoña epsheño'mar yamo'mtayekop. Tharro'mar ñerra'm ateth yephapa' poesheñarr e'ñech kowen yemorrenteñoth yoksheñeshokmañen yesherbeñ, po'psheñeññapa' amach e'ñeye' yemorrenteño; xhach yottena ñerra'm xha yetsena'teñ. Ñeñtho'marña ñeñthpa' amach kowenaye' yesherbeñe. Ñerra'm aña e'ñe sema'yoxhrena ñeñth e'ñe sokpa atthoch segana aton kelle, ñeñth atethpa' amach errothenoth sema'yoxhroña ñamha ñeñthekop atarr sherbets Yomporekop.
40006025	‘Ñeñtho'marña the'pa' o'ch noterrserr: Amach aña sellkatsto ñeñth attho yokrrena arr patsro. Ama't seyoxhrapa' amach sotatsto, eswachka' yerrerrerrthe' tsapathoneth, eswachka' yorrthe'. Ñamha amach aña sellkatsto ñeñth e'ñe sechtsokpa. Amach sotatsto, eswachka' yechorrathe'. Tharro'mar Yompor ña yapoene' yo'rrerrña allo yokrrena ñeñthña atarr nanak sherbets. Ñeñtho'mar yeñoteñ ña yapoene' ñamha yerrar ñeñthña ñokoppa' ama esoye' enteñe. Ñamha ña yexhkatene' ye'chets ñeñth atarr sherbets. Ñeñtho'mar yeñoteñ ña yapoene' ñamha ama't ñeñth yechorra'yena ñeñthña ñokop ama esoye' enteñe.
40006026	Senteñthe' attho korrena othneshaxhno ñeñth anomxha'tyetsa entoneth. Ñetpa' ama xhoye' nare'tatse'teneto ñamha ama xhoye' apxha'yeneto poerrar ñeñthcha' rra'yenet. Ñetpa' ama es echenaye allcha' es añño'tyenet. Ama't attho korrenet Somporña ñeñth poe'ntaño'tsenpa' e'ñe yexhkatyeswanet ñeñthcha' poerrar pha'yenet. Elloña sa Yomporpa' atarr morrentensa sa; ello semhtaneñ ñeñth attho atarr morrentenana othneshaxhno.
40006027	Ñamha amach sellkatsto atthoch amach serromo tharro'mar ama't sellkënañ atthoch atarr atomat sokrra arr patsro, tharraña ama't e'ñe poesheñarrothesapa' amathe' errothenoth so'chtatoña sokrreña ama't e'ñe pamtharra.
40006028	‘Eso'mare'tcha'ña sellka'yesaña atthoch sepashta. Senteñthe' ateth yexhkëna rorexhno ñeñth chopyets ñota allemeñ. Ñetpa' ama xhoye' tarwasa'yeneto ama't mamesha ama xhoye' taneneto ñeñth chorra'yenet attho e'ñe kowen orretyenet.
40006029	Tharraña napa' o'ch notas: Ama't amhcha'tareth Salomón attho e'ñe a'kowentate'th awath, ama't ñapa' ama chorrane'theña ñeñth atarr kowen ñeñth ateth atarr kowentena ror.
40006030	Ñamha ñeñth ror poe'chorpa' ñeñthara ta'te' ñeñth chopyets allemeñ ñeñth sentyen the' tharraña ñeñthpa' mamekpa. Ama't kowen chopyeneñ the'pa' tsapathonethñapa' o'ch ethomamperetpa' e'ñech kolla'werrapa' o'wañcha' kowenta. Ñewa, Yompor attho kowentatyenan ama't ñeñth e'ñe mamekpa, elloña sapa' atarr chorratyensañ samha; sañapa' eso'marthe'ña amaña e'ñeye' seyemteño.
40006031	Ñeñtho'marña notenes: Amach atarr sellka'yesatsto. Amach sotatsto: “Eswachka'ye yerra'the'. Eswachka'ye yorrthe'.” Amach sotatsto: “Eswachka'ye yechorrathe'.”
40006032	Tharro'mar allowen acheñenesha' arr patsro ñeñth ama ame'ña'yetso, ñetpa' ñeñthaña e'ñe patherr e'nenet. Ñewa, Somporña ñeñth poe'ntaño'tsen ñapa' e'ñe entwenes ñeñth allpon pa'namen sepallta'yena arr patsro.
40006033	Sapa' añcha'ña e'ñe ñanom sema'yoxhrena Yomporekop atthoch atarr ayochreshathtena ña. Ñamha añcha'ña sema'yoxhrena ñeñth e'ñe pokte' enten ña, allochñapa' ñachña sapa'yene' ñeñth allpon sepallta'yena samha.
40006034	Amach e'ñe thayekma sellka'yesatsto ñeñthcha' setantyesoya tsapathoneth. Tharro'mar ama't e'ñe thayotheñpa' xhokma eñall ñeñth allkatañetyetsa ama't e'ñe pathe'tets yeth.
40007001	Jesúspa' ateth oterraneterr: —Sapa' e'ñe atthothapa' amach sotteñe'chatsche po'psheñeñ allochñapa' amach otteñe'cherrso samha Yompor.
40007002	Tharro'mar ñerra'm ateth sotteñe'chyeñ po'potantañ, Yomporpa'xho'ña e'ñech atthekma otteñe'cherres samha. Ñerra'm errponochcha' sotteñe'chyeñ po'potantañpa' sapa'xho'ña e'ñech allponoch otteñe'cherres samha Yompor.
40007003	-
40007005	Amach ateth sentatsche po'potantañ ñerra'm ñetpa' ama kowenaye' es peneto, ama't sapa' ama sentenoña ñeñth ateth sepha'yena sa ñeñthpa' ello semhtaneñña po'potantañ ñeñth ateth es pha'yenet ñet. Ñerra'm ama kowenaye' es sepeno samhapa' amach sotatscheña po'potantañ: “Napa' o'ch nokthape'chatwerres e'ñe kowen.” Tharro'mar ñerra'm ateth sepenapa' xha sommo'chena. Ñanomcha'ña añ sewapore'terr ñeñth ama kowenaye' sepeno sa, allochñapa' atthoch señoch kothape'chate' samo'ts e'ñe kowen. Ñeñthpa' añ toma'ntena o'ch sentoñ po'psheñeñ pa'klloyo'tsen poepachña ama't sa seklloyopa' allo'tsen tsach; ñeñthñapa' ama senteñe. Ñerra'm atethpa' amach errothenoth socheña po'psheñeñ napa' o'ch nechterrnaph peklloyoth pepachña tharro'mar añ tsach ñeñth seklloyo'tsenpa' xha a'npoennasña atthoch e'ñe kowen es sentyen. Ñanomcha'ña añ sewapore'terr tsach seklloyoth allochñapa' atthoch e'ñe kowen es sentyen. Atthochña e'ñe kowen sechterrñañ po'psheñeñ poepachña pa'klloyoth.
40007006	Jesúspa' ateth oterraneterr po'poñ: —Ñeñth ama kexhpoenaye pachmhareñ ñamha pathpareñ amach alla seserrpare'taterranete'the Parets po'kowenña. Tharro'mar ñetpa' attha penet ñerra'mrrathe' ochek. Ñewa, ochek ñerra'm esempo ama'tcha' atarr kowen yaphpa' ya'nach rrema'pes xhach axhota'teypa' o'ch shetsay. Ñamha ama't ateth ñerra'm chañcho ñerra'm esempo es yena' ñesho ama'tcha' atarr kowen yenten ya, yeser, chañchoñapa' atthach athmama'tamphsey tharro'mar chañchopa' ama esoye' entenano ama't ñeñth atarr kowen.
40007007	Jesúspa' alla yexhaterraneterr po'poñ, ñeñthpa' ateth oterraneterr: —E'ñe senamoeñoth, Yomporñapa' apascha'. Se'name'teñothpa' señchcha'; sexhore'teñoth, Yomporñapa' e'ñe poe'mhñoteñothespa' e'ñech kowen toramphsapas.
40007008	Tharro'mar ñeñth es enamare'tetspa' ñetña es agëtset; ñamha ñeñth es e'name'tets ñetñapa' xhokmach eñchet ñamha erra'tsen ñeñth xhore'tyene' ñetñapa' e'ñe e'mhñotenanet Yompor.
40007009	-
40007011	‘Yompor ñeñth poe'ntaño'tsen xhokmach e'ñe kowenare' es apa'yeney ñerra'm esempo es yenamoeñ. Ñapa' amach aña apoenye ñeñth ama kowenaye' yenteno ya. Ama't sa ñeñthes arromñathes ateth sepeñ samha sechemer, e'ñech kowen es sapoeñ ñerra'm esempo es enamoenes. Ateth ñerra'm allempo pa'chporrñoth es enamoenes, o'ch enamas mam ñeñthcha' rra', sapa' ama't poesheñarrothesapa' amach aña sapoeñeña sechemer mapoe' ñeñth ama arrapawoyaye. Amapa' ñerra'm kak enamoenes sañapa' ama't poesheñarrothesapa' amach aña sapoeñeña sechemer shecheph ñeñth atarr amoeroxhtatañ. Ñeñtho'marña sa ama't arromñathes ama't ñamha atsrre'mñathes sapa' e'ñe señoteñ apa'yese' sechemeresha' e'ñe kowenare'. Añña ñeñth Seyomporer sepen samha ñeñth poe'ntaño'tsen elloña ñapa' e'ñe eñoteñ attho e'ñe kowenare' es apa'yenes samha ñeñthes es enamoene'.
40007012	‘Ñeñtho'marña ateth notenes: Ñerra'm erra'tsenthe' e'ñe kowen senten ñeñth semnen sa ñeñthcha' ateth phonas po'psheñeñ, sapa'xho'ña e'ñech atthekma sephanet samha. Tharro'mar ñeñthpa' ateth oteney Yompor po'ñoñ ñeñth awathotheñ, ama't Moisés po'ñoñ ñeñth ateth anareth ama't ñamha ñeñth a'mhta'yesaye'th Yompor po'ñoñpa' e'ñe atthekma otyesete'th.
40007013	Jesúsñapa' ateth toma'ntaterraneterr, ñeñthpa' ateth otanet: —Sebe'thos yetarro añetholl tharro'mar ñeñth atarr yetarr, atarr thoñ ñeñthpa' alla sen chenka'poetso. Shonte' acheñenesha'pa' e'ñe alla be'thosxha'tyenet.
40007014	Ñeñthña añetholl yetarr, añetholl thoñ ñeñthñapa' arr sen korra'poetso allña sapa' korretsasach. E'ñe poesheña'ttsa entene'ña ñeñth thoñer. Ñeñthpa' añ toma'ntena atthoch yokther Cristo, xhoch yeswanemña ñeñth ama kowenaye' entapretenye.
40007015	Jesúsñapa' ateth oterraneterr: —Sapa' señota'thach tharro'mar waponasach ñeñthcha' ayxha'natatsa ñetpa' a'mhteneto' Yompor po'ñoñ. Ñetpa' poeshkëñothetpa' ottenetañ ateth ñerra'm atarr kowen acheñret e'ñech atthetañ ñerra'mrrathe' carnero ñeñth ama erroth aphañeyaye ama't mamesha. Tharraña ñetpa' attha shekënet tharro'mar e'ñe po'ñoxh ñetpa' e'ñe atthet ñerra'mrrathe' ma'yarr ñeñth añach e'nyen ñeñth e'ñe ñokpa. Atthothcha'ña e'ñe a'chenkatwerran acheñenesha'.
40007016	-
40007020	Tharraña sapa' atthothcha'ña e'ñe sechme'tyesanet. Tharro'mar allowen acheñenesha' ñeñth e'ñe po'ñoxh kowen acheñeneshar, ñetpa' añcha'ña orrtatyenet ñeñth e'ñe kowenare'. Tharraña po'potantañ acheñenesha' ñeñth po'ñoxh ama kowenayaye, ñetñapa' añach orrtatyenet ñeñth ama kowenayaye. Ñeñthpa' atethcha' netma'ntacha. Ora allowen ñeñth e'ñe kowenare' narmetsochexhnopa' poe'merpa'xho'ña e'ñech kowenare'. Ama't parrochapa' amach me'toña ñeñth ama kowenayaye. Añña po'pchañexhno narmetsochexhno ñeñth ama kowenayaye, poe'merpa'xho'ña amach kowenayaye. Ñeñthpa'xho'ña ama't parrochapa' amach me'tenoña e'ñe kowen. Ñamha yapa' e'ñe yeñoteñ ama't errothenapa' ama arrotheye' yethokënoña llo'm ajchoth. Ñamha ama't errothenapa' ama arrotheye' yethokënoña ap rrenagachoth. Ñeñtho'marña atthoña yeñoteñ erra'tsenthe' ñeñth e'ñe kowenare' narmetsoch, ñamha ñeñth ama kowenayaye; poe'merothña yechme'teñ. Ñamha allowen narmetsochexhno ñeñth ama kowenaye' me'tyetsopa' a'mata'tweretcha' saprrotweretcha' tso.
40007021	Jesúsñapa' ateth oterraneterr: —Ñeñth notyenayeñ: “Phapa' po'ñoxh na'yochreshather nepeneph”, tharraña amach allowenakmaye' xhapoeto all amhcha'tarethtena Nompor Parets ñeñth poe'ntaño'tsen. Añach xhapyerrets all ñeñth e'ñe po'ñoxh ateth pene' ñeñth ateth moenen Nompor ñeñth poe'ntaño'tsen.
40007022	Allempopa' shonte'ch acheñenesha' ñeñthcha' notyerrayeñ: “Po'ñoxh Ayochreshathe e'ñe peso'chñopa' xhokmaka'ye ya'mhtonape'thña peñoñ. Ñamha yexhore'teñotheph peso'chñopa' xhokmaka'ye yekexhpatache'thña shonte' oneñethexhno. Ñamha yexhore'teñoth peso'chñopa' epaye'ka'ye yorrtatyese'thña partsoteñets.”
40007023	Naña allempopa' na'metha'werranetcha', notyerranetcha': “Ama't awathapa' ama nentarso, ama neyochreshayayso. The'pa' orrerres, sapa' aña setsoten ñeñth ama kowenaye' nenteno.”
40007024	Jesúsñapa' ateth oterraneterr: —Allowen ñerra'm erra'tsencha' e'mhñotene' neñoñ ñeñth ateth e'ñe kowen neyxhatenanet, ñerra'm ñetña e'ñech ateth penet, ñetñapa' e'ñech eñoteñet ñeñth e'ñe po'ñoxh sherbets. Ñeñth acheñer ñeñth ateth petsapa' ñapa' e'ñe ateth ñerra'mrrathe' poesheñarr yakma ñeñth atarr es eñotets. Ñañapa' thomatan pa'pakëll, e'ñe echarr pe'.
40007025	E'ñe thomatwe'pa' wata womenk, apellchena oñ, orrnota, pokollñapa' orrnotamphsa. Ama a'matamphse tharro'mar kellpachpa' e'ñe echarr athomatareth.
40007026	Tharraña po'potantañña ñeñth e'mhñotene' neñoñ ñetña ñerra'm amach attheye' peneto ñeñth notenanet, ñetñapa' e'ñech attheta ñerra'mrrathe' poesheñarr yakma ñeñth ama es eñoteno. Ñapa'xho'ña thomataneñcha'ña pa'pakëll, tharraña amach echarroye' pe.
40007027	E'ñe thomatwe'pa' wata womenk, apellchena oñ, orrnota, pokollñapa' orrnotamphsatsapa' xhepa'tcha' mata'nerretspa' e'ñe moellotsetwerra.
40007028	Allempo serrpare'tatwanet Jesús, acheñenesha'ñapa' epaye' kowanrrorteñet ñeñth ateth yexhatenanet ña.
40007029	Tharro'mar ñapa' atarr kowen yexhatenanet ñerra'mrrathe' ñeñth allsensarethtetsa Partseshoth. Judionesha' pa'mhcha'tarethernesha' ñeñth atarr etsotayenayeñ ñoñets ñeñth ateth anareth, ñetñapa' ama e'ñeye' attheye' yexhateneto.
40008001	Allempoña err Jesús aspenthothpa' kotha'wanererr acheñenesha' nanak shonte'.
40008002	Allñapa' wapoña poesheñarr ñeñth osen poetsarñats ñeñth otenet lepra. Xhap Jesúseshopa' allentha konkorposana Jesúspa' ateth otos: —Ayochreshathe ñerra'm pha moenats phapa' ñeñtheph atarr awamenkatheshaph pha'krrataye'cherren allochñapa' atthoch e'ñe kowen entwerren acheñenesha'.
40008003	Jesúsña anretapa' allentha a'phlle', ateth och: —Napa' nemneñka'ye, metwerrepa'ña peptsarña allochñapa' atthoch e'ñe kowen entwerreph allowen acheñenesha'. Yakmañapa' allorokmoepa'tcha' metwerña poeptsarñapa' xha kowenterrtsa.
40008004	Jesúsñapa' alla otererr: —The' attho o' na'krraterrephpa' po'ñoxh ama't e'ñe poesheñarrapa' amach photaphsa'tatsche ama't mamesha. Korneshachña pegatena' all peptsarse'th. Ateth nane'th Moisés ñoñets añ acheñrekop ñeñthcha' a'krratarethterrtsapa' the'ñapa' o'ch es phanom ñeñthcha' phapos all ñeñth Yomporekop allochñapa' atthoch e'ñe kowen enterreph allowen acheñenesha'.
40008005	Allempoña xherr Jesús Capernaumopa' allñapa' wapoña poesheñarr solltar po'kaphtaner, ñeñthñapa' romo'marnesha' ama judioneshayaye. Ñañapa' atarr otare'tosan Jesús,
40008006	ñeñthpa' ateth otos: —Nomporcha' nepakllopa' atarr pa'nathtenapa neñañra. Alla phanena po'mayo nanak moeroxhtena xha echarrtena.
40008007	Jesúsñapa' ateth och: —Ama'tpa' napa' o'ch awen o'ch na'krratera'.
40008008	Capitánña poepatare'teñothpa' ateth och: —Na Nomporcha'pa' ama kowenayayno atthoch pebe'thosapo'tampesna nepakllo. Arrothach phot: “Ama'tpa' korrerrepa' peñañra”, neñañrañapa' akrrerroche'ch.
40008009	Tharro'mar napa' ñeñthen ñeñth ateth petsa ñeñth ateth otenen ñeñth neyechenaya na. Napa'xho'ña eñall ñeñth neyechena namha ñeñth nesolltarer nepen. Ñerra'm poesheñarr solltar noteñ: “Phapa' o'ch aweph a'yo”, ñañapa' o'chxho' awo'. Ñamha po'psheñeñ solltar ñerra'm noch: “Phapa' aphon arr”, ñañapa' o'chxho' wapa. Ñamha po'psheñeñ na'tarwasañer ñerra'm noch: “Phapa' arrcha' petarwasa'moen”, ñapa' allcha'xho' tarwasa'moen. Ñeñtho'marña napa' neñoteneph ñerra'm errothen photenpa' e'ñechka'ye ateth pena.
40008010	Allempo e'man Jesús ñeñth ateth oten capitán, ñañapa' ateth otan allowen acheñenesha' ñeñth kotha'nene': —Ñapa' atarrka'ye yemtenna, ama't ñapa' amaka'ye judioneshayaye. Napa' po'ñoxh o'ch notas: Ama't awathapa' ama nentareña acheñ ñeñth e'ñe ateth neyemtenaya, ama't allowen israelena'tarnesha'pa' ama't poesheñarra ama nentareña ñeñth ateth atarr neyemtenaya.
40008011	Ñeñtho'marña the'pa' o'ch notas: Shonte'ch acheñenesha' ñeñth ama judioneshayaye ñeñthcha'ña e'ñe neyemterraya. Allochñapa' esempowañenpa' ñetñapa' allemhatheñcha' e'ñe waxha'twerret ñeñthcha' anorrxha'tyeswerrets all e'ñe Yomporesho all amhcha'tarethtena ña poe'ntaño. Allcha'ña rrallme'chapreteret yatañneshaxhno Abraham, ñamha Isaac ñamha Jacob.
40008012	Shonteñña judionesha' ñetcha'ña xhapatsetañ all amhcha'tarethtena Yompor, tharraña ñetñapa' amach xhapoeto all tharro'mar ñetpa' ama naye' yemteneto. Ñetñapa' allach awapore'tarethterret a'yoth chekmeto. Allñapa' allcha' yawanrrorterret, panmoeñothet atserrpa' rraso'tyesosetcha' pa's.
40008013	Allempoña Jesúspa' alla oterranerr capitán: —The'pa' o'ch awerreph pepakllo, e'ñe attho atarr peyemtennapa' atthetepa'ch phokop. Poeñañrañapa' e'ñe allempokma korrerra.
40008014	Allothñapa' xhap Jesús Pedro pa'pakllo. Allñapa' entosñañ pa'so'moe alla phanena po'mayo xha atsna'ten, xha weraten.
40008015	Jesúsñapa' allentha a'phllosñañ potpa' xha metwerretsña po'wrateña. Allentha tantapa' o' yema'tallme'chapha.
40008016	Ñeñthe yethrokma allempo ellerrenpa' waxha'tateññañeterr shonte' ñeñth chorra'yena oneñeth. Jesúsñapa' e'ñe po'ñoñotha kexhpatwerranet oneñeth ñeñth chorra'yenawet. Ñamha allowen ñeñth atsna'tyetspa' o' a'krratyesapanet.
40008017	Ñeñthpa' tharro'mar ateth pha allochñapa' atthoch etsota Isaías po'ñoñ ñeñth a'mhtaye'th Yompor po'ñoñ; ñapa' ateth ote'th: “Ñapa' ñach yawanmamperre' ñeñth yemoeroxhtatyene', ñapa' ñach awanerre' allowen ñeñth ya'tserrpha'yene'.”
40008018	Po'pocheño allempo Jesúspa' entapoenanerr shonte' acheñenesha' xha emchorra'weñerr, ñañapa' ateth otan poeyochresha': —The'pa' o'ch awamphsey yomhta'n.
40008019	Allñapa' wapoña poesheñarr ñeñth atarr etsotene' ñoñets ñeñth ateth anareth. Ñañapa' ateth otos: —Na the'pa' Maestrocha' nemneñ o'ch nokthare'tyeseph ama't errowanencha' pechopeñe'chyes.
40008020	Jesúsñapa' ateth och: —The'pa' napa' peñotencha' ama't nepakllapa' ama necheñe allcha' neyxhenañ. Ro'këphpa' xhokma eñall pa'pon allekma yexhena. Othexhnopa'xho'ña xhokma eñall pa'ma' allekma yexha'yenet. Tharraña naña Ñeñthen Acheñetosetspa' ama eñalle ñeñth e'ñe nepakëll nepen allcha' nephanena.
40008021	Po'pocheño Jesúspa' ateth otenanerr po'psheñeñ poeyochresha': —The'pa' o'ch phoktha'n atthoch e'ñe po'ñoxh neyochresha' neperreph. Tharraña ñeñthña acheñerpa' ateth otan Jesús: —The'pa' arrcha'ña ñanom pemnaterren o'ch awerren apoesho o'chña nepampa'wera' apañpa' allempochña nowerrapa' o'ch nokthaph.
40008022	Tharraña Jesúspa' ateth otererr: —Acheñenesha' ñeñth ama yerpa'penaye Yompor, ñetñapa' pampanna'tetepa' parro arromñathekmoet. Tharraña phokoppa' ñeñtheph o' peyerpoera Yompor añ poktetsa o'ch phoktha'n atthoch po'ñoxh e'ñe neyochresha' neperreph.
40008023	Allempoña Jesúspa' a'tapos noñtho poeyochresha'ñapa' kotha'wanmet, awamphset rroxha'soneth atarr sa'po.
40008024	Allñapa' machayothepa'tcha' womenkëshatampesnomoet. Emo'yare'ña xha esha'tena noñtho, attheña oññapa' chorramoch noñtho. Jesúsñapa' xha moen.
40008025	Attheña poeyochresha'ñapa' ponemhyet Jesús all moenpa' opoeret ateth ochet: —¡Pha'keshphataye'chey Ayochreshathe po'ñoxhwachka'ye yoklla'werrathe'!
40008026	Ñañapa' ateth otanet: —Eso'mare'tña nanak seyoren. Sapa' ama e'ñeye' seyemtenno. Jesúsña tanterrapa' e'ñe po'ñoñotha a'mtsoññetwerran womenkësha' ama't ñamha emo'yare'pa' o' e'ñe a'mtsoññetwer. Atthoña ñetpa' o' alla e'ñe kowen moechethtamperret.
40008027	Attha kowanrrorteñet ñetñapa' ateth otanna'tyeset: —Ta'mka'ye, añ acheñerpa' esona'tarthe'ka'ye. Atarrepa't es a'mchechaten, ama't po'ñoñothapa' a'mchechaterran womenkësha' ama't ñamha emo'yare' oñ.
40008028	Allempoñapa' o' etsotoset yomhta'n all sechenet. Allpa' añ pa'ney pene' gadaro'marnesha'. Allñapa' wapoña ñamha epsheña acheñ tharraña ñetpa' añ chorrenawet oneñeth. Ñeñthpa' arroth wenet allekma pampa'yeñet arromñathexhno. Allenethñapa' ama eseshaye' setso tharro'mar ñeñth chorra'yena oneñeth ñetpa' atarr amhcha'noxhetyenet alleneth.
40008029	Allempoñapa' rranare'tapet Jesús, ateth ochet: —Eso'marwachka'ye, Parets Poechemerecha' pha'tsrre'moxhtana'tosey. Phapa' añekopthe' pewena o'ch pekoñchaterrey ama't ama xhena' allempoch ya'koñchatarethterra.
40008030	Ñewa, allpa' a'yenthe'tsa'yen shonte' chañchoxhno all rratse'tyen.
40008031	Ñeñtho'marña oneñethexhnopa' ateth otare'tapet Jesús: —Ñerra'm xhoch pekexhpatosey acheñpa' arrña pemñaye'chosey chañchesho allochñapa' o'ch yechorra'yererr ñamha chañchoxhno.
40008032	Jesúsñapa' allentha otanet: —Ama'tka'yepa' orraska'ye. Allempoña oneñethexhnopa' kexhpa'neret acheñpa' o' chorrereterr ñamha chañchoxhno. Chañchoña allempo chorrosya oneñethexhnopa' xhepa'tcha' matrra'twa allowen ñegoneth, shorxha'twos allothpa' e'ñe ño'shrra'twosa oño.
40008033	Acheñenesha'ña ñeñth kowampene' chañcho, ñetñapa' allentha matrra'tet ñamet po'yorñoth, awanmoet anetso. Allñapa' serrpare'tyesoset ora ateth o' perra ñeñth chorra'yese'th oneñeth.
40008034	Allenthepa'tcha' awanmaña allowen anetso'marnesha' awo'ch enteñeta' Jesús. Ñetña entoset Jesúspa' ateth otoset: —The'pa' o'ch awerreph arroth, yenyoth.
40009001	Allothña Jesúspa' a'terr noñthopa' pechaterra, xherr anetso all a'poena.
40009002	Allñapa' wapatamphsoñet echarrtaña, poecheknape'na. Jesúsñapa' eñotapanet ñetpa' atarr nanak yemteñet. Allempoña ñapa' otapan echarrtaña: —Xhochña neyochre phoksherra tharro'mar the' ñeñth pho'chñarpa' aphretna'warethterra.
40009003	Poesheña'tetsña ñeñth etsotayenayeñ ñoñets ñeñth ateth anareth ñetñapa' attha otatse'tyeset poeyoxhreto e'ñe ñagattseta, ñeñthpa' ateth otet: “Añ acheñerpa' xha achmenan Yompor.”
40009004	Jesúsñapa' o' eñotanet ñeñth ateth otyenet ñokop, ñañapa' ateth otanet: —Sapa' eso'mare'tcha'ña ateth sokthape'chatse'tyesña seyoxhro.
40009005	Sapa' xhathe' soten ñeñth ateth o' notwe echarrtaña po'chñar o' aphretna'warethta ñeñthpa' ama thorrapawoyaye. Sapa' añña atarr thorrapo' senten atthoch na'krrater xhoncha'ña ote': “Petantena pechope'chnen.”
40009006	Ñewa, napa' o'ch neñotatas na Ñeñthen Acheñetosets, napa' ñeñthen aparethen llesens atthoch nach peretnerre' ochñarets añe patsro. Ñeñtho'marña Jesúspa' ateth oterranerr echarrtaña: —The'pa' o'ch petantena, pechta'nen pemoe'pa' pechope'chnen, aweneph pepakllo.
40009007	E'ñe otwe' atethpa' echarrtañañapa' xha tantetsa allorokma, awerr pa'pakllo.
40009008	Acheñenesha'ña all ñeñth entene' ñetñapa' xha yorenet, elloñapa' alla kowentaterrñañet Yompor. Ateth otyenet: —Yomporka'yeña o' llesenserran ñeñth ama't e'ñe acheña.
40009009	Jesúsña meterrerr allothpa' entnoman poesheñarr acheñ ñeñthñapa' añ pa'so'cheñ Mateo. All anen allekma cobra'yenan acheñenesha' kelle ñeñth gobiernokop. Jesúsñapa' ateth otosan Mateo: —The'pa' o'ch phoktha'n atthoch neyochresha' neperreph. Mateoñapa' xha tantnomtsapa' allentha kothan Jesús.
40009010	Allempoña xhap ñamha allempoch rrallme'chen Jesús pokollo. Allñapa' waxha'ta po'potantañ shonte' ñeñth po'tarwas pene' o'ch cobra'yeñet acheñenesha' kelle ñeñth gobiernokop. Ñeñthpa' atarr ashkañnesha' entyeñ allowen acheñenesha'. Ñamha epoet po'potantañ ochñatheneshaxhno ñetñapa' all anorrxha'tyesoset all anen Jesús epoet poeyochreshaxhno.
40009011	Añña fariseonesha' ñeñth allo'tsa'yen ñetña allempo ateth eñchetpa' allentha otoñet poeyochresha': —Eso'mare'tña ñeñth semaestror sepenpa' rrallme'chapretenanña añ acheñeneshar ñeñth poeshkëñothe'na cobra'yene' acheñenesha' ñamha epoet acheñenesha' ñeñth atarr ochñatheneshaxhno.
40009012	Attho e'manet Jesús, ñañapa' ateth toma'ntatanet: —Ñeñth e'ñe womech entetsapa' ñetpa' ama e'neñetoña apartañ. Añña ñeñth atsna'tetspa' ñetñapa' xhokma e'nenet ñeñthcha' a'krraterrawet.
40009013	Napa' ama añekpaye' nowapo atthoch nexhore'tos ñeñth e'ñe ateth entetsañ ñetpa' e'ño' kowen es pha'yenet. Napa' añekopña nowapa atthoch nexhore'tos ñeñth atarr ochñath entyetsa. Allochñapa' atthoch o'ch kothape'cherret ello e'ñe kowen Yomporekop. Sokoppa' añ poktetsa ñerra'm o'ch awerrespa' señotwerrepa'chña ñeñth ateth yexhateney añ Yompor po'ñoñ ñeñth ateth anareth awathotheñ. Ñeñthpa' ateth oteney Yompor: “Napa' ama e'ñe aña kowen nenteno o'ch sapoenen sayara ñeñth semtsen nokop. Añe'naña atarr kowen nenten o'ch semoereña allowen samo'tsesha'.”
40009014	Allempoñapa' ñeñth poeyochresha' pen Juan ñeñth apataye'th acheñenesha' ñetña waxha'toñet Jesúspa' ateth otoset: —Yapa' thore'tetsay Yomporekop ñamha fariseonesha'pa'xho'ña thore'tetset. Phañapa' ¿eso'mare'tña ama thore'tenoña peyochresha'?
40009015	Jesúsñapa' alla toma'ntatanet, ateth otanet: —Ñeñth awa'ñarethexhno all rrallme'chapreteñet ñeñth errte' sena'tetsa, ama pokteyaye o'ch yotanet amach es serra'yesatsto. Amach yellkatatstaneto tharro'mar ateth koshapreteñet ñeñth sena'tetsa. Tharraña ñerra'm esempo machayotha sa'nerranet ñeñth sena'tetsa, ñeñthña parro yemoetyena allempoña ñetpa' e'ñe poellkëñothet kexhpa'werretcha' poerrar, amach arrenaye' enterreto. Ñeñthpa' atthochña thore'terret allempo Yomporekop e'ñe po'ñoxh. Arrpa' allowa wañ ñeñth ateth Jesús toma'ntata ña sena'tostsa.
40009016	Elloñapa' alla toma'ntaterraneterr ñeñth ateth yexhen judionesha' arr patsro, ñeñtho'marña ateth otanet: —Yapa' ñerra'm mellashañ yeshtampa' amach yelltatsche emarr lletamtso. Tharro'mar ama't ateth yephatse'chpa' ñeñthpa' e'ñech orrena yellteñ tharro'mar ñeñth emarr lletamoetspa' ñerra'm esempo yatsama'tampespa' xhach chellama'ta xhach martse'tatanña shetamtsoshe'm. Ñeñthña yelltenpa' allo'nach sen rrarrtse'tats nanak.
40009017	Jesúsñapa' alla toma'ntaterraneterr po'poñ ñeñth ateth yexhen judionesha' o'ch yexhkatenet pa'rrom orroth. Ñeñtho'marña ateth otanet: —Ama't poesheñarrotheyapa' amach yeshatstoña vinos emasa mellasha'mhañ orrotho ñeñth ayexhkatareth pa'rrom. Tharro'mar ñerra'm ateth yepe'pa' o'ch chasa'ña vinospa' xhach a'ptsan orroth, vinosñapa' e'ñech shebwa, ñeñthña orrothpa' ama't mameshapa' amach es sherberro. Añña ñerra'm emasa vinos, arrcha'ña yeshe' emerra orrotho ñeñth ayexhkatareth pa'rrom. Allochñapa' ama'tcha' chasa' vinospa' amach xha potsa'psoña vinos, ñeñthpa' allach yechen epo'mar. Ñeñthpa' atthoña Jesúspa' eñotatanet ña pokthaphña e'ñe etserra.
40009018	Allempo ateth eñorena Jesúspa' wapa ñamha poesheñarr ñeñth amhcha'tarethtetsa judioneshakop, konkorposñañapa' ateth otos: —Nesñeñpa' e'ñe errte' rromoets. Tharraña ama't o' rromañpa' the'pa' o'ch phoktherren, ama't atthapa' o'ch pha'phlleña' phototh atthoch o'ch alla korrerra.
40009019	E'ñe otwe'pa' allempoñapa' allentha kotha'ner Jesús epoet poeyochresha'.
40009020	Allñapa' kotha'nmanet ñamha poesheñarr koyanesha' ñeñth atsna'tets. Xharra' poechena epa char ñeñth attho xhokma yella'yena. Ñañapa' allentha kotha'nenan Jesús chenta' pa'che'ñoth, allñapa' a'phllerrñaña' pa'shtam pa'rrpe'moth.
40009021	Tharro'mar, ñapa' ateth oten poeyoxhro: “Ama't pa'shtama na'phlloñpa' ñeñthach na'krraterre'.”
40009022	Allempo attho a'phlla'woñ pa'shtampa' Jesúsña allentha poetallerra pa'che'ñonethpa' entan koyanesha', ñeñthpa' ateth och: —Xhoña nesñeshacha' phoksherra tharro'mar attho atarr peyemtenna na, atthoña the'pa' o' e'ñe na'krratnomoeph. Koyanesha'ñapa' allorokma korrerra.
40009023	Jesúsña allempo xhap amhcha'tareth pa'pakllo allñapa' entosan ñeñth penklla'tampesyene' arromñath llekëñtsorexho, entosan ñamha shonte' acheñenesha' all poellkëñothet atarr ano'tatse'tyenet.
40009024	Jesúsñapa' ateth otosan acheñenesha': —Sawanerra arroth, añ shopshesha'pa' amaka'ye xhoye' rromoeno, xhaka'ye moen. Ñetñapa' pachmhare'teñothetpa' attha che'tatsetyesapet tharro'mar ñetpa' e'ñeka'ye eñoteñet xhoka'ye rromoen.
40009025	Allempoña xha'nmaxha'tatwosan ñeñth shontetsa all, ñañapa' be'thosos o'pono. Allempoña Jesúspa' rromota'tosan shopsheshañ pototh ñañapa' xhepa'tcha' tanterrtsa.
40009026	Allempoñapa' e'mare'twet errapharen anetso'mar Jesúspa' o' tantaterran arromñath.
40009027	Awerrerr Jesús allothpa' kotha'nemh ñamha epsheña aporo'yeth. Rranare'tneñet chenta' ateth otneñet: —Pemoeraye'cherrya ñeñtheph Davidna'tare.
40009028	Xhap Jesús pokollopa' all be'thosos allña rromoera'ña ñamha aporo'yeth. Jesúsñapa' a'phtho'tapanet: —¿Seyemtennathe' napa' awamenkathen atthothcha' nekwaterres? Ñetñapa' ateth otoset: —Yeyemtenphaka'ye, Ayochreshathe.
40009029	Allempoñapa' allentha a'phllaklle'chanetpa' ateth otanet: —Attho atarr seyemtennapa' atthetepa'ch sokop.
40009030	Allempokma e'ñe kowen kowerret. Jesúsñapa' ateth otanet: —Po'ñoxh the'pa' o'ch notas: Amach esesha' sotaphsa'tatsto, ama't e'ñe poesheñarra.
40009031	Elloña ñetñapa' awanmoet a'methare'tyeset Jesús. Errapharen allampaño'mar e'mare'twet Jesús ateth pena.
40009032	Allempo awen epsheña aporo'yeth allña Jesúseshopa' wapaterrñañeterr ñamha opan ñeñth chorrena oneñeth.
40009033	Jesúsñapa' allentha kexhpatan oneñeth ñeñth attho opanatateñ, opanñapa' allentha eñorerra. Acheñenesha'ñapa' kowanrrorteñetpa' ateth otyenet: —Israelnesha'pa' ama't awathapa' ama poentarano ñeñth ateth pena the' Jesús.
40009034	Fariseonesha'ñapa' poesasare'teñothetpa' ateth otyeset: —Oneñeththe' pompor awamenkath pene' atthoth kexhpatenan oneñethexhno acheñenesha'.
40009035	Allothñapa' aswawanom Jesús allowen anetso ama't ñamha all ama tama eñalle acheñ. All yexhatyesosanet poerawo'mar. Serrpare'tatosanet ñeñth kowen ñoñets attho ayochreshathtena Yompor. A'krratyesosan ñeñth osyen pa'namen atsnañets ñamha ñeñth pa'namen atsotyenet.
40009036	Allempo entosan shonte' acheñenesha'pa' ñañapa' nanak moerenanet. Tharro'mar e'ñe ateth entenanet ñerra'mrrathe' carnero ñeñth ama akwamphsaretheyaye; ñeñtho'marña nanak allpatatarethtenet tharro'mar ama eñalle ñeñthcha' awamenkath penawet.
40009037	Ñeñtho'marña ateth otan poeyochresha': —Shonte' narmets ñeñth nanak ellomhre'tets ñeñthcha' a'yapaxhetañ. Tharraña atarwasañña ñeñthcha' a'yapaxhe'pa' ama atarr atonayayeto.
40009038	The'pa' añcha'ña sanamoñ pamo'mte' moeñanepa'ña ñeñthcha' a'yapaxherrets pa'mro. Ñeñthpa' ateth toma'ntatanet Jesús attho atarr shonte' acheñenesha' ñeñthcha' ame'ñerrtsañ tharraña ñeñthcha' ame'ñaterrawetpa' ama atarr atonayayeto. Añcha'ña yanam Yompor ñeñth Yamo'mte' yepen moeñanepa'ña pa'tarwasañer ñeñthcha' thorra'yerrtsa ñokop allemeñ anetso'mar.
40010001	Allempo xhapa'moen allempo Jesús agota'moenan poeyochresha' xharrasheña ñeñth poechetsa epsheña. E'ñe apxha'wet ñeshopa' ñañapa' apanet llesens atthoch kexhpatyeset oneñethexhno acheñenesha'. Ñamha llesensanet atthoch a'krratyeset acheñenesha' ñeñth osyen allowen pa'namen atsnañtsoxhno ñamha ñeñth pa'namen atsotyenet.
40010002	Ñewa, ñetpa' arro'tsa'yenet pa'so'chñexhno; allowenetpa' xharrasheñet poechena epsheña ñeñth llesensa'. Ñeñth ñanom atarr sherbets ñeñthpa' Simón ñeñthara sochetsa Pedro, allothpa' ñamha Andrés ñeñth e'ñe pa'mo'nasheñ; allothñapa' ñamha Jacobo ñeñth Zebedeo poechemer epoet pa'mo'nasheñ Juan.
40010003	Allothñapa' ñamha Felipe ñamha Bartolomé; allothñapa' ñamha Tomás ñamha Mateo ñeñth cobraye'th acheñenesha' kelle ñeñth gobiernokop; allothñapa' Jacobo ñeñth Alfeo poechemer, allothpa' ñamha Tadeo.
40010004	Allothñapa' ñamha Simón ñeñth cananistanesha' ñeñth nanak thorratse'th pa'netsrekop, allothpa' ñamha Judas Iscariote ñeñthcha' pomoerre' tsapathoneth Jesús.
40010005	Ñeñthña xharrasheña poechena epsheña llesensanet atthoch awanemyeset pa'namen anetso'mar, ñeñthpa' ateth otapanet: —Amach arrentha setatsto all yexha'yena ñeñth ama judioneshayaye. Ñamha amach arrentha setatsto samario'marnesha' pa'netsro all yexha'yenet.
40010006	Arrcha'ña seta all yexha'yena israelena'tarnesha'. Ñetpa' e'ñe ateth nentenanet ñerra'mrrathe' carneroxhno ñeñth paya'tyetsa.
40010007	Allcha' soñemyespa' seserrpare'tatyesnomanetcha' atethcha' sotyesnomanet: “The'pa' o' xherr allempoch ayochreshatthena Yompor ñeñth poe'ntaño'tsen.”
40010008	Ñamha alla oterranerr poeyochresha': —Ñeñth atsna'tyetspa' sa'krratyesnomanetcha', ñeñth rromayetspa' setantatyesnomhcha', ñeñth osyen poetsarñatspa' sa'krratyesnomhcha' atthoch e'ñe kowen entwerranet acheñenesha', sekexhpatatyescha' ñamha oneñethexhno ñeñth chorra'yenaya acheñenesha'. Sapa' e'ñe attha aparethes womenkñats attho es kowen sorrtatyen Yomporekop, ñeñtho'marña sapa'xho'ña e'ñech attha sapa'yesanet samha, amach secobratstaneto ñeñth ateth o' sepha'yesanet.
40010009	‘Ñamha o'ch notas: Ñerra'm o'ch sawanmapa' ama't poetallarrapa' amach sesha'tatsetnomo kelle. Ama't orotllellen, ama't wallatllellen, ama't cobretllellen amach sesha'tatsetnome.
40010010	Ama't e'ñe koñe'tha amach es sanmatsto allcha' sechopeñe'chyes, ama't sebolsa, ama't e'ñe epma seshtam, ama't sesapata, ama't sekarra, amach sanmatsche tharro'mar ñeñthescha' thorra'yetsapa' e'ñe pokte' rratyesapasetcha'.
40010011	‘Ama't erra'tsena anetser ama't ñamha all ama tama eñalle acheñ ñerra'm erra sexhapa'chpa' xhochña ñanom sa'phtho'tyesosanet erro'tsenthe' kowen acheñpa' allcha'ña sexhap. Allñapa' allcha'ña sa'posa tharrempowach esempoch seserrerr ñamha alloth.
40010012	Ama't erra'tsena pokoller allcha' sexhap, e'ñe sewomhcha'teñoth o'ch senamatosanet Yompor pa'nateña.
40010013	Ñetña ñerra'm e'ñe kowen acheñret, Yomporñapa' a'natenanetcha'. Ñerra'm ama kowenayaye acheñretpa' Yomporñapa' o'ch alla apoerres sa pa'nateña.
40010014	Ñerra'm erra anetsro ñeñth allo'marnesha'ña ama kowenaye' agapaseto tharro'mar ñetpa' amach moeneto o'ch e'mhñotapaset ñeñth ateth seserrpare'ten, sañapa' o'ch semhterrerr ñamha alloth. Ñerra'm allempo semhterrerrña ñamha alloth, ñeñthña setko'tsa'yen pañe'te' patspa' xhoch sepa'shetka'tyesnomña setak. Atthochña allo'marnesha'pa' o'ch señotatnomanet ñetpa' amaka'ye pokteye' entenanetoña Yompor.
40010015	Po'ñoxh the'pa' o'ch notas: Esempowañen allempoch akrarethetwerra allowen acheñenesha'pa' añ anetso'marnesha' ñeñthcha' ama kowenaye' sagapaye the', ñetñapa' nanakcha' a'koñchatarethterretña allempo. Ama't sodomo'marnesha' ñamha gomorro'marnesha' ñetpa' amach tama a'koñchatarethterreto ateth ñerra'm ñeñth anetso'marnesha' ñeñthcha' ama kowenaye' sagapaye the'.
40010016	‘Ñamha sapa' ñerra'm o'ch awes the'pa' señochcha' po'ñoxh xhokmach eñall ñeñthcha' se'moñe'te' ama't sapa' amach xho erroth sepenaneto ñet. Ñeñtho'marña notenes the'pa' o'ch nemñas e'ñech atthes ñerra'mrrathe' carnero o'ch awo' allo'tsa'yen ma'yarroxhno. Ñeñtho'marña sapa' señota'thach ateth ñerra'm shechephpa' atarr eñote'. Tharraña sapa' amach erroth aphañso ateth ñerra'm yephpa' ama erroth aphañeyaye.
40010017	Ñeñtho'marña notenes: Señota'thach tharro'mar acheñenesha'pa' errothwanencha' perrset, sanmarethterrach amhcha'tarethesho allcha' otteñe'cherrset. Nalle'tyerrsetcha' all judionesha' po'prawo'mar.
40010018	Po'ñoxh e'ñe no'marpa' rremanaterrsetcha' atthoch moeroxhtatyerrset, sanmarethterrach amhcha'tarethesho ñamha allo'tsa'yen ñeñth nanak amhcha'tarethexhno allcha'ña sa'metha'yesosnancha' neñoñ. Ñamha arrcha' sa'metherrnan neñoñ allo'tsa'yen ñeñth ama judioneshayaye.
40010019	Ñamha allempoch sanmarethetyesapa' ama't mameshapa' amach xha sellka'phsatsto, amach sotaphsa'tatsto: Errothwachka'ye notosthe' amhcha'tarethesho ñerra'm o'ch a'phtho'tare'tapoen. Tharro'mar allempopa' Somporcha'ña Poekamkëñ señotatyesose'ña all.
40010020	Atthoña amach e'ñe sochaya se'ñora'yesoso, añcha'ña Sompor Poekamkëñ ñeñthcha'ña se'ñoratyese'.
40010021	‘Allempoch ateth perrsetpa' ñeñth e'ñe semo'nasheñ sepen ñato' ñeñthachka'ye sepomoerre' atthoch moetsaterres tharro'mar ñapa' amaka'ye ame'ñenno. Amapa' ñato' pomporpa' o'ch pomoerran ñamha poechemer. Ama't ñamha poechemerpa' ñato' pathparñothpa' o'paterranach pamo'mte' atthoch moetsatater.
40010022	Shonte'ch acheñenesha' ñeñthcha' se'moñe'terre' tharro'mar sapa' naka'ye e'ñe same'ñena. Ama'tcha' atarr moeroxhtaterrsetpa' tharraña esesha'ch e'ñe awanta'wanmoe' e'ñe poeyemteñothen na, ñeñthcha'ña a'keshphatarethterrtsa.
40010023	Ñerra'm esempo e'moñe'terrset ñeñth anetsro allo'tsenes o'ch seyetamphsanetpa' o'ch sawanma po'poñ anetso. Allpa'xho'ña ñerra'm atthekma e'moñe'terrseterrpa' o'ch seyetamperraneterr o'ch sawanerrerr ñamha po'poñ anetso. E'ñe po'ñoxh notenes: Amach e'ñe sepa'wena' ora allowen israelnesha' pa'netsropa' na Ñeñthen Acheñetosets o'ch alla norrterra.
40010024	‘Ñamha o'ch noterrserr: Ñeñth yochreshatspa' ñerra'm e'moñe'teññañet po'maestror, e'ñech atthekma e'moñe'terrñañet ñamha ñeñth poeyochreshaxhno pen. Ñamha ñeñth ñañretsotyets ñerra'm e'moñe'teññañet pamo'mte' e'ñech atthekma e'moñe'terrñañet ñamha poeñañreshaxhno.
40010025	Ñeñth yochreshatsoxhnopa' e'ñepa'chña pokte' entyeñet o'ch ateth apharethterret ateth ñerra'm po'maestroret. Ñamha ñeñth ñañretsoxhnopa' e'ñepa'chña pokte' entyeñet ñamha o'ch ateth apharethterret ateth ñerra'm pamo'mte'. Ñamha señochepa'ch ñerra'm na poesochatse'teñothetan otennet napa' oneñetho' pomporen ñeñth otenet Beelzebú, sapa'xho'ña ellochña atarr sochatse'terrset. Ama't na ñeñthen e'ñe samo'mte' sepenen attho atarr sochatse'tennet na, sapa'xho'ña ñeñthes nechemereshaxhno nepen, elloña sapa' atarrcha' nanak sochatse'terrset samha.
40010026	‘Ama't attheñpa' tharraña sapa' amach semhcha'tatstaneto tharro'mar yapa' yeñoteñ allowen ñeñth attho e'ñe a'nawa shekare'tyenet the', esempowañenñapa' a'methamphsarethterretcha'. Ama't allowen ñeñth e'ñe a'nasotyenet the'pa' esempowañenñapa' e'ñech eñotatarethetwerret.
40010027	Ñeñtho'marña ama't erra'tsena neserrpare'tatyenes the' e'ñe sapthoche', esempoña sapa' e'ñech señotatwer ora allowen acheñenesha'. Ama't erra'tsen ñeñth ateth neserrpare'tatyenes the' e'ñe a'nawa o'pono pokollo, esempoña sapa' seserrpare'terrcha' allcha' e'ñe kowen e'moerres allowen acheñenesha' ateth ñerra'mrrathe' enoth seserrpare'ten shelletoth.
40010028	Amach aña semhcha'tatsto ñeñthcha' semtse'. Tharro'mar añach moetsonaset sechets, sekamkëññapa' amach errothenoth moetsonaseto. Añcha'ña semhcha'na't Yompor tharro'mar ñerra'm ña moenatspa' e'ñe ña po'wamenkothpa' o'ch a'chenkatonay ye'chets yekamkëñpa'xho'ña o'ch a'chenkatonay koñcha'poetso all parraren tso'.
40010029	-
40010031	‘Elloña the'pa' napa' o'ch notas: Xhokmach seyemcha Yompor, po'ñoxh ñapa' ñach sekwampene'. Ama't othethollesha'pa'xho'ña xhokma kowampeñ. Ñewa, ama't yapa' yeñoteñ othethollpa' ama tama sherbeno. Ama't yepomatset epa othethollesha'pa' ñeñthpa' ama tsa'teyaye, e'ñe poetallarratholla centavo tsa'tena. Tharraña ama't attheñpa' ama't pathrra othetholl amach rromo atthoch shora'nom ñerra'm ama Sompor moenataye ateth. Ñeñtho'marña notenes: Ama't mameshapa' amach semhcha'tatsto, Yomporcha'ña e'ñe seyemta. Attho atarr morrentenana othethollesha' elloña sapa' atarr nanak morrentensa. Ñewa, ama't allpon sechethollesha' allpon soño'tsen ñapa' e'ñe eñotennas.
40010032	‘Elloña napa' o'ch noterrserr: Allowen ama't erra'tsencha' ñeñthcha' ama na'nasotenaye acheñeneshesho, napa'xho'ña Ñeñthen Acheñetosetspa' amach na'nasotwerraneto namha Nomporesho all poe'ntaño.
40010033	Tharraña ñerra'm esesha' na'nasotenaya na arr patsro acheñeneshesho, napa'xho'ña na'nasoterranetcha' Nomporesho all poe'ntaño.
40010034	‘Sapa' xhathe' sotenapañ añekopthe' nowapa o'ch e'ñe kowen namo'tstanna'tatera acheñenesha' arr patsro. Ñeñthpa' ama attheyaye. Añekpa'naña nowapa allochñapa' e'ñe no'marpa' acheñenesha'ñapa' o'ch attha elloptanna'tyeset.
40010035	-
40010036	Ñewa, ñeñth noten the' ama't ñeñth e'ñe pamo'tsna'tarekmoet ñato' no'marach e'moñe'tannerret. Tharro'mar ñato' eñallcha' ñeñthcha' name'ñerraya, pamo'tseshetñapa' ñato' amach ame'ñerrneto. Ñeñtho'marña notenes e'ñe no'marpa' ñato' poechemerpa' o'ch epatare'tenan pompor, ñamha ñato' poechoyorpa' o'ch epatare'tenan pachor, ñamha ñato' ñeñth pa'tho'ñen pen o'ch epatare'tenan ñamha pa'so'moe.
40010037	‘Tharraña ñerra'm erra'tsencha' nemorrenterrayañ ñerra'm ñetña pompora atarr morrentenet ñamet pachoret ñeñthña acheñerpa' ama e'ñeye' pokte' nenteñe atthoch neyochresha' neperranet. Ñamha po'potantañ ñeñthcha' nemorrenterrayañ ñetpa'xho'ña ñerra'm poechemera atarr morrentenetpa' ñamha po'sñet ñeñthpa'xho'ña acheñerpa' ama e'ñeye' pokte' nenteñe atthoch e'ñe neyochresha' neperranet.
40010038	Tharro'mar ñerra'm erra'tsen ama e'ñeye' sewanmaye ñeñth ateth moenenet e'ñe ñokpoeta atthoch kotherrnet e'ñe poktakma, nañapa' amach pokte' nenteñe o'ch neyochresha' neperranet. Ñeñthpa' añ toma'ntena ateth ñerra'mrrathe' xho sechechnen sekorsoch alloch semoeroxhta samha.
40010039	Tharraña ñerra'm esesha' e'ñe aña e'nenet o'ch korrena atomat atthoch e'ñe koshenet arr patsro, ñetñapa' a'chenkaterretcha' ñañeñeta. Tharraña ñerra'm esesha' e'ñe pokte' entene' o'ch es sewanmoet nokop ñeñth ateth moenenet ñeñth e'ñe ñokpoeta arr patsro ñeñthña acheñerpa' korretsach poksheñeshokmañen e'ñe thayotheñ errponañowen.
40010040	Jesúspa' alla oterranerr poeyochresha': —Ñerra'm o'ch sawanma, ñerra'm esesha'ch e'ñe kowen sagapoe' sa, ñetpa' na'naka'yeña agënet e'ñe kowen. Ñamha ñeñth e'ñe kowen nagëne' na, ñetpa' Nompore'naka'yeña agënet ñeñth nellsensene' na.
40010041	Ama't erra'tsena ñeñth e'ñe kowen agëne' ñeñth a'mhtene' Yompor po'ñoñ tharro'mar ñapa' Yomporka'ye po'ñoñ a'mhten, ñeñthña acheñer ñeñth e'ñe kowen agëne'pa' Yomporcha'ña apoerre' ñeñthcha' atarr koshaterre'. E'ñech atthekma apoer ñeñth ateth koshatenan ñeñth a'mhtene' po'ñoñ. Ñamha ama't erra'tsena ñeñth e'ñe kowen agëne' ñeñth e'ñe pokte' es orrtatyets Yomporekop tharro'mar ñapa' Yomporekopka'ye e'ñe pokte' es orrtatyen, Yomporcha'ña apoerre' ñeñthcha' atarr koshaterre'. E'ñech atthekma apoer ñeñth ateth koshatenan ñeñth e'ñe pokte' es orrtatyets Yomporekop.
40010042	Ñamha añ ñeñth ama esoshe'maye' enteneto, erra'tsencha' apapoe' ñeñthcha' orros tharro'mar ñapa' noka'ye neyochresha', ama't koñe'tha oñ apapet, napa' po'ñoxh o'ch notas, Yomporcha'ka'yeña apoerrawetña ñeñthcha' atarr koshaterrawet.
40011001	Yexhatwawan Jesús poeyochresha' ñeñth xharrasheña ñeñth poechetsa epsheña atethcha' pha'yeset, allempoñapa' awo' ñamha Jesús alloth yexhatyesets; serrpare'tatyesan acheñenesha' all pa'netsreto.
40011002	Añña Juanpa' allo'tsena all yottampeñet. Allñapa' o' e'mare'tan Cristo ateth pha'yena, allentha moeñan poeyochresha' Jesúsesho.
40011003	Ñetña o' xhapoet allpa' ateth otoset: —Ñato' phathe'ña ñeñtheph e'ñe po'ñoxh Cristotets ñeñth atarr yekwen awathotheñ o'ch wapa. Ñerra'm amathe' ñeñtheyaypepa' o'ch e'ñe photey allochñapa' añcha' yekwa' po'psheñeñ ñeñthcha' wapatsa ñeñth e'ñe Cristo.
40011004	Jesúsñapa' anapanetpa' ateth otapanet: —The'pa' o'ch awerres seserrpare'tatwercha' Juan ora allpon ñeñth ateth sentyeswennana' arr ñamha ora allpon ñeñth ateth se'myeswennana' arr.
40011005	O'ch e'ñe seserrpare'tatwer ora ama't attho aporo'yethexhnopa' the'ñapa' o' e'ñe nekwatyeswerranet ñamha ñeñth cheka'repayetspa' the'pa' o' e'ñe chope'chyeswerret kowen, ñamha ñeñth a'ptsaresyen leprapa' the'ñapa' o' e'ñe a'kowentatarethetwerret ñamet, ñamha ñeñth paketneshaxhnopa' ama't ñetpa' the'ñapa' o' e'ñe e'myeswerret kowen, ama't ñamha ñeñth rromayets the'ñapa' o' alla atantatarethetwerret, ñamha ama't ñeñth wokchañneshaxhno the'ñapa' o' e'ñe neserrpare'tatwerranet añ kowen ñoñets alloch keshperret ñamet.
40011006	Jesúsñapa' alla oterranerr Juan poeyochresha': —Ñamha ellonethpa' o'ch sotwer Juan ñeñth ateth notenes, atarr kosheñtso'tsen ama't allowen ñeñth atarr neyemtenaya na, ñeñth ama e'nenaye po'psheñeñ ñeñthcha' koshaterrawet.
40011007	Allempoña Juan poeyochresha'pa' o' awanerret. Jesúsñapa' alla serrpare'taterranerr acheñenesha' ñeñth ateth pe'th awaña Juan, ñeñthpa' ateth otanet: —Awaña allempo sete'th amayo all serrpare'ten Juan, sapa' amaka' añekpaye' sete'theña all o'ch sentena' amoesma' ateth a'yma'tateñ mhorr.
40011008	Ñamha amaka' añekpaye' sete'theña all o'ch senteña' ñeñth atarr koxhnesha'tetsa pa'shtam all, tharro'mar yeñoteñ amayopa' amaka'ye eñalleña all ñeñth atarr koxhnesha'tetsa pa'shtam. Yapa' yeñoteñ arrña yentenña ñeñth atarr koxhnesha' chorra'yenaya shetamoets amhcha'tarethepawo.
40011009	Sapa' añekopka'yeña sete'thña amayo o'ch senteña' all ñeñth po'ñoxh a'mhtene' Yompor po'ñoñ. Napa' o'ch notas: Juanpa' attho atarr sherbenan Yomporpa' ello metana'twan allowen ñeñth attho a'mhtenet Yompor po'ñoñ.
40011010	Tharro'mar Juanpa' ñokop eñose'th Yompor awath. Ñewa, allempopa' ateth otne'th na ñeñth atethcha' phosa Juan nokop esempoch wapa, ñeñthpa' ateth anareth ñoñets awathotheñ: Phapa' peñochepa'ch napa' o'ch nemñonaph poesheñarr ñeñthcha' ñanom otatsa ñeñthcha' pha'kowentatyese' phokop allcha' phoñmos.
40011011	Ñeñtho'marña na the'pa' e'ñe po'ñoxh ateth notenes: Allowen allpon acheñenesha' ñeñth eñalletetsa arr patsro ama't poesheñarra ama eñalleña ñeñth atarr sherbets ateth ñerra'mrrathe' Juan ñeñth apatyesaye'th awaña acheñenesha' Yomporekop. Tharraña ñeñth ama esoshe'maye' enteneto ama't mamesha, tharraña ñerra'm poeyochresha' peñ Yompor ñeñth poe'ntaño'tsen attho the'pa' ayochreshathtena ña, ñeñthña acheñerpa' atarrka'ye sherben, ello metanenan attho atarr sherben Juan.
40011012	-
40011013	‘Tharro'mar añña ñoñets, Moisés po'ñoñ ñeñth ateth anareth ñamha añ ñoñets ñeñth kellka'yese'th ñeñth a'mhta'yesaye'th Yompor po'ñoñ, ñetpa' ñeñthaña serrpare'tete'th atthoch atarr ayochreshathterra Yompor tharrempowa allempo orrtosa Juan. Ñamha allempotheñ serrpare'tatosanet Juan ama't theme'ttsen e'ñe po'wamenkokma serrpare'tatyeset ateth penaña Yompor po'kowenña atthoch ayochreshathterra ña ñeñth poe'ntaño'tsen. Ama't atsrre'mñathnesha'pa' e'ñe ñeñtha atarr moenet poeyoxhrokmañen.
40011014	Ñamha ñerra'm po'noxh same'ñyañcha' Juanpa' ñaka'yeña Elíasoterrets ñeñth atarr sekwen ñeñthcha' sewerroya.
40011015	Allowenes ñeñthes ne'mhñotene' neñoñ, xhaponasepa'chña seyoxhro ñeñth ateth notenes.
40011016	-
40011019	Jesúsñapa' ateth oterranerr acheñenesha': —Ñewa, napa' o'ch neñotatas ñeñth ateth pena patantarr acheñenesha' ñeñth yentyen the' ñeñth ama't errothena ama akshatpoteneto. Ñeñthpa' fariseonesha' ateth petsa. Tharro'mar ama't allempo orrta Juan ñeñth apatañtatse'th ñapa' ama rrane'the ñeñth yokrramh yepen alloweney, ama orrane'the ñeñthekma yorren alloweney. Ñeñtho'marña ñapa' xha sotyese'th xho'the' chorreña oneñeth; ama't e'ñe mameshapa' ama pokteye' señche'the. The'ñapa' o' norrterra namha Ñeñthen Acheñetosets. Napa' pa'namen nerra'yen ñamha norryen. Saña the'pa' attha sesochatse'tyenen namha atarro' arratsñathen ñamha atarro' orrarñathen napa' año'chña e'ñe neyemoetyena ñeñth atarr ochñathenesha' ñamha ashkarñathexhno ñeñth atarr cobra'yene' acheñenesha' kelle. Tharraña ama't ateth sepennoñpa' Nomporña e'ñe eñotene' ñeñth po'ñoxh atarr sherbets ñokop. Ñamha alloweney ñeñthey e'ñe poechemeresha' phoweney ñeñthey kothene' ña pokthaphña yapa'xho'ña e'ñe yeñotwenña ñeñth po'ñoxh atarr sherbets. Ñeñtho'marña yorrtatyeññañ ñeñth kowen enten ña. Sañapa' ama't e'ñe mameshapa' ama akshatpawoyayso, e'ñe atthes ñerra'mrrathe' cheshanesha' ñeñth xhokma po'poñ entanna'twenet amach moeno o'ch yemtana all yellsheñen po'potantañ pakmachoresha' all plazo all shontena acheñenesha'. Ñetñapa' amach moeneñeto o'ch koshaprechet pakmachoresha'. Ñeñtho'marña ñetpa' attho yellsheñenetpa' ateth oteñet po'potantañ pakmachoresha': “Yapa' ama't o' yerekërka'wa allo yokshame'tenapa' sañapa' amaña seshe'rarampenye; allothpa' ama't o' yepoktorare'twa ñeñth ya'chpeñtsorexh allo yellkanrrortenapa' sañapa' amaña sellkapretenyo.”
40011020	Allempoña Jesúspa' xha moene' che'ptare'tyenan acheñenesha' all pa'netsreto all epaye' entatyenanet po'partsoña awañmo'chotheñ. Ama't entatyenanetañ po'partsoña ñetñapa' ama es kothape'chenaye ello kowen Yomporekop, ñeñtho'marña allpa' xha moene' che'ptare'tyesanet. Ñeñthpa' ateth otyesanet:
40011021	—Nanakcha' llekëñtso'tsa'yenes coraziño'marneshacha', nanakcha' llekëñtso'tsa'yenes samha betsaido'marneshacha'. Tharro'mar ama't atarr norrtatyennaseñ nepartsoña sesho, sañapa' amaña sokthape'cherroña ello kowen Yomporekop. Ñerra'm arrcha'ña norrtatañ nepartsoña tiro'marneshesho ñamha sidóno'marneshesho, ñetñapa' awathotheñthe' kothape'cherretañ e'ñe kowen Yomporekop. Ñetpa' atthoch e'ñe orrtetañ xha llekatenanet po'chñaret, kotnashe'mach chorra'yesetañ, tsapñach epachshema'tyenetañ all anorrxha'tyenet poellkëñothet.
40011022	Ñeñtho'marña the'pa' notenes: Esempowañen allempoch akrarethetwerra allowen acheñenesha'pa' tiro'marnesha' ñamha sidóno'marnesha' ñetñapa' amach tama a'koñchatarethterretoña allempo. Coraziño'marneshacha' ñamha betsaido'marneshacha' saña allempopa' atarrcha' a'koñchatarethes.
40011023	Ñamha sa capernaumo'marneshacha' xhathe' sotenapañ attho e'ñe kowen sentyena sañeña, Yomporñapa' allenthach a'tapaterres poe'ntaño. Ñeñthpa' amachka'ye attheye' perrsoña Yompor, allachka'ye wapore'terres o'pono koñcha'poetso all parraren tso'. Tharro'mar ama't atarr norrtatonaseñ nepartsoña sesho, sañapa' amaña semnoña o'ch sokthape'cherr kowen Yomporekop. Ñerra'm arrcha' ñanom norrtatañ awathotheñ nepartsoña sodomo'marneshesho ñetpa' allorokmathe' kothape'cherretañ kowen Yomporekop. Allempopa' amathe' a'poyatatarethterretañeña pa'netser. Orathe' allo'tsenaraña.
40011024	Ñeñtho'marña the'pa' notenes: Esempowañen allempoch akrarethetwerra allowen acheñenesha'pa' sodomo'marnesha' ñetpa' amach tama a'koñchatarethterretoña allempo. Capernaumo'marneshacha' saña allempopa' atarrcha' a'koñchatarethes.
40011025	Allempoña Jesúspa' ma'yochenana Pompor, ñeñthpa' ateth oten: —Na Apacha' o'ch na'ye'choxhtatonaph, phapa' pha ñeñtheph atarr ayochreshathtetsa pe'ntaño ama't ñamha arr patsro. Na'ye'choxhtatonaph tharro'mar ora añexhno ñeñth pekowenña pepen, ñeñthpa' ama arreye' pexhapateñe poeyoxhro ñeñth atarr eñotañ entyetsa. Phapa' aña pexhapaten poeyoxhreto ñeñth ama eñotañeye' entyetso.
40011026	Tharro'mar Apa e'ñe pemoereñoth ñeñthpa' atethña e'ñe pokte' penten pha. Arrpa' allowa ñeñth ateth ma'yochenana Pompor.
40011027	Jesúspa' alla oterranerr acheñenesha': —Nompor allowen po'kowenña e'ñe eñotatwenen. Na ñeñthen Poechemerenpa' ama po'ñoxh eseshaye' neñotenaye, ñapthaña Nompor e'ñe eñotenen. Nomporpa'xho'ña ama po'ñoxh eseshaye' eñotenaye napthaña na ñeñthen Poechemeren e'ñe neñoteñ Nompor, ñamha erra'tsencha' ñeñth e'ñe pokte' nenten na ñeñthen Poechemeren ñeñthñapa' o'ch neñotater Nompor.
40011028	-
40011030	Sewaxha'ta nesho allowenes ñeñthes nene' seyoxhro ñeñth atarr amoeroxhtatañ sentyen. E'ñe same'ñeñothen na, napa' na'wañamperrescha' ñeñth atarr amoeroxhtatañ sentyen. Napa' añcha'ña nenerrnas ñeñth amach xha moeroxhtaterrso; ñeñthña sapa' e'ñech pokte' senteñ. Atthochña sapa' señotenen napa' atarr nemoerensa ama atsrre'moxhen entñeno ama't e'ñe poesheñarrokpa. Ama't e'ñe mamesha ama añeye' ne'neno ñeñth e'ñe nokpa. Atthochña e'ñe kowen nokshaterres seyoxhro ama't e'ñe sekamkëñowen.
40012001	Allempoña xherrerr pamtharr allempo xhokma amesen judionesha'. Allempoña Jesúspa' arr oñem chetso'mar epoet poeyochreshaxhno. Allempo oñenet poeyochresha'ñapa' e'ñe pa'chporrñothetpa' taso'tampesyesnomoet poechmha'tets trigo o' rra'yesnomet.
40012002	Fariseonesha'ña ñeñth entawet ateth pha'nmoetpa' ñetñapa' allentha otyeset Jesús: —Pekwe'ñaka'yeña añ peyochresha' taso'tampesyesnomoet trigo; ateth penet ñeñth ama pokteyaye o'ch ateth yepha tarwasats añe yethro tharro'mar the'pa' añe yethro ñeñth ateth anareth awathotheñ allempokmach yamesen.
40012003	Jesúsñapa' ateth otanet: —Sapa' ama'trra selleyareña ñeñth ateth pha awath David allempo cheporra'nma epoet ñamha allowen ñeñth kothene'.
40012004	Ña allempopa' be'thosos Yompor pa'pakllo allñapa' rrosan pan ñeñth atma'ntatareth ateth ñerra'mrrathe' ñeñth nenet all Partsokop. Ñewa, ñeñth panpa' ama pokteyayñe o'ch rros David ñamha ñeñth epoet. Ñeñthpa' añach ñapoeth rrene' kornaneshaxhno; ñeñthpa' ateth anwareth judioneshakop.
40012005	Ñamha ama't selleyareña ñoñets ñeñth ateth anareth ñeñth Moisés po'ñoñ all oten ateth pena ñamha kornanesha' Parets pa'pakllo. Ñewa, ñet poesherbeñothetpa' ama ameseneto añe yethro allempokma yamesen. Ñetpa' ama't ateth penetpa' Yomporñapa' e'ñe pokte' entenanet.
40012006	Napa' o'ch notas: Napa' ñeñthen arro'tsenen nanak nesherben ello nemhtaneñ ñeñth ateth sherben Parets pa'pakëll.
40012007	Ñewa, añ ñoñetspa' ñeñthña ateth ote'th Yompor awath: “Napa' ama e'ñe aña kowen nenteno o'ch sapoenen sayara ñeñth semtsen nokop. Añe'naña atarr kowen nenten o'ch semoereña allowen samo'tsesha'.” Ñerra'm xho xhennasañ seyoxhro ñeñth ateth oteney Yompor, amach erroth sotatscheña ama't erra'tsena acheñer ñeñth e'ñe pokte' enten Yompor.
40012008	Ñeñtho'marña the'pa' o'ch notas, na Ñeñthen Acheñetosets ñeñthen allsensarethen, naka'yeña ateth otets esthe' poktetsaña ñeñthcha' ateth yepha añe yethro allempokma yamesen.
40012009	Metwerrerr Jesús allothpa' be'thoswerrerr judionesha' po'prawo.
40012010	Allñapa' allo'tsen poesheñarr yakma ñeñth xha chellena pot. Fariseonesha'ñapa' allentha a'phtho'chet: —Añe yethro allempokma yamesenpa' ta'm ¿pokte'the' penteñ o'ch pha'krrateñerr acheñ? Tharro'mar ateth a'phtho'teñet allochñapa' eshekcha' otteñe'chet.
40012011	Ñañapa' ateth otanet: —Sapa' ñerra'm xho shora'nen ama't poemokarra secarneror añe yethro allempokma yamesen, ama'tcha'ña allentha sechtere ama't ñeñthe yethro allempo yamesen alloweney.
40012012	Ñewa, acheñpa' elloka'ye metanenanña ñeñth attho sherben carnero. Ñeñtho'marña napa' notenes e'ñe pokte' o'ch ateth yepha ñeñth kowentetsa ama't añe yethro allempokma yamesen.
40012013	Allempoña Jesúspa' ateth otan yakma ñeñth chelletsa pot: —The'pa' o'ch notaph petapoerr phot. E'ñe otwe'pa' ñañapa' allenthepa'tcha' tapoerran pot, e'ñe allorokma kowenterra pot e'ñe atthekmaterr ñerra'm po'pshemhtañoth pot.
40012014	Fariseonesha'ña xha'nmaxherretpa' kothape'chatanna'tyesnerret, atarr o'pateñet Jesús atthoch moetsatachet.
40012015	Jesúsña eñotanetpa' awerr alloth. Shonte' acheñeneshaxhno kotha'wanereterr. Allowen ñeñth atsna'tyetspa' e'ñe a'krratyeswerranet.
40012016	Ateth otyesanet: —Po'ñoxh amach esesha' sotaphsa'tatsto napa' na ñeñthen Yompor Poechemeren.
40012017	Ñewa, ñeñthpa' ateth pha allochñapa' atthoch etsota Isaías po'ñoñ ñeñth a'mhtaye'th Yompor po'ñoñ, ñeñthpa' ateth ote'th Yompor Poechemerekop ñeñthcha' Cristoterrets:
40012018	Añmapa' ñeñthcha' atarr thorrerrtsa nokop, ñapa' ñeñth nenen ñeñthcha' atarr sherberrets. Ñapa' ñeñth atarr nemorrentena ñeñth e'ñe nokshatene'. Ñapa' ñach awamenkath neperr nekamkëñoth, ñach eñotaterre' allowen pa'namen acheñenesha' ama't ñeñth ama judioneshayaye. Añcha' eñotaterranet ñeñth e'ñe kowen ñoñets atthochña e'ñe pokte' nentwerranet.
40012019	Ñapa' amach es otnare'tyerraneto ama't mameshapa' amach ama'toxhetyerro. Ama't mameshapa' amach che'xhame'tyerraneto ama't allekma chopeñe'chyen acheñenesha'.
40012020	Ama't ñeñth moeroxhetyetsapa' ñapa' e'ñech moererranet. Ñeñthpa' atethcha' netma'ntacha ñerra'mrrathe' ama't poecharra cho'ne'ch tsopa'ne'pa' ñañapa' amach xha a'meyatere. Ñamha ñerra'm lampareñ xha moene' mayen ñeñthpa'xho'ña amach emayatere. Ñapa' amach xha es amhcha'noxhtana'tyerro, tharraña esempowañenpa' e'ñech attha a'mchechatwerran ora allowen ñeñth ama pokteye' enteno Yompor.
40012021	Ñeñtho'marña allowen pa'namen acheñeneshaxhno ñachña e'ñe yemoetwerret. Arrpa' allowa wañ ateth ote'th Yompor ñeñth kellkë'th Isaías.
40012022	Jesúspa' alla wapaterrñañeterr poesheñarr yakma ñeñth aporo'yeth ñeñth chorrena oneñeth xha opanatateñ. Jesúsñapa' a'krrataph, ñeñthña opanerpa' o' alla eñorerra, ñamha o' e'ñe kowen kowerr.
40012023	Allowenña acheñenesha'pa' atarr kowanrrorteñet, ñetñapa' ateth otyeset: —Ñato' añthe'ka'yeña David po'mhreneñ ñeñthcha' Cristotosets.
40012024	Fariseonesha'ña allempo e'mare'chetpa' ñetñapa' ateth otyeset: —Attho kexhpatatyenan oneñethexhno acheñenesha' añaka'ye awamenkath pene' Beelzebú ñeñth pompor pen allowen oneñethexhno.
40012025	Jesúsñapa' eñotanet ñeñth ateth kothape'chatse'tyenet poeyoxhreto ñokop ñeñth attho otyeñet ñapa' oneñetha pompor po'wamenkoth kexhpatatenan oneñethexhno acheñenesha'. Ñeñtho'marña ñapa' ateth otanet: —Ñerra'm poesheñarr amhcha'tareth elloptannena pa'cheñer e'ñe ñagattsetpa' e'ñech poktakma a'kllatanna'twerret. Atthekmach phannerra ñeñth parro yexhetsa patherr anetso, ñerra'm xho elloptannenet e'ñe ñagattsetpa' ñeñthña attho womenkatenetpa' ñeñthpa'xho'ña xhachka'ye wañerrets. Atthekmach phannerra ama't ñeñth e'ñe pamo'tsna'tarekmoet ñerra'm elloptannerret e'ñe ñagattsetpa' ñeñthña attho womenkatenetpa' ñeñthpa'xho'ña xhachka'ye wañerrets.
40012026	Atthekmach phanna'ta ñamha oneñeth poeyochreshaxhno ñerra'm oneñethexhno e'moñe'tannenet, ñerra'm wapore'tannenet e'ñe ñagattseta amach errothenoth allo'na atarr womenkatneneto. Po'ñoxh oneñethpa' amaka'ye wapore'tanneno.
40012027	Sapa' ateth sotenen napa' Beelzebo' po'wamenkoth nekexhpateññañ e'ñe ña poeyochresha', ñewa, the'pa' o'ch notas: Ñeñth seyochresha' sepen sa ñeñth eñotene' ñamet o'ch kexhpatachet oneñethexhno acheñenesha', ñetpa'xho'ña amaña Beelzebú po'wamenkotheye' kexhpateñetoña oneñethexhno acheñenesha'. Ñetpa'xho'ña Yomporoña po'wamenkoth kexhpateñetña oneñeth. Ñeñthña o' eñotatas ñeñth ateth sotennoñ ñeñthpa' amaka'ye po'ñoxh attheyaye.
40012028	Po'ñoxhka'ye Yompor e'ñe Poekamkëñoth ñeñthña awamenkath nepene' atthoth nekexhpateñña oneñethexhno acheñenesha', ñeñthcha'ña señotate' the'pa' o' nexhapatonas Yompor po'kowenña ñeñth attho po'ñoxh atarr ayochreshathtena ña.
40012029	‘Ñewa, yapa' yeñoteñ ñeñth atarr awamenkathtetsa attho atarr awamenkathtena oneñeth, ñañapa' e'ñe po'wamenkoth kowampesyenan allowen e'ñe kowen ñeñth pa'pakëll pha'yen. Tharraña ñerra'm esempo o'ch wapoña ñeñth atarr awamenkathesha' ñeñthcha' metanose'ña po'wamenk ateth ñerra'm na Nompor, ñeñthcha'ña rromose' o'ch wankos, allochñapa' o'ch be'thosos all ñeñth pa'pakëll pha'yen o'ch e'ñe poerratamphsos ñeñth allpon o'patyena ña.
40012030	‘Ñeñtho'marña the'pa' o'ch notas allowenes: Ñerra'm eseshas ñeñthes ama nethorrapretenaye ñeñthña acheñerpa' xhaka'ye epatare'tennan ñeñth ateth nethorra'yena na. Ñeñthpa' o'ch netma'ntatasa ateth: Ñerra'm esesha' ama na'yapaxhapretenaye ñeñth na'yapaxhen na, ñeñthñapa' xha a'parratse'tampenen a'yeneth.
40012031	‘Ñeñtho'marña the'pa' o'ch notas: Allowen pa'namen sosya'tsañexhno ñeñth ama pokteye' enteno Yompor ama't ñamha achmhare'tanna'teñets ñeñthpa' aphretna'po' nenteñ.
40012032	Ñamha ñerra'm esesha' nesasene' na Ñeñthen Acheñetosets ñeñthpa' aphretna'po' nenteñ. Tharraña ñerra'm esesha' añ achmhare'teññañet Parets Poekamkëñ ñeñthñapa' amaka'ye aphretna'pawoye' nenteñe. Ñeñthpa' amach aphretna'pawoterro e'ñe thayotheñ errponowañen.
40012033	‘Ñewa, yeñoteñ allowen acheñ ñeñth e'ñe po'ñoxh kowen acheñer, ñetcha'ña orrtatenet ñeñth e'ñe kowenare'. Tharraña po'potantañ acheñenesha' ñeñth po'ñoxh ama kowenayaye ñetñapa' añach orrtatenet ñeñth ama kowenayaye. Ñeñthpa' atethcha' netma'ntaterrsa: Ora allowen ñeñth e'ñe kowen narmetsoch poe'merpa'xho'ña e'ñech kowenare'. Añña po'pchañ narmetsoch ñeñth ama kowenayayepa' poe'merpa'xho'ña amach e'ñe kowenayaye. Ñeñtho'marña atthoña yeñoteñ erra'tsenthe' ñeñth e'ñe kowenare' narmetsoch ñamha ñeñth ama kowenayaye narmetsoch, poe'merothña e'ñe yechme'tenanet.
40012034	-
40012035	Sapa' ama kowenayayso. Xha sottena ñerra'm shechpha e'ñe sompor sepen allowenes. Ñeñtho'marña amach errothenoth señoso kowen tharro'mar sapa' po'ñoxhpa' ama kowenayayso. E'ñe ateth atarr sokthape'chatse'tyen seyoxhro ñeñth ama kowenayaye, atthothka'yeña señosatse'tyen. Ama't erra'tsena acheñer ñeñth e'ñe po'ñoxh kowen ñapa' añcha'ña orrtatyen ñeñth e'ñe kowenare' kothape'chen poeyoxhro tharro'mar poeyoxhroña all kothape'chenan shonte' ñeñth e'ñe kowentetsa. Tharraña po'poñ acheñer ñeñth po'ñoxh ama kowenayaye, ñapa'xho'ña añach orrtatyen ñeñth ateth kothape'chen poeyoxhro ñeñth ama kowenayaye tharro'mar poeyoxhroña all kothape'chenan shonte' pa'namen sosya'tsañ. Tharro'mar ñerra'm shonte' yokthape'chen yeyoxhro ñeñth kowentetsa, ñeñthpa' e'ñech ñeñtha kowen yeserrpare'ten. Tharraña ñerra'm shonte' yokthape'chen ñamha yeyoxhro ñeñth ama kowenayayepa' ñeñthpa'xho'ña e'ñech ñeñtha yemnen o'ch yeserrpare'tyen.
40012036	Po'ñoxh napa' o'ch alla noterrserr, esempowañen allempoch akrarethetwerra allowen acheñenesha'pa' allowen ñoñets ñeñth attha otatse'tyen acheñenesha' ñeñthñapa' a'methatatyeretcha'.
40012037	Tharro'mar ñerra'm e'ñe kowenare' seserrpare'tyen the' Yomporñapa' e'ñech pokte' entwerrnas señoñ allempo. Tharraña the'pa' ñerra'm xha señosatse'tyen ñeñthña señoñerpa' ñeñthachña sekoñchaterre' allempo.
40012038	Allempoña allponsheña ñeñth atarr etsotayenayeñ ñoñets ñeñth ateth anareth epoet ñamha allpon fariseonesha' ñetña e'ñe poeshkëñothetpa' ateth ochet Jesús: —Yapa' Maestrocha' yemneñ o'ch phorrtatonay pepartsoña ñeñthcha' yeñotate' phapa' po'ñoxhthe' Parets Poechemereph ñeñthephthe' Cristotosets.
40012039	Ñañapa' ateth otanet: —Acheñenesha' ñeñth korra'yetsa the' ñetñapa' ama kowenaye' kothape'chyeneto, ama añeye' kosheneto Yompor ñeñtho'marña ñetpa' e'ñe orrena otennet awo'ch norrtatanet nepartsoña. Tharraña amach es norrtataneto. Napa' añach patherr neñotatanet ateth eñotatane'th Jonás awath nínivo'marnesha' allempo a'mhtane'th Yompor po'ñoñ.
40012040	Ñewa, yeñoteñ Jonás allempopa' allo'tsena kakakotmo ma'pamoet, yetho ama't ñamha tsapo ñeñth añekmoen kak. Atethcha' neperra namha Ñeñthen Acheñetosets, napa'xho'ña nema'pamoetcha' o'pono e'ñe allowanen patso, yetho ama't ñamha tsapo. Ñeñthcha'ña eñotaterrawet ateth penaña ñeñth wetsa Yomporeshoth.
40012041	Tharro'mar awath allempo serrpare'tatane'th Jonás nínivo'marnesha', ñetñapa' allempokma kothape'cherret e'ñe kowen Yomporekop. The'ña arr seshopa' allo'tsenen na ñeñthen ello metanene' ñeñth ateth serrpare'tate'th Jonás. Tharraña sañapa' amaña sokthape'chenoña ello kowen Yomporekop. Ñeñtho'marña esempowañen allempoch akrarethetwerra allowen acheñenesha' ñeñthña nínivo'marnesha' ñeñth e'ñe kowen kothape'cherrets Yomporekop awath, ñetpa'xho'ña orrterretcha', ñeñthcha'ña señotaterre'ña sapa' ama't mameshapa' ama pokteyayeña ñeñth ateth sepha'yese'th tharro'mar ama sokthape'cherro ello kowen Yomporekop.
40012042	Ñamha the'pa' o'ch neyerpatasa ñeñth ateth pha awath poesheñarr koyanesha' ñeñth amhcha'tarethtatse'th atarr bhaxhayo allowanen pats sa'poneth. Ñeñthña koyanesha'pa' allotheñ on o'ch e'mhñotenana' Salomón poeserrpareñ ñeñth ateth atarr eñotañte'th. The'ña arr e'ñe seshopa' allo'tsenen ñeñthen poesheñarrana ñeñthen atarr es neñoten namha, ello nemhtaneñ attho eñotañte'th Salomón. Tharraña sañapa' amaña es sotapoteno. Ñeñtho'mar esempowañen allempoch akrarethetwerra allowen acheñenesha', ñeñthña koyanesha' ñeñth e'ñe kowen e'mhñotatse'th ñapa'xho'ña orrterrach, ñeñthcha'ña señotaterre' sapa' ama pokteyayeña ñeñth ateth sepha'yese'th tharro'mar sapa' ama es same'ñe'the ama't e'ñe mamesha.
40012043	-
40012045	‘Ellonethpa' o'ch alla neñotaterrserr po'poñoneth ñeñthcha' ateth apharethterra acheñenesha' ñeñth the'pa' ama e'ñeye' kowen kothape'cheneto Yomporekop. Ñewa, oneñeth ñerra'm esempo xha'nom acheñenesheshoth, ñeñthña oneñethpa' o'ch awyes errapharen ama't amayo'mar e'nyese' po'psheñeñ allcha' yexherrerr allcha' e'ñe ameswerrerr kowen. Tharraña ñerra'm amach erra eñchepa' attheñapa' o'ch ot: “Napa' o'ch alla awerren nepakllo alloth nexha'nom awaña.” Atethcha'xho' pha. O'ch alla awerr alloth xha'nom awaña. Allña o'ch xherrpa' e'ñech kowen entwerran pa'pakëll, e'ñech kowen atarrapo'twareth, e'ñech kowen añño'tyesareth, tharraña amach eseshaye' yexhetso all. Allempoñapa' o'ch alla awerr allo'tsa'yen pamo'tsesha'pa' o'ch enana' po'poñ kanxherrsheña oneñethexhno ñeñth nanak sosyare', ñeñth ello metana'twene' ñeñth ateth sosyaten ñeñth wa'ñene' o'ch yexhaprecha. Allowenetpa' o'ch chorreñet ñeñth acheñer. Allempoña tsapathonethpa' allo'nach sen ñeñth acheñer sosyatnomoets womenk. Elloch metanerran ñeñth ateth phatse'tyese'th ñenmath. Po'ñoxhcha'ka'ye ateth perraña acheñenesha' ñeñth the'pa' ama e'ñeye' kowen kothape'cheneto Yomporekop.
40012046	Allempo ateth eñorana'tenana acheñenesha'pa' o' wapa Jesús pachor epoet ñamha pa'mo'nasheñnesha'. O' xhapoet allpa' ñetñapa' alla thomxhenet a'yoth. Añ moenenet awo'ch serrpare'tatoset.
40012047	Allempoña poesheñarrpa' ateth otan Jesús: —O'ka'ye wapaña phachor ñamha pemo'nasheñnesha'. Ñetpa' a'yothe'tsa'yenet, moeneñet o'ch serrpare'tatospet.
40012048	Ñañapa' ateth otan ñeñth otene': —¿Ama't señoteñe ñeñth e'ñe po'ñoxh nachor nepen ñamha ñeñth e'ñe po'ñoxh nemo'nasheñ nepen?
40012049	Allempoñapa' yochan poeyochresha'pa' ateth otanet: —Napa' añka'yeña ñeñth e'ñe po'ñoxh nachor nepen ñamha ñeñth e'ñe po'ñoxh nemo'nasheñnesha' nepen.
40012050	Ñewa, ama't erra'tsena ñeñthcha' e'ñe ateth phowene' ñeñth ateth moenen Nompor ñeñth poe'ntaño'tsen ñeñthka'yeña e'ñe po'ñoxh nemo'nasheñ nepen ñeñthña noxh nepen ñeñthña nachor nepen.
40013001	Ñeñthe yethropa' xha'nerrerr Jesús pokollothpa' anorrwerr sa'patophño.
40013002	Allñapa' emchorra'wererr shonte' acheñenesha' ñeñtho'marña Jesúspa' a'tap noñthopa' awampes mame' allpononeth allñapa' anorros noñtho. Acheñenesha'ña allowenetpa' alla thomxha'tet sa'patophño.
40013003	Allñapa' esokmañen yexhatyenan acheñenesha' pa'namen toma'nteñtsoxhno. Ñeñth ñanompa' ateth otanet: —Ñeñthña a'parrene' poerets ñañapa' awo' allcha' a'parre'tyenana' poepoer.
40013004	All a'parre'tyeñ patanta'tetsñapa' alla xhapyes thoño'mar. Allñapa' waxha'tyesa oth e'ñe añyallmechwenana' poerets.
40013005	Po'poñexhnoñapa' alla xhapyes mapoetro'meso'mar all ama tama eñalle pats. Ama nanak o'pono'tseno patso ñeñtho'marña mamethollapa' chepareswañ.
40013006	O'ña enome'ta'moen atsrrethpa' alla a'wyatwer. Ama erxha'tena' ñeñtho'marña alla weya'werra.
40013007	Po'potantañña poeretspa' alla xhapyes allcha' chepares aj. Allpa'xho' mameshapa' chepareswañpa' ajñapa' mameshapa' atesha'twa alla ka'matwerranña narmets alla a'kllatwer.
40013008	Po'potantañexhno ñeñthñapa' arr xhapyes all e'ñe kowen patso. Ñeñthñapa' e'ñe kowen chepares. Allempoña atesha'twapa' ñeñthñapa' atarr aton ellomhre'tyes —poecha'tetspa' xharroch xharra' poe'llomer, po'pchañexhnopa' pechapoch xharra' poe'llomer, po'pchañexhnopa' ma'poch xharra' poe'llomer.
40013009	Allempoña Jesúspa' alla oterraneterr: —Ñeñthes po'ñoxh ne'mhñotene', xhaponasepa'ch seyoxhro ñeñth ateth netma'ntatensa añ ñoñets.
40013010	Allempoñapa' ponemhya poeyochresha'pa' ateth otoset: —¿Eso'mare'tña peserrpare'teñothpa' attha es petma'ntatyenanet?
40013011	Jesúsñapa' ateth oterraneterr: —Sa the'pa' Yomporña o' moenaterres atthoch señoterr ñeñth ama eñotpawoyaye ama't awathotheñ ñeñth ateth penaña Yompor po'kowenña attho ayochreshathtena ña poe'ntañoth. Tharraña po'potantañexhnoñapa' ñeñth attha es poexha'yetsa, ñokpoetñapa' amach errothenoth eñoterrñañeto Yompor po'kowenña.
40013012	Esesha'the' o' xherranet poeyoxhreto ama't e'ñe allpona Yompor po'ñoñ elloña Yomporpa' allo'nach eñotatnenanet nanak shonte'. Tharraña esesha'ña ñerra'm ama xhenaneto poeyoxhro tharro'mar ñetpa' ama po'ñoxhaye' agëññañeto Yompor po'ñoñ, ama't allpon eñotyenetañ poeyoxhro ñeñthñapa' xhach poerratamperranet Yompor.
40013013	Ñeñtho'marña ama't neserrpare'tatenanet toma'nteñtso, ñokpoetñapa' ama eñoteñetoña ñeñth ateth netma'ntatenanet. Atthoña ama't enteñetañ, ñetñapa' ama amnatarethteneto o'ch es xhapawet poeyoxhreto. Ama't e'moeñetañ amaña xhenanetoña poeyoxhreto ñeñth ateth yexhateney Yompor po'kowenña.
40013014	Ateth penet ñetpa' the'ñapa' po'ñoxh o' etsotwa Isaías po'ñoñ ñeñth a'mhtaye'th Yompor po'ñoñ awath. Ñeñthpa' ateth ote'th Yompor: Ama'tcha' po'ñoxh e'moeñetañ ama't e'ñe awathapa' amach xhapanetoña poeyoxhreto. Ñamha ama'tcha' xho e'ñe es entenetañpa' amach xhapanetoña poeyoxhreto.
40013015	Tharro'mar ñeñth acheñeneshar the'ña ñet poeyoxhretopa' nanak echarrtenet atthochña amach es xhenaweto poeyoxhreto. The'ña ñetpa' amach moeneñeto o'ch es e'mhñotet thaye'to'the' es xhenawet poeyoxhreto. The'ñapa' amach moeneñeto o'ch es entet thaye'to'the' xherranet poeyoxhreto. Atthochña amach es kothape'cherreto nokop ama't e'ñe mamesha atthochña na'keshphaterranetañ.
40013016	Allempoña Jesúspa' alla oterranerr poeyochresha': —Saña po'ñoxhpa' atarr kosheñtso'tsenes sa tharro'mar attho o' senterrñañ Yompor po'kowenña seklloyoth the'ñapa' o' e'ñe xherrnasa seyoxhro. Ñamha attho se'moerrñañ Yompor po'ñoñ, the'ñapa' o' e'ñe xherrnasa seyoxhro.
40013017	Po'ñoxhka'ye notenes e'ñe awathotheñpa' shonte' ñeñth a'mhta'yesaye'th Yompor po'ñoñ ama't ñamha ñeñth e'ñe pokte' es pha'yestse'th allempo, ñetñapa' atarr moenetañe'th o'ch enterrñañetañ Yompor po'kowenña ñeñth o' senter sa the'. Tharraña allempo ñetpa' amaña eseshaye'ña enterrapaye Yompor po'kowenña. Ama't atarr moenetañe'th o'ch e'mhñoterrñañet Yompor po'ñoñ ñeñth o' se'moerr sa the'. Tharraña allempo ñetpa' amaña eseshaye'ña e'moerrapayeña Yompor po'ñoñ.
40013018	Jesúsñapa' alla oterranerr poeyochresha': —Ñeñtho'marña the' sapa' se'mhñoten o'ch neñotatas ñeñth ateth yexhateney ñeñth ateth o' netma'ntatwa ateth ñerra'mrrathe' poesheñarr ñeñth a'parrene' poerets.
40013019	Ñewa, añ poerets ñeñth xhapyesets thoño'mar, ñeñthpa' añ notenes acheñenesha' ñeñth e'mhñotenayeñ Yompor po'ñoñ ñeñth attho ayochreshathtena ña. Ama't e'mhñotenetañ tharraña ama xhenaneto poeyoxhreto ñeñth po'ñoxh ateth oteney Yompor. Ñeñtho'mar allorokmach wapa oneñethpa' o'ch alla poerratamperranet Yompor po'ñoñ e'ñe poeyoxhretoth.
40013020	-
40013021	Ñamha ñeñth xhapyesets mapoetro'meso'mar ñeñthpa' añ notenes acheñenesha' ñerra'm esempo e'mhñoteññañet Yompor po'ñoñ e'ñech allorokma poksheñesha' agëññañetañ Yompor po'ñoñ. E'ñech kowen ame'ñeretañ tharraña ñeñthpa' mamekpach ateth penet. Tharro'mar ñetpa' e'ñe ateth penet ñerra'mrrathe' narmets ñeñth chepoets mapyo amach eñalle poerexh. Tsapathonethña ñerra'm o'ch wapanet topateñets ñeñthcha' moeroxhtatawet tharro'mar ñetpa' o' ame'ñeretañ Yompor po'noñ, ñetñapa' allorokmach alla kexhpoerretña Yompor po'ñoñ.
40013022	Ñamha poerets ñeñth xhapyesets ajmo'mar, ñeñthpa' añ netma'ntatena po'potantañ acheñenesha' ñeñth e'mhñotenayeñ Yompor po'ñoñ. Ama'tcha' xhapanetañ poeyoxhreto, tharraña ñetpa' allo'nach senet e'ñech aña atarr kothape'chenet ñeñth lleka'yenet arr patsro ñeñth e'ñe ñokpoeta. Añach moenenet o'ch esokmañen es echyenet, tharraña ñeñthpa' xhaka'ye shekënanet. Atthoña ñetpa' amach errothenoth orrtatyesñañetoña ñeñth e'ñe kowen enten Yompor. Ñetpa' e'ñe attheta ñerra'm narmets ñeñth xha a'kllaten ajma' ñeñtho'marña amach errothenoth me'teneto o'ch ellomhre'tyeset.
40013023	Ñamha añ poerets ñeñth xhapyesets e'ñe kowen patso ñeñth e'ñe kowen cheparsatspa' ñeñthña toma'ntenaya po'potantañ acheñenesha' ñeñth e'mhñotene' Yompor po'ñoñ, ñoñetspa' e'ñech kowen xhenanet poeyoxhreto. Ñetñapa' ñeñthet po'ñoxh orrtatyenet ñeñth atarr sherbets Yomporekop. Atthoña ñetpa' e'ñe ateth penet ñerra'm narmets ñeñth atarr aton ellomhre'tyets—pathe'tets xharroch xharra' poe'llomer, po'poñpa' pechapoch xharra' poe'llomer, po'poñpa' ma'poch xharra' poe'llomer.
40013024	Allempoña Jesúspa' alla toma'ntaterraneterr, ñeñthpa' ateth oterraneterr: —Yompor po'kowenña ñeñth attho the' ayochreshathtena ña poe'ntañoth, ñeñthpa' ateth pena ñerra'mrrathe' poesheñarr yakma ñeñth a'parrene' kowen poerets pa'mro.
40013025	E'ñe kowen a'parre'twepa' tharraña allempo manrrenet allowenet, e'ñe't a'nawa wapa ñeñth e'moñe'tene'pa' allñapa' awo't a'parre'tyeswenana' ta'tllomh e'ñe all a'parrareth kowen trigo. Awo'tña a'parre'tweñapa' o' awerr a'nawa.
40013026	Narmetsñapa' o' chepareswa o' me'tyeswapa' allempoñapa' entet ñamha ta'te' o' chepares epoet trigo.
40013027	Allempoñapa' waxha'ta pamo'mte' pa'tarwasañer, ñetñapa' ateth otoset: “¿Ama't, Nomporcha' kowenaye' pha'parrenoña poerets pha'mro? Errothenothwañaka'ye o' chopña ñamha ta'te' all.”
40013028	Ñañapa' ateth otanet: “E'ñeka'ye kowen na'parrañña nepoer all. Ñeñth ne'moñe'tene'pa' ñeñththe'ka'yeña o' ateth phamphsen.” Pa'tarwasañerñapa' ateth ochet: “¿Ama't pemno o'ch awey o'ch ya'mare'twerra'ña ta'te'?”
40013029	Ñañapa' ateth otanet: “Amachka'ye sa'mare'tatsche the't xha sa'marampennan netrigor.
40013030	Allepa' chepoepa' epoet. Esempoch pomella'wa trigopa' allempochña noch ñeñthcha' a'yapaxhe' trigo: Ñanomcha' añ sa'yapaxha' ta'te' o'ch sewankachmech atthoch ya'poyatater. Sewanka'wepa' xhoscha'ña a'yapaxhe'ña ñamha trigo o'ch sañño'teña' allekma neshontateñ.”
40013031	Allempoña Jesúspa' alla oterraneterr: —Añ Yompor po'kowenña ñeñth attho ayochreshathtena ña poe'ntañoth, ñanompa' e'ñech poesheña'ttsa ame'ña'yestsa. Allempotheññapa' allo'nach sen atonetnomtsa ñeñthcha' ame'ñerrtsa atthochña e'ñe epa'werra errakmañen Yompor po'kowenña. Ñeñthpa' añ toma'ntaterraneterr mostazllomh: —Ñeñthña poe'llomhrethollpa' poesheñarrñapa' o' anemh pa'mro allcha' nare'teña'.
40013032	Ñewa, e'ñe yeñoteñ mostazllomh ñeñthpa' atarrka'ye nanak añetholleshallmerr, tharraña ñerra'm o'ch yenare'chpa' allempoña choppa' allo'nach sen rrorranmats kowen, atarrchetnomoets, elloch metana'twan po'pchañ narmetsoxhno. Ñeñthña narmetsocherpa' o'ch waxha'toña othexhno ñeñthcha' ama'tanatyesosets poetakro'mar.
40013033	Jesúspa' alla serrpare'taterraneterr elloneth ñeñth ateth pena Yompor po'kowenña ñeñth attho atarr ayochreshathtena ña poe'ntañoth. Ñeñthpa' ama'tcha' añetholla ñeñthcha' ñanom orrtatsa tharraña e'ñe ña po'wamenkoth mamethollapa' o'ch e'ñe epa'wa ora errapharen. Ñeñthpa' añ toma'ntaterraneterr ateth pena chase': —Ñeñth chase'pa' allo tsetenan koyanesha' harina' ñeñth oñetsetstaten atthoch a'chasatan harina' eshekcha' e'ñe a'moesatwe. Ñeñthña chase'pa' ama'tcha' añetholla net, ama'tcha' aton harina' ñeñth ma'pa arroga, mamethollapa' o'ch e'ñe a'moesatwanña ama't atarr aton harina'.
40013034	Ora allpon ñeñth ateth yexhatenan Jesús acheñenesha', ñeñthpa' attho es toma'ntatyenanet. Allempopa' ama serrpare'tataneto e'ñe attha, xhokmaña serrpare'tatenanet toma'nteñtso.
40013035	Atthoña o' etsoterra ñeñth ateth ote'th ñeñth a'mhtaye'th Yompor po'ñoñ awath ñeñth atethcha' yexhaterr Cristo: Napa' neñerrcha' e'ñe toma'nteñtso; na'potherrcha' ñeñth ama a'potharetheyaye ama't awathotheñ allempotheñ Yompor yexhkatan añ patser.
40013036	Allothña Jesúspa' sa'nman acheñenesha'pa' o' xherr pokollo. Allña waxha'toña poeyochresha'pa' ateth otoset: —The'pa' o'ch photey e'ñe eñotoxhen ñeñth toma'ntena ta'te' ñeñth chepoets pha'mro.
40013037	Ñañapa' ateth otanet: —Ñeñth nare'tene' e'ñe kowen poeretspa' ñeñthpa' naka'ye Ñeñthen Acheñetosets.
40013038	Ñeñth na'moer nepenpa' ñeñthka'yeña añe patser. Ñeñth kowen poeretspa' ñeñthka'yeña Yompor poeyochresha' ñeñthcha'ña xherrets all amhcha'tarethtena Yompor. Ñeñth ta'te'pa' ñeñthka'yeña oneñeth poeyochresha'.
40013039	Ñeñth e'moñe'tene' ñeñth nare'tamphse' ta'te' ñeñthka'yeña oneñeth pompor. Esempoch xherr allempoch pomella'wapa' ñeñthpa' añ toma'ntena allempochña mellapoterra. Ñeñthcha'ña a'yapaxherretspa' ñeñthka'yeña mellañoteñnanesha' ñeñthcha' waxha'ttsa entoth.
40013040	Ateth apxhenet ta'te' the' o'ch a'poyatachet tsopa' atethcha' perrñañetña oneñeth poeyochreshaxhno allempoch mellapoterra.
40013041	Ñewa, na Ñeñthen Acheñetosetspa' nach moeñerre' nemhllañotheñnaneshar ñeñthcha' a'yapaxha'twerre' allowen ñeñth kothape'chatyenawet sosey ñamha allowen ñeñth e'ñe aña etsotayen pathpareñ. Arrothcha' a'yapaxharethterra allo'tsa'yen ñamha Yompor poeyochreshaxhno, ama't e'ñe all ayochreshathtena ña.
40013042	O'ch e'ñe a'yapaxharethetwerretpa' allempochña asaprrotarethtet o'pono all worten tso'. Allñapa' allcha' yawanrrorterret, panmoeñothet atserrpa' rraso'tyerretcha' pa's.
40013043	Allempoña allowen ñeñth e'ñe pokte' es pha'yets ñetñapa' poptetsetach e'ñech atthet ñerra'm atsrreth. E'ñech kowen popoetyenet all amhcha'tarethtena ñeñth pompor penet. Allowenes ñeñthes ne'mhñotene' neñoñ xhaponasepa'chña seyoxhro ñeñth ateth notenes.
40013044	Po'pocheño Jesúspa' alla toma'ntaterranet po'poñoneth. Ñeñthpa' añ toma'ntatanet Yompor po'kowenña attho atarr ayochreshathtena ña, ñeñthñapa' atarr aye'choxhen. Ñeñthpa' ateth toma'ntatanet ñerra'mrrathe' shonte' kelle ñeñth e'potarethtetsa e'ñe patso. Ñeñthña kelle poesheñarr yakmapa' machayothach entos. O'ña entwepa' o' alla pampa'ner ñañapa' o' awerr e'ñe poksheñesha' allentha pomwawerran ora ñeñth allpon echyen allochñapa' atthoch echan kelle alloch rañtherrana ñeñth patser allo'tsen kelle. Atthochña ganamperrana atarr shonte' kelle ñeñth atarr ye'chena.
40013045	Po'pocheñopa' ateth toma'ntaterraneterr: —Yompor po'kowenña attho atarr ayochreshathtena ña ñeñthpa' atarr aye'choxhen ateth ñerra'mrrathe' ñeñth atarr koxhnesha' serets. Poesheñarrña ñeñth pomatsre'tyetsa ñeñthach atarr e'nyen ñeñthcha' rañtha.
40013046	Pamtharrñapa' entosan serets ñeñth atarr nanak koxhnesha' ñeñthñapa' atarr tsa'te'. Ñañapa' allenthach awerr o'ch pomwawerran ora ñeñth allpon echyen allochñapa' atthoch echan kelle alloch rañtherrana serets ñeñth atarr nanak koxhnesha'.
40013047	Jesúspa' alla toma'ntaterraneterr; ñeñthpa' ateth otanet: —Yompor po'kowenña attho atarr ayochreshathtena poe'ntañoth ñeñthñapa' e'ñe ateth ñerra'mrrathe' terraya añekmoen. O'ch terrayet sa'popa' o'ch e'ñe apxha'wan allowen pa'namen kakaxhno.
40013048	Ñerra'm o'ch e'ñe chorra allempoñapa' o'ch chetamperet tophñaso, o'ch anorrxha'tet allcha' akret ñeñth e'ñe kowenare' ñeñthcha'ña esha'tanatet poekañthro. Ñeñthña ama kowenayayepa' o'ch saprrochet.
40013049	Ñeñthpa' atethcha'ka'ye perraña allempoch mellapoterra. Xha'nmaxha'tcha' mellañoteñnesha' ñeñthcha' ellopa'tetstaterre' ñeñth atsrre'mñathnesha' ñamha ñeñth e'ñe pokte' es pha'yets.
40013050	Ñeñthña atsrre'mñathnesha'pa' wapore'teretcha' o'pono all worten tso'. Allñapa' allcha' yawanrrorterret, panmoeñothet atserrpa' rraso'tyerretcha' pa's.
40013051	Allempoñapa' allentha a'phtho'tanet: —¿Eñotoxhena't sentenña allowen ñeñth ateth notyenes? Ñetñapa' ateth ochet: —Eñotoxhenka'ye yenteñ.
40013052	Allempoñapa' ateth otanet: —Ñeñtho'marña ama't allowen erra'tsen ñeñth atarr etsotene' ñoñets ñeñth ateth anareth awathotheñ, ñerra'm elloña ayxhatarethtet ñamet ñeñth ateth pena Yompor po'kowenña attho atarr ayochreshathtena ña, ñeñthña acheñer atarrcha' kowen orrtatenan kothaphñats ñeñth awathotheñ, elloña kowencha' orrtaterran ñamha ñeñth e'ñe etserra kothaphñats. E'ñech ateth pena ñerra'mrrathe' ñeñth apakllathesha'. All añño'tyenan ñeñth atarr morrentena errothenopa' o'ch orrtatenan ñeñth errte' añño'ten all; errothenoñapa' o'ch orrtatyenan ñamha ñeñth añño'ten awathotheñ all pa'pakllo.
40013053	Serrpare'tatwanet Jesús ñeñth ateth toma'ntatyesanet, ñañapa' awerrerr alloth.
40013054	Xherr pa'nyo all Nazareto yexhatwerraneterr all po'praweto. Allñapa' nanak kowanrrorteñet, ateth otyeñet: —Ñapa' errawañaka'yeña eñotanña ora allowen ñeñth ateth pha'yena. Esesha'wañaka'yeña eñotatene'ña atthoth orrtatenan partsoteñets.
40013055	Ñapa' aña poechemer ñeñth po'tarwas pene' o'ch thorrenana tsach atthoch es yexhkatyen pa'namen. Pachorpa' aña María. Pa'mo'nasheñpa'xho'ña aña Jacobo, José, Simón, Judas.
40013056	Allowen po'xhanesha'pa' e'ñeka'ye yechme'twenanet parro'marneshayarramche'. Ta'm ñañapa' errothenoththe'ña atarr es eñotyen.
40013057	Ñeñtho'marña all e'ñe ña pa'nyo ama eseshaye' akwa'penaye entenaye. Allempoña Jesúspa' ateth otanet: —Ñeñth a'mhtene' Yompor po'ñoñpa' xhokmaka'ye amhcha'na'tpo' entyeñña allowen acheñenesha', arrña pa'nyo allo'tsen e'ñe ña pamo'tsna'tarnesha' ñetñapa' ama akwa'penaye' enteñeto. Ama't ñamha ñeñth parro yexhenet pa'paklleto, ñetpa'xho'ña ama akwa'penaye' enteñeto.
40013058	Ama ame'ñeñeto ñeñtho'marña allpa' ama atonocheye' orrtataneto po'partsoña.
40014001	Allempoña amhcha'tareth Herodespa' e'mare'tenan ateth pha'yena Jesús. Ñewa, Herodespa' all amhcha'tarethtena anetso Galileo.
40014002	Allempoñapa' ateth otan ñeñth sherbene': —Añepa'tka'yeña Juanañ ñeñth apataye'th acheñ Yomporekop; ta'mka'ye xhathe'ka'ye tanterraña rromoth. Ñeñtho'marthe'ka'yeña the'pa' orrtaterranña partsoteñets.
40014003	Ñewa, allempopa' awañmo'chakma rrematenana' Juanañ o' wankachpa' allña yottamphsach atthoch koshatan Herodías ñeñth pa'mo'nasheñ Felipe poethapor.
40014004	Tharro'mar Juanañpa' ña otaye'th Herodes: —Amaka'ye pokteyaye o'ch peyorampes pemo'nasheñ poethapor.
40014005	Ama't atarr moeneñeñ o'ch moetsatacheñ e'ñe allempokma tharraña Herodespa' mecha'tenan acheñenesha' ñeñtho'marña ama eshkaye' moetsatache. Tharro'mar acheñenesha'pa' e'ñe kowen enteñet Juanañ ateth ñerra'mrrathe' ñeñth a'mhtene' Yompor po'ñoñ.
40014006	Allempoña koshame'tapreteñet Herodes allempo eñalletña allñapa' o' tanksosa Herodías poechoyor.
40014007	Herodesñapa' ñeñtha atarr kowen ent. Ñeñtho'marña och: —Na po'ñoxhpa' o'ch nena' neñoñ e'ñe Parets pa'so'chño, ama't es penamoenpa' napa' napaphcha'.
40014008	Pachorñapa' allentha otare'ch e'ñe a'nawa: —O'wa phochthe' amhcha'tareth: “Añcha' phapoen Juan poñ.” Allempoña shopshesha'pa' ateth otan Herodes: —Napa' añ nemnen o'ch pepechennana' Juan poñ ñeñth apataye'th acheñenesha', o'ch penon platopa' o'ch phapwerren e'ñe arrma.
40014009	O'ña enamwepa' amhcha'tarethñapa' xha lleka. Tharraña ama't llekañpa' o' nowanña po'ñoñ womenk e'ñe Yompor pa'so'chño ñamha allo'tsa'yen ñeñth wa'ñen ñeñth e'moene' ateth oten ñeñtho'marña otanet: —The'pa' o'ch saph Juan poñ.
40014010	Allempoñapa' o' moeñan pa'cheñer o'ch pecheñeta' Juan all yottampeñet.
40014011	Allempoña o' wapaterrñañet poñ platopa' apweret shopshesha'. Ñañapa' anemh pachoresho o'ch apoeña'.
40014012	Allempoñapa' awanma Juanañ poeyochresha' o' aneret apechareth o'ch pampoereta'. O'ña pampa'wereta'pa' o' awanerret o'ch e'mare'tateñeta' Jesús.
40014013	Jesúspa' allempo e'mare'tan Juanañ, ñañapa' awampes noñtho o' sa'nman acheñenesha' o'ch awo' all ama acheñempañoyaye. Acheñenesha'ñapa' allempo e'mare'chet ñetñapa' allentha awanmoet ñamet. Allowen anetsothpa' e'ñe awanmoet o'ch entereta' Jesús. Ñetñapa' alla oñmaxha'tet patso'mar.
40014014	Allempoña sewosa Jesús noñthothpa' alla entwerraneterr o' alla shonta'werrerr acheñenesha'. Ñañapa' atarr nanak moera'werraneterr. Allñapa' o' alla a'krratyeswerraneterr patsnañether.
40014015	Attheñapa' ellerren poeyochresha'ñapa' oteñeta' Jesús: —The'pa' arro'tseney all ama acheñempañoyaye ñamha o'ka'ye ellerren. The'pa' o'ch phoch acheñenesha' awanemyerretepa' anetso'mar allcha' rañtha'yeswerret poerraret ñeñthcha' rra'yeswerret.
40014016	Jesúsñapa' otanet: —Amachka'ye awanmatsterreto. Sachka'ye apa'yesawet ñeñthcha' rret.
40014017	Ñetñapa' ateth ochet: —Ya arrpa' amaka'ye es yechenoña ama't koñe'tha; yapa' e'ñeka'ye amnara pan yechen ñamha epatholl kak.
40014018	Allempoña Jesúspa' ateth otanet: —Sanmon arrma o'ch sapoenna'.
40014019	Allempoñapa' otan acheñenesha': —The'pa' o'ch sanorrxha'tyes e'ñe all kowen emmo'ratyen pasetma'. Allempoña agapan ñeñth amnar pan ñamha epatholl kak, o' kowa' enoneth, parasyoso'tamphsan pan allothñapa' shota'tan pan, apanatyesan poeyochresha'. Ñetñapa' o' epatyeset allowen acheñenesha'.
40014020	E'ñe epa'wet, allempoña o' rrallme'chet allowenet e'ñepa'tcha' yetrra'twawet. E'ñe yetwawetpa' xha a'pchatyeset ñeñthñapa' a'yapaxheret. Ñeñthña a'yapaxherretpa' xhepa'tcha' chorrats xharra' poechena epa kañther e'ñe thamo'yare'.
40014021	Ñeñthña rrallme'chatspa' atarr shonte' acheñenesha'; ñato' allo'tsenthe' amnaroch mil ñeñth e'ñe yakmaneshoche'. Ellonethpa' allo'tsa'yen ñamha koyaneshaxhno ñamha cheshaneshaxhno.
40014022	Allempoña Jesúspa' otan poeyochresha': —The'pa' o'ch sa'taxha't noñtho o'ch sota sanom o'ch sephchaterra yoth. Napa' o'ch neso'tnomh ora acheñenesha'.
40014023	O'ña so'twanmanetpa' ñañapa' awo' aspentho e'ñe ñapoeth allña ma'yochosa. Ama't o' tsapoenpa' ñañapa' allo'tsena ñapoeth.
40014024	Noñthñapa' ñeñtha rroxhaso'tsenara sa'po, emo'yare'ñapa' xha anmape'champenanet, a'poerrame'tampenanet orrno.
40014025	Attheña allempoña poetarenmochpa' wenanet Jesús xha chope'chnen enoth oño.
40014026	All chope'chnen allempoña entapoeñ poeyochresha', ñetñapa' xha thoratsetyeset poeyoxhret, ateth otanna'tyeset: —Choyeshe'matsthe'ka'ye waponaya. Poeyorñothetpa' attha rrannartet.
40014027	Jesúsñapa' eñorana'twenanet, ateth otwenanet: —Xhoñaka'ye sokshapoenna, naka'ye o' nowapa, amach attha semhcha'tatstapno.
40014028	Allempoña Pedropa' eñorana'cha ñeñthpa' ateth och: —Ñerra'm po'ñoxhthe' pha Partseshacha', the'pa' o'ch photosen, aphonka'ye nesho, pechope'chnom phamha enoth oño.
40014029	Jesúsñapa' allentha och: —Aphonka'ye. Ñañapa' allentha sowa noñthothpa' o' chope'chnom ñamha enoth oño o'ch awo' Jesúsesho.
40014030	Chope'chnomtsapa' o' kowa'nman womenkësha' ñeñth xha emo'yartatenan sa'ppa' xha yore'ch. Xha yore'chpa' alla moene' esha'ta oño. Allñapa' rranare'ta ateth otan Jesús: —¡Pha'keshphatosen Partseshacha'!
40014031	Jesúsña thekma rremaphpa' ateth och: —Phapa' ama't e'ñeye' peyemtenno. Eso'mare't xha pe'charrtatenña peyoxher.
40014032	E'ñe a'taxha'tatseta noñthopa' womenkësha'ñapa' xhepa'tcha' moetsoñeñterrtsa.
40014033	Ñeñthña noñtho'tsa'yenpa' allenthepa'tcha' konkorpanrrortana'tapetpa' ateth otyeset: —Po'ñoxhepa't phapa' e'ñe Parets Poechemereph.
40014034	Allempoña pechatamphsetpa' arr etsotoset all oteñet Genesareto.
40014035	Ñeñthña ane'tañnesha' allpa' o' cheme'tapet Jesús. Attho cheme'tapetpa' ñetñapa' allentha moeñet acheñ, o'ch e'mare'tatenana' acheñenesha' allampaño'mar. Allothñapa' wapatyesoñet allowen atsnañethexhno.
40014036	Ñeñthña atsnañethexhnopa' o' enamyesoset ama't poso'motha o'ch a'phlla'yesosñañet pa'shtam. Allpon ñeñth a'phlla'yesose' Jesús pa'shtam allponxho' e'ñe korra'yeswerrtsa.
40015001	Allempoña fariseonesha' ñamha ñeñth atarr etsotayenayeñ ñoñets ñeñth ateth anareth judioneshakop ñetñapa' arroth waxha'tet Jerusaléñoth. Xhaxha'tet Jesúseshopa' ateth otyesoset:
40015002	—Eso'mare'tña peyochresha'ñapa' kexhpoerretña ñeñth ateth yeyxhe'th ya awath yatañneshowen. Ñeñtho'mar o'wañ e'pota'tetña Partsokop allempo rrenet.
40015003	Ñañapa' ateth otanet: —Sapa'xho'ña ñeñtho'mare'trraña sathpare'teññañña samha Yompor po'ñoñ ñeñth ateth anareth allochñapa' e'ñech sañeña seyxheña e'ñe setsotayen.
40015004	Ñewa, po'ñoxhka'ye yeñoteñ Yomporpa' ateth oteney: “Semorrenteñothpa' semhcha'na'chcha' sompor ñamha sachor.” Elloña ñamha po'poñoneth ateth oteney: “Ñerra'm esesha' sasare'tene' pompor ñamha pachor ñeñthpa' moetsetepa'.”
40015005	Tharraña sañapa' amaña attheye' sepeno tharro'mar sapa' xhaña ateth sotyen: —Ñerra'm esesha' ateth otene' pompor ñamha pachor: “Ñeñth nechen o'ch napapeñpa' tharraña amach napape the'pa' o'ch nene' Yomporekop”
40015006	ñeñthña acheñerpa' sañapa' atethcha' soteñ: “Phokoppa' ama pallteno o'ch es phaph phamo'mte'.” Sapa' atthoka'yeña sewapore'teññañña Yompor po'ñoñ allochñapa' e'ñech aña setsoten ñeñth e'ñe sañeña seyxheña.
40015007	Sapa' atarrka'ye ommoñathneshas tharro'mar atarr seshkare'ten amaña Yomporeye'ña sesherbeno. Isaíaspa' e'ñe kowen a'mhtane'th Yompor po'ñoñ, saña the'pa' e'ñe ateth sepena ateth ote'th; allempopa' ateth ot Yompor:
40015008	Ñeñth acheñenesharpa' e'ñe poenamotha kowentatennanetañ; poeyoxhretoñapa' ama xhenaneto ñeñth kowen nenten na.
40015009	E'ñe orrena ma'yochennet, ñeñth ateth yexhatannenetpa' ñeñthpa' e'ñe acheña naye'th awath pokthaphña.
40015010	Allempoña Jesúspa' xhore'tan acheñenesha' ñeñth shontetsa, ñetñapa' ateth otanet: —Sañapa' e'ñepa'chña kowen se'mhñoten allochñapa' atthoch e'ñe kowen xhaponasa seyoxhro.
40015011	Ama añeye' ya'sosyatenaye Partsokop ñeñth yerra'yen yenamoth. Añka'yeña ya'sosyatene' yeñoñ ñeñth xha'nets yenamoth ñeñth ateth yeñosatse'tyen.
40015012	Allñapa' ateth oteña' poeyochresha': —¿Peñoteñe't fariseonesha'ñapa' allempo e'monapet peñoñ ñeñth ateth photyenanet ñetñapa' xha atsrre'moet?
40015013	Ñañapa' ateth toma'ntatanet ñeñthcha' ateth apharethterra fariseonesha', ñeñthpa' ateth otanet: —Allowen narmetsoxhno ñeñth ama añeye' nare'taye Apa ñeñth poe'ntaño'tsen ñeñthñapa' a'mare'tarethetwerrach.
40015014	Ñetpa' ottetepa'tha. Ñetpa' e'ñe ateth penet ñerra'mrrathe' poesheñarr ñeñth aporo'yethpa' ñapa' o'ch echa'nman po'psheñeñ ñeñth parro aporo'yethekmoet. Allempo ateth penet ñerra'm arrorothontha echa'nmanna'tnomoet epsheño'maret xhach shora'nmoset arrorotho. Arrpa' allowa ñeñth ateth toma'ntatanet ateth ñerra'm ya allempo ama yokthape'cherra' ñeñth kowentetsa Yomporekop amach errothenoth yokthape'chache po'psheñeñ ñeñth ama eñotenaye ñeñth kowen enten Yompor.
40015015	Allempoña Pedropa' ateth ot: —Yapa' xhochña peserrpare'tatey e'ñe kowen eñotoxhen ñeñth ateth petma'ntatena ñorra'.
40015016	Ñañapa' ateth otanet: —Ama't sapa'xho'ña ama'tña señoteña'.
40015017	Sapa' ama't xhennasoña seyoxhro ñeñth yerra'yen yenamothpa' alla sen yatho ñeñthpa' xhokmach yener a'yo.
40015018	Añña ñeñth xha'nets yenamoth ñeñth attho yeñosatse'tyen ñeñthpa' e'ñe yeyoxhroth wena ñeñthña xhokma ya'sosyatene'ña Partsokop.
40015019	E'ñe yeyoxhroth wena kothaphñats ñeñth ama't mameshapa' ama kowenayaye, ñeñthpa' añ: moetsanna'teñets, chetapretanna'teñets, kañoresha'teñets, etatsre'tyeñets, toma'tamphsanna'teñets, sasare'teñets.
40015020	Ñeñth allowen sosya'tsañexhno ñeñth wetsa yeyoxhroth ñeñthña po'ñoxh ya'sosyatene' Partsokop. Tharraña allempo yerrallme'chyen ama't ama ye'pota'tyesopa' ñeñthpa' amaña ñeñtheye'ña ya'sosyatenayeña Partsokop.
40015021	Awerrerr Jesús allothpa' alla xhap allampaño anets Tiro ñamha Sidón.
40015022	Allñapa' o' wapa poesheñarr koyanesha' ñeñth allo'marnesha' ñeñth canano'marnesha'. Ñañapa' allentha rranare'tospa' ateth otos: —Pemoeraye'chosna, Nepapareshacha' phapa' ñeñtheph Davidna'tareph. Na nakñe'therpa' atarr moeroxhtateñ oneñeth.
40015023	Jesúsñapa' ama't mameshapa' ama eñorana'teño. Attheñapa' o' ponemhya poeyochresha' otoset: —Pe'mhñochñaka'ye thekma allochñapa' o'ch awerr, xhaka'ye kotha'neney perranare'tnomoe'.
40015024	Ñañapa' ateth otanet: —Napa' e'ñe añekpa allsensarethen ñeñth israelena'tarneshakop; ñetpa' e'ñe ateth nentenanet ñerra'm carneroxhno ñeñth paya'tyetsa.
40015025	Koyanesha'ña ñeñth ama israelena'tareyayepa' ñañapa' allentha on e'ñe ñesho konkorposñañapa' ateth otos: —Xhoña Nepapareshacha' pebensamphsaye'cherrnan nakñe'ther.
40015026	Jesúsñapa' toma'ntatana acheñenesha' ñeñth ama israelena'tarneshayaye ñeñtho'marña ateth och: —Ama pokteyaye o'ch yeprratampes yakñethar poerrar o'ch yewapore'tampes allo'tsen ochek o'ch rre' ñamha ochek.
40015027	Koyanesha'ñapa' ateth otererr: —Ama't attheñ Nepapareshacha' tharraña ama't ochekpa'xho'ña rra'yenan ñeñth a'shore'tatyen pamo'mte' po'mesaphnaxho.
40015028	Allempoña Jesúspa' ateth otererr: —Xhepa't nesñeshacha' atarr nanak peyemtenna ñeñthepñapa' atthetepa'ch phokop ateth pemnen pha. Pakñe'therñapa' allorokma korrerra.
40015029	Awerrerr Jesús allothpa' alla oñem sa'patophño'mar e'ñe Galileaso. Allothpa' awo' aspentho allñapa' anorros.
40015030	Allñapa' alla waxherrñañerr shonte' acheñenesha'. Wapatyerrñañeterr cheka'repaxhno, mankoxhno, aporo'yethexhno, opananeshaxhno ñamha wapatoñet shonte' po'potantañexhno. Ñeñthñapa' alla nanatyesosñañet pa'rrphoth. Ñañapa' e'ñe a'krratyeswerranet.
40015031	Allña acheñenesha'pa' xha atarr kowanrrorteñet allempo eñchet attho opanaxhno xha eñora'yerrtsa, mankoxhnopa'xho'ña xha kowenetyerrtsa, cheka'repaxhnopa'xho'ña xha chope'chyerrets, aporo'yethexhnopa'xho'ña xha e'ñe kowen kowa'yerrets. Ateth e'ñe kowen eñchetpa' allowenetñapa' kowentateññañet israelnesha' Po'yomporer.
40015032	Allempoña Jesúspa' agotan poeyochresha'pa' ateth otapanet: —Napa' xha atarr nemoereña allowen acheñenesha' ñeñth shontetsa arr. O' ma'pamtoset nesho ama eñallmeñeto ñeñthcha' rret. Ama pokteye' nenteñe o'ch awanerret e'ñe pa'chporrñesha' the't ama a'ñshe'mterreto thoño.
40015033	Poeyochresha'ñapa' ateth otoset: —Errawachka'ye yentña allpon rreñets ñeñthcha' yerrach shonte' acheñ, arrpa' amayaka'ye.
40015034	Jesúsñapa' ateth oterraneterr: —Sapa' ¿errpona't sechenña pan? Ñetñapa' otereterr: —E'ñeka'ye kanxhrra ñamha koñe'th kakathollesha'.
40015035	Allempoñapa' otan acheñenesha': —The'pa' sanorrxha'tyes patso.
40015036	Allñapa' agapan ñeñth kanxherr pan ñamha kakathollesha'. Agapwepa' o' parasyoso'tenanerr Pompor allothñapa' o' shota'tan pan, shetse'tan ñamha kak, apanatyesan poeyochresha'. Ñetñapa' o' epatyeset ñamet allowen acheñenesha' e'ñe epa'wet.
40015037	Allempoñapa' o' rrallme'chet allowenet, e'ñe yetrra'twawet. O' e'ñe yetwawetpa' xha a'pchatyeset ñeñthñapa' a'yapaxheret. Ñeñthña a'yapaxherretpa' xhepa'tcha' chorrats kanxherr kañther e'ñe thamo'yare'.
40015038	Ñeñth rrallme'chats atarr aton acheñenesha' ñato' allo'tsenthe' pa'tatsoch mil ñeñth e'ñe yakmaneshoche'. Ellonethñapa' allo'tsa'yen ñamha koyaneshaxhno ñamha cheshaneshaxhno.
40015039	Allempoña Jesúspa' so'tnerran acheñenesha'pa' awerr, a'tapos noñthopa' awamperr o'ch awo' anetso ñeñth pa'so'cheñ Magdala.
40016001	Fariseonesha' ñamha saduceonesha' ñetpa' o' awanmoet o'ch enteñeta' Jesús. Xhaxha'tet Jesúsesho ñetña poeshkënothetpa' ateth otyesoset: —Yapa' añ yemnen o'ch pegatapoey pepartsoña entoth allochñapa' atthoch yeñotoseph po'ñoxh phapa' Parets Poechemereph. Ñetpa' xha moeneñet o'ch topatoset Jesús.
40016002	Ñañapa' aña yerpatapanet ñeñth ateth otyenet ñet pa'nyeto: —Sapa' ñerra'm esempo sentnen o'ch tsatatetnena enet, sañapa' xhokmach ateth sotyesnene'th: “Tsapathpa' atarrcha' char.”
40016003	Aromtañañapa' ñerra'm esempo senta'moen enet xha tsatatta'moena, sañapa' xhokmach ateth sotyesa'moene'th: “Xhoch wata'moena ñeñtho'mar o' xha rrenarsa'moen.” Sapa' atarr señoteneñña ñeñth sentyen ento ñeñthña señotatene'. Tharraña ñeñth ateth norrtatyennas nepartsoteña eso'marthe'ña ñeñthñapa' amaña eñotatensoña ñeñth ateth pennas Yompor the' o'ch orrtatonas po'kowenña. Ñeñthpa' atthathe' seshkën.
40016004	Acheñenesha' ñeñth korra'yetsa the' ñetñapa' ama kowenaye' kothape'chyeneto, ama añeye' kosheneto Yompor ñeñtho'marña ñetpa' e'ñe orrena otennet awo'ch norrtatanet nepartsoña. Tharraña amach es norrtataneto. Napa' añach patherr neñotatanet ateth eñotatane'th Jonás awath nínivo'marnesha'. Jesúsñapa' sa'nerranetpa' awerr.
40016005	Allempoña pechatrra'tet yomhta'n o' xhapoet all, poeyochresha'ñapa' o' yerpoerret ñetpa' ama anmoeto pan ñeñthcha' rroset all.
40016006	Jesúsñapa' ateth otapanet: —E'ñech señota ñato't semeñe'teña'ña fariseonesha' ama't ñamha saduceonesha' po'chaser allo tsetenet pan.
40016007	Ñetña kothape'chyesetpa' ateth otanna'tyeset: —Amaka'ye yanmoña pan ñeñtho'marthe'ka'yeña oteney año'ch yemeñe'tatscheña fariseonesha' po'chaser.
40016008	Jesúsña allempo eñotanet ateth kothape'chyenet ñañapa' ateth oterraneterr: —Eso'mare't sellkëñesha' sotanna'tyena año' eñalle ñeñthcha' serra'. Sapa' ama'tña e'ñeye' seyemtenno.
40016009	Theme'ttsena'tña ama es sexhenoyoña seyoxhro. Ama'tña seyerpoenoña allempo natontat amnar pan ñeñth nerratallme'chpa' allo'tsen amnaroch mil acheñenesha'. Ama't seyerpoenoña ñamha ñeñth allpon chorrarerrets kañthro ñeñth sapxherr allempo.
40016010	Ama't ñamha allempo natontaterrerr ñeñth kanxherr pan ñeñthña nerratallme'cherrerrpa' allo'tsen pa'tatsoch mil acheñenesha'. Ñamha ñeñth allpon chorrarerrets kañthro ñeñth sapxherrerr allempo.
40016011	Errothenothwañaka'yeña ama señotenoña ñeñth ateth notas ñorra' atthoch ama semeñe'tatsche fariseonesha' ama't ñamha saduceonesha' po'chaser ñeñthpa' ama rreñtsoye' notenso.
40016012	Allempoña ñetpa' o' xhapanet poeyoxhreto, ateth otanna'tet: —Amoepa'tka'ye añeye' otenye pan po'chaser; añepa'tka'yeña oteney amach yemeñe'tatsche fariseonesha' ama't ñamha saduceonesha' pokthaphña ñeñth ateth yexhatannenet ñeñth ama kowenayaye, the't mamesha epa'wa errakmañen e'ñe ateth pena chase' mameshapa' o'ch a'chasa'wan ora all yeneñ.
40016013	Allempoña xhap Jesús all Cesarea ñeñthara Filipo, allñapa' otosan poeyochresha': —¿Errothena't otyenenña allowen acheñenesha', na Ñeñthen Acheñetosets eseshanthe'?
40016014	Ñetñapa' ateth otyeset: —Patantarr acheñenesha'pa' atethka'ye otyenpet phapa' Juanañpho'the' ñeñthepho' apatañtatse'th Yomporekop. Po'potantaññapa' ateth otyenpet phapa' Elíasopho'the'; po'potantaññapa' ateth otyenpet phapa' Jeremíasopho'the' amapa' añepho'the' po'psheñeñ ñeñth a'mhtaye'th Yompor po'ñoñ awath.
40016015	Allempoñapa' alla a'phtho'terraneterr: —Sañapa' ¿errothena'tña sotenenña sa?
40016016	Simón Pedroñapa' eñoratsapa' ateth och: —Phapa' ñeñthephka'ye atarr yekwen ama't awathotheñ; ñeñthephka'ye Parets Poechemereph ñeñtheph Cristotosets. Ñeñthña Parets ama arromñatheshayaye.
40016017	Jesúsñapa' ateth och: —Nanak kosheñtso'tseneph, Simóna ñeñtheph Jonás poechemereph tharro'mar attho peñotenenpa' ñeñthpa' ama arromñatheshaye' peñotatenaye; naña Nompor peñotatene' ñeñth poe'ntaño'tsen.
40016018	Napa'xho'ña the'pa' o'ch notaph phamha, phapa' añcha' nesocherreph Pedro. (Ñewa, añ so'chñets Pedropa' añ toma'ntena ñeñth atarr es echarr ateth ñerra'm mapoe'.) Ñamha pha e'ñe peyemteñothen na, na po'ñoxhpa' naña Cristotosets, ñeñthpa' allochka'yeña norrtaterrña allowen ñeñthcha' name'ñerraya ñeñthcha' apxha'yerrtsa e'ñe na pame'ñeñothet. Atarrcha' womenk echarr nepha'yerranet allowenet ñeñthetcha' apxha'yerrtsa pame'ñeñothetan na atthochña ñokpoetpa' amach eñalle ñeñthcha' wapore'terrawet, ama't awatha. Ama't rromoeñets po'wamenkpa' amach errothenoth metanerranetoña ñet po'wamenk.
40016019	Ñamha na the'pa' o'ch napoerreph llesens atthoch pha'potherrñañ Yompor po'kowenña ñeñth attho ayochreshathtena ña poe'ntañoth; ñeñthpa' añ toma'ntena ateth ñerra'mrrathe' llave alloch petoramper allowen ñeñth moenene' o'ch poeyochresha' perranet. Ñamha ñerra'm erra'tsencha' e'ñe pokte' pent ñeñthcha' pena'yes arr patsropa' Yomporpa'xho'ña ñeñth ento'tsen e'ñech atthekma pokte' enterranet. Ñamha ñeñthcha' ama pokteye' penteno ñeñthcha' pena'yes arr patsro, Yomporpa'xho'ña ñeñth ento'tsen e'ñech atthekma amach pokteye' enterraneto.
40016020	Allempoñapa' otan poeyochresha': —Amach esesha' sotaphsa'tatsto ama't poesheñarra napa' na ñeñthen Cristotosets.
40016021	Jesúsña e'ñe allempotheñpa' mothetnomh eñotatyesnomoe' poeyochresha' ñeñth ateth anareth ñokop, ñapa' moeroxhtateretcha'; o'ch awo' Jerusaléño allñapa' allcha' moeroxhtateret. Añcha' errothwanen perre' ñeñth pompornesha' pen allowen judionesha' ñamha ñeñth pa'mhcha'tarethernesha' pen allowen po'kornaneshar ñamha ñeñth atarr etsotayenayeñ ñoñets ñeñth ateth anareth judioneshakop. Allñapa' allcha' moetsatateret tharraña poema'pamtañoña Pomporpa' o'ch alla tantater.
40016022	Pedroñapa' allentha anemh a'yenethpa' allñapa' ateth otos: —Arepa'chña Partseshacha' attheye' perrpeto ama't errponaña. Yomporepa'chña e'ñe pekwampene'.
40016023	Ñañapa' poetallsa a'yeneth mame'pa' ateth otan Pedro: —Orraph a'yo neshoth oneñethe, phapa' e'ñe orrena pepatare'tenen; phapa' amaka'ye Yomporeye' ateth phokthape'chatenaye, ñeñthpa' acheñarramche' pokthaphña.
40016024	Allempoña Jesúspa' ateth otan poeyochresha': —Ñerra'm esesha' moenene' o'ch kotherrnet na e'ñe po'ñoxh atthoch neyochresha' neperranet, añ poktetsa sewanmoetepa'ña ñeñth ateth moenenet e'ñe ñokpoeta. Atthochña ñetpa' o'ch e'ñe toma'nteret ñeñth chechnene' po'korsoch allcha' moeroxhtet ñamet. Atthochña kotherrnet e'ñe po'ñoxh.
40016025	Tharro'mar ñerra'm esesha' e'ñe aña moenenet o'ch korrena atomat atthoch e'ñe koshenet arr patsro, ñetñapa' xhach a'chenkatenet e'ñe ñañeñeta. Tharraña ñerra'm esesha' e'ñe pokte' entene' o'ch es sowanerret e'ñe pokrreñowenet nokop, ñeñthña acheñerpa' ñañapa' korretsach poksheñeshokmañen e'ñe thayotheñ errponañowen.
40016026	Ama't errponenapharen esokmañen es yeyoratse'tyes ora allpon ñeñth yentyen añe patsro, tharraña ñerra'm ñeñthach e'ñe ya'chenkaterre' yekamkëñowen, ñeñthñapa' ama't koñe'thapa' amach es sherberrye. Tharro'mar ama eñalle po'poñ ñeñth atarr sherbets, añña atarr nanak sherbets ñeñthcha' a'keshphaterre' yekamkëñ. Tharro'mar yokoppa' ama es eñalle ñeñthcha' yepomoerr alloch alla yerañtherra yekamkëñ.
40016027	Po'ñoxh napa' Ñeñthen Acheñetosets o'ch nowerra epan ñamha nemhllañotheñnaneshar. E'ñech Nompor po'kowenñoth nowerra. Allempochña netsa'terranet e'ñe poesheña'ttsokmoet errothenthe' pha'yesete'th.
40016028	Po'ñoxhka' the'pa' o'ch notas, patanta'ttsos ñeñthes arro'tsa'yenes ama't ama serromwena'pa' o' senterrñañ Yompor po'kowenña attho napa' Ñeñthen Acheñetosetspa' atarrcha' na'yochreshathterra.
40017001	Allempo pechapmaterrerr, Jesúsñapa' awanerranerr poeyochresha'; añ anem Pedro ñamha Jacobo ñamha Juan ñeñth Jacobo pa'mo'nasheñ. Ñetpa' arr anmanet atarr aspentho e'ñe ñapthochayet.
40017002	Allña Jesúspa' machayothepa'tcha' po'poñetamphsosanet. Pa'klloyothpa' xha poptosa e'ñe ateth ñerra'mrrathe' atsrreth poptetsa. E'ñe pa'shtamowen atarr wallama'tho poptosa xha a'poetareswe a'yowen.
40017003	Allñapa' machayothepa'tcha' orrtanet Moisés ñamha Elías. Ñetñapa' alla serrpare'toset epoet Jesús.
40017004	Pedroña eñoratsapa' ateth otan Jesús: —Atarrwaka'ye Partseshacha', koweno'tseneythe' arr. Ama't pokte' penteñe napa' o'ch nathomatonas ma'ppawa kërpachet—poepawarrpa' phokopcha', po'ppaweñpa' Moisésokopcha', po'ppaweñpa' Elíasokopcha'.
40017005	Allempo eñorena Pedropa' xha orrtosawet os ñeñth atarr kowen poptetsa xhepa'tcha' a'pomamphsosanet. Xha e'morrtostsa ñoñets osoth; ñeñthña ñoñetspa' Yompor otosawet; ñeñthpa' ateth ot: —Añmapa' ñeñth no Nechemer ñeñth atarr nemoerena ñeñthña atarr nokshatene', ñeñthcha'ña e'ñe kowen se'mhñoterr.
40017006	Allempo ateth e'moet ñoñets poeyochresha'ñapa' alla rrema'rrtet patso atarr nanak yorenet.
40017007	Jesúsñapa' allentha ponerranetpa' a'phlla'werranet, ateth otanet: —Setanterra, amach xha seyorenatsto.
40017008	Allempoña o' kowerretpa' arepa'tcha' eseshaye' enterreto, ñaptha enteret Jesús.
40017009	Allempo onaxherret aspenthoth Jesúsñapa' ateth otnerranet: —The'pa' amach esesha' sotaphsa'tatsto ama't e'ñe poesheñarra ñeñth ateth o' sentwa. Tharrempowach allempoch netanterra rromoth na Ñeñthen Acheñetosets, allempochña seserrpare'taterña allowen acheñenesha'.
40017010	Poeyochresha'ñapa' ateth otnerret: —¿Eso'mare'tña otenña ñeñth atarr etsotene' ñoñets ñeñth ateth anareth, Elíaso'ch ñanom werrtsa?
40017011	Ñañapa' ateth otnerraneterr: —Elías po'ñoxhpa' ñachka'yeña werrtsa, ñapa' e'ñechka'ye a'kowentatwer ora allowen.
40017012	Tharraña napa' o'ch notas: Elíaspa' o'ka'ye wapwerrañ arr tharraña amaka'ye eseshaye' cheme'tapoerraye ñeñthapa' xhaña errothwanen phapoeret ñeñth ateth moena'yenet ñet. E'ñech atthekma perrnet namha Ñeñthen Acheñetosets.
40017013	Allempoñapa' o' xhapanet poeyoxhreto ñeñth otenanetpa' añepa'tka'ye Juanañ ñeñth apataye'th acheñenesha' Yomporekop ñeñthepa'tka'yeña Elíasoterrets.
40017014	Xherreterr all shontena acheñenesha' poesheñarrña yakmapa' ponmapoerrana Jesús konkorposñaña.
40017015	Ateth otos: —Pemoeraye'chosnana, Ayochreshathe, nakñe'ther xha othena, nanak moeroxhtena. Epaye' koya'nmame'tateñ tso, errothenopa' o'ch koya'nmame'tach ñamha oño.
40017016	Nanomwe peyochresheshopa' ñetñapa' ama errotheye' peto atthoch a'krrateret.
40017017	Jesúsñapa' ateth ot: —Sa ñeñthes acheñres ama't mamesha'pa' ama ayemtenaye' sentpenno; xhach po'poñ sentwena seyoxhro nokop. O' allponmatwanen allo'tsenen arr patsro napa' attha atarr na'wantennas, attha nekwenes ñato' atthothpa' o'ch same'ñerrna. Allempoñapa' ateth otanet: —Ama'tpa' sanmonka'ye chesha' arr.
40017018	Jesúsñapa' ateth otapan oneñeth ñeñth othatene': —The'pa' po'ñoxh o'ch notaph, pekexhpoer cheshachor. Oneñethñapa' allenthepa'tcha' kexhpa'ner. Cheshachorñapa' allorokma korrerra.
40017019	Allempoñapa' ponemhya poeyochresha', e'ñe ñapthochayetpa' ateth otoset: —Yañapa' ¿eso'mare'tña ama eshkaye' yekexhpatereña oneñeth attho othatenan cheshachor?
40017020	Ñañapa' ateth otanet: —Tharro'marka'ye amaka' e'ñeye' seyemtenno ñeñth ateth notenes. Napa' o'ch notas, ñerra'm po'ñoxh e'ñe na seyemtenañ napa' e'ñeka'ye na'poktatenña neñoñ ñeñth ateth notenes. Ama'tcha' allponathollotha seyemtenna ñerra'mrrathe' mostazllometholl sañapa' ama't erra'tsena senamoennoñ ama't ñeñth atarr echarr sentenpa' nañapa' atethcha' nepennaseñ. O'ch netma'ntatasa ateth ñerra'm o'ch sot: “Añ aspenethpa' rrothe'tepa' a'yeneth”, aspenethñapa' atethcha'xho'ña pennasañ ñeñth e'ñe ateth soteñ. Ama't mameshapa' amach eñalleña ñeñth thorrapo' senten ñerra'm e'ñe po'ñoxh na seyemtena.
40017021	Ñewa, ñeñth ateth oneñethpa' amach errothenoth yekexhpatacheña acheñ e'ñe attha. Xhochña yema'yochena ñamha yema'yoxhreñoth ama't yerrarpa' o'ch yekexhpoe' mame'. Atthothcha'ña yekexhpaterña oneñeth ñeñth ateth.
40017022	Allempo chopeñe'chyenet parro all Galileo'mar, Jesúsña allpa' eñotatan poeyochresha', ñeñthpa' ateth otnomanet: —Na Ñeñthen Acheñetosetspa' pomoerrnetcha' atthochña errothwanencha' perrnet.
40017023	Attheñapa' o'ch moetsataterrnet tharraña poma'pamtañoñapa' o'ch alla netanterra. Ñetñapa' ñeñtha atarr nanak lleka'rrtatyesawet.
40017024	Allempoña Jesús epoet poeyochreshaxhnopa' o' alla xhaxherreterr Capernaumo. Allñapa' wapanet ñeñth tsa'tatenaya acheñenesha' kelle ñeñth impuesto; ñeñthpa' Parets pa'pakllekop. Ñetpa' ateth otoset Pedro: —Semaestrorpa' ¿ama't pomoenana'ña kelle impuesto añekop Parets pa'pakllekop?
40017025	Pedroñapa' ateth otanet: —Xhokmach tsa'ta. Allempo xhap pokollopa' Pedroñapa' ama otenana'ña Jesús, ñañapa' ñanmakma otapan Pedro: —¿Errothena't, Simóna, penteñña pha? Ñeñth amhcha'tarethexhno ñeñth añe patsro'tsa'yen, ¿esesha'tña cobrenetña kelle ñeñth impuestokop, ñato' añathe' cobrenet ñeñth e'ñe ñet pamo'tsna'tarekmoet amapa' añthe' cobrenet ñeñth ello'marnesha'?
40017026	Pedroña ateth otan Jesús: —Añka'ye cobrenet ñeñth ello'marnesha'. Jesúsñapa' ateth och: —Ñeñthepñapa' ñeñth e'ñe pamo'tsna'tarekmoetpa' ama'trra ñeñtheye' cobreneto.
40017027	Ama't pokteñ amach netsa'tatsto tharro'mar napa' ñeñthen Poechemeren ñeñth pa'pakëll pene' ñeñthekop tsa'tenet, tharraña atthoch ama ya'tsrre'matanetopa' e'ñeka'ye pokte' o'ch netsa'ta. O'ch aweph oño o'ch pego'tena' all. Erra'tsencha' ñanom pechta' pegoroth ñeñthñapa' o'ch pexhete. Poenamopa' allcha'ka'ye pent poetallarr kelle. Ñeñthña kellepa' o'ch phaner ñeñthñapa' alloch petsa'tanet nokop ama't ñamha phokop.
40018001	Allempoña Jesúspa' a'phtho'teña' poeyochresha', ñeñthpa' ateth ochet: —Ñeñthey allponey ñeñthcha' e'ñe poeyochresha' perr Yompor ñeñth poe'ntaño'tsen, yapa' añ yemnen the'pa' o'ch photey, ¿erra'tsenotheythe'ñaka'yeña ñeñthey atarr sherbets ñeñthey atarr amhcha'tarethoyen entyenyet?
40018002	Jesúsñapa' cheshatholla xhore'tpa' thomach e'ñe allo'tsa'yenet.
40018003	Allempoñapa' ateth otanet: —Po'ñoxh napa' o'ch notas: Ñerra'm ama xho sekexhpa'werro sommo'cheña atthoch o'ch ateth sepena kowen ñerra'mrrathe' añ cheshatholl ñeñth ama eñotenana' o'ch ommo'chena, sañapa' amathe' errothenoth es so'paterroña attho atarr ayochreshathtena Yompor poe'ntañoth.
40018004	Ñeñth allpon ñeñthcha' e'ñe poeyochresha' perr Yompor ñeñthña acheñer attho o'wañ kowen enta ñañeña ñeñthpa' o' e'ñe ateth perra ñerra'm cheshatholl ñeñth ama eñotenana' pommo'cheña. Ñeñthñapa' atarr nanak asherben enteñ Yompor.
40018005	Erra'tsenothes sa ñerra'm e'ñe same'ñeñothen na e'ñe kowen sagëñ ama't ñeñth ama asherbenaye' entyeneto ateth ñerra'm añ cheshatholl, na'naña e'ñe kowen sagën.
40018006	‘Ama't erra'tsena ñeñth ama pommo'cheñotheye' ame'ñenno ateth ñerra'm cheshatholl ñeñth ama eñotenana' o'ch ommo'chena, tharraña ñerra'm esesha'ña po'psheñeñ o'ch ateth phatach ñeñth ama pokteye' enteno Yompor, ñeñthña acheñerpa' atarrcha' yoroxheno'tsen tharro'mar ñapa' aña o'patenaya koñcheñets ñeñth atarr womenk. Ama't ñokoppa' ama tama yoroxhenayayñe ñerra'm ama ateth phatenana' po'psheñeñ, e'ñech allorokma o'ch xharachetañ mapoe' añekmoen pa'xhnopho allpon ñerra'm poetse'tamets o'ch wapore'chet oño epo allcha' ño'shach mapoe'.
40018007	Atarr llekëñets acheñeneshakop arr patsro ñerra'm esempo esesha'pa' o'ch ateth phatyenanet ñeñth ama pokteye' enteno Yompor. Tharro'mar xhokmach waponaya ñeñthcha' yetpatyene' o'ch ateth phatey ñeñth ama pokteye' enteno Yompor. Tharraña napa' o'ch notas, atarrcha' yoroxheno'tsen ama't erra'tsena acheñer ñeñth orrtatene' ñeñthcha' topatyene' po'psheñeñ ñeñth name'ñenaya o'ch ateth phatyenanet ñamet ñeñth ama't mameshapa' ama pokteye' enteno Yompor.
40018008	-
40018009	‘Ñamha o'ch noterrserr: Ñerra'm sechets phatyenes ñeñth ama pokteye' enteno Yompor ateth ñerra'm sot, setak, seklle', añ poktetsa o'ch sekexhpoerr ñeñth xhokma ateth phatse'tatyenes sechets. Ñeñthpa' e'ñe ateth ñerra'mrrathe' e'ñe allorokma o' sepecherr sot, setak, o' serrotherr seklle', o'ch sewapore'ter. Añ kowen sokop ama't e'ñe sepo'yota'teñoth korretsasach thayotheñ errponowañen. Añña ama kowenayaye sokop esempowañenpa' e'ñech ora epo'mar sotpa' o'ch wapore'terrset koñcha'poetso all parraren tso' ñeñth ama awañaño ama't errponaña. Ñamha añ kowen sokop ama't e'ñe setkothpa' sepshemhtatkëñoth korretsasach thayotheñ errponowañen. Añña ama kowenayaye sokop esempowañenpa' e'ñech ora epo'mar setakpa' o'ch wapore'terrset koñcha'poetso all parraren tso' ñeñth ama awañaño ama't errponaña. Ñamha añ kowen sokop ama't seklloyoth sepshemhtakllo'yeñoth korretsasach thayotheñ errponowañen. Añña ama kowenayaye sokop esempowañenpa' e'ñech ora epo'mar seklle'pa' o'ch wapore'terrset koñcha'poetso all parraren tso'.
40018010	Jesúspa' alla oterranerr poeyochresha': —E'ñech señota, añepa'chña atarr asherben senten ñeñth ama ommo'chetso ñeñth ateth petsa ñerra'm cheshatholl ñeñthñapa' e'ñech poeñmañesha' yemtenna. Tharro'marña the'pa' o'ch notas, ñeñth ama pommo'cheñotheye' name'ñenayo ñokpoetpa' eñalletka'yeña po'mhllañotheñer ñeñthcha' kowampenawet. Ñeñthña po'mhllañotheñretpa' xhokma Yomporesho'tsenet allña e'ñe kowen e'mhñotenanetña Yompor poe'ntaño.
40018011	Po'ñoxh na Ñeñthen Acheñetosets añekopña nowapa atthoch na'keshphatyesos acheñenesha' ñeñth chenkëtsa.
40018012	‘Ñewa, ¿ama't ateth senteñeña? Ama't erra'tsen acheñer ñeñth echene' shonte' po'carneror, xharroch xharra' echen tharraña ñerra'm poemokarrña machayotha a'chenkachpa' pamo'mte'ñapa' o'ch sa'nman allowen po'potantañ ñeñth o' noventa nuebhamha all aspentho o'ch awo' e'nerraya' poemokarr ñeñth chenkëtsa. Allcha' e'name'tyera'pa' atthothach enter.
40018013	Ñerra'm ña o'ch enterpa' ñeñthcha'ña atarr koshaterre'. Elloch metanan attho koshenana po'potantañ noventa nueve po'carneror ñeñth ama paya'tetso.
40018014	Atethka'ye penaña ñamha Sompor ñeñth poe'ntaño'tsen; ñapa'xho'ña amaka' moeno o'ch chenka ama't poesheñarrotholla acheñ.
40018015	Jesúsñapa' alla oterraneterr; ñeñthpa' ateth otanet: —Ñerra'm errothen phonas semo'nasheñpa' o'ch awes ñesho e'ñech sapoeth o'ch sokthape'chatera' e'ñe kowen. Ñerra'm xho e'mhñoterrespa' allempoñapa' o'ch amo'tsoth senterra.
40018016	Ñerra'm sokthape'chatweña' amach e'mhñotasopa' se'ñ poesheñarr amapa' epsheña ñeñthcha' sa'poktatapreterre'. Atethcha' sepha allochñapa' ñeñthcha' eñosets epsheña amapa' ma'psheño'marescha' eñosets allempopa' e'ñech po'ñoxh same'ña ñeñth ñoñets tharro'mar e'ñech atthekma otenet.
40018017	Ñerra'mña atethña o' sephowerña' amach e'mhñoterrsopa' allempoñapa' o'ch soch allowenet ñeñth xhokma apxhetsa pame'ñeñoth Yompor. Kothape'chateretepa' ñamet. Ñerra'm o'ch kothape'chatwet allowenetña', ama't ñetña amach e'mhñoterranetopa' sañapa' e'ñech attha senter ñerra'm po'poñ acheñer ñeñth ama semo'nasheñeyaye. E'ñech ateth senteñ ñeñth acheñer ñeñth ama ame'ñetso, ateth ñerra'mrrathe' ñeñth poeshkëñothe'na cobra'yene' acheñenesha' kelle ñeñth gobiernokop.
40018018	‘Ñewa, the' po'ñoxhpa' o'ch alla noterrserr: Ñerra'm errothencha' e'ñe pokte' sent ñeñthcha' sena'yes arr patsro, Yomporpa'xho'ña ñeñth ento'tsen e'ñech atthekma e'ñech pokte' enterranet. Ñamha ñeñthcha' ama pokteye' senteno ñeñthcha' sena'yes arr patsro, Yomporpa'xho'ña ñeñth ento'tsen e'ñech atthekma amach pokteye' enterraneto.
40018019	‘Ñamha o'ch alla noterrserr: Po'ñoxh ñerra'm epsheñas arr patsro o'ch e'ñe sa'poktatwe epsheño'mares ñeñthcha' senamoennan Nompor ñeñth poe'ntaño'tsen ñapa' ama't erra'tsena senamoeñ xhokmach e'ñe ateth pennas.
40018020	Tharro'mar ñerra'm erro'tsen ama't e'ñe epsheña amapa' ma'psheña ñeñth apxhetsa e'ñe pame'ñeñothetan na, naña allpa' allo'tsenencha' e'ñe ñesheto.
40018021	Allempoña Pedropa' a'phtho'tenana' Jesús, ñeñthpa' ateth otos: —Partseshacha', ñerra'm xhokma epaye' erroth penen namo'ts, ta'm ¿errponoche'tcha'ña nephretne' ñato' e'ñech kanxhrrocha nephretne'?
40018022	Jesúsñapa' ateth och: —Napa' ama notenpe e'ñech kanxhrrocha pephretne', añña noteneph atonochcha' pephretne'—ama't kanxhrrochcha' xharra', ñamha po'poñ kanxherr, allponochcha' sephretne'ña samo'ts.
40018023	Jesúspa' ateth oterraneterr: —Ñeñtho'marña Yompor po'kowenña ñeñth attho ayochreshathtena ña poe'ntañoth ñeñthpa' ateth ñerra'mrrathe' poesheñarr amhcha'tareth. Ñeñthñapa' añcha' moenen o'ch a'poktatyesan attho tebha'yeñ allowen pa'tarwasañrexhno.
40018024	Allempoña all e'ñe a'poktatyesanetpa' allñapa' wapatoñet poesheñarr pa'cheñer ñeñth tebene' patoner kelle ñeñth allpon tebenpa' ñeñth oteñet shonte' millones.
40018025	Ñañapa' ama echenano allpon kelle alloch tsa'terra ñeñth allpon teben. Po'patronarñapa' ateth otanet: “The'pa' o'ch sepomoer epoet poethapor epoet ñamha poechemeresha' ñamha o'ch sepomwerrñañ errponthe' echyen allochñapa' ama't allapa' o'ch tsa'terrna attho tebenen.”
40018026	Allempoñapa' allentha konkorpana'cha pa'tarwasañer ñeñth tebene', ñeñthpa' ateth otare'ch: “Amach nomporcha' pema'yore'tatsetno, netsa'twerrphach akopha.”
40018027	Po'patronarñapa' alla morrentera allentha a'rroyer allempokma e'showerrñañ all kellkëññañet ñeñth allpon teben.
40018028	Ñeñthña pa'tarwasañerpa' o' xha'nerr entwerran po'psheñeñ ñeñth parro atarwasatarethtenet ñeñth tebene' ñamha, ñeñthpa' e'ñe koñe'tha kelle. Ñañapa' xha rrema'werre'pa' allentha moeñoxhe' ateth otwer: “Petsa'terrnañaka'ye ñeñth allpon petebenen.”
40018029	A'rroyerpa' ñañapa' allentha konkorpana'tana ñamha ñeñth o' moeñoxho'twe. Allñapa' ateth och: “Amach pema'yore'tatsetno, netsa'terrphach akopha allpon ñeñth netebeneph.”
40018030	Ñañapa' ama't mameshapa' ama pokteye' eñche, ñeñthapa' anemh allcha' yottamphsach. Allñapa' allach esempowach e'ñe tsa'twerra ñeñth allpon teben.
40018031	Añña po'potantañexhnoña ñeñth parro atarwasatarethtenetpa' ñetñapa' ama't mameshapa' ama pokteye' eñcheto ñeñth ateth pha ñeñth e'ñe attha e'showarethterrtsa ñeñth allpon tebhane'th po'patronar. Allempoña ñetpa' allentha awanmoet po'patronaresho. Allñapa' a'methamperet.
40018032	Allempoñapa' o' alla agotater po'patronar. O' xherr po'patronareshopa' ateth otapoer: “Pha na'tarwasañre, ama't mamesha ama koweneshayaype. Phañapa' attha photare'ten napa' awo'ch nephretnerreph nañapa' e'ñe attha ne'showerrnaph ñeñth allpon petebenen.
40018033	Ama't e'ñe pokteñ phapa'xho'ña o'ch pemoeryañ ñeñth parro petarwasen. Ateth nepena na e'ñe kowen nemoererrpha.”
40018034	Allempoña po'patronarpa' e'ñe patsrre'moeñesha' pomoer, o' apoer ñeñthcha' koñchate' esempowañen allcha'ña e'ñe tsa'twerrana ñeñth allpon teben.
40018035	‘Sapa'xho'ña e'ñe poesheña'ttsosña ñerra'm amach sephretnere samo'tspa' e'ñech atthekma perres samha Nompor ñeñth poe'ntaño'tsen. Xhokmoepa'ch e'ñe kowen sephretnannenaña sa e'ñe seyoxhrokmañen.
40019001	Serrpare'twanerr Jesúspa' err Galileoth. Arr xherr Judeo, ñeñthña Judeapa' e'ñe alla Jordanaso yomhta'n.
40019002	Kotha'wanererr shonte' acheñenesha' allñapa' a'krratyeswerraneterr allowenet patsnañetheret.
40019003	Allñapa' o' alla waxherrñañerr ñamha fariseonesha'. Ñetpa' añ moenenet e'ñe poeshkëñothetpa' o'ch eñorachet ñeñth ama kowenayaye. Atthoña ñetpa' ateth otoset: —Ta'm ¿pokte'the' o'ch yeser yethapor ñerra'm esempo errothenoth?
40019004	Jesúspa' ateth otapanet: —Ama't selleyareña ateth oten Yompor po'ñoñ ñeñth akellkareth awathotheñ. Ñewa, allpa' ateth oten, Yomporpa' e'ñe awathothen allempotheñ es yexhkatyes allempo yexhkatan ñamha asheñorr, yexhkatan ñamha peno.
40019005	Allempo Yomporpa' ateth ot: “Ñeñtho'marña yakmapa' ñerra'm esempoch sena'ta, koyanesha'pa' o'ch echan poerrollar, añ pokte' o'wañcha' tama yemteñet pamo'mte' allochñapa' yakmapa' atthochña e'ñe parrokmat epoet poethapor. Atthoña epsheño'maretpa' e'ñech pathrra po'chets penet.”
40019006	Atthothcha'ña o'wañcha' poesheña'tetstet, allochñapa' o'ch e'ñe poesheñarratet. Ñeñth attho Parets e'ñe pathrratatan yakma epoet poethapor amach xha ellopa' alla sannerreto.
40019007	Ñetñapa' ateth otereterr: —Ñerra'm po'ñoxh atethpa' ¿eso'mare'tña nanña Moisés ñoñets all oteney o'ch yaph yethapor papell akellkareth atthoch yesannerra, allempoñapa' e'ñech pokte' o'ch yeser?
40019008	Ñañapa' ateth oterraneterr: —Sapa' ama es sexhenoyo seyoxhro ñeñtho'marka'yeña Moiséspa' moenatas o'ch sese' sethapor. Ama't ateth moenataseñpa' tharraña Yompor e'ñe awathotheñpa' amaka'yeña attheye' oteno.
40019009	Na the'pa' o'ch notas: Ñerra'm esesha' serre' poethapor, poethaporñapa' ñerra'm ama xho agënano po'psheñeñ yakma, ñeñth e'ñe attha serre' poethapor, ñañapa' xhach ochña'tamperrana poethaporeshe'mañ ñerra'm o'ch alla yorerranerr po'poñ koyanesha'. Ñeñthpa' ama pokteye' enteñe Yompor. Ñamha ñeñthcha' yorerre' koyanesha' asareth, ñeñthña yakmarpa' xhach chetapreten thaporets. Ñeñthpa'xho'ña ama pokteye' enteñe Yompor.
40019010	Poeyochresha'ñapa' ateth ochet: —Ñerra'm amathe' asapawo yethapor ama't awathapa' amathe' tama pokteyayeña yokop o'ch yeyore koyanesha' ñeñthcha' yethapor yepha'.
40019011	Ñañapa' ateth otanet: —Tharraña atethpa'xho'ña e'ñeka'ye pokteñ tharraña ama allowenakmaye' xhennasoña seyoxhro ateth tharro'mar ama allowenakmaye' seyxhenoña ateth. Ñeñthpa' aña eñotene' ñeñth ateth kothape'chaten Yompor.
40019012	Ñewa, ateth ñerra'm poesheña'tets yakma ñeñth attha eñalletenet e'ñech attha yexhkënet po'chets amach moeneñeto koyanesha'. Ellonethpa' eñall ñamha po'potantañ yakmanesha', ñetñapa' xhoch akaparethtenet ñeñtho'marña amach moeneñeto koyanesha'. Ellonethpa'xho'ña eñall ñamha po'potantañ yakmanesha', ñetñapa' añekpach ama moeneñeto koyanesha' eshekcha' e'ñech aña ma'yoxhrenet Yomporekop atthoch atarr ayochreshathtena ña poe'ntañoth. Ñeñth ateth kothape'chenet Yomporekop ñeñthpa' e'ñe pokte'. Atthepa'chña pet ñerra'm Yompor kothape'chatenawet ateth.
40019013	Allempoñapa' waxha'tachet ñamha shonte' cheshathollesha' Jesúsesho. Ñetpa' añekopña waxha'tachet o'ch a'phlla'yesapanet Jesús atthoch bensare'tamphsapanet. Jesúsña poeyochresha' allempo entapan ñeñth waxha'tate' cheshaneshaxhno ñetñapa' ama pokteye' eñcheto o'ch anmoset cheshathollesha' Jesúsesho ñeñtho'marña ama amnatarethtapoeto.
40019014	Tharraña Jesúsñapa' ateth otanet: —Pokte'ñaxho' semnachñaka'yeña cheshanesha' onosetepa' e'ñe nesho. Amachka'ye xha sepatare'tatstapaneto tharro'mar allowen ñeñth atarr neyemtenaya na e'ñe atthet ñerra'mrrathe' cheshatholl, ñetcha' o'patenetña Yompor po'kowenña ñeñth attho ayochreshathtena ña poe'ntañoth.
40019015	Allempoña Jesúspa' a'phlla'yesapan cheshanesha' allowenet e'ñe poesheña'ttset. Allempoñapa' awerr alloth.
40019016	Allempoñapa' wapa poesheñarr yakma Jesúsesho, ñeñthpa' ora wepoeshameñ. Ñañapa' ateth otos: —Maestro, phapa' atarr kowen acheñreph, the'pa' o'ch photapoen ¿errothena'tcha'ña nephaña na e'ñe kowen atthochña napa' korretsanach e'ñe thayotheñ ama't errponañowen?
40019017	Jesúsñapa' ateth otaph: —Eso'mare't photenenña napa' atarro' kowen acheñren. Arr arromñathenesha' ama't e'ñe poesheñarrapa' ama eñalleña ñeñth e'ñe kowen acheñer. Ñapthaña Yompor ñeñth e'ñe po'ñoxh kowen. Ñerra'm añthe' pemnen atthoch phapa' korretsaphach e'ñe thayotheñ ama't errponañowen añ poktetsa phokop o'ch e'ñe pephowoñ ñeñth ateth oten Yompor.
40019018	Wepoesha'ñapa' alla a'phtho'tererr: —¿Erra'tsenthe'ña ñoñets ñeñthcha' ateth nephowa? Jesúsñapa' ateth otererr: —Ñeñthpa' añka'ye, amach pemtsatsto acheñ, amach pechtapretatsto thaporets, amach petyesatsto, amach petoma'tamphsatsche phamo'ts e'ñe attha.
40019019	Ñamha e'ñe pemorrenteñothpa' pemhcha'na'chcha' phompor ñamha phachor. Ñamha añcha' atarr kowen pemorrenta phamo'ts e'ñe ateth atarr pemorrentena e'ñe phañeña.
40019020	Wepoesha'ñapa' alla oterranerr Jesús: —E'ñe cheshotheñ ora añexhnopa' napa' e'ñeka'ye netsotweñ. Ta'm ¿erra'tsenmeñthe'ña ñeñth nepalltena?
40019021	Jesúsñapa' ateth otererr: —Ñerra'm añ pemnen o'ch e'ñe petsotwa ñeñth pepalltenmeñ the'pa' añcha'ña ateth peperra, o'ch awerrephpa' o'ch pepomwerr ora allpon ñeñth pechyen o'ch phapa'yera' wokchañneshaxhno ñeñth atarr es pallta'yetsa, atthochña phapa' pecherrcha' ñeñth atarr nanak sherbets Yompor poe'ntaño. Allempochña pewerrapa' o'ch phoktherren atthoch e'ñe neyochresha' neperreph e'ñe poktakma.
40019022	O'ña e'mwan wepoesha' ñeñth ateth och Jesúspa' ñañapa' poellkëñesha' awerr tharro'mar ñapa' shonte' esokmañen echyen.
40019023	Jesúsñapa' ateth otan poeyochresha': —Po'ñoxh napa' o'ch notas: Ñeñth atarr ekhllayorethpa' atarrka'ye nanak echarr atthoch agapoñet Yompor po'kowenña ñeñth attho ayochreshathtena ña poe'ntañoth.
40019024	Ñeñthpa' atethcha' netma'ntacha. Yapa' yeñoteñ berr añekmoen allpon ñerra'm wakësh atarrka'ye thorrapo' o'ch esho'tosa añethollponathollo ateth ñerra'mrrathe' akosh poetathollo. Ñeñthpa' atethka'ye penaña acheñ ñeñth ekhllayoreth ello atarr thorrapo' o'ch agapan ñamha Yompor po'kowenña ñeñth attho ayochreshathtena ña (tharro'mar ñetpa' ama moeneñeto o'ch sewanmoet ñeñth atarr morrentenet ñet atthoch poeyochresha' perranetañ Yompor).
40019025	Poeyochresha'ña allempo e'met Jesús ateth oten, ñetñapa' xha moene' lleka'rrtetpa' ateth otanna'tyenet: —Tharraña ñerra'm ateththe'pa' amathe' esesha' a'keshphatarethterrtso ama't poesheñarra tharro'mar yapa' yeñoteñka'ye wakëshpa' amaka' esho'tenoña aksheketo.
40019026	Allempoña Jesúspa' attha kowa'yesanetpa' ateth oterraneterr: —Sa arromñatheneshaspa' amach es errothenaye' apen senteno. Tharraña Yomporpa' ama eñalle ñokop ñeñth atarr thorrapo' enten.
40019027	Allempoña Pedropa' ateth och: —Partseshacha', po'ñoxh yapa' o' e'ñe yeswanom ora allowen atthoch e'ñe yoktherreph. Yapa' ¿eso'tcha'ña apoerreyña Yompor?
40019028	Jesúspa' ateth otanet: —Po'ñoxh notenes, allempoch etserraterr pats allempoch nanorrwerr nekonaño allcha' nekowenetwerra nepartsoteñoth na Ñeñthen Acheñetosets sapa'xho'ña allcha' sanorryeswerr sekonañexhno e'ñe poesheña'ttsos xharra' poechena epa sekonañ ñeñthes nokthene'. Sa ñeñthes nokthene' allcha' sanorryesos allothcha'ña sa'mhcha'tarethterraña añekop ñeñth xharra' poechena epa Israel po'mhrenñenesha'.
40019029	Jesúspa' alla oterraneterr: —Allowen erra'tsencha' acheñer ñeñthcha' e'ñe sewanmoe' allowen ama't pa'pakllowen, ama't pa'mo'nasheñnesha' ñato' po'xhanesha' ñato' pompor, pachor ñato' po'patseñ, atthochña na e'ñech kowen sherberrnet, ama't erra'tsencha' ñeñthcha' sewanmoe' allowen, elloña ñetpa' o'ch alla agërret shonte' esokmañen ñeñth atarr kowen. Ama't allponapa'tets sewanomyesnomoet, elloña xharrochcha' xharra' alla agapyerret. Elloña tsapathonethpa' o'ch agërret ñeñth alloch ñetpa' korretsetach beñekpoen poksheñeshokmañen.
40019030	The'pa' señochepa'ch, eñall shonte' acheñ ñeñth ama esoye' senteno sa the' tharraña ñetña allempopa' atarrcha' asherben enterranet Yompor. Ñamha eñall shonte' acheñ ñeñth atarr asherben sentyen sa the', tharraña ñetña allempopa' amach asherbenaye' enterraneto Yompor.
40020001	‘Yompor po'kowenña ñeñth attho ayochreshathtena ña poe'ntañoth, ñeñthpa' añ toma'ntena ñeñth ateth pena poesheñarr ane'tañ. Ñañapa' awathekma awa'moen e'nyenaya' acheñ ñeñthcha' tarwasat pa'mro o'ch thoteññañeta' poenaremh.
40020002	Ñeñth allpon entospa' ateth otosanet: “Ama't semno o'ch setarwasena' na'mro. Pamtha'tetspa' netsa'tasach allpon kelle ñeñth patherr denario.” Ñetñapa' e'ñe pokte' eñchet allentha moeñanet pa'mro, allcha' thotoset narmetsmo.
40020003	O'ña enome'ta'moenpa' o' alla awerrerr allekma shontena acheñenesha' ñeñth e'nyene' tarwas. Allñapa' entwerranerr tama allponsheña, ñetpa' ama es otteneto.
40020004	Ñañapa' ateth otosanet: “Sapa'xho'ña ñerra'm semne'pa' o'ch setarwasa' na'mro; napa' netsa'tasach allpon ñeñth poktetsa.” Ñetpa'xho'ña allentha awanmoet pa'mro allcha' thotoset ñamet narmetsmo.
40020005	Allempo xhap poktopa' alla awerrerr ane'tañ, alla entwerranerr po'potantañ acheñ. Ñetpa'xho'ña atthekma otwerraneterr ñeñth ateth otan ñorra' po'potantañ. Ñetpa'xho'ña allentha moeñerraneterr pa'mro allcha' thotoset ñamet narmets. O'ña ellerrenmochpa' o' alla awerrerr, allñapa' entwerranerr po'potantañ acheñ. Ñetpa'xho'ña e'ñe atthekma otwerraneterr ñeñth ateth otan ñorra' po'potantañ. Ñetpa'xho'ña allentha moeñerraneterr pa'mro.
40020006	Attheña o' ellerrenpa' o' alla awerrerr, allñapa' entwerranerr po'potantañ acheñ, ñetpa'xho'ña ama es otteneto. Ñetpa'xho'ña ateth otwerraneterr: “Sapa' ¿eso'mare'tña attha sellapene'th thomxha'tyesetsña arrma? Amaña es sotteno.”
40020007	Ñetñapa' ateth ochet: “Yapa' amaka'yeña eseshaye' yetarwasatenaye ñeñtho'marka'ye ama es yotteno.” Ñañapa' ateth otanet: “Ñewa, sapa'xho'ña o'ch awes na'mro, ama't mameshapa' setarwasa'nen. Napa' netsa'tasach allpon ñeñth poktetsa.”
40020008	O'ña poenaso'tenpa' ane'taññapa' otosan ñeñth kowampene' allowen pa'tarwasañer: “The'pa' o'ch pexhore'ter atarwasañnesha', o'ch petsa'tyesapoerranet e'ñe poesheña'ttsokmoet. Añcha' ñanom petsa'tapoerra ñeñth tarwasosets chenta' allotheñach pha'mothech tsa'tyesapoerrawet atthothach petsa'twanet ora allowenet ama't ñeñth aromtañowen.”
40020009	Ñeñthña tarwasosets ellerroneth ñetñapa' o' waxherret. E'ñe allponeshakma atsa'tarethetyesapoerret ñeñth patherr denario.
40020010	Attheña allempo o' waxherra ñamha ñeñth tarwasosets awathekma, ñetñapa' xha otenapoetañ ñato' atoncha' atsa'tarethtapoerret. Tharraña ñetpa'xho'ña e'ñe poesheña'ttsokmoetpa' e'ñe allponeshakma atsa'tarethtapoerret ñeñth patherr denario.
40020011	Allempo agapetpa' ñetñapa' xha po'poñ entet, xha e'moñe'tweret ane'tañ.
40020012	Ñeñtho'marña ateth ochet: “Añenesha' ñeñth wapatsa chenta'pa' ñetñapa' mamesha tarwasoset. E'ñe allponeshakma petsa'tapoerranet ñeñth e'ñe allpon petsa'tapoerrya yamha. Ama't yapa' o' yellapen ya'ñetse' yetarwas, nanak etay atsrreth all yetarwasen. Eso'mare'tña e'ñe allponeshakma petsa'tapoerrya ñeñth allpon petsa'tapoera ñamha ñeñth tarwasosets mame'.”
40020013	Allempo ateth otwer atarwasañ, ane'taññapa' ateth och: “Ama, masheñcha', xhoye' neshkënpe, e'ñe allpona netsa'tenpha ñeñth allpon ya'poktata'moen aromtaña.
40020014	The'pa' phanerr pekhllayor, orrerreph. Napa' e'ñe pokte' nenteñ na allponcha' netsa'cha ñeñth wapatsa chenta' allpon netsa'tasa samha.
40020015	Sapa' ama't pokteye' senteñe allpon ñeñth e'ñe nokma napa' e'ñech ateth nepe' ñeñth ateth nemnen na. Ñato' tharro'marthe' xha moene' se'moñe'tenenña' napa' atarrka'ye amoerañan.”
40020016	Ñeñtho'mar the'pa' o'ch noterrserr: Ñeñth ama esoye' senteno sa the' tharraña ñetña allempopa' atarrcha' asherben enterranet Yompor. Ñeñthña atarr asherben sentyen the', ñetña allempopa' amach tama asherbenaye' enterraneto Yompor. Ñeñtho'mar the'pa' o'ch alla noterrserr: Ama't shonteñña ñamha ñeñth awa'ñareth ñeñthcha' neyochresha' neperreñ, tharraña ñetpa' e'ñe poesheña'ttseta ñeñthcha' e'ñe pokte' nenterr na ñeñthcha'ña e'ñe neyochresha' neperr poktakma.
40020017	Jesúspa' awenerr Jerusaléñoneth poeyochreshowen. O' awanenan poeyochresha' a'yentheye' allñapa' ateth otnenanet:
40020018	—The' po'ñoxh o' aweney Jerusaléño, allcha' pomataterrnet na Ñeñthen Acheñetosets. Añcha' nerrmaterre' ñeñth pa'mhcha'tarethernesha' pen allowen judionesha' po'kornaneshar ñamha ñeñth atarr etsotayenayeñ ñoñets ñeñth ateth anareth. Ñetñapa' atethcha' otyesnet na'mtsarethterrepa'to',
40020019	o'ch pomoerrnet po'poñ acheñesho ñeñth ama judioneshayaye. Ñetña poeche'tatseteñothetanpa' allcha'ña achmhare'terrnet, ashterrnetcha', atthothcha'ña o'ch korso'tamperrnet, tharraña poma'pamtañoch alla netanterra.
40020020	Allempoñapa' ponmosya ñeñth pachor pen Jacobo ñamha Juan ñeñth Zebedeo poechemeresha'. Wapa epoet epsheño'mar poechoyor, ñañapa' konkorpana'tosana Jesús atthoch es enamos.
40020021	Jesúsñapa' ateth otaph: —¿Eso'tña pemnen? Ñapa' ateth otos: —Napa' añ nemnen the'pa' o'ch pemnatapon añ nechoyor epsheño'mar o'ch anorrwerret pesho allcha' pha'mhcha'tarethterra e'ñe pekowenño. Poesheñarrpa' anorrosepa'ch pekowenroth, po'psheñeññapa' anorrosepa'ch pe'chkotheroth, allcha' kowentapreterrpet.
40020022	Jesúsñapa' ateth otanet: —Sapa' amaka'ye señoteñe ñeñth po'ñoxh senamoenen. Añka'yeña senamoenen atthoch semoeroxhtapreterrna samha. Ta'm ¿e'ñethe' po'ñoxh pokte' senteñ o'ch semoeroxhterra samha tharro'mar napa' xhokmach na'moeroxhtatarethterra? Ñeñth moeroxhteñetspa' Jesúspa' ateth toma'ntatanet ñerra'mrrathe' atarr pesherr es yorren orramhtso ñamha attho yapatarethtena e'ñe ateth ñerra'mrrathe' xho ya'mtsarethterra Yomporekop. Ñetñapa' ateth ochet: —Yapa'xho'ña atethcha'ka'ye yepe'.
40020023	Ñañapa' alla oterraneterr: —Ñewa, po'ñoxhpa' sa'moeroxhtatarethterrach samha atthescha' ñerra'm na, sa'mtsarethterrach samha. Tharraña añña atthoch sanorryesos nesho nekowenroth ñamha ne'chkotheroth allcha' sekowentapreterrna ñeñthpa' amachka'ye naye' semnaterraye. Añcha'ña anorryeswerrets all ñeñth e'ñe o'patatenna Nompor.
40020024	Añña po'potantañ poeyochresha' ñeñth xharrasheña allempo e'met ñeñth ateth enamoen Jacobo epoet pa'mo'nasheñ Juan, ñetñapa' ama pokteye' eñcheto xha moene' e'moñe'chet.
40020025	Allempoña Jesúspa' alla xhore'terranet allowen e'ñe ñesho ñeñthpa' ateth otanet: —Sapa' señoteñthe' ñeñth ateth pena po'poñ acheñenesha' ñeñth ama judioneshayaye. Ñet ñeñth pa'mhcha'tarether penet e'ñech pa'mhcha'noxhteñokmañen pomnaren pha'yenan allowen poeyochreshaxhno.
40020026	Sapa' arepa'chña attheye' sephanna'tatsto e'ñe sommo'cheñoth. Sokoppa' añña poktetsa o'ch ateth sepena. Ñerra'm erra'tsenothes ñeñthes atarr amhcha'tarethoyen entetsañ ñeñthes acheñres sokoppa' añ poktetsa o'ch ateth senterra ñerra'm ama esoshe'mayayso ñeñth ateth pena ñeñth attha atarr tarwasets po'potantañekop.
40020027	Ñamha ñerra'm erra'tsenothes ñeñthes moenene' o'ch atarr asherben entenset ñeñthesña acheñrespa' añ poktetsa o'ch ateth senterra ñerra'm ama esoyayso allochñapa' atthochña e'ñech kowen sethorrena po'potantañekop ateth ñerra'mrrathe' acheñ ñeñth atarr tarwasets e'ñe attha.
40020028	Ateth ñerra'm na Ñeñthen Acheñetosets, napa' ama añekpaye' newapo añe patsro allochñapa' sapa' o'ch attha atarr sesherbhapoen na ateth ñerra'mrrathe' napa' atarr amhcha'tareth sentenen. Napa' añekopña newapa allochñapa' nachña sesherbhose'ña sa, ñeñtho'marña napa' naña pomostsa nañeña o'ch nerromos sokop atthochña netsa'twerrnasa so'chñar ñeñthes shontes pa'namen acheñres. Atthochña sapa' amach sañeña rromatso so'chñarekop.
40020029	Allothñapa' alla meterreterr Jericóthpa' kotha'wanererr shonte' acheñenesha'.
40020030	Allcha' oñmoetpa' allñapa' awepa't anorros epsheña aporo'yeth e'ñe thoñetophño. Ñetña eñotatarethtet añ wetsa Jesús. Ñeñthña aporo'yethpa' allentha rranare'tapet Jesús, ñeñthpa' ateth otapet: —Pemoeraye'chnomya, Ayochreshathe, phapa' ñeñtheph Davidna'tareph.
40020031	Acheñenesha'ñapa' xha moene' che'ptare'tnometña aporo'yeth, ateth otoset: —O'wa semma. Aporo'yethñapa' elloña alla rranare'terreterr ateth otereterr: —Pemoeraye'chnomyañaka'ye, Ayochreshathe, phapa' ñeñtheph Davidna'tareph.
40020032	Jesúsñapa' alla thomos o' xhore'tanetpa' ateth otanet: —¿Eso'tña semnen ñeñthcha' ateth nephoses?
40020033	Ñetñapa' alla otereterr: —Ayochreshathe, yapa' añ yemnen o'ch pekwatnomoey atthoch o'ch kowen yenterrapa.
40020034	Jesúsñapa' allentha moerosanet atthoña ñapa' a'phllaklle'chosanet. A'phllaklle'chwanetpa' aporo'yethñapa' allorokma enterret e'ñe kowen. E'ñe kowerrtsetpa' xha kotha'nmoet ñamet Jesús.
40021001	Attheñapa' o' xhaxha'tet allame'tets Jerusaléño. Xhapoet aspentho ñeñth pa'so'cheñ Olivopen. Allñapa' allo'tsen anets ñeñthpa' añ pa'so'cheñ Betfagé. O'ña xhapmochet all anetso,
40021002	Jesúsñapa' ateth otnoman epsheña poeyochresha': —Sapa' o'ch sota o'ch sexhap a'yentheye' e'ñe allara anetso. Allñapa' allcha' sentos ashen all wankëñet epoet ñamha poechoyor ñeñth rre'ptor. Ñeñthña ashenpa' o'ch sepyamphsospa' o'ch sanerrnan.
40021003	Ñerra'm esesha' erroth sotapoe' sañapa' atethcha' sotosanet: “Yepartsesharka'ye moenene'ña añ ashen. Mameshapa' o'ch alla apoerrsa'.”
40021004	Ñeñthpa' tharro'mar ateth pha allochñapa' atthoch etsota añ po'ñoñ ñeñth a'mhtaye'th awath Yompor po'ñoñ. Ñeñthpa' Yompor eñorataye'th ateth:
40021005	Atethcha' soch sióno'marnesha' ñeñthara jerusaléño'marnesha': “Sekwe'thach, the'chka'yeña waponasaña ñeñthcha' Sa'mhcha'tarether seperr. Attho wena ñapa' amaka'ye pommo'cheñotheye' xhapoña all, ñeñtho'marña ama't rre'ptorechora ashenpa' ñeñthachka'ye monta'nena.” Arrpa' allowa wañ añ po'ñoñ ñeñth a'mhtaye'th awath Yompor po'ñoñ.
40021006	Allempoña poeyochresha'ña ñeñth moeñapa' ñetñapa' allentha awanmoet all anetso. E'ñe ateth otapanet Jesús, ñetñapa' e'ñexho' ateth phoset.
40021007	Allempoñapa' wapaterrñañet ashen epoet ñamha poechoyor. Ñetñapa' nowerret pa'shtam ashnache'ñopa' montatweret Jesús.
40021008	Shonte' acheñenesha' ñetñapa' thothma'tyesoñet pa'shtam thoño allcha' oñem Jesús. Po'potantañexhnoñapa' tsorrmo're'tyeset tsach poe'mo'rer allo topanetyeset thoñ.
40021009	Allowen acheñenesha' ñeñth otaxhetsa ñamha ñeñth kotha'wanene' chenta' ñetñapa' poerrannarteñothetpa' ateth atarr kowentatyesneññañetpa' ateth otenet: —¡Aksherrapo'ch alloweney! ¡Aye'choxhtaterrapo'ch Jesús ñeñth amhcha'tareth David po'mhreneñ! ¡Aye'choxhtaterrapo'ch Jesús ñeñth llesensen Yompor! ¡Ya'ye'choxhtaterrñañepa'ch Yompor Parets ñeñth poe'ntaño'tsen!
40021010	Attheñapa' o' xhap Jesús Jerusaléño. Xhap allpa' allowen anetso'marnesha' epaye' kowanrrortapet. Ñetñapa' ateth otyeset: —¿Esesha'the'ña añ acheñer?
40021011	Acheñenesha' ñeñth kotha'nene'pa' ñetñapa' ateth otoset: —Añka'yeña Jesús ñeñth a'mhtene' Yompor po'ñoñ. Ñapa' Galileothka'ye wena allara anetso Nazareto.
40021012	Allothña Jesúspa' be'thosos Parets pa'pakllo. Allñapa' moeño'twosan allowen ñeñth pomatsre'tetsa all ñamha allowen ñeñth rañtha'yetsa. E'ñe xha'nmaxha'tatosanet alloth, a'koye'tamphsosanet po'mesaxhno allekma kamhyatyenet po'khllayoret, a'koye'twosan ñamha allekma anorryen ñeñth pomoene' yepexhno.
40021013	Allempoñapa' ateth otosanet: —Yompor po'ñoñ ñeñth ateth anwareth awathotheñ allñapa' atethka'ye oten Yompor: “Añ ñeñth nepakëll nepenpa' añekpaka'yeña sherben allekmach ma'yochennet.” Tharraña sañapa' e'ñe ateth sepeññañña Yompor pa'pakëll ñerra'mrrathe' eñeth ñeñth epotyetsa mapoetpono.
40021014	Allña Parets pa'pakllopa' waxha'toña aporo'yethexhno ñamha ñeñth cheka'repayets. Ñañapa' e'ñe a'krratyesapanet.
40021015	Añña ñeñth pa'mhcha'tarethernesha' pen allowen judionesha' po'kornaneshar epoet ñamha ñeñth atarr etsotayenayeñ ñoñets ñeñth ateth anareth, ñetñapa' entoñet ñeñth atarr koxhnesha' ateth orrtatyen Jesús ñeñth ama't eseshapa' ama poentareto. Ñamha e'moeññañet cheshanesha' all Parets pa'pakllo poerranarothetpa' ateth otyenet: —¡Aye'choxhtaterrapo'ch Jesús ñeñth amhcha'tareth David po'mhreneñ! Ñetña ateth entetpa' ñeñthepa'tcha' atarr atsrre'matawet.
40021016	Allempoñapa' ateth ochet Jesús: —¿Ama't pe'moenoña ateth otaxhre'tapaph cheshanesha'? Jesúsñapa' otanet: —Ne'moeñka'ye. Sañapa' ama't selleyareña Yompor po'ñoñ. All anareth ñoñetspa' ñeñthña ateth oten: Ama't cheshathollesha' e'ñe poenamothet e'ñech kowen pe'ñoratos axhotaxhre'teñtso. Ama't ñeñth ora momoenmeñ pe'morrtatoscha' e'ñe kowen phokop.
40021017	O'ña yerpatwerranet añ ñoñets ñeñth ateth anareth awathotheñ ñokop, allempoña sa'nerranet ñeñthe anetsrothpa' o' alla awerrerr Betanio. Allpa' allekma ommoena.
40021018	Tsapath poetaren alla awa'moenerr Jesús anetso Jerusaléño. Thoñoñapa' xha cheporra'nma.
40021019	Allñapa' entnoman higoch thoñetophño'tsen. Ponmosya ama entoñe poe'mer, pasopanrepa'tcha' entosñañ. Jesúsña xhepa'tcha' eñorostsa higochekop, ñeñthpa' ateth otos: —¡Arepa'ch eñalleterro poe'mer ama't e'ñe awatha! E'ñe otwe'pa' allorokmoepa'tcha' weya'waña pasopaner.
40021020	Poeyochresha'ñapa' e'ñe enteñet o' weya'waña higochpan. Ñetñapa' attha kowanrrorteñet, ateth otanna'tet: —Errothenothwañaka'yeña o' a'wyatachña e'ñe mamekmathe'.
40021021	Jesúsña ateth otanet: —Po'ñoxhka'ye o'ch notas: Ñerra'm seyemteña Yompor, ama xhoye' se'charrtateno seyoxher, amach añayaya ateth sepho ateth nepha' higoch. Añe'nachña e'ñe setsoten ñeñth ello atarr thorrapo' senten. O'ch netma'ntacha ateth ñerra'mrrathe' añ aspeneth. Ñerra'm eseshascha' otets aspenthekop, “Añ aspenethpa' rrothe'tepa'ch arroth, arrepa'chña esha'tosa sa'po allcha' e'ñe chenkosa”, aspenethñapa' atethcha'xho' phonasa.
40021022	Ama't allowen erra'tsencha' es senamh Yompor e'ñe sema'yocheñoth, ñerra'm xho senamoeñ e'ñe seyemteñokmañen, ñeñthñapa' sagaphcha'.
40021023	Allempoña Jesúspa' o' alla xherrerr Jerusaléño, allñapa' be'thoswerrerr Parets pa'pakllo. Allñapa' yexhatwerranerr acheñenesha'. Attho yexhatenan acheñenesha'pa' allempoña waxha'toña ñamha ñeñth pa'mhcha'tarethernesha' pen allowen judionesha' po'kornaneshar epoet poesheña'tets ñeñth pompornesha' pen allowen judionesha'. Ñetñapa' ateth otoset: —Ñewa, yapa' añekop yowena yemneñ o'ch photey ¿errothe't apoenpetña llesens? ¿Esesha'tña phapoene'ña llesens atthoth phorrtatyenña ñeñth xhokma atthekma pepha'yena?
40021024	Jesúsñapa' ateth otapanet: —Ñewa, napa'xho'ña nemneñ o'ch na'phtho'tapas samha ama't pathrra ñoñets. Ñerra'm sanaposencha'pa' napa'xho'ña atthochña notapas namha alloth apoennetña llesens ñeñtho'mar ateth nepena.
40021025	Sapa'xho'ña o'ch sotosen, awañmo'cha allempo apate'th Juanañ Yomporekop, ñapa' ¿esesha'tña llesense' ñato' Yompor amapa' acheñathe' apoe'ña llesens? Nemnen o'ch sotosen ñeñth ateth sokthape'chen sa. Ñetñapa' e'ñe a'nawa otanna'tyeset: —Ta'm errothcha'ka'ye yochthe'. Ñerra'm xha yoch Yomporeshothka'ye apetña llesens, ñapa' xhathe'ka'ye otey: “Ñewa, sañapa' eso'mare'tña ama se'mhñocheña awaña allempo serrpare'tatosan acheñenesha'.”
40021026	Elloña ñerra'm xha yoch acheñeshotha apet llesenspa' acheñenesha'ñapa' xhathe' e'moñe'tyet, tharro'mar ñetpa' e'ñe kowen eñchete'th Juanañ, xhokma otyeñet ñapa' ñeñthka'yeña a'mhtose' Yompor po'ñoñ. Ñeñtho'marña ñetpa' mecha'teñet acheñenesha'.
40021027	Ñeñtho'marña ñetpa' ateth ochet Jesús: —Ta'm yapa' amaka'yeña yeñoteñe; erroththe' wapaña Juanañ, erroththe' apetña ñamha llesens. Allempoña Jesúspa' ateth oterraneterr: —Napa'xho'ña the'pa' amach notaso samha alloth aparethen namha llesens atthoth ateth nepha'yena.
40021028	-
40021032	Jesúsñapa' alla oterranerr judionesha' pa'mhcha'tarethernesha': —Awañmo'cha allempo wapa Juanañ, ñapa' añekop wapa atthoch ñach seyxhaterre' allowen ñeñth e'ñe pokte' enten Yompor. Tharraña sañapa' ama same'ñyo. Aña e'ñe kowen ame'ñapaya ñeñth atarr ochñatheneshaxhno ateth ñerra'm añ ñeñth po'tarwas pha'yene' e'ñe poeshkëñothet cobra'yeñet acheñeneshaxhno kelle ñeñth gobiernokop ñamha aña e'ñe kowen ame'ñapayaña Juanañ ñeñth atarr ekañoreshathexhno. Allempo sentanet attho ñetpa' kothape'cherret ello kowen Yomporekop, sañapa' amaña eseshas kothape'cherrayeña kowen Yomporekop atthoch o'ch same'ñera samha. Ñeñthña the'pa' o'ch netma'ntacha. Ñewa, poesheñarr yakma eñall epsheña poechemer. Ñañapa' ateth otenana' poesheñarr poechemer: “The'pa' nechemere, o'ch awa'moeneph ya'mro allcha' petarwasa'moen.” Ñañapa' ellontha otapan pompor: “Amaka'ye nemno, amachka'ye neto.” Tharraña elloñapa' kothape'cherran kowen allempoñapa' awo' pompor pa'mro tarwasats. Allempoña pomporpa' awo' ñamha po'psheñeñ poechemeresho, ñapa'xho'ña ateth otos ateth otwan po'psheñeñ poechemer: “The' nechemere, o'ch awa'moeneph ya'mro allcha' petarwasa'moen phamha.” Ñañapa' e'ñe kowen otapan pompor: “Ñewa, apacha' o'ch awen o'ch netarwasa'moen ya'mro.” Tharraña ñañapa' ama't ateth otañpa' ama to. Jesúsñapa' alla oterraneterr: —The'pa' o'ch na'phtho'tas sa, ñeñth epsheña poechemer, ¿erra'tsena't sentenña sa ñeñth e'ñe po'ñoxh ateth petsa ñeñth ateth moenen pompor? Judionesha'ña pa'mhcha'tarethernesha'pa' ñetñapa' ateth ochet: —Añka'ye ñeñth ñanom, ñeñth otapoe' ñapa' año'ch to tarwasats tharraña elloñapa' allentha awo' tarwasats pa'mro. Ñeñthka'yeña etsotene'ña ñeñth ateth moenen pompor. Jesúsñapa' ateth oterraneterr: —Ñeñtho'marña the'pa' o'ch notas: Ñeñth poeshkëñothe'na cobra'yene' acheñeneshaxhno ñamha ñeñth atarr ekañoreshathexhno, ñetñapa' po'ñoxh allentha agërret Yompor po'kowenña ñeñth attho ayochreshathtena ña. Sañapa' amaña allenthaye' sagëreña samha tharro'mar sapa' xhaña atarr se'charrtatenña seyoxher.
40021033	Jesúsñapa' alla oterranerr judionesha' pa'mhcha'tarethernesha': —The'ñapa' se'mhñotencha', napa' o'ch netma'ntatasa po'poñ. Eñall poesheñarr ane'tañ, ñañapa' nare'tanatatnoman shonte' uvach; pa'moerñapa' e'ñe ora uvachmatatwe. E'ñe konxha'tampeswe allothñapa' eñan ñamha allcha' a'pecho'toñet uvas po'ñer. Allñapa' thomatatnoman torrepo' allothcha' kowamphsoñet pa'moer. ‘Thomatwepa' na'nman ñeñthcha' tarwasatats ñeñthcha' koyerrawet allpon ñerra'm esempoch thoteñet. O'ña nare'tanatatwepa' o' awo' po'poñ anetso bhaxhayo.
40021034	Xhap allempo yen uvachllomhpa' ñañapa' moeñerran po'psheññexhno pa'tarwasañer ñetcha' enamoerrtseta' uvachllomh po'psheñeñ pa'tarwasañresho ñeñth kowampene' uvachma'.
40021035	Allempoña xhenet allpa' enamosan ñeñth allpon o'patena pamo'mte', arepa'tcha'ña es apapoenayeña uvachllomh, elloña ñeñthapa' xha rremapoñet pa'tarwasañer, xha nalle'tapoeñet poesheñarr, xha moetsapet po'psheñeñ, po'psheñeñpa'xho'ña xha rrolle'tapoñet.
40021036	Allempoña ñeñth pamo'mte' pen uvachma'pa' o' alla moeñerranerr po'psheññexhno pa'tarwasañer shonte'. Allempo xhapoet ñamet allpa' atthekma errotwanen apharethtapoet ñamet.
40021037	‘Allempoña ñeñth pamo'mte' penetpa' ñañapa' ateth ot: “The'pa' o'ch nemñe all ñeñth e'ñe na nechemer. Ñato'rraña ñeñthpa' mecha'na'tapetcha'.”
40021038	Ñeñthpa'xho'ña ama't mameshapa' arepa'tcha'ña mecha'na'tapeto. Allempo entapoñet poechemer ñetñapa' ateth otanna'tyeset: “Añmapa' ñeñthka'yeña poechemer ñeñthcha' o'paterraya pompor poenaremh esempo. Ñapa'xho'ña the'pa' o'chka'ye yemtsaph allochñapa' yachka'yeña e'ñe o'paterrayaña pompor poenaremh. The'pa' o'ch awey o'ch yemtsaph ñamha.”
40021039	Allempoñapa' o' rromapet o' chetare'tnomet narmetsmoth a'yeneth, allña moetsapetña ñamha. Arrpa' allowa ateth toma'ntata Jesús e'ñe ñañeña.
40021040	Allempoña Jesúspa' ateth oterraneterr: —Ñewa, ñerra'm esempoch werra ñeñth pamo'mte' pen atarwasañexhnopa' ¿señoteñe'tña ñetpa' atethcha' apharethterret?
40021041	Judionesha'ña pa'mhcha'tarethernesha'pa' ateth oterreterr: —Ñerra'm werrachpa' ñeñthña ama matsrre'mñopa' e'ñech a'kllatwerranet pamo'mte', nanakcha' koñchatwerranet; narmetsmoñapa' elloch nerranerr po'potantañ ñeñthcha' tarwaserrtserr all uvachmo. Nerranerrcha' ñeñthcha' e'ñe po'ñoxh apoerre' poe'mer ñerra'm esempoch yen.
40021042	Allempoña Jesúspa' ateth oterraneterr: —Sapa' ama't awathapa' ama'tña selleyareña ñeñth ateth anwareth Yompor po'ñoñ awathotheñ. Tharro'mar ñeñthpa' ateth oten nokop, na atma'ntatareth mapoe'. Ñeñthpa' ateth oten: Añ mapoe' ñeñth ama pokteye' entyeno ñeñth thomatyene' pokoll, ñeñthña the'pa' o' anarethterra ñeñthcha' ello atarr kowen sherberrets e'ñe ateth ñerra'm kellpach allo e'ñe kowen echarr orratenet pokoll. Ñeñthpa' Yomporka'yeña ateth phatene', ñeñtho'marña yapa' e'ñe kowen yenteñ. Arrpa' allowa ateth toma'ntaterrerr Jesús e'ñe ñañeña.
40021043	Ñeñtho'marña sa ñeñthes judioneshaspa' the'ña Yomporpa' poerratamperrescha' po'kowenña ñeñth attho ayochreshathtena ña. Añcha'ña apoerr elloneth po'potantañ acheñenesha' ñeñth ama judioneshayaye ñeñthcha' po'ñoxh orrtaterre' e'ñe ña po'kowenña attho atarr ayochreshathtena ña.
40021044	Allowen erra'tsencha' atetsa añ mapyo ñeñthña mapoe'pa' e'ñech a'yosatse'twanet. Ñamha ñerra'm eseshesho shora'nom ñeñth mapyerpa' e'ñech a'pephtse'twosanet. Atthoña Jesúspa' toma'ntatanet ñerra'm ama esesha' pokteye' entenaye Cristo ñerra'm erra'tsencha' ama agërraye, ñeñthña acheñerpa' xhokmach wapoña ñeñthcha' atarr moeroxhtaterrawet.
40021045	Allempo ateth e'myes ñeñth pa'mhcha'tarethernesha' pen allowen judionesha' po'kornaneshar ñamha fariseonesha', ñeñth ateth toma'ntatenanet Jesús, ñetña allempopa' xhapanet poeyoxhreto ñokpoetepa't serrpare'tenña Jesús.
40021046	Ñetñapa' moeneñetañ o'ch rremoetañ tharraña ama esesha' rromaye tharro'mar ñetpa' xha mecha'teñet acheñenesha'. Ñewa, acheñenesha' e'ñeka'ye kowen enteñet Jesús ñapa' po'ñoxh ñeñth a'mhtene' Yompor po'ñoñ.
40022001	Jesúsñapa' alla toma'ntaterraneterrpa' ateth oterraneterr:
40022002	—Yompor po'kowenña ñeñth attho ayochreshathtena ña poe'ntañoth ñeñthpa' o'ch netma'ntacha ateth ñerra'mrrathe' poesheñarr amhcha'tareth. Ñeñthña amhcha'tarethpa' o' poetare'tatan shonte' rreñets ñeñthcha' nanak rret allempoch sena'ta poechemer.
40022003	O'ña a'potatwan rreñetspa' o' moeñan pa'tarwasañrenesha' o'ch otyeñeta' ñeñth awa'ñareth o'ch rrapreteneta' rreñets. O'ña otyeswarethtetpa' ñetñapa' arepa'tcha' eseshaye' sechatso o'ch awet all.
40022004	Po'pocheñopa' o' alla moeñerranerr po'potantañ pa'tarwasañrenesha'. Ama seneta'pa' ateth otapanet: “Sotoscha' acheñenesha' ñeñth awa'ñareth: ‘Amhcha'tarethka'ye sagotatene', atethka'ye oten: Rreñetspa' o' e'ñe na'potatwe. Wakshexhno ñamha beserexhno ñeñth ne'soya'tatyen o' e'ñe nemtsatwe ñamha o'ka'ye e'ñe na'potatwe. The'pa' sonaxha'tepa'to' awo'ch serrapreteña'.’ ”
40022005	Awa'ñarethnesha'ñapa' arepa'tcha' a'kwa'psenaye' eñchetoña ñeñth wa'ñenawet. Ñeñthapa' awanemyeset ñopa'tets. Poesheñarrpa' awo' pa'mro, po'psheñeñpa' awo' pomatsre'tatsa.
40022006	Po'potantaññapa' ñeñthapa' o' rremapoñetña pa'tarwasañrenesha'pa' errothwanen pet, attheñapa' o' moetsanatwet.
40022007	Amhcha'tarethñapa' ñeñthña atarr atsrre'mate'. Allempoñapa' o' moeñan ñamha po'solltar-renesha' ñeñthcha' a'kllatenaya' ñeñth amtsañexhno, ñeñthcha' a'poyatatwenaya' ñamha pa'netser.
40022008	Allothña amhcha'tarethpa' ateth oterranerr po'potantañ pa'tarwasañrenesha': “Rreñtsoxhnoña po'ñoxhpa' epaye'ka'ye. Tharraña ñeñthña awa'ñarethpa' ñetpa' amaka'ye kowenaye' nentenaneto.
40022009	The'pa' orras samha allo'tsen thoñexhno tharro'mar allpa' shonte' chopeñe'chyen acheñenesha'. Allowen errponcha' sentyes o'ch sotyesapanet onetepa' arr o'ch rrapretenneta' rreñets ñeñth shonte' na'potaten.”
40022010	Allempoña alla awanerrerr pa'tarwasañrenesha', ñetñapa' añ kotha'yeset thoñ. Ñeñth allpon pokta'yeset thoño'mar e'ñe sechatyeswawet, ama't atsrre'mñathexhno ñamha ñeñth kowen acheñ. Attheñapa' o' xha shontosa ñeñth wa'ñenet. Allña pokollo all sena'tena poechemerpa' e'ñe kexhkosa ñeñth awa'ñareth.
40022011	‘Amhcha'tarethñapa' allentha be'thos o'ch entapan ñeñth wa'ñatyen ñeñthcha' rrallme'chosets all. Allñapa' entan poesheñarr yakma. Ñañapa' ama añeye' chorreno shetamoets emarr ñeñthekma chorrenet all attho koshapreteñet ñeñth sena'tetsa.
40022012	Amhcha'tarethñapa' ateth och: “Eso'mare'tña masheñe pebe'thenña arr amaka'ye añeye' pechorreno shetamoets emarr atthoch phokshaprecha ñeñth sena'tetsa.” Ñañapa' ama eñoro.
40022013	Allempoña amhcha'tarethpa' otan pa'tarwasañrenesha': “Sewankoñ pa'tak ñamha potpa' xhosa wapore'terre' a'yoth chekmetoth. Allñapa' allcha' yawanrrorterret, panmoeñothet atserrpa' rraso'tyerretcha' pa's.”
40022014	Tharro'mar ama't shonteñña ñeñth awa'ñarethpa' tharraña poesheña'ttsaña ñeñth e'ñe kowen a'krareth.
40022015	Allempoña fariseonesha'pa' awanerra. Ñetñapa' xha atarr kothape'chatanna'teneta'. Ñetpa' aña atarr e'nenet atthoch e'ñe poeshkëñothetpa' ama't parrochapa' o'ch eñorachet Jesús ñeñth ama pokteyaye. Allochñapa' atthothcha'ña otteñe'chet.
40022016	Ñetñapa' e'ñe a'nawa moeñet ñet poeyochresha' epoet ñamha poesheña'tets Herodes poeyochresha'. Ñetña xhapoet Jesúseshopa' e'ñe poeshkëñothet ateth otoset: —Maestrocha' yapa' yeñoteneph phapa' ama peshkëno ama't mamesha ñamha ñeñth attho peyxhaten Yompor pokthaphña ñeñthpa'xho'ña e'ñe kowenakma, ama shekëñtsoyaye ama't mamesha. Ñamha phapa' ama aña ñapoeth pemorrenteno ñeñth atarr amhcha'na'tpo' entyen allowen acheñenesha'. Allowen acheñ e'ñe kowen pentweñ.
40022017	Ñeñtho'marña the'pa' yapa' yemneñ o'ch peñotatapoey erra'tsenthe'ña e'ñe po'ñoxh kowentetsa. ¿Pokte'the' penteñña pha o'ch yetsa'ta impuestos añekop ñeñth amhcha'tarethtetsa all anetso Romo ñeñth ama judioneshayaye? Ñato' amathe' pokteyayeña yokop ñeñthey judioneshay o'ch yetsa'cha amhcha'tareth romo'marnesha' ñeñth ama judioneshayaye.
40022018	Jesúsñapa' eñotapanet ñeñth ateth kothape'chyenetañ ñokop, ñañapa' ateth otanet: —Sapa' atarr ashkarñathes, eso'mare'tña semneñña o'ch seshkare'tenen.
40022019	Ñewa, ama't attheseñpa' segatenka'ye poetallarr kelle ñeñth alloch setsa'ta impuestos. Allempoñapa' gachet poetallarr kelle ñeñth otenet denario.
40022020	Ñañapa' ateth oterraneterr: —Ñewa, sapa' o'ch soten, ¿esesha't sentenña ñeñth atma'ntarethtetsa all? ¿Esesha't pa'so'cheñ akellkarethtetsa all?
40022021	Ñetñapa' atet ochet: —Amhcha'tarethka'ye atma'ntarethtetsaña all, ñamha ñoka'yeña pa'so'cheñ ñeñth akellkarethtetsa all. Jesúsñapa' alla oterraneterr: —Ñeñthepñapa' añ poktetsa o'ch yaph amhcha'tareth ñeñth ño ñeñth ateth poktetsa gobiernokop, tharraña ellonethña ñeñth Yomporo o'ch yaph ñamha ñeñth ateth poktetsa ñokop.
40022022	Ñetña ateth e'moeñet Jesús ateth anapoenanetpa' attha kowanrrorteñet tharro'mar Jesúspa' atarrka'ye kowen anapoenanet. Attheñapa' kexhpa'waneretpa' awanerret.
40022023	Ñeñthe yethrokma waxha'toña ñamha patantarr ñeñth saduceoneshatets. Ñewa, ñeñth saduceoneshatets ñetñapa' elloneth echenet pokthaphña ñeñtho'marña ñetpa' ateth otenet amathe' errothenoth yetanterroña rromoth ama't errponaña. Ñetñapa' ateth otoset Jesús:
40022024	—Añ Maestrocha' ñeñthka'yeña ateth otye'thña Moisés ñeñth poktetsa ñeñthcha' ateth yepha. Ñerra'm esempo rroma yakma o'ch sa'nman poethapor tharraña ñerra'm ama chemere'tnomopa', añ poktetsa pa'mo'nasheñcha' alla yorerre'ña po'norrar allochñapa' atthoch eñalleterraña ñeñthcha' poechemer perr pa'mo'nasheñeñ. Ñeñthpa' atethka'ye kellka'nmonayña awath Moisés.
40022025	Ñewa, the'pa' eñall kanxherrsheña yamo'ts ñeñth e'ñe poktakma pa'mo'nasheñekmoet. Ñeñth poesheñarr popo'naretpa' o' yoran koyanesha' ñeñth poethapor pha'. E'ñe allponmatatsapa' o' rroma, attha sa'nman poethapor ama chemere'tnomo. Allempoña ñeñth po'rroxho'merpa' o' yorerran pa'mo'nasheñeñ poethapor.
40022026	E'ñe allponmatatsapa' ñapa'xho'ña o' rromoerrerr ñamha, ñeñthpa'xho'ña ama chemere'tnomo. Allempoña po'psheñeñ pa'mo'nasheñpa' o' alla yorerranerr ñamha po'norrar. E'ñe allponmaterrtsapa' ñapa'xho'ña o' rromoerrerr ñamha, ñeñthpa'xho'ña ama chemere'tnerrerro o' attha rromoerrerr. E'ñe atthekma phowet kanxherrsheño'maretpa' e'ñe poeyorwarochetña ñeñthara poesheñarr koyanesha'. Allowenetpa' e'ñe atthekma pet rromayestset ama't poesheñarrothetapa' amaka'yeña chemere'tnomoeto.
40022027	Allempoñapa' xho rromatsña ñamha koyanesha'.
40022028	The'ña ñerra'm po'ñoxhthe' atanterrapo' rromothpa' añña koyanesha'ñapa' allempopa' ¿esesha'tcha'ña e'ñe ñapoeth poethapor perre' tharro'mar allowenet kanxherrsheño'maretpa' e'ñeka'ye poeyorwarochet?
40022029	Jesúsñapa' atet otapanet: —Xhaka'ye atarr sepanteñ tharro'mar amaka'ye xhennasoña seyoxhro ñeñth e'ñe po'ñoxh ateth yexhateney Yompor po'ñoñ ñeñth ateth anwareth awathotheñ. Ñamha aña sepantatene' tharro'mar sapa' ama sepokteññañe Yompor po'wamenk.
40022030	Tharro'mar esempowañen allempoch tanterret po'pocheño, allempopa' ama't poesheñarrotheta amach sena'terreto, ama't koyanesha'pa'xho' amach eseshaye' apoerraye ñeñthcha' yorerrawet. Tharro'mar allempopa' e'ñech atthet ñerra'm Yompor po'mhllañotheñnaneshar ñeñth poe'ntaño'tsa'yen.
40022031	Sapa' ama'tña selleyare ñeñth ateth ote'th awath Yompor e'ñe sokop atthoch señoch po'ñoxhpa' ama't ñeñth o' kolla'wapa' ñetñapa' korretseta.
40022032	Ñewa, ñeñthpa' ateth oteney Yompor: “Napa' na ñeñthen Po'yomporer pen Abraham ñamha Isaac ñamha Jacob ama't ñetpa' o' rromwet awathotheñ.” Ñewa, yapa' yeñoteñ Yomporpa' ama añeye' Po'yomporer penaye ñeñth rromoets e'ñe poktakma, ñapa' añka'yeña Po'yomporer pene' acheñ ñeñth korretsetach. Atthoña Yomporpa' e'ñe allame'ttsa entenanet allowen ñetñapa' e'ñe bethtetseta.
40022033	Allempoña allowen acheñenesha' ñeñth e'moene' Jesús attho emma'wan saduceonesha', ñetñapa' ateth otanna'tyeset: —¡Errothenothwañaka'yeña atarr es eñoten, attho atarr kowen yexhatyeney!
40022034	Ñamha allempo fariseonesha' e'mare'chet attho Jesús emma'wan saduceonesha' ñetñapa' apxhanna'tet parro.
40022035	Allempoña poesheñarrothet ñeñth atarr etsotene' ñoñets ñeñth ateth anareth ñañapa' otenana' Jesús. Ñeñthpa' tharro'marña ateth a'phtho'tos ñetpa' xhoka'ye moeneñet o'ch topachet Jesús.
40022036	Ñeñthpa' ateth otos: —Maestrocha' ¿erra'tsena't ñoñtsor ñeñth ateth anareth ñeñth atarr sherbets ñeñth ello metana'twene' ora allowen po'poñexhno ñoñets ñeñth e'ñe parro atthekma anareth?
40022037	Jesúsñapa' ateth otaph: —Añka'yeña ñeñth ello atarr sherbets, ñeñth ñoñetspa' ateth oten: “Atarrepa'ch yemorrenteña Yeyomporer ñeñth Yepartseshar yepen e'ñe ora yeyoxhrokmañen. Ñamha e'ñe yekamkëñoth yemorreñchach, ama't ñamha ora yokthaphñowen.”
40022038	Ñeñthpa' ñeñthka'ye ñoñets ñeñth po'ñoxh atarr sherbets, ñeñthpa' elloka'yeña metana'twenan po'poñexhno ñoñtsoxhno.
40022039	Allothpa' po'poñ ñoñets ñeñth atarr sherbets ñeñthpa' ateth oten: “Atarrcha' yemorrenteña yamo'ts e'ñe ateth atarr yemorrentena yañeña.”
40022040	Añ epo'mar ñoñets ñeñthña e'ñe etsotatwene' allowen po'poñexhno ñoñtsoxhno ñeñth ateth ana'yesareth, ñamha allowen Yompor po'ñoñ ñeñth a'mhta'yesete'th awath.
40022041	Allempoña fariseonesha'pa' ñetñapa' allo'tsenareta all apxhenet e'ñe ñochayet,
40022042	Jesúsña allpa' ateth otanet: —Sapa' ¿errothena't sotenña sa añekop ñeñthcha' Cristotosets? ¿Esesha't soten ñeñthcha' po'mhreneñ perre'ña ñeñthcha' Cristotosets? Ñetñapa' ateth ochet: —Davidcha'ka'ye po'mhrenñoth wapaña ñeñthcha' Cristotosets.
40022043	Ñañapa' alla oterraneterr: —Ñerra'm po'ñoxhcha' David po'mhreneñ perre'pa' sapa' ama't señoteñeña Davidpa' allempo eñorache'th Parets Poekamkëñ ñapa' atethka'ye ote'th po'mhrenñekop ñeñthara ñeñthcha' Cristoterrets: “Ñapa' ñeñthka'yeña Nepartseshar nepen.” David allempopa' atethka'ye eñose'thña añekop ñeñthcha' Cristoterrets:
40022044	Yompor Paretspa' ateth otennan ñeñth e'ñe Nepartseshar nepen na (ñeñthara ñeñthcha' Cristoterrets): “The'pa' o'ch phanorrwerr arr nekowenroth allcha' pekowentapreterrna. Atthochña ama't ñeñth pe'moñe'tene' napa' o'ch e'ñe name'ñatwerranet allochñapa' o'ch ateth perret ñeñth pemnen pha.”
40022045	Ñeñthpa' atethka'ye ote'thña David, ñeñthcha' Cristoterretspa' ñeñthka'yeña Po'partseshar pe'thña ama't allempotheñ. Ñewa, ama't señoteñeña Cristo ñeñth Po'partseshar pe'th Davidpa' ñeñthña the'pa' o' alla po'mhreneñ per ñamha.
40022046	Ñetñapa' ama't poesheñarrothetapa' ama eseshaye' anapoenaye' entaye. Ñeñtho'marña allempotheñpa' ama't poesheñarrothetapa' ama eseshaye' a'phtho'tenaye' enterraye.
40023001	Allempoña Jesúspa' alla serrpare'taterran allowen acheñenesha' ñamha e'ñe ña poeyochreshaxhno. Ñeñthpa' ateth otanet:
40023002	—Añña fariseonesha' epoet ñamha ñeñth atarr etsotayene' ñoñets ñeñth ateth anareth, ñetpa' añekpa anarethtenet ñetcha' señotatene' ñoñets ñeñth ateth nonase'th Moisés awath.
40023003	Ñeñtho'marña sokoppa' e'ñe pokte' o'ch sephowena ñeñth ateth otenset, amachña xhaña sathpare'teñe. Tharraña sapa' amachña ateth sephatsto ñeñth ateth phatse'tyenet ñet. Tharro'mar ama't atarr kowen serrpare'tenetañpa' amaka'yeña e'ñeye' ateth peneto ñeñth ateth serrpare'tatenset.
40023004	Ñetpa' xhaka'ye atarr atontatennasetña ñoñets ñeñthcha' e'ñe ateth sephoweneñ ñetpa' ñeñthaka'yeña nennaset ñeñth atarr thorrapo' sentyen. Ñeñthpa' atethcha' netma'ntacha ñetpa' xhaka'ye ottenet ñerra'mrrathe' añ wankënnaset ñeñth atarr eñerr se'moen atthoch sechechnomh. Tharraña ñet ama't mameshapa' amaña anmapretenseto, ama't potaphothetapa' ama echantapretnenseto ñeñth chechatnenset.
40023005	Fariseonesha' allowen ñeñth ateth etsotayeneñpa' ñeñthpa' e'ñe pommo'cheñotheta ateth penet allochñapa' acheñenesha'ñapa' e'ñech kowen entyeñet ñeñth attho atarr thorra'yenetañ Yomporekop. Tharraña ñeñthpa' e'ñeka'ye orrena. Ñamha ñetpa' xhaka'ye ateshatomoerrtatenet poremh allñapa' all kellkëññañetañ Yompor po'ñoñ ama't ñeñthpa'xho'ña alloka'yeña wankato'tenet. Tharraña ñeñthpa' e'ñe añekpa ateth penet atthoch acheñenesha'pa' e'ñech kowen entenanet. Tharraña ñeñthpa' e'ñe orrena ateth penet ñeñth attho ommo'chenet. Ñamha ñetpa' añe'naka'yeña allpocha'phtatenet ñeñth xhera'rrtenet pa'shtamoeto pa'rrpe'moneth. Tharraña ñeñthpa'xho'ña e'ñe añekpa ateth penet e'ñe pommo'cheñothet.
40023006	Ñamha ñetpa' ñerra'm xho rrallme'chapretenetpa' añaka'ye atarr moenenet o'ch anorrxha'tyenet allekma anorryen ñeñth atarr amhcha'na'tpo' entyen allowen acheñenesha'. Ñamha ñetpa' e'ñe atthekma penet ama't all judionesha' po'prawo.
40023007	Ñamha ñetpa' e'ñe pommo'cheñothet añe'naña atarr moenenet acheñenesha'pa' o'ch womhcha'tyesapanet poe'mhcha'nañothet ñerra'm esempo chopeñe'chyenet thoño'mar allekma shontena acheñenesha'. Ñamha pommo'cheñothetpa' añe'naña atarr moenenet o'ch otanet acheñenesha' ñetpa' e'ño' partsesharerochet.
40023008	‘Tharraña saye'ña neyochreshacha' ñato'tña semnena'ña o'ch otas acheñenesha' sapa' e'ño' partseshareroches. Ñamha sa allowenespa' e'ñechña semo'nasheñekma sephannena, tharro'mar sa allowenakpaspa' napthaka'yeña Separtseshar sepenen na ñeñthen Cristotosets.
40023009	Ñamha arr patsro ama't poesheñarra amach seyomporer sephatstaneto. Tharro'mar sapa' e'ñeka'ye pathrraña Sompor ñeñth poe'ntaño'tsen.
40023010	Ñamha sapa' amach semnatsche ama't poesheñarra e'ñe poexhore'teñothetaspa' o'ch otaset: Na'yochretherneshacha'. Tharro'mar sa allowenakpaspa' napthaka'yeña Sa'yochreshather sepenen na ñeñthen Cristotosets.
40023011	Tharro'mar ñeñth po'ñoxh kowen amhcha'tarethtetsa sesho ñeñthpa' ñeñthka'yeña atarr thorretsaña po'potantañekop atthoch orrtatanet ñeñth atarr sherbets ñokpoet.
40023012	Tharro'mar allowen ñeñth e'ñe kowen entetsa e'ñe pommo'cheñoth ñeñthña tsapathonethpa' amach esoshe'maye' entereto. Tharraña allowen ñeñth ama esoshe'maye' entetso the' ñeñthña tsapathonethpa' atarrcha' kowen enteret.
40023013	‘Atarr nanak llekëñtso'tsenes fariseoneshacha' ñamha samha ñeñthes e'ñe etsotayenayeñ ñoñets ñeñth ateth anareth judioneshakop tharro'mar sapa' sommo'cheñothe'na atarr seshkare'tyen. Tharro'mar ama't sapa' amaka'ye senteññañeña Yompor po'kowenña, ellonethpa'xho'ña xhokma sepatare'teñña po'potantañ ñeñth e'nene' Yompor po'kowenña. Xha sa'npampeñña acheñenesha' atthoch ñetpa'xho'ña amach enterrñañeto Yompor po'kowenña ñeñth attho atarr ayochreshathtena ña poe'ntañoth.
40023014	‘Atarr nanak llekëñtso'tsenes fariseoneshacha' ñamha samha ñeñthes e'ñe etsotayenayeñ ñoñets ñeñth ateth anareth judioneshakop, tharro'mar sapa' sommo'cheñothe'na seshkare'tyeñ. Ama't rrethorrnanesha'pa' ñeñthe'naña seprratampesyenña pa'pakëll. Elloña e'ñe sommo'cheñothpa' aña atarr semnen o'ch ateth sepena ñerra'm atarr kowen acheñres ñeñtho'marña all sema'yochena allekma shontena acheñenesha'pa' amach thematenayaya sema'yocheno. Ñeñtho'marña na the'pa' o'ch notas, sapa' elloña atarrcha' sa'koñchatarethterra.
40023015	‘Atarr nanak llekëñtso'tsenes fariseoneshacha' ñamha samha ñeñthes e'ñe etsotayenayeñ ñoñets ñeñth ateth anareth tharro'mar sapa' sommo'cheñothe'na atarr seshkare'tyen. Sapa' xhokma sechopeñe'chyen errakmañen patso'mar, sephchatyena ama't ñamha sa'po'mar. Ñeñthpa' añekpa ateth sepena atthoch same'ñatyesya ama't e'ñe poesheña'ttsa e'ñe sa sokthaphña ñeñthes judioneshas. Ñeñth allpon same'ñatyenapa' ñetñapa' aña seyxhatyenanet ñeñth ama kowenayaye ñeñth e'ñe ateth sepena samha. Ñeñtho'mar ñetpa'xho'ña ello atarr nanak o'patatarethtenet koñcheñets, e'ñe epoche'ttsokma so'patatenanet koñcheñets.
40023016	‘Atarr nanak llekëñtso'tsenes tharro'mar ama't ñeñth ama sexhenoyo seyoxhro sañapa' ñeñthara seyxhateñña po'potantañexhno. Ñeñthpa' e'ñe ateth sepena ñerra'mrrathe' aporo'yethekmas echa'nmannetsa. Ama't seyxhateneñ ñeñth po'ñoxhpa' amaka'ye attheyaye. Ñeñthpa' ateth soteneñ: “Ñerra'm esesha' nene' po'ñoñ ñerra'm aña Parets pa'pakëll pa'so'chño nenan po'ñoñ saña ñeñthpa' xha soten año' esoyaye ama pallteno o'ch e'ñe po'ñoxh a'poktatan po'ñoñ.” Tharraña po'poñpa' ateth soteneñ: “Ñerra'mña añ oro pa'so'chño yena' yeñoñ ñeñth Parets pa'pakllo'tsen allempoña po'ñoxhpa' xhokmach e'ñe ya'poktat yeñoñ.”
40023017	Sapa' atarr otatsñathes, ama añeye'ña sexhenoyoña seyoxhro ñeñth kowen enten Yompor. Xhaka'ye sottena ñerra'mrrathe' aporo'yethekmas. Ama't señoteñeña ateth sherben oropa' e'ñeka'ye atthekma sherbenña ñamha Parets pa'pakëll. Tharro'mar allempo nete'th oro Parets pa'pakllo, ñeñthña oropa' añka'ye e'ñe kowen a'poktataye'th Partsokop ñeñthara Partsopo'.
40023018	Ñamha po'poñpa' ateth soteneñ: “Ñerra'm esesha' nene' po'ñoñ e'ñe altar pa'so'chño allekma neñet ñeñth amtsarethtetsa Yomporekop, ñeñthpa'xho'ña xha soten año' esoyaye, ama pallteno o'ch e'ñe po'ñoxh a'poktatan po'ñoñ.” Tharraña po'poñpa' ateth soteneñ: “Ñerra'mña añ pa'so'chño yena' yeñoñ ñeñth amtsarethtetsa Yomporekop ñeñth nenet altaro enoth, allempoña po'ñoxhpa' xhokmach e'ñe ya'poktat yeñoñ.” Tharraña ama't ateth sotatse'tyeneñpa' ñeñthpa' amaka'ye po'ñoxhoyaye.
40023019	Sapa' ama añeye' sexhenoyoña seyoxhro ñeñth kowen enten Yompor. Xha sottena ñerra'mrrathe' aporo'yethekmas. Ama't señoteñeña altarpa'xho'ña atarrka'ye sherben. E'ñe atthekma sherben ñerra'mrrathe' ñeñth amtsarethtetsa Yomporekop ñeñth nenet all altarro enoth. Tharro'mar altarpa' ñeñthka'yeña a'poktatene'ña Yomporekop ñeñth nenet all.
40023020	Ñeñtho'marña yeñoteñ ñerra'm esempo yenen yeñoñ altar pa'so'chño, ama e'ñe ñaptha altar pa'so'chño yenenoña yeñoñ; añowenka'yeña yenenña yeñoñ e'ñe pa'so'chño allowen ñeñth na'yenet all, allekma sherbha'yenet Yompor.
40023021	Ñamha ñerra'm esempo yenen yeñoñ Partsopo' pa'so'chño, ama e'ñe ñaptha Partsopo' pa'so'chño yenenoña yeñoñ. Yompore'naka'yeña pa'so'chño yenenña yeñoñ tharro'mar ñapa' e'ñeka'ye ño pa'pakëll.
40023022	Ñamha ñerra'm yenen yeñoñ Yompor poe'ntañ pa'so'chño, Yompore'naka'ye pa'so'chño yenenña yeñoñ ama't ñamha Yompor po'konañe'naka'ye pa'so'chño yenenña yeñoñ tharro'mar enetpa' Yomporka'ye po'konañ pene' tharro'mar allpa' allo'tsenka'yeña Yompor.
40023023	‘Atarr nanak llekëñtso'tsenes fariseoneshacha' ñamha sa ñeñthes e'ñe etsotayenayeñ ñoñets ñeñth ateth anareth judioneshakop tharro'mar sapa' sommo'cheñothe'na atarr seshkare'tyen. Ora allowen ñeñth senaremh sepen ama't xhokma sapoeñeñ Yompor allpon ñeñth poktetsa ñokop —mentapan, anísopan, cominopan— sapa' xha sepsenña ñeñth ñoñtsor ñeñth ateth anareth ñeñthka'yeña ello nanak sherbets. Ñeñthpa' atthoch e'ñe kowen es sepha'yeññañ po'potantañ. Ñeñthña sapa' xhaña sepseñ. Ñamha atthoch semoeranna'ta ñeñthpa'xho'ña sañapa' xhaka'yeña sepseñ. Ñamha atthoch po'ñoxh e'ñe kowen same'ñañathtena Yomporekop ñeñthpa'xho'ña sañapa' xhaka'yeña sepseñ. Sapa' e'ñe ñeñthaña sepalltena. Ñamha attho xhokma es sapa'yen Yomporekop ñeñthpa'xho'ña xhokmach ateth sepena amach xha sepsatstere.
40023024	Sapa' ama't ama xhoye' xhennaso seyoxhro ñeñtha atarr semneñ o'ch seyxhach po'potantañ acheñenesha'. Ñeñthpa' e'ñe ateth sepena ñerra'mrrathe' aporo'yethekmas echa'nmannetsa. Añ ñoñets ñeñth ateth anareth sokop ñeñth setseten e'ñe so'na sokthaphña ama't ñeñthpa' atarr koñe'thoth sherben Yomporekop, sañapa' ñeñthaka'ye atarr semneñ o'ch seyxhateñ po'potantañ. Tharraña añ ñoñtsor ñeñth atarr nanak sherbets Yomporekop, saña ñeñthpa' ama xhennasoña seyoxhro ama't e'ñe mamesha. Ñeñthpa' o'ch netma'ntacha ateth ñerra'mrrathe' ñeñth atarr es añetholl allpon ñerra'm xhopo'yetholl saña ñeñthpa' xhaka'yeña seyorasoteñ tharraña ñeñthña atarr añekmoen allpon ñerra'm wakësh sapa' ñeñthaña sañyen e'ñe attha.
40023025	‘Atarr nanak llekëñtso'tsenes fariseoneshacha' ñamha sa ñeñthes e'ñe etsotayenayeñ ñoñets ñeñth ateth anareth judioneshakop. Sapa' e'ñe se'pame'teneñña setaza enothpa' o'ponothñapa' ama se'parro'teñe. Seplatopa'xho'ña enotha e'ñe se'pata'teñ o'ponothñapa' ama se'pata'teñe. E'ñe ateth sepena samha. E'ñe sa'kowentatena ñeñth eno'mar ñeñth ateth seyxhena sa allochñapa' atthoch entenes allowen acheñenesha' sapa' e'ño' kowenes, tharraña o'pono seyoxhropa' amaka'yeña sa'kowentateñe, allñapa' e'ñe chorren shonte' sosya'tsañexhno ñeñth attho e'ñe seshkëñothe'na xhokma es seprratampesyen, atarr es seye'chapretannena, ñeñthñapa' e'ñeka'ye sokpa.
40023026	Ñeñthes fariseoneshas, sapa' ama añeye' sexhenoyoña seyoxhro ñeñth kowen enten Yompor. Xhaka'ye sottena ñerra'mrrathe' e'ñe aporo'yethekmas. Sokoppa' añka'yeña poktetsa, ñanomcha'ña o'ponoth se'pame'tña setaza, seplatopa'xho'ña ñanomcha'ña o'ponoth se'patach. Allochñapa' o'ch e'ñe kowenta emoshemhto'mar.
40023027	‘Atarr nanak llekëntso'tsenes fariseoneshacha' ñamha sa ñeñthes e'ñe etsotayenayeñ ñoñets ñeñth ateth anareth judioneshakop. Sapa' e'ñe atthes ñerra'm apampaña ñeñth a'wallama'thtampenet. Enothpa' e'ñech kowen orrtenañ. O'ponothñapa' e'ñech chorren arromñathap ñamha pa'namen ñeñth nanak sosey.
40023028	Sapa'xho'ña e'ñerramche' atthesña samha. Po'ñoxhka'ye ñeñth ateth sorrtatyen acheñenesha'ñapa' e'ñe ateth entenset ñerra'mrrathe' sapa' e'ñe kowenare' es sepha'yen. Tharraña o'ponoña seyoxhropa' e'ñe aña shontetsa alloch sommo'chyena, atarr seshkare'tanna'tyena, pa'namen sorrtatyen ñeñth ama't mamesha ama kowenaye' entapretenso Yompor.
40023029	‘Atarr nanak llekëñtso'tsenes fariseoneshacha' ñamha sa ñeñthes e'ñe etsotayenayeñ ñoñets ñeñth ateth anareth judioneshakop tharro'mar sa the'pa' sathomaten enoth ñeñth atarr kowen senten sa all pampa'yesete'th ñeñth a'mhta'yesaye'th Yompor po'ñoñ. Ñamha añe'na sa'kowentampesyen all pampa'yesete'th ñeñth acheñeneshar ñeñth e'ñe pokte' es pha'yesete'th.
40023030	Saña the'pa' ateth sotyeneñ: “Ñerra'm allempokmach ye'ñalletañ allempo korre'th yatañneshañ, attho ñetpa' moetsanachete'th ñeñth a'mhta'yesaye'th Yompor po'ñoñ, yañapa' amathe' eso'mar yemtsapretaneto.”
40023031	Ñeñth ateth sotyeneñpa' the'ña e'ñe sa señoñothpa' o' sa'methamphsa e'ñe sañeña po'ñoxh sapa' po'mhrenñeska'ye ñeñth moetsanataye'th awath ñeñth a'mhta'yesaye'th Yompor po'ñoñ.
40023032	Ñeñtho'marña sa the'pa' ñeñthaka'yeña e'ñe setsoteññañ satañneshañ ñeñth allpon sosya'tsañexhno ñeñth e'ñe mothetnomnas awathotheñ e'ñe sa satañneshañ.
40023033	‘Sapa' ama kowenayayso atarr ashkarñathes, xha sottena ñerra'mrrathe' shechpha sompor sepen. Sapa' errothenowachñaka'yeña sekeshperrathe'. Sapa' añaka'ye so'patenaya koñcheñets ñeñth parrare' tso' all o'pono.
40023034	Ñeñtho'marña the' napa' o'ch nemñerrnas ñeñthcha' a'mhta'yerre' neñoñ, ñamha ñeñth atarr eñotañ nepha'yen, ñamha ñeñth atarr etsotayene' neñoñ ñeñth ateth anareth awathotheñ. Tharraña saña ñeñthpa' xhachka'yeña semtsanatwerrnan ñeñth patanta'tets, po'potantaññapa' e'ñech sekorso'tampeswerrnan. Po'potantañña sapa' xhach senalle'tyeswerrnan e'ñe all sa seprawo'mar. Atarr se'moñe'tenanet ñeñtho'marña xhokma sokthare'tenanet anetsoth o'ch sa'yetatwanet ñetñapa' o'ch awanemyeset po'poñ anetso'mar.
40023035	Atthoka'yeña ora allowen ñeñth e'ñe pokte' es pha'yestse'th ñeñth amtsanatyesarethtatse'th ashatarethetyesete'th po'rras, sañapa' allempotheñ e'ñe sa'yowarethtena ama't theme'ttsen, sa ñeñthes korretsa the', ama't allempotheñ amtsarethta Abel ñeñth ama es yexhkatetso ama't koñe'tha tharrempowa allempo semtser ñamha Zacarías ñeñth Berequías poechemer. Ñeñthña sapa' alla semtser Parets po'ponro poecha'petaroth allo'tsen altar allothekma sherbete'th Yompor. Ama't allowen ñeñth amtsanatyesarethtatse'th allempo sañapa' e'ñe allempotheñ sa'yowarethterra.
40023036	Po'ñoxhka'ye notenes, acheñenesha' ñeñth korretsa the' ñetñapa' atsa'tatarethterretcha' e'ñe ora allpon atserrphatse'tyesonete'th ñeñth e'ñe pokte' es pha'yestse'th Yomporekop.
40023037	‘The'pa' e'ñe nellkëñoth o'ch notas sa ñeñthes jerusaléño'marneshas, ñeñthes moetsanatyesaye'th ñeñth a'mhta'yesaye'th Yompor po'ñoñ, sa ñeñthes rrollapechyesaye'th ñeñth amñarethtatse'th sesho, the'ña napa' o'ch notas: Napa' atarr atonoche'tats nemneñeñ o'ch na'yapaxha'werrsoñ allowenes nesho atthoch e'ñe kowen nekwampensoñ. Nemneñeñ o'ch na'yapaxha'werres ateth ñerra'mrrathe' atollop a'yapaxhene' poechoyoresha' o'ch e'ñe seto'twanet. Tharraña sañapa' ama't e'ñe mameshapa' amaña semno.
40023038	The'ñapa' all seyxhena sa, Yomporñapa' o'ch a'ypo'ñerres.
40023039	Tharro'mar the'pa' o'ch alla noterrserr: Na po'pocheñopa' amach alla senterrne'the. Esempowañenñapa' senterrencha', allempoñapa' atethcha' soterren: “Aye'choxhtatpawepa'ch Jesucristo ñeñth wapatsa ñeñth llesensen Yeyomporer.”
40024001	Jesúsñapa' xha'nerrerr Parets pa'paklloth. Alla awenerr allempoñapa' ponemhya poeyochresha'. Ñetñapa' allentha kowatyeset ñeñth atarr koxhnesha'tyetsa allo orratarethtena Partsopo'.
40024002	Allempo Jesúspa' ateth otanet: —Ama't senteñeñ ora allowen ñeñth koxhneshare' tharraña napa' o'ch notas: Po'ñoxhka'ye xherrcha' allempoch e'ñe a'mata'tarethetwerra. Ama't e'ñe poemharra mapyetpa' amach a'poerroña all allo orratenet Partsopo' e'ñechka'ye poktakma a'koye'tarethetwerra.
40024003	Ñeñtha otwanenanetpa' allentha awen Olivophno. Allñapa' anorrwen, poeyochresha'ñapa' o' alla waxherrñañeterr, e'ñe ñapthochayet. Ñetñapa' ateth otwereterr: —Yapa' yemneñka'ye o'ch photey ¿esempo'tcha'ña ateth perra? Ñamha ¿eso'tcha' yentyerrña ñeñthcha' yeñotaterre' allempoch pewerrmocha o'ch mellapoterra?
40024004	Jesúsñapa' ateth otanet: —E'ñech señoterra, allochñapa' amach esesha' seshkërraye.
40024005	Tharro'mar shonte'ch orrterrtsa ñeñthcha' ayxha'nataterre' neso'cheñ, ñeñthcha' otyerrets: “Napa' ñeñthenka'yeña Cristotets.” Ñetñapa' shonte'ch shekëret acheñenesha'.
40024006	Ñamha allempoña sapa' se'mare'tyerrcha' o' kellareñtsotyerr allampaño'mar, ñamha se'mare'tyerrcha' o' kellareñtsotyerra ora errapharen anetso'mar. Saña allempopa' amach xha seyorenatsto ama't e'ñe mamesha. Ñeñthpa' atethcha'ka'ye e'ñe po'ñoxh perra. Tharraña allempopa' amach xhena' allempoch e'ñe mellapoterra.
40024007	Pa'namen acheñ ñeñth e'ñe po'poñe'ttsokma mereñtsoretpa' ñetpa' kellaranna'terretcha'. Ñamha pa'namen anetsoth amhcha'tarethexhnopa' kellaraterrancha' poeyochreneshaxhno. Orrterrach allemeñ moexheñets o'ch e'ñe chaporrñatsotyerr errapharen. Ñamha orrterrach pa'namen atsnañtsoxhno ñeñth atarr apatanna'tpo'. Pella'yerrach pats ora errapharen.
40024008	Ñeñth ateth o' notwas the'pa' ñeñthña allempopa' ñeñthcha'ña ñanom moeroxhtaterrawetña allempo.
40024009	‘Allempoña sapa' pomoerrsetcha' atthoch errothwanen perrset allcha'ña moetsatyerrset. Atarrcha' e'moñe'terres allowen acheñeneshaxhno tharro'mar sapa' naka'yeña e'ñe same'ñena.
40024010	Ñamha shonte'ch acheñ allempo ñeñthcha' kexhpoerre' Yompor. E'ñe ñagattsetapa' e'moñe'tanna'terretcha' atthothcha' pomatatanna'tyerret.
40024011	Ñamha allempopa' orretyerrach shonte' ñeñthcha' ayxha'naterrtsa ñetpa' año' a'mhtenet Yompor po'ñoñ. Tharraña po'ñoxh amach Yomporeye' po'ñoñ a'mhterreto, ñetpa' atthachña shekëretña shonte' acheñenesha'.
40024012	Allempopa' atonterrach errapharen pa'namen sosya'tsañexhno allochña atarr athpare'terrñañet Yompor po'ñoñ. Ñeñtho'marña shonte' acheñpa' o'wañcha' allo'na morrentanna'tnenet.
40024013	Tharraña ama'tcha' errothwanen apharethterret, esesha'ch e'ñe awanta'wanmoe' ñeñthcha' ama nekexhpoerraye, ñeñthñapa' ñeñthcha'ña a'keshphatarethterrtsa.
40024014	Ñamha allempopa' añ kowen ñoñets attho ayochreshathtena Yompor ñeñthcha'ña ñanom serrpare'tatyeretña acheñenesha' ora errapharen allowanen añe patsro. Atthochña eñotateretña ora allowen pa'namen acheñenesha' ñeñth po'ñoxh ateth oteney Yompor. Allempochña po'ñoxh mellapoterra.
40024015	‘Ñewa, awath Daniel ñeñth a'mhtaye'th Yompor po'ñoñ, ña po'kellkopa' ateth ote'th: “Xherrcha' allempo ama't ñeñth ama masosyaye' enteno Yomporpa' ñeñthñapa' xherrcha' all ama't ñeñth e'ñe Partsokpa anaretheñ. Ñeñthpa' ñeñthachka'yeña e'ñe a'chenkatwerrawet.” Ñewa, ñeñthcha' lleyerre' añ ñoñetspa' ñetñapa' eñoteretepa'ch. Ñeñtho'marña ñerra'm esempoch senter o' xhap all ñeñth e'ñe Partsokpa anarethpa'
40024016	allempoña ñeñth allpon Judeo'tsa'yen ñetñapa' allorokmoepa'ch yetrra'terret, awanerretepa'ña aspenthareroneth.
40024017	Ateth ñerra'mrrathe' poesheña'tets ñato' ñetña allempopa' eno'tsa'yenetcha' pa'pakllato, ñetñapa' sowetepa'chña thekma tharraña amachña be'thosatsetnomoetoña po'ponreto atthoch yoratsre'tnomoet.
40024018	Ñamha poesheña'tets ñeñth pa'mro'tsenpa' allempoña ñetpa' amachña onatsterreto atthoch erreta' pa'shtamoet.
40024019	Allempopa' atarrcha' llekëñets añekop ñeñth axhomenare' koyanesha' ñamha ñeñth allowen emarethetholleshaxhno. (Tharro'mar ñokpoetpa' atarr thorrapo' atthoch yetrra'tet ñamet.)
40024020	Ñamha Yomporcha'ña sema'yocha allochñapa' amach xha wapoto allempoch seyetampesya ñamha amachka'ye aña yethro seyetatsto allempokma samesen.
40024021	Allempopa' orrterrach moeroxhteñets ñeñthcha' atarr moeroxhtaterre' allowen acheñenesha'. Ñeñth ama't awathapa' ama poemoeroxhtareto ateth atarr nanak womenk. Ama't allempotheñ e'ñe errte' ayexhkatarethta añ patser ama poemoeroxhtareto ateth. Allempoña ellopa' amach ateth alla moeroxhterrete'the ama't errponaña.
40024022	Allempoch atarr amoeroxhtatarethterret. Tharraña allempoña Yomporpa' ñach oterrets the'pa' allowach. Ñerra'm amach oto allowachpa' allempoña ama't poesheñarrapa' amach esesha' keshperrtso. Tharraña ñeñthña ame'ñenaya ña ñeñth akrenpa' ñokpoetñapa' oterrcha' the'pa' allowach.
40024023	‘Ñewa, allempoch orameñ moeroxhteñetspa' ñerra'm esesha' sote': “Arro'tsenka'yeña Cristo”, amapa' o'ch otaset: “Tharro'tsenka'ye Cristo”, sañapa' amach same'ñatstaneto.
40024024	Orretyerrachka'ye ñeñthcha' otyerrets ñapa' ño'ña Cristotets. Tharraña ñeñthpa' atthachka'ye shekare'tyerranña acheñenesha'. Orretyerrach ñamha ñeñthcha' otyerrets ñapa' ño'ña a'mhtene'ña Yompor po'ñoñ, tharraña ñeñthpa'xho'ña e'ñech atthekma shekare'tyerran acheñenesha', amachña Yomporeye'ña po'ñoñ a'mhteno. Ñeñthcha' ateth shekare'tyerrets, ñetñapa' orrtatyerretcha' ñeñth ama't awatha acheñenesha'pa' ama poentare, atthochña kowanrrortateretña acheñenesha'. Ama't ñeñth Yompor pa'krarnesharpa' moeneñetañcha' ñeñthe'nachña shekërret.
40024025	Señochepa'ch ama't ama xhena' moeroxhteñtsopopa' napa' o' e'ñe notwas sa.
40024026	Ñeñtho'mar the'pa' notenes: Ñerra'm allempoch ateth oterrset: “Tharro'tsenka'yeña Cristo a'yo all amayo”, sañapa' ñato'tña sesena'ña all o'ch senteña'. Amapa' ñerra'm atethcha' oterrseterr: “Tharro'tsenka'ye Cristo o'pono pokollo”, sañapa' ñato'tña sesena'ña all o'ch senteña'.
40024027	Tharro'mar ñerra'm esempo xherr allempoch nowerra na Ñeñthen Acheñetosets e'ñe allowen acheñenesha'pa' entapoerrnetcha' tharro'mar allempopa' atethcha' nephater ñerra'mrrathe' meratste', o'ch meratsta womenkpa' e'ñech a'poetareswan ora enet errapharen, ama't alloth wena atsne' ama't e'ñe allowanen emoena.
40024028	Ñeñthpa' e'ñechka'ye ateth perraña ñeñth ateth senten the' ñerra'm erro'tsen ñeñth rromoe'pa' allcha'ka'yeña shonterraña tse'm.
40024029	‘O'chña wañerr ñeñth moeroxhteñetspa' allempoñapa' e'ñech allorokma mayerr atsne'. Arrorrpa'xho'ña o'wañcha' atsnom. Rantoxhnopa'xho'ña shorxha'terrcha' entoth. Ñamha ñeñth womenk orra'yetsa ento the' allempoña ama't ñeñthpa' pella'yerrach.
40024030	Allempoñapa' orrterrach ento ñeñthcha' señotaterre' naka'yeña o' nowerra Ñeñthen e'ñe Acheñetosets. Allempochña nanak llekanrrorterra allowen pa'namen acheñeneshaxhno ñeñth añe patsro'tsen. Entapoerrnetcha' na Ñeñthen Acheñetosets o'ch neswamperra osoth e'ñe entoth. E'ñe nepartsoteñowen e'ñech nekowenteñesha' nowerra.
40024031	Nemñercha' nemhllañotheñnaneshar ñetcha'ña poktora'nerrtset atarr womenk. Ñetcha'ña a'yapaxha'werret allemhatheñ ñeñth akren Nompor nokop e'ñech pa'tatsshemhto'marowen allothekma orrnotena. E'ñech allemhatheñ a'yapaxha'weretcha' e'ñe allowanen añ patsroth.
40024032	‘Ñamha the'pa' señochepa'ch ñeñth ateth pena higoch. Ñewa, esempoch senteñ higoch o'ch emhkhachyen poetakrethollesha' allothcha' o'ch alla tapna'tyerrerr pasopaner, sañapa' ñeñthcha'ña señotatene' o' xhenmoch allempoch worateterrerr.
40024033	Atthekmach perra ñerra'm esempoch sentyerr ñamha ñeñth allpono' notwas, sapa' ñeñthcha'ña señotaterre' po'ñoxh o'ka'ye xherrmoch allempoch e'ñe etsotwerra, o'ka'ye e'ñe allame'ttsamerra.
40024034	Napa' po'ñoxh o'ch notas, acheñenesha' ñeñth e'ñe korretsa the' ñetña amach e'ñe rromweneta'pa' allempokmach e'ñech etsoterra allowen añexhno.
40024035	Esempowañen añ enet ñeñth senten the'pa' e'ñech chenka'werra; patspa'xho'ña atthekmach perra e'ñech chenka'werra. Tharraña naña neñoñpa' amach chenkërro ama't e'ñe awatha.
40024036	‘Tharraña ñeñth yethroch nowerrapa' ñeñthñapa' ama eseshaye' eñotenaye. Ama't erro'tsenthe' atsne' ama't erro'tsen tsapro ñeñthpa' ama't mellañotheñnesha' ñeñth poe'ntaño'tsa'yen ñetpa'xho'ña ama't poesheñarrothetapa' amaña eseshaye'ña eñotenaye allempoch nowerrerr po'pocheño. Ama't na ñeñthen Yompor Poechemeren napa'xho'ña the'pa' ama neñoteñe, ñapthaña Nompor Parets eñotene'.
40024037	‘Tharraña allempoch nowerra po'pocheño na Ñeñthen Acheñetosets, allempopa' e'ñech ateth perret e'ñe ateth pete'th awath allempo korre'th Noé.
40024038	Ñewa, allempopa' ama es poexha'yeneto aña e'ñe kothape'chete'th attho atarr pa'namen moenenet ñeñthcha' rra'yenet, orrare'tyesete'th, sena'tanatyena yakmaneshaxhno, koyaneshaxhnopa'xho'ña apanatyesete'th ñeñth yoranatyesawete'th. Ñetñapa' ñeñtha e'ñe kowen entete'th. Attheñapa' xhap allempo be'thosos Noé po'warkopawo.
40024039	Ama es poexha'yesete'the machayothepa'tcha' chopha oñ errakmañen, atthoña añyanatwerranet oñ allowenet. Atthekmach perra ñerra'm esempoch nowerra na Ñeñthen Acheñetosets. Machayothachka'ye nowerra.
40024040	Ñamha allempopa' atethcha'ka'ye perra; poesheña'tetspa' anmarethterrach; ama't ñeñth e'ñe pamo'ts phannenetañ ñeñthñapa' allach asa'nmarethterra. Ñato' allempopa' allo'tsencha' epsheña yakma pa'mro, poesheñarrñapa' anmarethterrach po'psheñeññapa' allach asa'nmarethterra.
40024041	Amapa' ñato' allempo allo'tsencha' epsheña koyanesha' ñeñth parro poetse'tets mapyo, ñeñthpa'xho'ña poesheñarrpa' anmarethterrach po'psheñeññapa' allach asa'nmarethterra.
40024042	‘Ñeñtho'marña the'pa' o'ch notas: Xhokmoepa'ch señose'rtenna tharro'mar sapa'xho'ña ama señotenno esempoch nowerra na ñeñthen e'ñe Separtseshar sepen.
40024043	Napa' e'ñech machayotha nowerra ateth pena eñeth allempo attha es sepxha'yena machayothach waponasa o'ch yoratsre'tensa'. Tharraña sa ñeñthes apakllathes señochepa'ch ñerra'm señoteñeñ e'ñech esempo tsapro waponasa eñeth, sapa' xhochña señose'rtenañ atthoch amach semnacheña o'ch toramphsas sepakllo o'ch be'thosamphsasa o'ch yorwennasa' ñeñth allpon semorrentyena.
40024044	Ñeñtho'mar notenes sapa'xho'ña xhokmoepa'chña señose'rtenna tharro'mar allempoch attha es sepxha'yenapa' allempochña nowerra na Ñeñthen Acheñetosets.
40024045	Jesúsñapa' alla toma'ntaterraneterr po'poñoneth, ateth oterraneterr: —Allowenespa' atethcha' sepha e'ñe kowen ateth ñerra'mrrathe' poesheñarr yakma ñeñth atarr ame'ñañathtetsa ñamha e'ñech eñotenan ñeñth atarr sherbets. Ñeñthña yakmarpa' añ yechenaya pamo'mte' e'ñe alla pa'pakllo. Añcha' po'tarwas pen xhokmach apa'yesan allowen po'potantañ pamo'mte' pa'tarwasañer poerraret allpon ñeñth poktetsa poesheña'ttsokop. Ñapa' atthekmach penanet, xhokmach apoenanet ñerra'm esempoch xherrerr allempo ateth anareth ñokop o'ch alla apa'yerraneterr po'pocheño. Ñapa' xhokmach ateth pena amach kexhpoenaneto tharro'mar ñapa' e'ñe eñoteñ atthoch e'ñe koshatenan pamo'mte'.
40024046	Ñeñthña atarwasañpa' atarrcha' koshatapoerran pamo'mte'. Ñerra'm esempoch werra o'ch alla entwenan pa'tarwasañer ama xho kexhpoenano ñeñth po'tarwas apa'nemh awañmo'chotheñ.
40024047	Po'ñoxh o'ch notas, ñeñthña yakmar atarrcha' koshatweñ pamo'mte'. Añcha' koshaterre' o'ch nower amhcha'tareth ñeñthcha' kowamphsaprete' ñeñth allpon echyen pamo'mte'.
40024048	-
40024049	Tharraña ñeñthña atarwasañer allempo ama werra' pamo'mte' ñerra'm ñapa' attha oten poeyoxhro, namo'mte'pa' amach awen werro, allempoña ñapa' xhach ashtapechyenan atarwasañexhno ñeñthcha' rratañ. Ñañapa' ñerra'm atthach allemeñ rrapretyen ñamha atthach orrare'tapretyen allcha' atarr posa'tare'tyen, ñeñthña atarwasañ atethpa' ama't mameshapa' ama kowenayaye.
40024050	Ñeñthña atarwasañer ñerra'm ñapa' atthach ottatse'tyena amach es poexha'yeno amach eñoteñe ñeñthe yethroch werra pamo'mte' ama't erro'tsencha' yethro wena.
40024051	Machayothachña werra pamo'mte'pa' atarrcha' koñchatwer, allach moeñwer all ñeñth o'patenaya allowen ñeñth po'ñoxh ama ame'ñetso ñeñth attha shekare'tyets. Allñapa' allcha' yawanrrorterret panmoeñothet atserrpa' rraso'tyesosetcha' pa's.
40025001	Jesúsñapa' alla yexhaterraneterr, ñeñthpa' ateth otanet: —Allempoch amhcha'tarethterra Yompor ñeñth poe'ntaño'tsen allempoch nowerra na, ñeñthña allempopa' atethcha' perra e'ñech ateth ñerra'mrrathe' xharrasheña shopshare' ñeñthcha' tatsa allcha' kowoset allempoch werranet ñeñth e'ñe errte' sena'tetsa. Ñetñapa' anomyeset po'lampareñ alloch poktapoeñet ñerra'm esempoch werra.
40025002	-
40025004	Ñeñthña amnarsheña ñetpa' attha es poexha'yenet ñeñtho'marña ama anmoetoña po'poñ aceite' alloch a'wortaterret po'lampareñ allempoch wañ ñeñth anmamphset po'lamparñemho. Po'potantañ amnarsheña ñetpa' atarr eñotenet atthoch eñose'rteñet e'ñe kowen, ñeñtho'marña ñet e'ñe ellonethpa' anomyeset aceite' poetellmho alloch a'wortaterret po'lampareñ ñerra'm esempo wañaphset ñeñth po'lampareñemho'tsenet.
40025005	Allña ñetpa' koweñet, ama awenaye' werranetoña ñeñth sena'tetsa. Ñetña all machayotha moñe'tyesetpa' xhepa'tcha' manrra'twatset.
40025006	O'ña ñarenen tsappa' allempoñapa' machayotha e'moet rranarets, ñeñthñapa' ateth oten: “Thayaka'yeña wennasaña ñeñth sena'tetsa ñeñth atarr sekwen. Sexha'nomñaka'ye' o'ch sepokteñ.”
40025007	Allempoñapa' allentha tantrra'twaña allowen shopshare' ñetñapa' a'kowenetyeset po'lampareñ.
40025008	Amnarsheñaña ñeñth ama yerpa'pesnomaye aceite' ñetñapa' ateth otare'chet po'potantañ amnarsheña ñeñth xhokma anmoe' aceite': “The'pa' o'ch sokya'y yamha aceite' ñeñthcha' ya'wortatnom. Yapa' o' maya'waña yelampareñ.”
40025009	Ñeñthña e'ñe kowen eñotene' eñose'rtatsapa' ñetñapa' ateth ochetña po'poñ amnarsheña ñeñth enamoenawet aceite': “Amachka'ye yokyaso the't yewañapen yamha. Sapa' arrña seta all pomoeñet o'ch serañtheña' samha sokop.”
40025010	Ñet awanmatset o'ch rañtheñeta'pa' ñeñthña sena'tetsapa' e'ñe allorokma xhen. Ñeñthña po'poñ amnarsheña ñeñth e'ñe po'ñoxh xhokma eñose'rtetsa, ñetñapa' be'thosxha'tet parro epoet ñeñth sena'tetsa. Allñapa' allcha' atarr koshame'tapreteret. Allñapa' e'ñe echarr yottamphset.
40025011	Allña e'ñe o'chtatsapa' o' waxherraña po'potantañ amnarsheña shopshare' ñeñth awanmatsa ñorra'. Ñetñapa' ateth otwerret: “Petoramphsaye'chapoerrey Nepapareshacha'.”
40025012	Ñañapa' ateth otapoerranet: “The' napa' o'ch notapoerres, sa amaka'ye po'ñoxhaye' seyemtenno.”
40025013	Jesúsñapa' alla oterranerr ñeñth e'mhñotene': —Ñeñtho'marña na the'pa' o'ch notas: Sapa' xhokmoepa'chña e'ñe kowen señose'rtena, tharro'mar sapa' amaka'ye señoteñe erra'tsencha' yethñatsro allempoch nowerra na Ñeñthen Acheñetosets, ñamha erro'tsencha' yethro ama't ñeñthpa' ama señoteñe.
40025014	Jesúsñapa' alla yexhaterraneterr po'poñ, ñeñthpa' ateth oterraneterr: —Allempoch amhcha'tarethterra Yompor ñeñth poe'ntaño'tsen allempoch nowerra na, ñeñthña allempopa' e'ñech ateth perra ñerra'mrrathe' poesheñarr yakma o'ch awo' bhaxhayo. Ñeñthña yakmarpa' o'ch agotnoman pa'tarwasañrenesha'pa' o'ch apa'yesnomanet kelle ñeñth allpon echen; ñetñapa' o'ch kowamphsoñet tharrempowach esempowañencha' werra.
40025015	‘Poesheñarrpa' apa'nemh amnarmeta talento, ñeñthpa' atarr shonte' kelle allpon ñerra'm amnar mil. Ñapa' añekop apa'nemh atthoch ellopa' o'ch atontatan po'patronar po'khllayor. Po'psheñeñpa' apa'nemh epmeta talento, ñeñthpa' allpon kelle allpon ñerra'm epa mil. Po'psheñeñpa apa'nemh poemetarr talento. Ñeñthpa'xho'ña allpon kelle ñerra'mrrathe' patherr mil. Ñewa, poesheña'ttsetpa' e'ñe allpona apa'yesnomanet ñeñth e'ñe allpona eñotyenet atthoch ellonethpa' atontatet kelle. Ñeñtha apa'yeswanmanetpa' ñañapa' allentha awo' bhaxhayo.
40025016	Ñeñth agapoe' amnar mil ñañapa' allorokma awo' allcha' tarwasatan kelle; atthoña ellonethpa' o' alla ganerrerr po'poñ amnar mil kelle.
40025017	Ateth pha ñamha ñeñth agapoe' epa mil. Ñapa'xho'ña ellonethpa' ganerrerr po'poñ epa mil kelle.
40025018	Tharraña añña ñeñth agapoe' patherr mil ñañapa' allentha anemh allcha' pampoeña'; atthoka'yeña ñapa' xha e'potanña kelle.
40025019	‘O'ña atomatpa' o' werranetña po'patronaret, allentha agotatwerranet atthoch entwerranet po'tarwas errothenthe' tarwasa'yeset e'ñe poesheña'ttset.
40025020	Ñeñthña agapoe' amnar mil ñañapa' wapapa' apapoenan po'patronar po'poñ amnar mil kelle, ñeñthpa' ateth otapoeñ: “Añña Nomporcha' ñeñth phapa'nmoen amnar mil kelle awaña, napa' elloka'ye neganerrerrña pekhllayoroth po'poñ amnar mil kelle.”
40025021	Po'patronarpa' ateth och: “E'ñe pokte' neyochrecha'; phapa' atarr kowen pesherbenen. Phapa' e'ñe kowen petsoton ñeñth ateth notnomoeph. Ama't allponatholla napa'nmaph awaña, phañapa' atarro't kowen pesherbhaton. Ñeñtho'marña the'pa' o'ch nenwerre'ph phach nekwamphsapreterre' ñeñth atarr aton. The'ña phapa' pebe'thos allcha' atarr phokshapreterrna.”
40025022	Allempoñapa' ñeñth agapoe' ñamha epa mil, ñapa'xho' wapapa' apapoenan po'patronar po'poñ epa mil kelle. Ñapa'xho'ña ateth otapoeñ: “Nomporcha' ñeñth phapa'nmoen namha epa mil, napa'xho'ña elloka'ye neganerrerrña pekhllayoroth po'poñ epa mil kelle.”
40025023	Ñapa'xho'ña po'patronarpa' ateth och: “E'ñe pokte'; phapa'xho'ña atarro't kowen pesherbenen. Phapa'xho'ña e'ñe kowen petsoton ñeñth ateth notnomoeph. Ama't allponatholla napa'nmaph awaña, phañapa' atarro't kowen pesherbhaton. Ñeñtho'marña the'pa' o'ch nenwerreph phamha phach nekwamphsapreterre' ñeñth atarr aton. Phapa'xho'ña the'pa' pebe'thos phamha allcha' atarr phokshapreterrna.”
40025024	Allempoñapa' wapa ñamha ñeñth agapoe' patherr mil kelle. Ñañapa' ateth otapoeñ: “Napa' neñoteneph Nomporcha'. Phapa' amaka'ye matsrre'mñape; phapa' xhokmaka'ye peprratampesyen ama't ñeñthpa' ama phoyaye ñamha xhokmaka'ye phoksechatyenña ñeñth ama phaye' nare'tatyenaye; xhokma es pha'yapaxha'yen ama't ñeñthpa' amaka'ye phaye' na'yenaye.
40025025	Ñeñtho'marña napa' xha nemhcha'teneph. Ñeñtho'marña ñeñth phapa'nmoen awaña patherr mil kellepa' nañapa' xha nepamponaph. The'ñapa' o'ch alla napapoerreph ñeñth e'ñe pho.”
40025026	Allempoña po'patronarpa' ateth och: “Phaña po'ñoxhpa' amaka'ye kowenaye' pesherbenno ama't mamesha; atarrka'ye kellañtsoph. Ñerra'm e'ñe po'ñoxh peñotennoñ xhokma es neprratampesyeneñ ñeñth ama noyaye; ñerra'm po'ñoxh xhokma noksechatyeneñ ñeñth ama naye' nare'tatyenaye; ñerra'm po'ñoxh xhokma es na'yapaxha'yeneñ ñeñth ama naye' na'yenayñe, ñerra'm e'ñe po'ñoxh ateth pentennoñpa'
40025027	eso'marwañaka'ye amaña bancoye' penennanoña nekhllayor allochñapa' the'ña o' newerrapa' nagapwerreñcha' ñamha allo atontatonet nekhllayor.”
40025028	Allempoñapa' ateth otan ñeñth thomxha'tyets all: “The'pa' xhosa poerratamperre'ña ñeñth patherr mil kelle o'ch sapoer ñeñth echene' xharra' mil kelle.”
40025029	Ñeñtho'marña the' napa' o'ch notas: “Ñeñth es echets shonte' e'ñe poesherbhateñothet pamo'mte', ñetña ellonethpa' o'ch alla aparethterret po'poñ aton. Tharraña ñeñth ama es echetsopa' ama't allponatholla ñeñth echyenetañ aprratamphsarethterretcha'.
40025030	Ñamha añ atarwasañer ñeñth ama nesherbenaye, the'ñapa' xhosaña wapore'te' a'yoth chekmetoth. Allñapa' allcha' yawanrrortenet panmoeñothet atserrpa' rraso'tyesosetcha' pa's.”
40025031	Allempoch nowerra na Ñeñthen Acheñetosets, nowerrach e'ñe nepartsoteñowen epan allowen nemhllañotheñnaneshar. Allempopa' nanorrwerrcha' nekonaño allcha'ña e'ñe nepartsotwerr e'ñe nekowenteñesha'.
40025032	Allempoñapa' e'ñech nesho apxherra allowen pa'namen acheñ ñeñth yexha'yetsa arr patsro. Allempochña nellopa'tetstaterranet e'ñe ateth pena ñeñth pamo'mte' pen carnero, ñañapa' o'ch ellopa'tetstatenan carneroxhno ñamha cabraxhno.
40025033	Acheñenesha'ña ñeñth e'ñe kowenpa' ñetñapa' nekowenrothcha' nenwerranet ñeñth e'ñe ateth ñerra'm carneroxhno. Ñamha ñeñthña ama kowenayayepa' ñetñapa' ne'chkotherothach nenwerranet ñeñth e'ñe ateth ñerra'm cabraxhno.
40025034	Naña allempoch atarr na'mhcha'tarethterrapa', atethcha' noter ñeñth nekowenronthe'tsa'yen: “Sapa' sonaxha't allowenes tharro'mar Nompor o'ka'ye atarr bensare'tamperres. The'ña sapa' o'ch sagërr ñeñth o'patatensa awathotheñ. Ama't allempotheñ Nomporpa' errte' yexhkatene' pats sañapa' allempotheñ o'patatasa atthoch sa'mhcha'tarethtapretera.
40025035	Tharro'mar napa' allempo nachporre'thpa' saka'yeña nerratallme'chaye'th. Allempo no'ñpa'te'thpa' saka'yeña nonayesaye'th. Allempo nexhapoe'th sesho all ama nentare sañapa' xhokma e'ñe kowen sagapne'th.
40025036	Allempo nemoelle'thpa' saka'yeña nepashtaye'th. Allempo natsna'te'thpa' sañapa' xhokma sekwampesne'th. Allempo yottampesnete'thpa' saka'yeña e'ñe kowen nemo'taye'th.”
40025037	Allempoña ñeñth e'ñe kowen es nepha'yesaye'thpa' ñetñapa' atethcha' oterrnet: “Ta'm Partseshacha', ¿esempo'tña yentape'th allempo phachporre'th allempo yerratallme'chape'th? ¿Esempo'tña yentape'th allempo pho'ñpa'te'th allempo yonape'th?
40025038	¿Esempo'tña yentape'th allempo pexhapoe'th yesho all ama pentare allempo e'ñe kowen yagapape'th? Ta'm ¿esempothe'ña yentape'th allempo pemoelle'th allempo yepashtape'th?
40025039	¿Esempo't yentape'thña allempo phatsna'te'th ñamha allempo yottamphsapete'th allempo yemo'tape'th?”
40025040	Allempoña na ñeñthen Partseshanpa' atethcha' noterres: “The' napa' o'ch notas: Po'ñoxhpa' allempo e'ñe kowen ateth sepha'yesnane'th na nemo'nasheñnesha' na'naka'yeña e'ñe kowen ateth sepen. Ama't poesheñarra ñeñth ama esoshe'maye' entyese'the acheñenesha' allempo, tharraña saña allempopa' attho e'ñe kowen es sepha'yesanete'th, na'naka'yeña e'ñe kowen ateth sepen allempo.”
40025041	‘Allempoña ñeñth ne'chkotheronthe'tsenpa' atethcha' noterranet: “Sapa' orrerres arroth, sapa' aña so'patenaya ñeñth atarr yoroxhen. The'ñapa' orras all worten tso' errapharen ñeñth ama amayaño ama't errponaña. Ñeñthña tsorpa' añ o'patateñet oneñeth e'ñe poeyochreshowen.
40025042	Tharro'mar na allempo nachporre'thpa' sapa' amaka'ye saye' nerratallme'chaye'the. Allempo no'ñpa'te'thpa' amaka' saye'ña nonaye'the.
40025043	Allempo nexhapoe'th sesho all ama nentare sapa' amaka'ye kowenaye' sagapne'the. Allempo nemoelle'thpa' sapa' amaka'ye saye' nepashtaye'the. Allempo natsna'te'th ama't ñamha allempo yottampesnete'thpa' sañapa' amaka'ye semo'tne'the.”
40025044	Allempoña ñetpa' atethcha' oterrnet: “¿Esempowañaka'ye, Partseshacha', yentape'th allempo phachporre'th ñamha allempo pho'ñpa'te'th ñamha allempo pexhapoe'th yesho all ama pentare ñamha allempo pemoelle'th ñamha allempo phatsna'te'th, ñamha allempo yottamphsapete'th? ¿Esempo'tña yentape'th ateth allempo yapa' ama't koñe'thapa' ama es yapape'the?”
40025045	Allempoña napa' atethcha' noterranet: “The'pa' o'ch notas: Po'ñoxh sa allempo ama a'kwa'phsenaye' sentone'the allowen na nemo'nasheñnesha', na'naka'yeña ateth sente'thña allempo.”
40025046	Allempoña acheñenesha' ñeñth ne'chkotheronthe'tsen, ñetñapa' awanerretcha' allcha' koñcherret e'ñe errponowañen. Añña ñeñth e'ñe kowen es pha'yestse'th ñetñapa' awanerretcha' Yomporesho allña ñetpa' korretsetach poksheñeshokmañen errponañowen.
40026001	Jesúsñapa' allempo serrpare'tatwawanet allowen añ ñoñetspa' allempoñapa' ateth otan poeyochresha':
40026002	—Sapa' señoteñ o'ka'ye epomtamhapa' o'ch xhapa'moen pascuapo. Allempoña na Ñeñthen Acheñetosetspa' allempochña pomoerrnet atthothcha'ña korso'tamperrnet.
40026003	Allempoña allowen judionesha' pa'mhcha'tarethernesha' ñetñapa' apxhet. Añ apxhatsa allowen ñeñth judionesha' po'kornaneshar pa'mhcha'tarethernesha' epoet ñamha ñeñth atarr etsotayenayeñ ñoñets ñeñth ateth anareth epoet ñamha ñeñth pompornesha' pen allowen judionesha'. Ñetñapa' arr apxhenet kornesha' pa'pakllo, ñeñthña kornesha'pa' ñaka'yeña atarr nanak pa'mhcha'tarether penet, ñeñthpa' añ pa'so'cheñ Caifás.
40026004	Allña ñetpa' kothape'chatannenet, Jesúsa atarr o'patenet. Ñetñapa' ateth otanna'tyeset: —Errothwachka'ye yepe'the' atthoch yeshkach e'ñe a'nawa eshekcha' yerrmach atthothcha' yemtsatach.
40026005	Ñetña allempopa' alla otanna'tyerreterr: —Tharraña the' pascuapo allempo shontena acheñenesha' amachka'ye yerrmatsche allañaka'ye xha yatsrre'moxhtateñ acheñenesha'.
40026006	Pamtharrña Jesúspa' Betanio'tsen all Simón pa'pakllo, ñeñthña Simónpa' ñeñth ose'th poetsarñats.
40026007	Jesúsñapa' alla anen all rrallme'chen. Allñapa' wapoña poesheñarr koyanesha', wapatan eñmosath ñeñth ama matsa'to; wapatampes poetellmho ñeñthña poetellemhpa' añ socheñet alabastro. Ñeñthña eñmosathpa' alla she' Jesús poño.
40026008	Poeyochreshaxhnoña ñetña eñchetpa' xha atsrre'moet, ateth otyeset: —Eso'mare'tña attha a'pertatosanña eñmosath. Ñeñth eñmosatherpa' amaka'ye matsa'to.
40026009	Xhochñaxho' pomoseñpa' ganañcha' shonte' kelle allempoñapa' apa'yesaneñcha' ñamha allowen wokchañneshaxhno.
40026010	Jesúsña e'manetpa' ñañapa' ateth otanet: —Eso'mare'tcha' xha moene' satsrre'moxhtana'taphña koyanesha'. Ñapa' atarrka'ye kowen phosen.
40026011	Tharraña ama'tcha' xho pomosaneñ eñmosath alloch es apa'yesaneñ wokchañneshaxhno, tharraña xhokmachka'ye eñallña wokchañneshaxhno arr patsro. Nañapa' po'ñoxhpa' amachka'ye allo'na sentenno arr patsro.
40026012	Ñeñth attho shosnan the' eñmosath nechtso, ñeñthpa' añekpa'naka'ye sherben tharrempowa allempoch a'yana'terrneterr ñeñthcha' epoet pampa'pesnet.
40026013	Po'ñoxhka'ye notenes: Ora errakmañen añ patsro errach serrpare'tatyenet añ kowen ñoñets allempopa' serrpare'chetcha' ñamha ateth penen the' añ koyanesha', atthochña ña'nach yerpoenet.
40026014	Allempoña poeyochresha' ñeñth xharra' poechetsa epsheña, poesheñarrña ñeñth pa'so'cheñ Judas Iscariote, ñañapa' allentha awo' allo'tsa'yen ñeñth pa'mhcha'tarethernesha' pha'yen allowen judionesha' po'kornaneshar.
40026015	Xhap allpa' ñañapa' ateth otosanet: —Ñerra'm o'ch negatas Jesús atthoch serrmoe'pa' ¿errpona'tcha'ña setsa'tna? Ñetñapa' ateth ochet: —O'chka'ye yapaph ma'poch xharratlla kelle.
40026016	Allempoña ñapa' aña e'ñe kothape'chyen errothenothcha' pomoerranña Jesús.
40026017	Allempoña xhapa'moen ñeñth yethñatsro allempoch rrerreterr pan ñeñth ama anaretheyaye chase'. Xhapa'moen ñeñth yetherpa' Jesúsñapa' waxha'toña poeyochresha' ñetñapa' ateth otoset: —The'pa' ¿erra't pemneñ allcha' ya'potonaph ñeñthcha' perra' pascuapo?
40026018	Ñañapa' ateth otanet: —The'pa' o'ch awes anetso; o'ch sexhap allo'tsen poesheñarr acheñ. Ñeñthpa' atethcha' sotos: “Ñeñthña Maestro Jesúspa' atethka'ye oten: ‘The'pa' o' xhapmoch allempoch nerroma, the' pascuapopa' arrcha' nerra'nom pepakllo neyochreshowen.’ ”
40026019	Ateth otanet Jesúspa' ñetñapa' atethxho' pet. Allka'yeña añño'tosñañetña rreñets allcha' rrallme'chet.
40026020	O'ña ellerrotenapa' Jesúsñapa' anorros allcha' rrallme'chatnenan poeyochresha' ñeñth xharrasheña poechena epsheña.
40026021	Allña rrallme'chetsetpa' Jesúsñapa' ateth otanet: —Po'ñoxhka'ye notenes: Poesheñarrothes sa ñeñthescha'ka'ye nepomoerre'.
40026022	Ñetñapa' xha atarr lleka'rrtet. A'phtho'tyeset e'ñe poesheña'ttset: —Partseshacha' ta'm ¿amathe' na nepomoerrmochape?
40026023	Ñañapa' ateth oterraneterr: —Ñeñth netsapechapretene' nerrarpa' ñeñthcha'ka'yeña nepomoerre'.
40026024	Po'ñoxhka'ye the'pa' allo'na sen etsotnomtsa ñeñth ateth anwareth Yompor po'ñoño nokop Ñeñthen Acheñetosets; atthothcha' moetsaterrnet. Tharraña nokoppa' e'ñe pokte'; añña po'ñoxh acheñer ñeñthcha' nepomoerre' ñokopñapa' atarr llekëñets. Añ acheñerpa' e'ñeka'ye pokteñ ñokop amachñaxho' eñalletatstañe.
40026025	Judasña ñeñthcha' pomoerre'pa' ñañapa' ateth och: —Maestrocha' ta'm ¿amathe' na nepomoerrmochape? Jesúsñapa' ateth och: —Phathe'ka'ye atethka' photen.
40026026	All rrallme'chenet, Jesúsñapa' chetan pan parasyoso'tan Pompor. Parasyoso'twepa' shota'tan panpa' apa'yesan poeyochresha'. Ñeñthpa' ateth otanet: —Sagapyes o'ch serre' añmapa' ñeñthcha'ña nechets sepen.
40026027	Allothñapa' chetan ñamha orramets parasyoso'twerrerrpa' apa'yerraneterr. Ñeñthpa' ateth oterraneterr: —Sorr ñamha añ narmetsos allowenes.
40026028	Añpa' nerraska'ye sepeñ ñeñthcha' ashatarethtatsa shonte' acheñeneshakop alloch aphre'tnarethterret po'chñaret. Añ nerraspa' alloch e'ñe etserra a'poktaterra acheñenesha' Apoesho.
40026029	Napa' o'ch notas: The'pa' amach alla norrerre'the añ narmetsos thayotheñ tharrempowach allempoch alla ello yorrerrerr parro allempoch amhcha'tarethetwerra Apa.
40026030	Allempoña o' morrechwanmoet Yomporekoppa' awaneneterr Olivophno.
40026031	Allñapa' ateth otosanet Jesús: —Añ tsaprokmach sa allowenespa' sa'ypo'ña'wanmoencha' tharro'mar Yompor po'ñoñopa' atethka'ye anwareth, ñeñthpa' ateth ote'th Yompor nokop: “O'ch nemtsater ñeñth kowampene' carnero, po'carnerorñapa' xhach matrra'tyesa allemeñ.”
40026032	Jesúsñapa' ateth oterraneterr: —Tharraña esempoch alla netanterra napa' nanomcha' oterrtsa Galileo.
40026033	Allempoña Pedropa' ateth och: —Ama't allowenet ñerra'm a'ypo'ña'werrpetcha'pa' naña ama't awathapa' amach na'ypo'ñerrpe.
40026034	Jesúsñapa' ateth otererr: —Po'ñoxhka'ye o'ch notaph, añe tsaprokma amach eñena' werenthek phañapa' o'ch ma'poch pha'nasotenna.
40026035	Pedroñapa' alla otererr: —Ama'tcha' yerromwanen parropa' nañapa' ama't parrocha amach na'nasotapho. Allowen poeyochresha'pa' ñetpa'xho'ña e'ñe atthekma otyeñetañ ñamet.
40026036	Allothñapa' xhap Jesús poeyochreshowen all narmetsmho, ñeñthpa' añ pa'so'cheñ Getsemaní. Allñapa' otosanet: —The' sapa' allach sanorrxha'tos arrma, napa' o'ch nema'yochena' tharrontheye'.
40026037	Allñapa' aña anmos Pedro ñamha Zebedeo poechemeresha', epsheña. Jesúsñapa' xha nanak llekëna, nanak allpatena.
40026038	Allempoñapa' ateth otosanet: —Napa' xha chepoxhenen nellkëña neyoxhro, xha moene' nerromoen nellkëñoth. Sapa' allasa'thach arr sekwapretosno'thach.
40026039	Ñañapa' awo' a'yentheye' all rremosa patso ateth ma'yochosa: —Apa, ñerra'm errothenothpa' arepa'chña pemnatatsche o'ch xhapona ñeñth atarr amoeroxhtatañ nenten. Tharraña ñerra'm phach moenats añepa'chña ateth pephaton ñeñth pemnen pha, amachña añeyaye ñeñth nemnen na.
40026040	O'ña ateth ma'yochwapa' o' awerr allo'tsa'yen poeyochresha' ma'psheña. O' xherr allpa' alla entwerranet ñetñapa' xha atarr manrrenet. Allempoñapa' otwerran Pedro: —Ama't mamesha are'tcha'ña akwenaye' sentoso. Amawachñaka' sekwapretosnothe' ama't mamesha.
40026041	E'ñe señose'rteñothpa' xhoña sema'yochosa allochñapa' atthoch amach sañeña a'poerrataterro topateñets ñeñthcha' sewapoya atarr womenk. Ñeñthpa' ama't atarr semneñeñ tharraña sechetsñapa' amaka'ye awamenkatheye' penso, ñeñtho'marña notenes xhokmach sema'yochena.
40026042	Jesúsñapa' alla awerrerr poepocheño o'ch ma'yocherrerr, ñeñthara ateth otwerrerr: —Ñerra'm Apacha' aña pemnaten o'ch xhapona ñeñthcha' atarr na'moeroxhtate', ñerra'm ama errothenoth pha'wañatamperrno, ñeñthpa' e'ñe pokte'. Añepa'chña ateth pephaton ñeñth pemnen pha.
40026043	O'ña alla ma'yochwerrerrpa' allempoñapa' werrerr alla entwerranerr poeyochresha' ñetñapa' o' alla manrrerreterr, xha nanak atserr moñe'tenet.
40026044	Jesúsñapa' alla sa'nerraneterrpa' awerrerr ma'yochatsa poma'pocheñowa. E'ñe atthekma ma'yochwerrerr ateth otwa ñorra'.
40026045	O'ña ma'yochwerrapa' allempoñapa' alla werrerr poeyochreshesho, ateth otwerraneterr: —Ama't theme'ttsenpa' alla't semanrren; ama'tpa' alla sames. The'pa' señochepa'ch o' xhap allempoch pomataterrnet na Ñeñthen Acheñetosets atthothcha' errothwanen perren ñeñth atarr ochñathenesha'.
40026046	The'ñapa' setanterra o'ch awey o'ch yepokte'. Sekwe'ka'ye ñeñthcha' nepomoe' ñeñthpa' alla'tsena.
40026047	All ateth eñorena Jesúspa' xha wapatsa poesheñarr ñeñth poeyochresha' peneñ ñeñth a'pchenawet epsheña, ñeñthñapa' añ Judas. Ñañapa' waxha'tatan shonte' acheñenesha' okchellethareret ñamha etsachperethareret. Ñewa, añ ñeñth waxha'ttsapa' añ moeñenawet ñeñth pa'mhcha'tarethernesha' pen allowen judionesha' po'kornaneshar ñamha ñeñth pompornesha' pen allowen judionesha'. Ñetka'yeña moeñene'ña ñeñthcha' rremoenaya' Jesús.
40026048	Ñewa, Judas ñeñth pomoerre' Jesúspa' ñañapa' ateth otnoman acheñenesha' ñeñth anom atthoch cheme'toset Jesús. Ñeñthpa' ateth otnomanet: —Erra'tsencha' newomhcha'tos e'ñe netso'tstsapa'teñothpa' ñeñthka'yeña Jesús. Sañapa' ñeñthcha'ña serrmos.
40026049	Allempoña wapapa' xha ponmosaya Jesús womhcha'tos e'ñe poetso'tstsapa'teñesha' ateth otos: —Tsapo, Maestrocha'.
40026050	Jesúsñapa' ateth otaph: —Eso'marwañaka' masheñe, penña arr nesho. Allempoña acheñenesha'pa' ponmosyet Jesúspa' rromoset e'ñe po'wamenkokma.
40026051	Allempoña poesheñarr ñeñth epoet Jesúspa' ñañapa' po'kchella cheta'pa' o'ch xhonto'tapaneñ kornesha' poeñañra, poetepa'tcha' tsorroñ. Ñeñthpa' año poeñañra ñeñth pa'mhcha'tarether pen allowen judionesha' po'kornaneshar.
40026052	Allempoña Jesúspa' ateth och: —Penerr alla phokchell allekma peneñ. Allowen ñeñth orrotetsa po'kchellopa' kochllochka'ye kolla'werret.
40026053	Phapa' xhathe' photenapañ amathe' errothenoth es nenameña Nompor. Ama't peñoteñe ñerra'm xho nenamhpa' ñapa' allorokmach moeñoneñ shonte' nanak po'mhllañotheñnaneshar ñeñthcha' nemoñsayañ,
40026054	tharraña ñerra'm ateth nephapa' amathe' errothenoth etsotoña ñeñth ateth anwareth Yompor po'ñoño nokop. Allña oten ñeñthpa' atethcha'ka'ye perra.
40026055	Allempoña Jesúspa' ateth otan acheñenesha': —Eso'mare't sewaxha'tennanaña e'ñe okchellethareroches ñamha etsachperethareroches atthoch serrma'n. Napa' ¿e'ñe't ateth sentenen ñerra'mrrathe' eñethen? O' allponmatwanen nanorryen Parets pa'pakllo'mar, all neyxhatyen, eso'mare'tña ama allempokmaña serrma'ne'the.
40026056	Ama'tpa' atthepa'ka'ye perra allochñapa' atthoch e'ñe etsotwerra ñeñth allpon kellka'yese'th nokop ñeñth a'mhta'yesaye'th Yompor po'ñoñ. Allempoña allowen poeyochresha'pa' allorokma a'ypo'ña'wanmet, ñetñapa' yetrra'twet.
40026057	Acheñenesha' ñeñth rromose' Jesúspa' ñetñapa' anmet allo'tsen Caifás ñeñth pa'mhcha'tarether pen allowen judionesha' po'kornaneshar. Allñapa' all apxhenet parro allowen ñeñth atarr etsotayenayeñ ñoñets ñeñth ateth anareth epoet ñamha ñeñth pompornesha' pen allowen judionesha'.
40026058	Pedroñapa' kotha'nmanet tharraña ñapa' chenta' en a'yoth. E'ñe kornesha' po'pampowa allñapa' anorros epoet ñeñth guardianesha' allochñapa' eshekcha' entan Jesús atthoch errothwanencha' pet.
40026059	Kornanesha'ña pa'mhcha'tarethernesha' ñamha ñeñth pompornesha' pen allowen judionesha' ñamha allowen ñeñth a'poktatyene' ñoñets ñokpoet ñetñapa' aña atarr e'nenet ñeñthcha' toma'tamphse' Jesús allochñapa' atthoch moetsatachet.
40026060	Ama't shonte' wapatsañ ñeñthcha' toma'tamphsosayeñpa' amhcha'tarethnesha'ña ama't poesheñarrothetapa' ama eseshaye' entayeña atthoch moetsatachet. Attheñapa' wapa ñamha epsheña ñeñthcha' toma'tamphse'.
40026061	Ñetñapa' ateth otoset: —Añ acheñer awañapa' atethka'ye oten: “Napa' atarr awamenkathen atthoch na'materrñañ Parets pa'pakëll. Allothña poma'pamtañopa' o'ch alla nathomater.” Ñapa' atethka'ye otña allempo.
40026062	Allempoñapa' kornesha' ñeñth nanak amhcha'tareth allentha thompa' ateth otan Jesús: —Phañapa' ¿ama'tcha'ña phanapaneto? ¿Errothenothe'tña otteñe'chenpet?
40026063	Jesúsñapa' ama eñoreno. Allempoña kornesha'pa' alla otererr: —The'pa' o'ch notaph o'ch photey e'ñe Yompor pa'so'chño ñeñth ama arromñatheshayaye, phapa' ¿pha'tña ñeñtheph Parets Poechemereph, ñeñthephthe' Cristotosets?
40026064	Jesúsñapa' ateth och: —Napa' po'ñoxhka'ye ñeñthen e'ñe ateth photen. Elloña napa' o'chka'ye notas, o'ka'ye e'ñe xhapmoch allempoch e'ñe senterren na Ñeñthen Acheñetosets o'chka'ye alla nanorrwerr Parets po'kowenroth allcha' nepartsotapretera. Ñamha po'pocheño o'ch sentapoerren o'ch neswamperra oso Yompor poe'ntañoth.
40026065	Kornesha'ñapa' ñeñtha e'mpa' allentha rrarre'tan pa'shtam e'ñe patsrre'moeñoth, ñeñthpa' ateth ot: —O'ka'ye xha achmhare'tanña Yompor. Ñeñthepñapa' amach ye'natsche po'psheñeñ ñeñthcha' a'methamphsose'. The' ama't sapa' o'ka'ye se'mh ateth achmhare'tenan Yompor. ¿Errothena't senteñña sa?
40026066	Ñetñapa' ateth otyeset: —Ña po'ñoxhpa' atarrka'ye nanak achmhare'tenan Yompor, pokte'ñaxho' the'pa' o'ch semtsatach.
40026067	Allempoñapa' a'koshare'tyeset e'ñe pa'klloyoth, xho'ña xhota'tyeset; po'potantañexhnoñapa' takllapechyeset.
40026068	Pachmhare'teñothetpa' ateth otyeset: —The'ña ñerra'm po'ñoxhthe' Cristophpa' eñoratenperrepa' Parets allochñapa' atthoch photey esesha'the'ña pexhota'tyene'.
40026069	Pedropa' a'yothe'tsen all anen pampo. Allñapa' wapoña koyanesha' ñeñth kornesha' poeñañra, ñañapa' ateth otosan Pedro: —Phaka'ye e'ñe kothaye'thña Jesús ñeñth galileo'marnesha'.
40026070	Pedroñapa' anapoe'pa' xha a'nasocha. Allowenetñapa' e'ñe e'mweñet ateth ot: —Napa' amaka'ye neñoteñe ñeñth ateth photenen.
40026071	Allempoña Pedropa' awerr, xherr allothekma be'thenet o'ch xhapoet o'pono pampo. Allñapa' entwererr po'psheñeñ koyanesha' ñeñth kornesha' poeñañra. Ñañapa' ateth otan ñeñth parro allo'tsa'yenet: —Añ acheñerpa' ñeñthka'ye kothene'ña Jesús ñeñth nazareto'marnesha'.
40026072	Pedroñapa' alla a'nasotererrpa' ateth oterrerr: —The' napa' o'ch notas e'ñe Yompor pa'so'chño, napa' amaka'ye nentareña añ yakmar ñeñth photenen.
40026073	O'ña o'chterrerrpa' wapoña ñamha ñeñth thomxha'tyets all, ñetpa'xho'ña ateth otoset: —Po'ñoxhka'ye phapa' Jesúska'ye poeyochreshaph. E'ñe ateth peñen ñerra'mrrathe' galileo'marnesha', ñeñtho'marka'yeña o' yeñotaph.
40026074	Allempoña Pedropa' e'ñe poeshkëñothanetpa' attha otatse'tyerraneterr, ñeñthpa' ateth otanet: —Napa' e'ñe Yompor pa'so'chño notenes, ñerra'm amathe' po'ñoxhoye' notensopa' the'pa' nerromoepa'. Napa' po'ñoxhka'ye ama nentareña añ yakmar. Ñeñtha otwanetpa' e'ñepa'tcha' allempokma eñenña wareñthek.
40026075	Allempoña Pedropa' alla yerpoerrana ñeñth ateth oteñ Jesús: “Amach eñena' werenthek phañapa' o'ch ma'poch pha'nasotenna.” Allempoña Pedro xha'nom allothpa' awo' a'yeneth allñapa' all atarr yawosa womenk.
40027001	Tsapathña poetarenpa' ñeñthña pa'mhcha'tarethernesha' pen allowen judionesha' po'kornaneshar ñetñapa' apxha'moeneterr parro epoet ñeñth pompornesha' pen judionesha'. Allña apxhenetpa' ñetña allowenetpa' kothape'chatanna'tet atthothcha' moetsatateret Jesús.
40027002	Jesúsñapa' o' wankota'twet allempoñapa' anma'moeñet allo'tsen amhcha'tareth Poncio Pilato (ñeñth nen gobierno Romoth ñeñth amhcha'tarethtetsa allo'marneshakop). Allka'ye poma'moeñetña Jesús.
40027003	Judasña ñeñth pomoe' Jesúspa' allempoña ñapa' eñoch Jesúspa' xhochka'ye moetseret. Allempoña poellkëñothpa' ello alla kothape'cherran kowen. Allempo ateth kothape'cherrpa' ñañapa' alla pomoerran kelle ma'poch xharratlla. Alla apoerrana' kornanesha' pa'mhcha'tarethernesha' ñamha ñeñth pompornesha' pen allowen judionesha'.
40027004	Allñapa' ateth otwerranet: —Napa' o' xha norrtaterr ñeñth ama kowenayaye, o'ka'ye xha nepomoer acheñ atthoch moetseret ama't ñapa' ama't koñe'tha amaka'ye eñalleña po'chñar. Ñetñapa' ateth anaprra'tet: —Ñeñthpa' amaka'ye errothenoña yokop, ñeñthpa' phokpaka'ye.
40027005	Allempoña ñapa' attha wapore'terrana' kelle o'pono Parets pa'pakllopa' o' alla awerr, e'ñe poellkëñothpa' tsomha'werra ñañeña.
40027006	Kornanesha'ñapa' o' alla cheterret kelle. Ñetñapa' ateth otanna'tyeset. —Añ kellepa' alloka'ye atsa'tarethta atthoch shataterrñañet acheñ po'rras. Ñeñtho'marña the'pa' amathe'ka'ye pokteyaye o'ch alla yenererr allekma apxhenet kelle Parets pa'pakllo.
40027007	Allempoña e'ñe ñagattsetapa' ateth a'poktachet o'ch rañthoñet allo añ po'patseñ ñeñth yexhkatyene' patsrro' allochñapa' allcha' pampa'yeret ama't erra'tsena acheñer ñeñth awapña ñerra'm esempo rromayenet allampaño.
40027008	Ñeñtho'marña ñeñth patserpa' añ sochet Errasatsotnanen tharro'mar ñeñthe kellayero rañthyet allo ashatarethterra errasats. Ama't theme'ttsen ñeñth patser socheñet Errasatsotnanen.
40027009	Atthoka'yeña etsotaña ateth ote'th Jeremías ñeñth a'mhtaye'th Yompor po'ñoñ awath, ñeñthpa' atethka'ye kellkë'th Cristokop: “Cheterretcha' ñeñth ma'poch xharratlla kelle ñeñth allpon po'tsa' nen israelena'tarnesha' attho moetsatateret.
40027010	Ñeñthña kellepa' allochka'ye rañtherrñañet po'patseñ ñeñth yexhkatene' patsrro'. Atethka'ye otenenña Partsesha' o'ch ateth nepha.”
40027011	Allempo xhapachet Jesús amhcha'tareth Pilatesho, allñapa' all amhcha'tarethñapa' allentha a'phtho'taph: —Phapa' ¿pha'tña amhcha'tarethtetsaña judioneshakop? Jesúsñapa' ateth och: —Napa' ñeñthenka'ye ateth photen.
40027012	Ñeñth pa'mhcha'tarethernesha' pen judionesha' po'kornaneshar ñamha ñeñth pompornesha' pen allowen judionesha' ñetña allpa' atarr otteñe'chyesoset Jesús. Ñañapa' ama't mameshapa' ama eñoreno, ama't parrocha ama anapoenaneto ñeñth attho a'methare'teñet.
40027013	Allempo Pilatopa' ateth och: —¿Ama't pe'moenoña ateth a'methare'tenpetpa' esokmañen otenpet?
40027014	Ñañapa' ama anapoenaneto ama't e'ñe parrocha. Ñeñtho'marña amhcha'tarethpa' nanak kowana'teñ. Ama eñoteñeto eso'marthe' ama eñoreno ñokop.
40027015	Ñewa, ñetpa' atethka'ye yexhenet. E'ñe pathe'tets char allempoch xherrerr pascuapo, ñeñthña amhcha'tareth ñeñth nen gobierno Romothpa' ñañapa' xhokmach a'rroyerran poesheñarr judioneshakop ñeñth ayottamphsarethtetsa allempo, ñeñthara ñeñth pamo'ts penet ñet. O'ch apanet erra'tsenxho' enamoenet ñeñth moenenet ñet. Ñeñthpa' añekop a'rroyenanetña poesheñarr pamo'tset atthoch e'ñe kowen koshatenan allowen judionesha'.
40027016	Ñamha e'ñe allempopa' allo'tsen poesheñarr judionesha' ñeñth ayottamphsarethtetsa ñeñthpa' añ pa'so'cheñ Barrabás. Allowenetpa' e'ñe eñotweñet añekopña yottampeñet ñapa' xhokma athpare'tane'th amhcha'tareth ñeñth nen gobierno Romoth.
40027017	Ñeñtho'marña allempo apxha'wa allowen acheñenesha'pa' amhcha'tarethña Pilatopa' a'phtho'tapanet: —¿Erra'tsena't semnenña ñeñthcha' na'rroyonas, ñato' añcha' Barrabás amapa' Jesús ñeñth otenet Cristo?
40027018	Ñewa, Pilatopa' eñotapan judionesha' pa'mhcha'tarethernesha' ñetpa' e'ñe poe'moñe'tateñme'chatsa o' pomoeret Jesús. Ñeñtho'marña Pilatopa' añ moenen o'ch a'phtho'tan allowen acheñenesha' tharro'mar ñapa' añka'ye e'nen atthoch a'rroyerran Jesús.
40027019	Ñamha tharro'mar allempo anorros po'konaño allcha' a'poktatan ñoñets, poethaporñapa' oñmach po'ñoñ all oteñ: “Amach erroth pephatsche Jesús ñeñth e'ñe kowen acheñer tharro'mar ama't añ tsapro napa' o' nexhopo'teñ; napa' ñeñthña atarr neyore'te'.”
40027020	Tharraña ñeñth pa'mhcha'tarethernesha' pen judionesha' po'kornaneshar ñamha ñeñth pompornesha' pen allowen judionesha' ñetñapa' aña atarr kothape'chatenet acheñenesha' atthoch ñetpa' allowenetpa' o'ch ochet Pilato: —Añcha' pha'rroyerrnay Barrabás, Jesúsñapa' pemtsatachepa'ch.
40027021	Allempoña amhcha'tareth Pilatopa' o' alla a'phtho'terraneterr: —¿Erra'tsena'tña po'ñoxh añ epsheño'mar semnen ñeñthcha' na'rroyerrnas? Ñetña anaprra'tetpa' ateth ochet: —Añcha'ka'ye pha'rroyerrnay Barrabás.
40027022	Pilatoñapa' alla oterraneterr: —Ñewa, añ Jesús ñeñth otenet Cristopa' ¿errothe'tcha'ña nepe'? Allowenetñapa' alla otereterr: —¡Ñapa' pekorso'tamphsachñaka'ye!
40027023	Pilatoñapa' ateth oterraneterr: —Ñapa' ¿eso'tña pen ñeñth ama't mameshapa' ama pokteye' sentapreteñe? Ñetñapa' alla rrannarterreterr womenkpa' ateth oterreterr: —Ñapa' ¡xhophañaka'yeña korso'tamphsate'!
40027024	Pilatoñapa' e'ñe eñoteñ atthoch ñapa' amach erroth pe, elloña acheñenesha'pa' xha atarr atsrre'moxhtana'teñet. Allempoñapa' chetan oñpa' e'pota'ta allochñapa' atthoch eñotatanet ñapa' amaka'ye ñaye' otteñe'chenaye, ñeñthpa' ateth oterraneterr: —Napa' amach seyowatsetno atthoch rroma añ acheñer ñeñth ama't koñe'tha ama xhoye' erroth es peno. Ñeñthpa' ama nokpa'nayaye, ñeñthpa' e'ñeka'ye sapthekpa.
40027025	Allowenña acheñenesha'pa' ñetñapa' alla otereterr: —Atthoch rromapa' ama'tpa' yowa'yetepa' —ya ñamha ama't yemhrenñowen.
40027026	Allempoñapa' a'rroyerranet Barrabás, Jesúsñapa' ashtach allempoñapa' otan po'solltarneshar: —The'pa' o'ch sekorso'tampeña'.
40027027	Ñewa, solltarnesha'ña ama aneñeta' allcha' korso'tamphsoset ñetñapa' arrña ñanom anmet Jesús amhcha'tarethepawo. Allña agotachet allowen po'potantañ solltarnesha' ñeñth allo'tsa'yen o'ch e'ñe apxhet Jesúsesho.
40027028	Allñapa' pa'llokchame'teñothet Jesúspa' rrotampes pa'shtam, chorrachet shetamoets tsamamoen ñeñth pa'shtam pen ñeñth po'ñoxh amhcha'tarethtetsa.
40027029	Pellta'toñet ñamha choyo'mets agrexhpa' ñeñthña choyo'mhtachet ñeñth ateth choyo'mhtena ñeñth po'ñoxh amhcha'tarethtetsa. Orrachet ñamha tsacheph poto po'kowenroth ñeñth ateth orren ñeñth po'ñoxh amhcha'tarethtetsa. Allempoñapa' konkorpa'yesyet. Pa'llokchame'teñothetpa' e'ñe ateth phachet ñerra'mrrathe' ñeñth e'ñe po'ñoxh amhcha'tarethtetsa. Pachmhare'teñothetpa' ateth oteñet: —Poetare' amhcha'tarethecha', atarrwaka' kowenephthe' pha ñeñtheph judionesha' pa'mhcha'tarethereph.
40027030	Poeche'tatseteñothet a'koshare'teñetpa' o' chetamperetña ñamha tsacheph potothpa' alloña asto'tame'teñet poño.
40027031	O'ña achmhare'twawetpa' allempoñapa' rrotamperet shetamoets tsamamoen chorrateret e'ñe ña pa'shtam. Allempoñapa' anmet a'yo allcha' korso'tampeñeta'.
40027032	E'ñe awanmatsetpa' allña oñenetpa' o' poktet poesheñarr yakma ñeñth cireneo'marnesha' ñeñthpa' añ pa'so'cheñ Simón. Ñañapa' allentha chechatnomet Jesús po'korsoch.
40027033	Xhapachet all socheñet Gólgota ñeñth yoten yeñoño Poñetallephno.
40027034	O' xhapachet all Jesúspa' aposetañ vinos ñeñthpa' añ atsetareth poeretso ñeñth atarr pesherr. Attha amhlle'pa' ama moeno o'ch orr.
40027035	Allempoña o' korso'tampeswetpa' solltarnesha'ñapa' allentha yellsheñe'chatoñet pa'shtam po'swertoth atthoch orrtet e'ñe poesheña'ttsetpa' o'ch yorayesñañet pa'shtam poema'tets. Atthoña etsoterra añ ñoñets ñeñth a'mhtaye'th awath Yompor po'ñoñ. Ñewa, allempopa' e'ñe ateth ñerra'mrrathe' Cristo otatse'th, ñeñthpa' ateth oten: “Yellsheñe'chaterrnanetcha' neshtam po'swertoth atthoch orrtet e'ñe poesheña'ttsetpa' o'ch yorayesonet neshtam poema'tets.”
40027036	Allempoña solltarnesha'pa' alla anorrxha'tet o'ch kowamphset.
40027037	Ñewa, poñoth all korsocho all noñet tsachtall akellkareth atthochña eñoteñet ñeñthekop korso'tampeñet. Ñeñthña kellekpa' ateth oten: “Añ Jesúspa' ñeñthka'yeña judionesha' Pa'mhcha'tarether.”
40027038	Allñapa' korso'tamphset epoet ñamha epsheña eñeth, poesheñarrpa' nosñañet po'kowenroth, po'psheñeññapa' nosñañet poe'chkotheroth.
40027039	Ñeñthña oñmaxhets allpa' ñetpa'xho'ña xhokma achmhare'tneñet. Pachmharñothetpa' koño'koñtana'tyesneñet,
40027040	ñeñthpa' ateth otyesneñet: —Pha ñeñtheph phommo'cheñothpa' photatse'te'th pho'ch a'materrayeñ Parets pa'pakëll, poma'pamtañokmo'ch alla phathomatereñ, the'ñapa' pha'keshphaterrañaka'ye e'ñe phañeña. Ñerra'm po'ñoxhthe' Parets Poechemerephpa' peswerrañaka'yena thayekma korsochoth.
40027041	E'ñe atthekma achmhare'teñ ñamha ñeñth pa'mhcha'tarethernesha' pen judionesha' po'kornaneshar ñamha ñeñth etsotayenayeñ ñoñets ñeñth ateth anareth ñamha ñeñth pompornesha' pen allowen judionesha', ama't allowenet fariseoneshowen. Ñetñapa' pachmhare'teñothpa' ateth otatse'tyeñet:
40027042	—The'ña phapa' o' pha'keshphatyes po'potantañ, phañapa' eso'mare'tcha'ña ama eshkaye' pha'keshphaterroña e'ñe phañeña. E'ñe pachmhare'teñothetpa' ateth otyereterr: —Phapa' ñeñthepho'ka'ye israelnesha' Pa'mhcha'taretherephpa' peswerrañaka'ye korsochoth allochñapa' atthoch yame'ñapha yamha.
40027043	Phapa' pha yemtenaya Yomporpa' the'ñapa' a'keshphaterrpepa'ñaka'ye ñerra'm po'ñoxhthe' e'ñe kowen moerenpha. Phapa' ñeñtheph po'ñoxh ateth otets Yomporo' Poechemereph.
40027044	E'ñe atthekma pe' ñamha eñeth ñeñth epoet korso'tampeñet ñetpa'xho'ña atarr es otnare'chet alloth po'korsochoth.
40027045	O'ña xhap poktopa' o'wañ atsnom o' e'ñe chekmetwa ora errapharen añe patsro, o'ña ellerrotenmochapa' o' alla poetarerr.
40027046	Allempoña ellerrotnenmochapa' Jesúsñapa' rrana womenk, ñeñthpa' ateth ot e'ñe ña po'ñoño: —Elí, Elí, lama sabaktani. Ñeñthña ñoñtsorpa' ateth oten: Eso'marwachñaka'ye Neyompor-recha' pha'ypo'ñerren.
40027047	Poesheña'tetsña ñeñth thomxhets all ñeñth e'moe' ateth oten Jesús, ñetñapa' amaka'ye e'moeññañeto po'ñoñ ñeñth ateth oten, ñeñtho'marña ñetpa' xha otyeset: —O' xha xhore'tanthe' Elías ñeñth a'mhtaye'th awath Parets po'ñoñ.
40027048	Allempoñapa' mata poesheñarr ñeñth allo'tsen, e'xhomosan chella'so ñeñth atsotso'tpo' o' ne' tsachphopa' allothña tsotso'tatosanña Jesús.
40027049	Po'potantaññapa' ateth ochet ñeñth tsotso'tatene': —Amach es phapatsche, the'pa' atthachka'ye yekwe' ñato'rraña wapa Elías ñach a'keshphatose'.
40027050	Allempoña Jesúspa' o' alla rranerrerr womenkpa' rroma.
40027051	Allempoña besom allo yottampeññañet Parets pa'pakëll o'ponopa' awepa't rrarra'nom e'ñe poktakma, ellopa'tetsta enotheñ e'ñe sotatsowa. Allempoñapa' o' pella pats atarr womenk, rrarna'tyes mapoetaxhno.
40027052	Torna'tampesyes apampaña. Shonte' ñeñth poeyochresha' pen Parets ñeñth o' kolla'wañ, ñetñapa' awepa't e'ñe tantrra'twerret.
40027053	Allempoña tanterra Jesúspa' ñetpa'xho'ña o' sowanerretña all apamparethtete'th o' alla awanerret anetso Jerusaléño ñeñth anareth Partsokop, allñapa' shonte' acheñ ñeñth entapoerrawet.
40027054	E'ñe allempo rroma Jesús, solltarnesha'ña epoet po'kaphtaner ñeñth allpon kowampene' Jesús, ñetñapa' e'ñe enteñet ñeñth ateth pha'yesa allempo, attho pella pats. Ñeñtho'marña ñetpa' atarr yorenet. Allempoñapa' ateth otet: —Po'ñoxhwaka'ye añmapa' Partsepa'tka'ye Poechemer.
40027055	Allo'tsa'yen ñamha shonte' koyaneshaxhno, ñetñapa' a'yotha kowanrrorteñet. Ñetpa' ñetka'yeña kotha'wanmoe'ña Jesús Galileotheñ ñeñth sherbha'yesaye'th.
40027056	Ñeñthpa' María Magdalena ñamha po'psheñeñ María ñeñth Jacobo pachor ñamha José. Allo'tsen ñamha ñeñth pachor pen Zebedeo poechemeresha', ñamha po'potantañexhno koyaneshaxhno.
40027057	-
40027058	Attheñapa' o' ellerren. Poesheñarr ñeñth ekhllayoreth ñeñth pa'so'cheñ José ñeñth arimateo'marnesha' ñeñthara Jesús poeyochresha' ñañapa' awos Pilateshopa' o'ch oteña' pokte'ch eñch ñach aswatose' Jesús ñeñth rromoets korsocho. Pilatopa' ateth otan pa'cheñer: —The'pa' o'ch sa'rroyoñ arromñath anerepa'. O'ña ellerren Joséñapa' o' xherr korsocho,
40027059	a'swatwerran Jesús korsochoth all rromoen. Allempoñapa' ephatse'ch shetamtso ñeñth e'ñe kowen emarr. Allempoñapa' anemh allcha' pampoeña'.
40027060	All e'ñe errte' eñatene' mapoetpon ñeñthpa' e'ñe pamo'tsna'tarneshakpañ allka'yeña nenana'ña Jesús. Allempoñapa' attome'terrñañ mapoe' añekmoen allo yottampesner ñeñth poepampoer phach. O'ña yottampeswanerpa' Joséñapa' awerr.
40027061	Allñapa' allo'tsen María Magdalena ñamha po'psheñeñ María. Ñetñapa' alla anorrxha'toset allame'tets all pampoeñet.
40027062	Met añ yether allempo xhokmach añño'terreterr ñeñth tsapathekop allempokma amesen judionesha'. Tsapathñapa' ñeñth pa'mhcha'tarethernesha' pen judionesha' po'kornaneshar ñamha fariseonesha' ñetñapa' e'ñe alla shontenet parro all Pilatesho.
40027063	Ñeñthpa' ateth otoset: —Nomporcha' yapa' o'ka'ye yeyerpoera añ acheñer ñeñth atarr ashkañpa' allempo korre'thpa' atethka'ye otye'th: “Napa' ama't poema'pamtañopa' netanterrachka'ye rromoth.”
40027064	The'pa' pemñaye'chñaka'ye ñeñthcha' nanak kowamphsose' poepampro e'ñe poema'pamtañowa, the't wapa poeyochresha'pa' xhathe'ka'ye e'ñe a'nawa ereta'. Allempoña ñetpa' xhathe' ochet acheñenesha' Jesúspa' o'ka'ye tanterra rromoth. Ellothe'ña ñet allempopa' nanakthe' shekare'teret acheñenesha'. Ellothe' metanerret ñeñth attho shekare'tyesete'th awaña acheñenesha'.
40027065	Pilatoñapa' ateth otapanet: —Añka'yeña guardianesha', the'pa' orras parro, ñetpa' o'ch kowamphsoset, e'ñech echarr sephamphsosñañ poepampoer, errothencha' e'ñe pokte' sent sa.
40027066	Ñetñapa' awanmoet poepampro. Mapoe' allo yottampeñetpa' e'ñe kowen yomrraramphsoset atthochña eñoteret ñerra'm esesha'ch toramperre'. O'ña e'ñe kowen phampeswetpa' allempoñapa' na'neret guardia all ñeñthcha' kowamphse'.
40028001	O'ña wañ yethñats allempokma amesenet allempoña thaya poetaren temenk allempo mothta'moena yethñatspa' Maríaña Magdalena ñamha po'psheñeñ María ñetñapa' awathekma awanma'moenet o'ch enta'moeñet Jesús poepampro.
40028002	Allempoña machayothepa'tcha' pella pats womenk; añ sowatsa Yompor po'mhllañotheñer entoth. O' sowapa' a'rrothe'tosan mapoe' a'yeneth ñeñthña mapoe'pa' allña anorros.
40028003	Ñañapa' atarr nanak poptosa e'ñe ateth orrtosa ñerra'mrrathe' meratste'. Pa'shtamñapa' atarr nanak wallama'th.
40028004	Guardianesha'ñapa' ñeñthña atarr yore'tose'. Poemhchañothetpa' xha yonshema'tyeset xha otha'yeset e'ñe atthet ñerra'm xho rromoenet.
40028005	Allempoña mellañotheñpa' ateth otapan koyaneshaxhno: —Amach xha seyorenatsto. Napa' neñotenes añka'ye semnen o'ch senta'moeñ Jesús ñeñth korso'tamphset.
40028006	Amaka' arro'tsenaro arr, ñapa' ateth otase'thpa' the'ñapa' o'ka'ye tanterra. Sonka'ye sekweña' all phanet amaka' eñalle.
40028007	Sekwa'wepa' orrerres sema'yoreñ o'ch soterrñaña' poeyochresha': “O'ka'ye tanterraña Jesús rromoth. Ñapa' ñanomcha' otatsa o'ch awen Galileo. Sapa' allcha'ña sentwer.”
40028008	Allempoñapa' poema'yoreñ awanerret poepamproth. Ama't yorenetañpa' poksheñesha' matrra'terret o'ch oteññañeta' poeyochresha'.
40028009	Mataxhetsetpa' Jesúsñapa' awepa'tcha' poktanet, womhcha'tapanet. Ñetñapa' allentha ponemhyet, rromoset pa'rrphoth konkorposñañet.
40028010	Allempoña Jesúspa' ateth otanet: —Amach semhcha'tatsetno. Orrerres sotennana' nemo'nasheñneshaxhno awanmoetepa' Galileo, allcha'ña e'ñe enterrnet.
40028011	Awanmatsetpa' poesheña'tetsña guardiapa' awanmoet ñamet anetso. Allñapa' serrpare'tatoset kornanesha' pa'mhcha'tarethernesha' allowen ateth o' entwet.
40028012	Ñetña allempo apxhenet epoet ñeñth pompornesha' pen judionesha' ñetñapa' kothape'chatanna'tet. O'ña kothape'chatanna'twetpa' allempoñapa' apet solltarnesha' shonte' kelle.
40028013	Ñeñthpa' ateth ochet solltarnesha': —The'pa' atethcha' sot: “Yaña tsapopa' moetsye'tpa' poeyochresha'ñapa' awo't wapoet a'nawa't ereta'ña arromñath.”
40028014	Ellopa' alla oterranerr solltarnesha': —Ñerra'm amhcha'tareth xha e'mare'te' yapa' ya'poktatonascha' e'ñe kowen ñesho atthochña sapa' amach erroth phaseto.
40028015	Ñetña allempo agapwet kellepa' ateth otarethtetpa' atethxho' pet. Ñeñtho'marña ñet poeserrparñetpa' e'ñe allempotheñ epa'wa judioneshesho'mar.
40028016	Ñeñth xharra' poechena patherr poeyochresha'pa' ñetñapa' awanerret Galileo. Arr awanmoet all aspentho all otanet Jesús allcha' tet.
40028017	Allempo entosetpa' ñetñapa' xha konkorpa'rretyesoset. Poesheña'tetsñapa' xha echarrtanet poeyoxhro.
40028018	Allempoña Jesúspa' ponmanet ateth otapanet: —Napa' aparethen allowen llesens añe patsrekop ñamha Yompor poe'ntañekop.
40028019	Ñeñtho'marña the'pa' orras o'ch seyxhatyes ora allowen pa'namen acheñ atthoch neyochresha' neperranet. O'ch sapatanet Yompor Parets pa'so'chño ñamha Yompor Poechemer pa'so'chño ñamha e'ñe Yompor Poekamkëñ pa'so'chño allochñapa' atthochña e'ñe poeyochresha' perranet Yompor Parets.
40028020	Ñamha xhokmach o'ch e'ñe seyxhatyesanet allochñapa' atthoch e'ñe kowen ame'ñerrnanet e'ñe ora ñeñth allpon o' notwas. Ñamha señochepa'ch napa' e'ñe pathe'tets yeth xhokmach allo'tseney parro atthoch xhokma nebensare'tampenes ama't tharrempowach esempowañen allempoch mellapoterra. Ñeñthpa' atthetepa'ch Nompore. Allowa.
41001001	-
41001002	The' arr napa' o'ch nekellkonas ñeñth e'ñe kowen ñoñets alloch yekeshperra e'ñe yame'ñeñotha Jesucristo ñeñth Poechemer pen Yompor. Ñewa, ñeñth ñanom orrtatsa ñeñthpa' e'ñe ateth o' perra e'ñe ateth kellkë'th Isaías ñeñth a'mhtaye'th awath Yompor po'ñoñ. Isaíaspa' ñapa' añka'ye kellkë'th ñeñth ateth Yomporpa' otan Poechemer ñeñthara Cristo, ñeñthpa' ateth och: The'pa' peñochepa'ch napa' nemñerrnaphcha' poesheñarr ñeñthcha' photamperre. E'ñe ña poeserrpare'teñothpa' añño'terrnaphcha' allcha' phoñmos phamha esempo.
41001003	Ñapa' e'morrterrach po'ñoñ all amayo allcha'ña serrpare'taterranña acheñenesha'. Poerranarothpa' añcha' toma'ntaterranet thoñ, ñeñthpa' atethcha' oterranet: “The'pa' o'ch sa'kowenetyes thoñ allcha' oñmos Partsesha', o'ch e'ñe sa'paxharretyesoñ pa'theph.” Arrpa' allowa ñeñth ateth kellkë'th Isaías.
41001004	E'ñe ateth anwareth awathotheñpa' ñeñthñapa' e'ñexho' ateth perra allempo orrtosa Juan ñeñth apatose' acheñenesha' Yomporekop. Ñapa' alla orrta amayo allña serrpare'tatosanña acheñenesha'. Ñeñthpa' ateth otosanet: —The'pa o'ch sokthape'cherr ello kowen Yomporekop allochñapa' e'ñech kowen sapatarethterra e'ñe same'ñeñoth Yompor. Atthochña Yomporpa' o'ch peretna'werrnas so'chñar.
41001005	Ñeñtho'marña shonte' acheñenesha' xhokma waxha'tyenet ñesho o'ch e'mhñoteñeta'. Allowen ñeñth judeo'marnesha' ñamha allowen ñeñth jerusaléño'marnesha' xhokma waxha'tyenet ñesho. Allña ñetpa' a'metha'yesoset po'chñaret, Juanñapa' apatyesapanet Yomporekop. Ñeñthña oñ all apatyesapanet añ pa'so'cheñ Jordanas.
41001006	Ñeñthña Juanpa' camello poe'ch apomotareth ñeñth pa'shtam pen. Allo chanena ñeñthpa' pa'rrom. Allñapa' rra'yesane'th awañchenklla ñeñtha poerrar pe'th epoet pets po'moñ.
41001007	Juanñapa' ateth serrpare'tatanet: —Cristoña ñeñthcha' wapatsa chenta'pa' ñapa' atarrka'ye awamenkathesha', nañapa' ama tama awamenkatheyayno. Ñapa' ñeñthña atarr sherbets, nañapa' ama es nesherbeno atthoch nemo'ka pa'rrphoth ama't po'sapatrexhapa' o'ch nepyoñ.
41001008	Ñamha napa' ama't napatensoñ Yomporekoppa' e'ñeka'ye oñochaya napatyenes. Tharraña Cristoñapa' añcha'ka'ye chorratossa Parets Poekamkëñ.
41001009	Allempoña wapa Jesús Nazaretoth allara Galileo. Xhap Juanesho allñapa' apataph Juan oño Jordanaso.
41001010	E'ñe apatwe'pa' o' xha'nerrña Jesús oñothpa' allentha entan enet atorareth. Allothña e'ñe sowa'nmaña Parets Poekamkëñ e'ñe ateth entaph ñerra'mrrathe' yeph o' sowa'nma entoth. E'ñe arr xhap Jesúsesho.
41001011	Allempoñapa' xha e'morrtatsa ñamha ñoñets entoth ateth eñorena Yompor. Ñeñthña ñoñetspa' ateth oten: —Phapa' ñeñtheph Nechemereph ñeñtheph atarr nemorrentena, pha atarr nokshatene'.
41001012	Allempoña Parets Poekamkëñpa' allentha anman Jesús all amayo.
41001013	Pa'tatsoch xharramat allo'tsena amayo; allñapa' allo'tsa'yen pa'namen berroxhno. Atthoña allpa' o' wapoña oneñeth moeneñ o'ch ateth phatyes ñeñth ama pokteye' enteno Pompor Parets. O'ña topatwaweña'pa' allempoñapa' waxha'toña ñamha Yompor po'mhllañotheñnaneshar; ñetña sherbhosetña Jesús all.
41001014	-
41001015	Allempoña yottamphset Juan allcha' moeroxhtachet, Jesúsñapa' allentha awerr Galileo. O'ña xherr all ñañapa' serrpare'tatwerranet ñeñth e'ñe kowen ñoñets ñeñth wetsa Yomporeshoth alloch yekeshperra. Ñeñthñapa' ateth otwerranet: —The'ñapa' o' etsoterra yethñats, o' xherrmoch allempoch atarr ayochreshathterra Yompor. Sokoppa' añ poktetsa o'ch sokthape'cherr ello kowen Yomporekop ñamha o'ch same'ñerra ñeñth e'ñe kowen ñoñets allochka'yeña sekeshperra.
41001016	Allempo Jesúspa' chopeñe'chyen all sa'patophño'mar; ñeñthña sa'ppa' añ pa'so'cheñ Galileas. Allñapa' entnoman Simón epoet pa'mo'nasheñ Andrés. Ñetñapa' all terrayenet e'ñe all sa'po tharro'mar ñetpa' ñeñth po'tarwas penet.
41001017	Jesúsñapa' ateth otosanet: —The'ñapa' o'ch notas: Soktha'n na atthoch neyochresha' neperres. Ñeñth ateth sepena awathotheñ e'ne' kak the'ñapa' o'ch neyxhaterres atthoch se'nerr ñamha acheñ ñeñthcha' same'ñaterra.
41001018	Ñetñapa' allorokma na'nmoet po'terrayapa' o' kothet Jesús.
41001019	O'ña meterrerr a'yentheye'pa' allñapa' entwerranerr ñamha Jacobo epoet pa'mo'nasheñ Juan; ñeñthpa' Zebedeo poechemeresha'. Ñetñapa' po'noñtho'tsa'yenet all a'kowenetyenet po'terraya.
41001020	Jesúsñapa' xhore'twerraneterrpa' ateth otwerraneterr ñamet: —The'pa' o'ch soktha'n samha. Ñetñapa' allentha sa'nmet pomporet Zebedeo all po'noñtho epoet ñamha pa'tarwasañret. Ñetpa'xho'ña kothet Jesús atthoch poeyochresha' perranet ñamet.
41001021	Attheñapa' awanmoet ñamha anetso Capernaumo. O'ña xhap añ yethñatsro allempokma amesen judionesha', allña Jesúspa' be'thosos judionesha' po'prawo, all yexhatyesosanet.
41001022	Allempo serrpare'tatwanet Jesús, acheñenesha'ñapa' epaye' kowanrrorteñet ñeñth ateth yexhatenanet ña. Tharro'mar ñapa' atarr kowen yexhatenanet ateth ñerra'mrrathe' ñeñth allsensarethtetsa Partseshoth. Judionesha' pa'mhcha'tarethernesha' ñeñth atarr etsotayene' ñoñets ñeñth ateth anareth, ñetñapa' ama e'ñeye' attheye' yexhateneto.
41001023	Poesheñarrña yakma ñeñth allo'tsen poerawo, ñeñthñapa' añ chorrenaya oneñeth. Ñaña rranare'tapa' ateth otapan Jesús:
41001024	—Eso'mare'tcha'ña erroth pephosey Jesúso, pha ñeñtheph nazareto'marneshaph. ¿Añekopthe' pewena o'ch pha'chenkaterrey? Napa' o' neñotapaph. Phapa' atarr Partsoph añ pellsensene' Phompor ñeñth atarr nanak Parets.
41001025	Tharraña Jesúspa' ama moenache o'ch eñorana'cha. Ñañapa' ateth och: —Pemma, the'pa' xhophaña kexhpa'nerre'ña añ acheñer.
41001026	Oneñethñapa' xha atanman yakmapa' alla o'shshe'ma. Oneñethñapa' xha rranare'tnoma allempo kexhpa'nerran acheñ.
41001027	Acheñenesha'ñapa' xha atarr thoratsphanet poeyoxhret. Ñetñapa' ateth otanna'tyeset: —Ta'mka'ye, errothenthe'ka'yeña Jesús po'ñoñ; po'poñonthepa'tka'ye yexhatyen. Ñeñthpa' errothenthe'ka'ye. E'ñe ateth pena po'ñoñ ateth ñerra'mrrathe' ñeñth allsensarethtetsa Yomporeshoth. ¡Ama't oneñeth erroth otenpa' atethxho' phateñ, e'ñech ame'ñateña!
41001028	E'ñe mamekmapa' o' e'ñe serrpare'twawet allampaño'mar Galileo ateth pha'yena Jesús.
41001029	Allempoña xha'nmaxherret poerawothpa' arr awanmoet all yexhena Simón ñamha pa'mo'nasheñ Andrés. Allñapa' añ kotha'nmoe' Jacobo ñamha Juan.
41001030	Allña Simón pa'so'moepa' xha atsna'ten, xha woraten, alla phanena po'mayo. Otapet Jesús: —Simón pa'so'moepa' xha atsna'ten.
41001031	Allempoña Jesúspa' ponmosana atsnañethpa' rremota'tos potothpa' xha echantose' xha metwerretsña attho woraten. Allempoña o' metwa po'wrateñapa' allentha tanta o' agapapanet e'ñe kowen o' yema'tapanet.
41001032	Ñeñthe yethrokma allempo ellerren o' emoena atsrrethpa' acheñenesha'ña wapatyesnenet Jesúsesho allowen ñeñth atsna'tyets ñamha ñeñth chorra'yena oneñeth.
41001033	Waxha'tyesoña allowen anetso'marnesha', ñetñapa' alla shontoset allothekma be'thenet pokollo.
41001034	Jesúsña allempopa' e'ñe a'krratyeswapanet, ama't shonte' pa'namen atsnañtsoxhno ñeñth osyenawet. Ama't ñamha shonte' acheñenesha' ñeñth chorra'yena oneñeth ñeñthpa'xho'ña e'ñe kexhpatyeswapanet oneñeth ñeñth chorra'yenawet. Jesúsñapa' ama moenatano oneñeth atthoch eñorana'tnomet, tharro'mar ñetpa' e'ñe eñoteñet ñapa' ñeñthka'ye Cristotets.
41001035	Tsapathña e'ñe awathekma tanta'moena Jesús, ama e'ñe orretwena' xha'nma'moen ñeñth anetsroth awa'moen all ama acheñempañoyaye allcha' ma'yocha'moena.
41001036	E'ñe o'chtatsapa' awa'moen ñamha Simón ñamha po'psheññexhno ñeñth epoet ta'moena. Ñetpa' o'ch e'nereta' Jesús.
41001037	Allempoña entosetpa' ateth otoset: —Phapa' allowen acheñenesha' xhokmaka'ye e'nenpet.
41001038	Ñañapa' otapanet: —The'pa' o'ch awey po'poñ anetso ñeñthara allampaño'mar allpa'xho'ña o'ch neserrpare'tatyesnomanet tharro'mar napa' ñeñthekopka'yeña nowapa.
41001039	Allempoñapa' chopeñe'chyes Jesús errapharen Galileo'mar, serrpare'tatyesanet e'ñe ñet po'praweto. Ñamha ñeñth chorra'yena oneñeth, ñañapa' e'ñe kexhpatyeswerranet.
41001040	Allempoñapa' wapoña ñamha poesheñarr yakma ñeñth osen poetsarñats ñeñth otenet lepra. Xhap Jesúseshopa' konkorpana'tosana Jesúspa' ateth otos: —Ñerra'm pha moenatspa' pha ñeñtheph atarr awamenkatheshaph pha'krrataye'cherren allochñapa' atthoch e'ñe kowen entwerren acheñenesha'.
41001041	Jesúsñapa' e'ñe kowen moeraphya ñeñtho'marña anretapa' allentha a'phlle', ateth och: —Napa' nemneñka'ye, metwerrepa'ña peptsarña allochñapa' atthoch e'ñe kowen entwerreph allowen acheñenesha'.
41001042	Yakmañapa' allorokmoepa'tcha' metwerña poeptsarña xha kowenterrtsa.
41001043	-
41001044	Jesúsñapa' alla otererr: —The' attho o' na'krraterrephpa' po'ñoxh ama't e'ñe poesheñarrapa' amach photaphsa'tatsche ama't mamesha. Korneshachña pegatena' all peptsarse'th. Ateth nane'th Moisés ñoñets añ acheñrekop ñeñthcha' a'krratarethterrtsapa' the'ñapa' o'ch es phanom ñeñthcha' phapos all ñeñth Yomporekop. Allochñapa' atthoch e'ñe kowen entwerreph allowen acheñenesha'. Atthothka'yeña Jesúspa' moeñe o'ch awo' korneshesho.
41001045	Ñañapa' allempo awo'pa' e'ñe serrpare'tatyeswanman allowen acheñenesha' ñeñtho'marña e'ñe ña pa'methare'teñothpa' o' errakmañen eñotwet ñeñth ateth pha'yena Jesús. Ñeñtho'marña Jesúspa' ama eshkaye' seno anetso all shontena acheñenesha'. Ñapa' alla chopeñe'chyen a'yo'mar all ama acheñempañoyaye. Tharraña ama't ateth penañ acheñenesha'ñapa' allemhatheñ waxha'teññañet ñeñth shontenoya ama't all.
41002001	O'ña met allponmat Jesúsñapa' o' alla xherrerr anetso Capernaumo. Acheñenesha'ñapa' e'mare'chet o' alla xherrerr pokollo.
41002002	Allempoñapa' o' alla shonterrñañerr acheñenesha'. Attheñapa' o'wañ epoet o'pono pokollo. Ama't alloth be'thenet pokollopa' o'wañ epoet. Jesúsña allpa' serrpare'tatapan acheñenesha' Yompor po'ñoñ.
41002003	Attheñapa' wapatamphsoñet ñamha echarrtaña ñeñthñapa' pa'tatssheña ñeñth anmampene' poecheknaphoth.
41002004	Ñetpa' añ moenenetañ o'ch be'thososet o'ch e'ñe noset Jesúsesho, tharraña shonte' acheñenesha' ñeñtho'marña ama eshkaye' abe'thosetoña atsnañeth atthoch xhapachet e'ñe Jesúsesho. Attheña a'tapatoset enoth pokollato, ñeñthña pokollpa' patsopo'. Ñetñapa' rrorosetña ñeñth pokollatoth enoth e'ñe ñeñthekoptaro'tsen Jesús all patsoth. Allothña a'swatamphsosetña echarrtaña e'ñe poecheknape'na. Atthoña xhapachet e'ñe rroxho allo'tsen Jesús.
41002005	Jesúsñapa' eñotapanet ñetpa' atarr nanak yemteñet. Allempoña ñapa' otapan echarrtaña: —The'ña neyochre, pha pho'chñarpa' o' aphretna'warethterra.
41002006	Ñewa, allñapa' allo'tsa'yen ñamha poesheña'tets ñeñth atarr etsotayenayeñ ñoñets ñeñth ateth anareth judioneshakop. All anorrxha'tyenet ñetñapa' ateth otatse'tyeset poeyoxhreto:
41002007	“Eso'mare'tña ateth eñenña añ acheñer. Ñeñth ateth otenpa' ñapa' xhaka'ye achmhare'tenanña Yompor tharro'mar arr patsropa' ama't e'ñe poesheñarra ama eñalleña ñeñth peretnene' ochñarets ñapthaña Yompor peretnene' ochñarets.”
41002008	Jesúsña poeyoxhropa' eñotanet ñeñth ateth otyenet ñet poeyoxhreto ñokop. Allempoña Jesúspa' ateth otanet: —Sapa' eso'mare'tcha'ña ateth sokthape'chatse'tyesña seyoxhro.
41002009	Sapa' xhathe' soten ñeñth ateth o' notwe echarrtaña po'chñar o' aphretna'warethta, ñeñthpa' ama thorrapawoyaye. Sapa' añña atarr thorrapo' senten atthoch na'krrater, xhoncha'ña ote': “Petantena, pechta'nen pemoe'pa' o'ch pechope'chnen.”
41002010	Ñewa, napa' o'ch neñotatas na Ñeñthen Acheñetosets, napa' ñeñthen aparethen llesens atthoch nach peretnerre' ochñarets añ patsro. Ñeñtho'marña Jesús allempopa' ateth otan echarrtaña:
41002011	—The'ña napa' o'ch notaph: Petantena, pechta'nen pemoe'pa' o'ch pechope'chnen, aweneph pepakllo.
41002012	E'ñe otwe' atethpa' echarrtañañapa' xha tantetsa e'ñe allorokma, o' cheta'nenan po'moe'pa' xha'nen alloth. Allowenña acheñenesha' e'ñe entweñet; ñetñapa' xha atarr kowanrrortapoeñet. Ñeñtho'marña ñet allempopa' atarr kowentatyeññañet Yompor. Ñetñapa' ateth otyenet: —Yapa' ama't awathapa' ama yentareña ateth ñeñth atarr kowen.
41002013	Jesúsñapa' alla awerrerr sa'patophño. Allowen acheñenesha'pa' alla waxherrñañeterr, ñañapa' yexhatyesapanet.
41002014	O'ña yexhatwanetpa' o' meterrerr Jesús alloth, allña oñenpa' entnoman ñamha Leví ñeñth Alfeo poechemer. Ñañapa' alla anen allekma cobra'yenan acheñenesha' kelle ñeñth gobiernokop. Jesúsñapa' ateth otosan Leví: —The'pa' o'ch phoktha'n atthoch neyochresha' neperreph. E'ñe otwe' Jesús atethpa' Levíñapa' xha tantnomtsapa' allentha kothan Jesús.
41002015	Allempoña xhap ñamha allempo Jesúspa' alla rrallme'chen Leví pa'pakllo. All rrallme'chapreteñ shonte' acheñenesha' ñeñth po'tarwas pha'yenet ñamet o'ch cobra'yenan acheñenesha' kelle ñeñth gobiernokop. Ñetpa' atarr ashkañnesha' entenanet acheñenesha'. Ñamha allo'tsa'yen shonte' po'potantañexhno ñeñth atarr ochñathenesha' entyen acheñenesha'. Ñetñapa' all anorrxha'tyenet all anen Jesús epoet poeyochresha'. Tharro'mar shonte' acheñenesha' ñeñth kotha'wanene' Jesús.
41002016	Añña fariseonesha' ñeñth allo'tsa'yen ñamha ñeñth etsotayenayeñ ñoñets ñeñth ateth anareth ñeñthareta judioneshet, ñetña allempo enteñet Jesús all rrallme'chapretenan ñeñth atarr ochñathenesha' ñetñapa' allentha otoñet poeyochresha': —Eso'mare'tña ñeñth semaestror sepenpa' rrallme'chapretenanña añ acheñeneshar ñeñth poeshkëñothe'na cobra'yene' acheñenesha' ñamha epoet acheñenesha' ñeñth atarr ochñatheneshaxhno.
41002017	Ateth e'manet Jesús, ñañapa' ateth toma'ntatanet: —Ñeñth e'ñe womech entetsapa' ñetpa' ama e'neñetoña apartañ. Añña ñeñth atsna'tetspa' ñetñapa' xhokma e'nenet ñeñthcha' a'krraterrawet. Napa' ama añekpaye' nowapo atthoch nexhore'tos ñeñth e'ñe ateth entetsañ ñetpa' e'ño' kowen es pha'yenet. Napa' añekopña nowapa atthoch nexhore'tos ñeñth atarr ochñath entyetsa. Allochñapa' atthoch o'ch kothape'cherret ello e'ñe kowen Yomporekop.
41002018	Parrochña allempo thore'tyena Juan poeyochresha' Yomporekop ñamha fariseonesha' poeyochresha', poesheña'tetsña acheñpa' waxha'tet Jesúsesho, ñetñapa' ateth otoset Jesús: —Juan poeyochresha'pa' thore'tetset Yomporekop; fariseonesha' poeyochresha'pa'xho'ña thore'tetset ñamet Yomporekop. Phaña peyochresha'pa' eso'mare'tña amaña thore'teneto.
41002019	Jesúsñapa' ateth toma'ntatanetpa' ñeñthpa' ateth otanet: —Ñeñth awa'ñarethexhno all rrallme'chapreteñet ñeñth e'ñe errte' sena'tetsa, ama pokteyaye o'ch yotanet “amach es serra'yesatsto” tharro'mar ñeñthpa' ateth koshapreteñet ñeñth sena'tetsa. Amachña xha thore'teno allempo allo'tsenmeñ parro ñeñth errte' sena'tetsa.
41002020	Tharraña ñerra'm esempo machayotha sa'nerranet ñeñth sena'tetsa, ñeñthña parro yemoetyenapa' allempoña ñetpa' e'ñe poellkëñothet kexhpa'werretcha' poerrar, amach arrenaye' enterreto. Ñeñthpa' atthochña thore'terret allempo Yomporekop e'ñe po'ñoxh. Arrpa' allowa wañ ñeñth ateth Jesús toma'ntata ña sena'tostsa.
41002021	Elloñapa' o' alla toma'ntaterraneterr ñeñth ateth yexhen judionesha' arr patsro ñeñtho'marña ateth otanet: —Yapa' ñerra'm mellashañ yeshtampa' amach yelltatsche emarr lletamtso. Tharro'mar ama't ateth yephatsechpa' ñeñthpa' e'ñech orrena yellteñ tharro'mar ñeñth emarr lletamoetspa' ñerra'm esempo yatsama'tampespa' xhach chellama'ta xhach martse'tatanña shetamtsoshe'm. Ñeñthña yelltenpa' allo'nach sen rrarrtse'tats nanak. Ñeñthpa' atthoña Jesúspa' eñotatanet ña pokthaphña e'ñe etserra.
41002022	Jesúsñapa' alla toma'ntaterraneterr po'poñ ñeñth ateth yexhen judionesha' o'ch yexhkatenet pa'rrom orroth. Ñeñtho'marña ateth otanet: —Ama't poesheñarrotheyapa' amach yeshatstoña vinos emasa mellasha'mhañ orrotho ñeñth ayexhkatareth pa'rrom. Tharro'mar ñerra'm ateth yepe'pa' o'ch chasa'ña vinospa' xhach a'ptsan orroth, vinosñapa' xhathe' e'ñe shebwa, ñeñthña orrothpa' ama't mameshapa' amach es sherberro. Añña ñerra'm emasa vinos arrcha' yeshe' emerra orrotho ñeñth ayexhkatareth pa'rrom. Ñeñthpa'xho'ña atthoña Jesúspa' eñotatanet ña pokthaphña e'ñe etserra.
41002023	Allempoña xherrerr pamtharr allempo xhokma amesen judionesha'. Allempoña Jesúspa' arr oñem chetso'mar epoet poeyochreshaxhno. Allempo oñenet chetso'mar poeyochresha'ñapa' taso'tampesyesnomoet poechmha'tets trigo.
41002024	Fariseonesha'ñapa' ñeñth entawet ñetñapa' allentha otyeset Jesús: —Pekwe' eso'mare'tña peyochresha'ñapa' ateth penet ñeñth ama pokteyaye o'ch ateth yepha tharro'mar the'pa' añe yethropa' ñeñth ateth anareth awathotheñ allempokmach yamesen.
41002025	Jesúsñapa' ateth otanet: —Sapa' ama'trra selleyareña ñeñth ateth pha awath David allempo pallta'phsa ñeñthcha' rret allempo cheporra'nma epoet ñamha allowen ñeñth kothene'.
41002026	Ña allempopa' be'thosos Yompor pa'pakllo, allñapa' rrosan pan ñeñth atma'ntatareth ateth ñerra'mrrathe' ñeñth nenet all Partsokop. Ñewa, ñeñth panpa' ama pokteyayñe o'ch esesha' rre'. Ñeñthpa' añach ñapoeth rrene' kornaneshaxhno, ñeñthpa' e'ñe ateth anwareth judioneshakop. Ñeñthña panpa' o' rros David, rratosan ñamha allowen ñeñth epoet. Ñewa, ñeñthpa' tharrempo ateth pe'th David allempo judionesha' po'kornanesharpa' añ pa'mhcha'tarether pete'th Abiatar.
41002027	Jesúsña alla oterraneterr: —Añ yethro allempo yamesen ñeñthpa' añekop anareth acheñeneshakpay ñeñthcha' yesherbene'. Amaña añekpaye' anaretheña yethñats ñeñthcha' yesherben ya.
41002028	Ñeñtho'mar na Ñeñthen Acheñetosets, ñeñthen allsensarethen, naka'yeña ateth otets esthe' poktetsaña ñeñthcha' ateth yepha añe yethro allempokma yamesen.
41003001	Po'pocheñoña Jesúspa' alla be'thoswenerr judionesha' po'prawo. Allñapa' allo'tsen poesheñarr yakma ñeñth xha chollena pot.
41003002	Fariseonesha'ña allpa' Jesúsa atarr kowana'tyenet atthoch eñchet ñato'rraña a'krratenanerrcha' acheñ añe yethro allempokma amesenet. Ñerra'm o'ch a'krratenanerr ama't poesheñarra añe yethro allempo amesenet, allempoñapa' eshekcha' a'methampeñeta' amhcha'tarethesho.
41003003	Allempoña Jesúspa' otan ñeñth cholletsa pot: —Aphon, phathomos arrma.
41003004	Jesúsñapa' ateth otanet: —¿Errothena'tña ñeñth e'ñe pokte' senten ñeñthcha' ateth yepha añ yethro allempo yamesen? Ñato' o'ch ateth yepe' e'ñe kowen po'psheñeñ, amapa' ñato' o'ch ateth yephoñ ñeñth ama kowenayaye. ¿Ñato' añthe' pokte' senten o'ch ya'krrach acheñ amapa' añthe' pokte' senten amach ya'krratatsche xhachña yemtsatach? Ñetñapa' ama't poesheñarrothetapa' ama eseshaye' anapaye.
41003005	Allempoña Jesúspa' kowa'yesanet, ama't mamesha ama pokteye' entenaneto, atarr llekateñet tharro'mar ñetpa' ama moeneneto o'ch xhapanet kowen poeyoxhreto. Allempoña Jesúspa' otan yakma ñeñth cholletsa pot: —The'pa' o'ch notaph, petapoerr phot. E'ñe otwe'pa' ñañapa' allenthepa'tcha' tapoerranña pot, o' e'ñe kowenterra pot.
41003006	Fariseonesha'ña xha'nmaxherretpa' kothape'chatanna'tet epoet Herodes poeyochresha', ñetñapa' Jesúsa atarr o'patenet atthoch moetsatachet.
41003007	-
41003008	Allempoña Jesúspa' awerr sa'patophño'mar poeyochresha'na. Shonte' acheñ galileo'marnesha'pa' kotha'wanmet ñamet. Ñamha shonte' po'potantañexhno acheñenesha' ñetña allempo e'mare'teñet Jesúsñapa' atarr kowen orrtatyen ñetpa'xho'ña allentha waxha'tyesoñet ñamet. Allemhatheñ anetsoth waxha'tyeset Judeoth, Jerusaléñoth, Idumeoth, Jordanas yomhta'noth, ñamha allo'marnesha' ñeñth wetsa Tiroth ñamha Sidónoth. Ñetpa' añ atarr moenenet o'ch enteñeta' Jesús.
41003009	Shonte' nanak acheñenesha'. Atthoch ama atarr kexhkare'teñe Jesús acheñenesha' ñeñth shontetsa, ñañapa' otan poeyochresha': —Xhokmach sewapaton noñth.
41003010	Allempo Jesúspa' a'krratyesan shonte' atsnañethexhno ñeñtho'marña allowen ñeñth atsna'tyets ñetña allempopa' atarr emchorreñet Jesús, añ atarr moenenet o'ch a'phlloset Jesús.
41003011	Añña oneñethexhno ñeñth chorra'yenaya acheñ ñeñthpa'xho'ña allempo entoset Jesúspa' allepa'tcha' rromamphsosyet pa'rrphoth, rranare'tyesosetpa' ateth otoset: —¡Pepa'tña Parets Poechemereph!
41003012	Jesúsñapa' ama moenatano oneñethexhno o'ch oteñet ñapa' po'ñoxh Parets Poechemer.
41003013	Allempoña Jesúspa' awo' aspentho. Allothña agotatosan ñeñth e'ñe kowen enten ña ñeñthcha' poeyochresha' pha'. Ñeñth agotatenpa' ñetña allentha awanmoet ñesho. O'ña xhaxha'twetpa'
41003014	ñañapa' napanet ñeñthet xharrasheñet ñeñth poechetsa epsheña, ñetñapa' ñeñthcha' e'ñe parro chopeñe'chyen ñamha ñeñthcha' llesensen atthoch serrpare'tyerret Yompor po'kowenña.
41003015	Ñamha o'ch apoerranet llesens atthoch kexhpatyeret oneñethexhno acheñenesha'.
41003016	Ñeñth llesensa' ñeñthpa' añ pa'so'chñexhno: Simón ñeñthara o' sochererr Pedro,
41003017	allothpa' ñamha Jacobo ñamha pa'mo'nasheñ Juan ñeñth Zebedeo poechemeresha'; ñetñapa' o' socherraneterr Boanerges ñeñth yoten yeñoño Thekorena'tar.
41003018	Allothpa' ñamha Andrés, ñamha Felipe, ñamha Bartolomé, ñamha Mateo, ñamha Tomás, ñamha Jacobo ñeñth Alfeo poechemer, ñamha Tadeo, ñamha ñeñth po'psheñeñ Simón ñeñth cananistanesha' ñeñth atarr thorratse'th pa'netsrekop.
41003019	Allothpa' ñamha Judas Iscariote ñeñthcha' pomoerre' tsapathoneth Jesús. Allempoña Jesúspa' o' alla xherrerr pokollo poeyochresha'na.
41003020	Allñapa' o' alla shonterrñañerr allowen acheñenesha', ñeñtho'marña allempopa' ama eshkaye' rreneto.
41003021	Allempo e'mare'ch Jesús pamo'tsesha' ateth pha'yenapa' ñetñapa' waxha'tet o'ch ereta' Jesús tharro'mar ñetpa' otenapoetañ ñato' xhothe' o' mospaña Jesús.
41003022	Poesheña'tetsña ñeñth atarr etsotayenayeñ ñoñets ñeñth ateth anareth ñetpa' Jerusaléñoth waxha'tet. Ñetñapa' ateth otyesoset Jesúsokop: —Añ yakmarpa' añaka'ye chorrenaya Beelzebú ñeñth pompor pen allowen oneñethexhno; ñeñthka'yeña awamenkath pene' atthoth kexhpatenanña oneñethexhno acheñenesha'.
41003023	Allempoña Jesúspa' xhore'tan acheñenesha', allempoñapa' ateth otapanet: —O'ch notas, po'ñoxh oneñethpa' amaka'ye wapore'tanneno.
41003024	Ateth ñerra'm patherr amhcha'tareth ñerra'm xho elloptannena poeyochresha' ñeñthña attho amhcha'tarethtena xhach wañerrets amach allo'na womenkatneno.
41003025	Atthekmach phannerra ñamha ñeñth e'ñe pamo'tsna'tarekmoet phannenet ñerra'm xho elloptannenet e'ñe ñagattsetapa' ñeñthña attho womenkatenetpa' ñeñthpa'xho'ña xhachka'ye wañerrets.
41003026	Atthekmach phannerra ñamha oneñeth poeyochreshaxhno, ñerra'm oneñethexhno e'mone'tannenet, ñerra'm tantanna'ta oneñethexhnopa' ñeñthña attho womenkatenetpa' ñetpa'xho'ña xhachka'ye wañerrets amach allo'na womenkatneneto. Ñeñtho'marña po'ñoxh oneñethpa' amathe' errothenoth wapore'tanna'teto e'ñe ñagattseta.
41003027	‘Ñewa, yapa' yeñoteñ ñeñth atarr awamenkathtetsa attho atarr awamenkathtena oneñeth, ñañapa' e'ñe po'wamenkoth kowampesyenan allowen e'ñe kowen ñeñth pa'pakëll pha'yen. Tharraña ñerra'm esempo o'ch wapoña ñeñth atarr awamenkathesha' ñeñthcha' metanose'ña po'wamenk ateth ñerra'm na Nompor, ñeñthcha'ña rromose' o'ch wankos, allochñapa' o'ch be'thosos all ñeñth pa'pakëll pha'yen o'ch e'ñe poerratamphsos ñeñth allpon o'patyena ña.
41003028	Jesúspa' alla oterraneterr: —Napa' o'ch notas, po'ñoxh allowen pa'namen sosya'tsañexhno ñeñth ama pokteye' enteno Yompor ama't ñamha achmhare'tanna'teñets ñeñthpa' aphretna'po' nenteñ.
41003029	Tharraña ñerra'm esesha' añ achmhare'teññañet Parets Poekamkëñ ñeñthñapa' amaka'ye aphretna'pawoye' nenteñe. Ñeñthña po'chñaretpa' amachka'ye aphretna'pawoterro e'ñe thayotheñ errponowañen.
41003030	Ñewa, ñeñthpa' ateth otanet Jesús tharro'mar ñetpa' ateth otyeñet Jesús, ñapa' año' chorrenaya oneñeth ñeñtho'ña awamenkath pene'.
41003031	Allempoñapa' wapa Jesús pachor epoet ñamha pa'mo'nasheñnesha'. Xhapoet allpa' ñetñapa' alla thomxha'toset a'yoth, allothña agotatoset Jesús.
41003032	Ñeñth anorrxha'tyets epoet Jesús ñeñth arrotampenaya, ñetñapa' ateth ochet: —O'ka'ye wapa phachor ñamha pemo'nasheñnesha'. Ñetpa' a'yothe'tsa'yenet, phaka'ye e'nenet.
41003033	Jesúsñapa' ateth otanet: —Ama't señoteñe ñeñth e'ñe po'ñoxh nachor nepen ñamha ñeñth e'ñe po'ñoxh nemo'nasheñ nepen.
41003034	Allempoñapa' kowa'yesan acheñenesha' ñeñth arrotampenaya all anorrxhenet. Allempoñapa' ateth oterraneterr: —Napa' añka'yeña ñeñth po'ñoxh nachor nepen ñamha ñeñth po'ñoxh nemo'nasheñnesha' nepen.
41003035	Ñewa, ama't erra'tsena ñeñth e'ñe ateth phowene' ñeñth ateth moenen Nompor ñeñth poe'ntaño'tsen ñeñthka'yeña e'ñe po'ñoxh nemo'nasheñ nepen ñeñthña noxh nepen ñeñthña nachor nepen.
41004001	Jesúsñapa' alla yexhaterranerr acheñenesha' e'ñe alla sa'patophño. Allña emchorra'wererr shonte' acheñenesha'. Ñeñtho'marña Jesúspa' a'tap noñthopa' awampes mame' allpononeth allñapa' anorros noñtho e'ñe all sa'po. Acheñenesha'ña allowenetpa' e'ñe sa'patophño'tsa'yenet all mastho.
41004002	Allñapa' esokmañen serrpare'tatenan acheñenesha' pa'namen toma'nteñtsoxhno. All yexhatyenanetpa' ateth otanet:
41004003	—Se'mhñoton añ ñeñth ateth notenes: Ñeñthña a'parrene' poerets ñañapa' awo' allcha' a'parre'tyenana' poepoer.
41004004	All a'parre'tyeñ patanta'tetsñapa' alla xhapyes thoño'mar. Allñapa' waxha'tyesa oth e'ñe añyallme'chwenana' poerets.
41004005	Po'poñexhnoñapa' alla xhapyes mapoetro'meso'mar all ama tama eñalle pats. Ama nanak o'pono'tseno patso ñeñtho'marña mamethollapa' chepareswañ.
41004006	O'ña enome'ta'moen atsrrethpa' alla a'wyatwer. Ama erxha'tena' ñeñtho'marña alla weya'werra.
41004007	Po'potantañña poeretspa' alla xhapyes allcha' chepares aj. Allpa'xho' mameshapa' chepareswañpa' ajñapa' mameshapa' atesha'twa alla ka'matwerranña narmets alla a'kllatwer, ñeñtho'marña ama ellomhre'to.
41004008	Po'potantañexhno ñeñthñapa' arr xhapyes all e'ñe kowen patso. Ñeñthñapa' e'ñe kowen chepares. Allempoña atesha'twapa' o' ellomhre'tyes. Atarr atonapa'tets ellomhre'tyes —poecha'tetspa' ma'poch xharra' poe'llomer, po'pchañexhnoñapa' pechapoch xharra' poe'llomer, po'pchañexhnoñapa' xharroch xharra' poe'llomer.
41004009	Allempoña Jesúspa' alla oterraneterr: —Ñeñthes po'ñoxh ne'mhñotene', xhaponasepa'ch seyoxhro ñeñth ateth netma'ntatensa añ ñoñets.
41004010	Allempoña patmoerra acheñpa' o' ñapthamha Jesús epoet ñamha poeyochresha' ñamha poesheña'tets po'potantañ ñeñth allo'tsa'yen, ñetñapa' ateth ochet Jesús: —Ta'm ¿esthe'ña petma'ntatenyaña ñorra'?
41004011	Jesúsñapa' ateth oterraneterr: —Sa the'pa' Yomporña semnatene' atthoch señoterr ñeñth ama eñotpawoyaye ama't awathotheñ ateth penaña Yompor po'kowenña attho ayochreshathtena ña. Tharraña po'potantañexhno ñeñth attha es poexha'yetsa, ñokpoetpa' ama eñoteñeto ñeñth ateth atma'ntatareth ñoñets.
41004012	Atthoña ama't enteñetañ ñetñapa' amach errothenoth es xhapaweto poeyoxhreto. Ama't e'moeñetañ amach xhenanetoña poeyoxhreto ñeñth ateth yexhateney Yompor po'kowenña. Atthoña amach kothape'cherreto ello kowen Yomporekop atthoch ñach peretnerrawet po'chñaret.
41004013	Jesúsñapa' alla oterraneterr: —Sapa' ama't mameshapa' are't señotenoña ñeñth o' netma'ntatwasa ñorra'. Ñerra'm ama xhennaso seyoxhro ñeñth o' netma'ntatwasa ñorra'pa' errothenothwachñaka'yeña xhaponasaña seyoxhro allowen po'poñexhno ñeñthcha' netma'ntaterrserr tsapathoneth.
41004014	Allempoña Jesúspa' eñotatanet ñeñth ateth o' toma'ntatwanet ñoñets ñokpoet, ñeñthpa' ateth otanet: —Ñeñth a'parre'tyene' poerets, ñeñthña poeretspa' añka'ye notenes Yompor po'ñoñ allempo serrpare'teñet.
41004015	Añ poerets ñeñth xhapyets thoño'mar ñeñthpa' añ notenes acheñenesha' ñeñth e'mhñotenayeñ Yompor po'ñoñ. Allempo e'mhñotwetpa' allorokmach wapa oneñeth o'ch alla poerratamperranet Yompor po'ñoñ ama't allpon ñeñth eñotetañ poeyoxhreto.
41004016	-
41004017	Ñamha ñeñth xhapyesets mapoetro'meso'mar ñeñthpa' añ notenes acheñenesha' ñerra'm esempo e'mhñoteññañet Yompor po'ñoñ e'ñech allorokma poksheñesha' agëññañetañ Yompor po'ñoñ. E'ñech kowen ame'ñeretañ tharraña ñeñthpa' mamekpach ateth penet. Tharro'mar ñetpa' e'ñe ateth penet ñerra'mrrathe' narmets ñeñth chepoets mapyo amach eñalle poerexh. Tsapathonethña ñerra'm o'ch wapanet topateñets ñeñthcha' moeroxhtatawet tharro'mar ñetpa' o' ame'ñeretañ Yompor po'ñoñ, ñetñapa' allorokmach alla kexhpoerrñañet Yompor po'ñoñ.
41004018	Ñamha po'poñexhno poerets ñeñth xhapyets ajmo'mar ñeñthpa' añ netma'ntatena po'potantañ acheñenesha' ñeñth e'mhñotenayeñ Yompor po'ñoñ.
41004019	Ama'tcha' xhapanetañ poeyoxhreto tharraña ñetpa' allo'nach senet e'ñech aña atarr kothape'chenet ñeñth lleka'yenet arr patsro ñeñth e'ñe ñokpoeta. Añach moenenet o'ch esokmañen es echyenet tharraña ñeñthpa' xhaka'ye shekënanet. Atthach pa'namen ye'chatse'tyenet. Atthoña wenanet topateñets ñeñtho'marña ñetpa' amach errothenoth orrtatoñetoña ñeñth e'ñe kowen enten Yompor. Ñetpa' e'ñe attheta ñerra'm narmets ñeñth xha ka'mateñ ajma' ñeñtho'marña amach errothenoth me'teneto o'ch ellomhre'tyeset.
41004020	Ñamha añ poerets ñeñth xhapyesets e'ñe kowen patso ñeñth e'ñe kowen cheparsatspa' ñeñthña toma'ntenaya po'potantañ acheñenesha' ñeñth e'mhñotene' Yompor po'ñoñ. Ñoñetsñapa' e'ñech kowen xhenanet poeyoxhreto. Ñetñapa' ñeñthet po'ñoxh orrtatenet ñeñth atarr sherbets Yomporekop. Atthoña ñetpa' e'ñe ateth penet ñerra'm narmets ñeñth atarr me'tets—pathe'tets ma'poch xharra' poe'llomer, po'poñpa' pechapoch xharra' poe'llomer, po'poñpa' xharroch xharra' poe'llomer.
41004021	Jesúsñapa' alla toma'ntaterraneterr, ñeñthpa' ateth oterraneterr: —Ñerra'm esempo ya'llchaten lampareñ, ñeñthpa' ama añekpaye' yewapateñe o'ch alla ye'rramamphsos koymho. Ñamha ama añekpaye' ya'wortatenoña lampareñ o'ch yene' o'ponoth yemayephnaxho. Añekopña ya'wortatenña lampareñ o'ch yene' enoneth atthoch xhoyo'tampeswan allowen ñeñth allo'tsa'yen.
41004022	Tharro'mar allowen pa'namen ñeñth ama eñotpawoyaye ama't awathotheñ, the'ñapa' o'ch e'ñe orrtatarethterra atthochña o'ch e'ñe eñotatarethetwerret e'ñe poktakma.
41004023	Ñeñthes po'ñoxh ne'mhñotene' xhaponasepa'ch seyoxhro ñeñth ateth netma'ntatensa añ ñoñets.
41004024	Jesúspa' alla oterraneterr: —Sapa' señotenathe' e'ñethe' po'ñoxh kowen se'mhñoteññañ Yompor po'ñoñ ñato'pa' amathe'. Tharro'mar ñerra'm erroth sephoñ po'psheñeñ ñeñth ama kowenayaye Yomporñapa' atthekmach perres samha. Ñamha ñerra'm e'ñe kowen sepenanet, Yomporñapa' e'ñech kowen perres samha ama't elloneth o'ch apoerres ñeñth e'ñe kowen.
41004025	Tharro'mar esesha'the' xhena poeyoxhro ama't e'ñe allpona Yompor po'ñoñ, elloña Yomporpa' allo'nach eñotatnenanet nanak shonte'. Tharraña esesha'ña ñerra'm ama xhenaneto poeyoxhreto tharro'mar ñetpa' ama po'ñoxhaye' agëññañeto Yompor po'ñoñ, ama't allpon eñotyenetañ poeyoxhro ñeñthñapa' xhach poerratamperranet Yompor.
41004026	Jesúspa' alla toma'ntaterraneterr, ñeñthpa' ateth oterraneterr: —Yompor po'kowenña ñeñth attho ayochreshathtena ña, ñeñthpa' ateth pena ñerra'mrrathe' poesheñarr acheñ ñeñth nare'tene' poepoer. O'chña nare'twepa' o'ch awerr pa'pakllo.
41004027	Allach allponmaterra' o'ch tsapoenpa' allach moene'th, yethoñapa' xhokmach tanta'moene'th, poepoerñapa' attheñapa' o'ch chepwa o'ch atesha'ta. Pamo'mte'ñapa' amach e'ñeye' eñoteñe errothenoththe'ña chepyen.
41004028	Ñewa, yeñoteñ patspa' ñeñthka'ye a'chpatene' yepoer e'ñe ñotha. Xhoch ñanom xho'pe'chyes allempoñapa' o'ch atarrchet xhoch potsets atthoch ellomhre'tyes, atthothachxho' e'ñe po'nwen.
41004029	E'ñe errte' po'netspa' e'ñech allorokma moeñan ñeñthcha' tsorrenaya'. O'ka' xhen allempoch apxhenetña ñeñth narmetser.
41004030	Jesúsña ellonethpa' ateth oterraneterr: —Añ Yompor po'kowenña ñeñth attho ayochreshathtena ña— ñanompa' e'ñech poesheña'ttsa ame'ña'yestsa, allempotheññapa' allo'nach sen atonetnomtsa ñeñthcha' ame'ñerrtsa, atthochña e'ñe epa'werra errakmañen Yompor po'kowenña. Ñeñthña the'pa' o'ch netma'ntatasa ñeñth ateth pena ña.
41004031	Ñeñthpa' ateth pena ñerra'mrrathe' añ poe'llomer ñeñth atarr añetholleshallmerr ñeñth otenet mostazllomh. Ñeñthña poe'llomhrethollpa' o'ch nare'chet patso. Ñewa, e'ñe yeñoteñ mostazllomh ñeñthpa' atarrka'ye nanak añetholleshallmerr.
41004032	Tharraña ñerra'm o'ch nare'chetpa' allempoña choppa' allo'nach sen rrorranmats kowen, atarrchetnomoets, elloch metana'twan po'pchañ narmetsoxhno. Poetakre'nach ateshatakrerrtatsa. Allñapa' o'ch waxha'toña othexhno o'ch rrema'rrartosa poetakro'mar po'mañthero.
41004033	Shonte' po'poñexhno ñeñth alla toma'ntaterraneterr attho serrpare'tatenanet Yompor po'ñoñ. Atthoña e'ñe allpona serrpare'tatanet ñeñthñapa' e'ñe kowen eñotatanet poeyoxhreto.
41004034	Ama serrpare'tatenaneto attha, añña xhokma serrpare'tatenanet toma'nteñtso. Ellonethpa' xhokma e'ñe eñotoxhen serrpare'tatenan poeyochresha'.
41004035	Ñeñthe yethrokma e'ñe ellerroneth Jesúsñapa' otan poeyochresha': —The'pa' o'ch awamphsey yomhta'n.
41004036	Poeyochresha'na sowanmet acheñenesha'. Ñeñthara noñtho allo'tsen Jesúspa' alloña anmampeñet Jesús o'ch awamphset yomhta'n. Allñapa' kotha'wanmanet po'pnañexhno noñthexhno.
41004037	Allempo awamphset allñapa' machayothepa'tcha' womenkëshatampesnomoet. Emo'yare'ña xha esha'tena noñtho attheña oññapa' chorramoch noñtho.
41004038	Jesúsñapa' alla moen poepopato alla ñotena. Poeyochresha'ña opoeretpa' ateth ochet: —¡Maestro, amawaka'ye pellkënyothe' o'rramche' yoklla'wamocha!
41004039	Jesúsña tanterrapa' e'ñe po'ñoñotha a'mtsoññetwerran womenkësha'. Ñamha po'ñoñotha a'mtsoñeñterran sa'p ñeñth emo'yartetsa, ñeñthpa' ateth ot: —¡Moechecherrepa', moetsoñeñterrepa'! E'ñe otwe'pa' xha moechecherrtsaña womenkësha'. Atthoña ñetpa' o' alla moechethtamperret e'ñe kowen.
41004040	Allempoña Jesúspa' ateth otanet: —Sapa' eso'mare'tña xha atarr seyoren. Eso'mare'tña ama e'ñeye' seyemtenno.
41004041	Ñetñapa' xha atarr nanak yorenet, ateth otanna'tyeset: —Ta'mka'ye añ acheñerpa' esona'tarthe'ka'ye. Atarrepa't es a'mchechaten, ama't po'ñoñothapa' a'mchechaterran womenkësha' ama't ñamha emo'yare' oñ.
41005001	Allempoñapa' o' etsotoset yomhta'n all sechenet. Allñapa' añ pa'ney pene' gadaro'marnesha'.
41005002	Jesúsñapa' sewosa all noñthoth, allñapa' wapoña poesheñarr yakma tharraña ñapa' añ chorrenaya oneñeth. Ñeñthpa' arroth wapa allekma pampa'yeñet arromñathexhno.
41005003	-
41005004	Ñewa, ñapa' alla yexhena all pampoeñet arromñathexhno. Ama't poesheñarrapa' ama eseshaye' erroth penaye atthoch a'mchecheret. Ama't xhokma wankëñetañ asrerexho pa'tkoth ñamha pototh, ñañapa' xhach tsepe'twerranña asrerexh allo wankëñet pototh ñamha pa'tkoth xhach rrollapecheñ o'ch e'ñe tsepe'tatwe. Ñeñtho'marña ama't e'ñe eseshapa' ama eshkaye' a'mchecheñeto.
41005005	Allñapa' ellapene'thcha' ñamha arepene'thcha' chopeñe'chyesets apampaño'mar ñamha aspentharero'mar. Allñapa' allekma atarr ama'toxhtena, tsotse'tyena mapyo e'ñe ñañeña.
41005006	Tharraña allempo entapan Jesús a'yotheñ allenthepa'tcha' matosa konkorpana'tosana Jesús.
41005007	-
41005008	Allempoña Jesúspa' ateth otosan oneñeth ñeñth chorrenaya ñeñth yakmar, ateth otos: —O'ch oneñethe notoseph the'ñapa' ¡pekexhpa'ner añ acheñer! Ñeñtho'marña ñeñth chorrena oneñethpa' rranosa womenkpa' ateth otapan Jesús: —Eso'marwachka'ye Jesúsocha' phatsrre'moxhtana'tosna, phapa' ñeñtheph Ñeñth nanak Parets Poechemereph. The'pa' o'ch notapaph e'ñe Parets pa'so'chño, amach xha pekoñchatatstosno.
41005009	Jesúsñapa' alla oterranerr ñeñth chorrena oneñeth: —Phapa' ¿eso'tña peso'cheñ? Ñañapa' ateth oterranerr Jesús: —Napa' añ neso'cheñ Legión tharro'mar yapa' nanak patonrey.
41005010	Allempoña ñeñth chorrena oneñethpa' ñañapa' ateth otare'tapan Jesús: —Amach pemño'tatsterrye allaphar bhaxhayo.
41005011	Ñewa, allpa' a'yenthe'tsa'yen shonte' chañchoxhno ñeñth rratse'tyets aspenthoneth.
41005012	Ñeñtho'marña oneñethexhnopa' ateth otare'tapet Jesús: —Ñerra'm xhoch moene' errothen pephoseypa' arrña pemñaye'chosey chañchesho allochñapa' o'ch yechorra'yererr ñamha chañchoxhno.
41005013	Jesúsñapa' allentha otanet: —Ama'tka'yepa' orraska'ye. Allempoña oneñethexhnopa' kexhpa'neret acheñ o' chorrereterr ñamha chañchoxhno. Chañchoña allempo chorrosya oneñethexhnopa' xhepa'tcha' matrra'twa ñegoneth, shorxha'twos allothpa' e'ñe ño'shrra'twosa oño. Ñeñthña chañchoxhnopa' allo'tsenthe' epoch mil.
41005014	Acheñenesha'ña ñeñth kowampene' chañcho, ñetñapa' allentha matrra'tet ñamet po'yorñoth awanmoet anetso. Allñapa' serrpare'tyesoset ñamha ora allowen allampaño'mar. Acheñenesha'ñapa' allentha awanmoet awo'ch enteñeta'.
41005015	O' xhaxha'tet Jesúseshopa' allñapa' entoset yakma ñeñth chorre'th oneñethexhno alla anen ashtamath, o' eñoterra, o' kowenterra. Ñetñapa' xha atarr mecha'na'toset.
41005016	Añña ñeñth entene' Jesús attho kexhpaterran oneñeth acheñ, o' alla moeñererr chañchesho, ñetñapa' allentha serrpare'tatyesapet ñeñth waxha'ttsa anetsoth.
41005017	Allempoña acheñenesha' ñeñth yexhetsa allpa' ateth ochet Jesús: —The'pa' awerreph arroth yenyoth.
41005018	Allempoña Jesúspa' a'terr noñtho o'ch awerr, yakmaña ñeñth chorre'th oneñeth ñañapa' allentha otan Jesús: —Napa' nemneñka'ye the'pa' o'ch noktherreph.
41005019	Tharraña Jesúsñapa' ama moenache ateth och: —Allaphach, the'pa' o'ch awerreph pepakllo phamo'tsesho'mar o'ch peserrpare'tatwerranet ora allowen attho Yomporpa' atarr yenposeph ñamha attho atarr moerospha.
41005020	Ñañapa' ateth otwe Jesúspa' atethxho' pha. Allentha awerr serrpare'tyesnerrets ora anetso'mar ama't all oteñet Decapoliso attho Jesúspa' atarr nanak yenpos. Allowenña acheñenesha'pa' attha atarr kowanrrorteñet.
41005021	Allempoñapa' awamperrerr Jesús noñtho, o' alla xherrerr añemhta'n alloth ta awaña. Allñapa' o' alla emchorra'wererr shonte' acheñenesha' e'ñe all sa'patophño.
41005022	Allñapa' wapoña poesheñarr amhcha'tareth ñeñthpa' añ pa'so'cheñ Jairo. Ñapa' ñeñth poesheñarr ñeñth amhcha'tarethtetsa judionesha' po'prawo. Allempo entosan Jesúspa' ñañapa' alla rromosa Jesús pa'rrphoth.
41005023	Allñapa' ateth otos: —Nesñethollañaxho' o' xha a'po'ntsena. Ñeñtho'marña napa' nowennapha o'ch phoktherren nepakllo. Ama't photothapa' o'ch pha'phlleña' atthoch pha'krrater o'ch alla womhcherra.
41005024	Jesúsñapa' allentha kotha'ner, allentha kotha'wanemh ñamha shonte' acheñenesha' xha emchorratse'tnomet, xha to'mama'tneñet.
41005025	Allñapa' kotha'nmanet ñamha poesheñarr koyanesha' ñeñth atsna'tets. Xharra' poechena epa char ñeñth attho xhokma yella'yena.
41005026	Epaye' moeroxhtateñ shonte' apartañexhno ñeñth partenayeñ. Ama't o' a'gasta'wawan ora allpon kelle echen attho partatena ñañapa' atthera ama't mameshapa' ama xhoye' pasateñe. Elloña allo'na sen a'po'ntsa'nmatsa.
41005027	Ñeñth koyanesha'pa' o' e'mare'tan Jesús ñeñth attho xhokma a'krratyenan atsnañethexhno. Ñeñtho'marña allempo kotha'wanemh Jesús acheñenesha'pa' ñapa'xho'ña allentha kotha'nman Jesús chenta' pa'che'ñoth. Atthoña allpa' a'phlla'nmoñ pa'shtam.
41005028	Tharro'mar ñapa' ateth kothape'chen poeyoxhro: “Ama't pa'shtama na'phlloñpa' ñeñthachka' na'krraterre'.”
41005029	E'ñe a'phlla'we' pa'shtampa' allorokmoepa'tcha' maserrña po'rras. Ñapa' e'ñe eñotena po'chtso o' metweña ñeñth moeroxhtatene'.
41005030	Jesúsñapa' eñotnomh e'ñe ña po'wamenkothpa' o' a'krratnoman poesheñarr atsnañeth. Ñañapa' allentha poerraperra alla acheñenesheshoneth ñeñth kotha'wanene', allñapa' ateth otanet: —¿Esesha'tña o' a'phlla'nmoenña neshtamoth?
41005031	Poeyochresha'ñapa' ateth ochet: —Pententhe' shonte' acheñenesha' ñeñth allothemeña peto'mama'tnene'. Eso'mare'tña photenña esesha'the' pha'phllene' peshtamoth.
41005032	Jesúsñapa' alla kowa'yesanet o'ch entan ñeñth a'phllene' pa'shtamoth.
41005033	Ñeñthña koyanesha'pa' ñapa' o' eñotnoma Jesúska'yeña o' a'krratnomh. Ñañapa' xha pa'shmoena po'yorñoth allempoñapa' konkorposa Jesús pa'rrphoth. Allñapa' e'ñe a'metha'nman ora allpon ñeñth po'ñoxh ateth kothape'chen.
41005034	Jesúsñapa' ateth otapan koyanesha': —Phapa' nesñeshacha' attho atarr peyemtenna na, atthoña the'pa' o' e'ñe na'krratnomoeph. The'ñapa' o'ch awerreph peñmañesha', tharro'mar amach alla moeroxhtaterrperro atsnañets.
41005035	Allempo eñorena atethpa' allñapa' waxha'ta ñeñth wetsa amhcha'tareth Jairo pa'paklloth. Ñetña wapoetpa' ateth otoset Jairo: —Peseñpa' o'ka'ye rroma. The'ñapa' amach allo'na phatsrre'moxhtana'tatsche Maestro o'ch kotherreph pepakllo.
41005036	Jesúsña ama't e'man ateth otoset Jairopa' ñañapa' ateth otan Jairo ñeñth amhcha'tarethtetsa judionesha' po'prawo: —Phapa' amach xha pe'charrtatatsto peyoxher, nachña e'ñe peyemta.
41005037	Jesúsñapa' aña moenat Pedro ñamha Jacobo ñamha pa'mo'nasheñ Juan. Ñeñthach kotha'nmoe'.
41005038	Allempoñapa' awanmoet amhcha'tareth Jairo pa'pakllo. O'ña xhaxha'tet allpa', allñapa' entoset shonte' acheñenesha' ñeñth ano'tatse'tets, all yawanrrortenet, atarr ya'na'teñet arromñath.
41005039	Jesúsñapa' be'thosos pokollo, ñañapa' ateth otosanet: —Sapa' eso'mare'tña atarr sano'tatsen, xha atarr seyawanrrortena. Añ shopshesha'pa' amaka'ye xhoye' rromoeno, xhaka'ye moen.
41005040	Ñetña pachmhare'teñothetpa' attha che'tatsetyesapet tharro'mar ñetpa' e'ñeka'ye eñotenet xhoka'ye rromoen. Allempoña Jesúspa' xha'nmaxha'tatosan allowen acheñenesha' pokolloth. Ñañapa' be'thosos o'pono allo'tsen shopshesha' ñeñth rromoets. Ñapa' aña moenatos arromñath poepapar ñamha pachor ñamha ñeñth kotha'wanene', ñeñthaña epoet be'thosxha'toset allo'tsen arromñath.
41005041	Allempoña Jesúspa' rromota'tosan shopsheshañ potothpa' ateth otos e'ñe ña po'ñoño: —Talita cumi— ñeñth yoten ya yeñoño: O'ch nesñetholle notoseph the'pa' xhopha tanterrtsa.
41005042	E'ñe otwe' atethpa' allenthepa'tcha' tanterra, xha chope'cherrets. Ñewa, ñeñth shopshesharpa' xharra' poechena epa po'charña. Allowenetñapa' xha atarr kowanrrorteñet.
41005043	Allempoña Jesúspa' ateth otanet: —Po'ñoxh the'pa' amach esesha' señotatatsto ama't e'ñe poesheñarra. Alla oterraneterr: —The'pa' serratallme'cherñaka'ye.
41006001	Jesúsña awerrerr allothpa' o' alla xherrerr pa'nyo all Nazareto. Poeyochresha'ñapa' alla kotha'wanererr.
41006002	Allñapa' allempo xherr yeth allempokma amesenet, ñañapa' arr yexhatwerraneterr judionesha' po'prawo. Shonte' acheñenesha' ñeñth e'mhñotapoerre' ateth serrpare'tatwerranet all, ñetñapa' nanak kowanrrortapoeret, allempoñapa' ateth otyeset ñokop: —Ñapa' errawañaka'yeña eñotanña ora allowen ñeñth ateth pha'yena. Esesha'wañaka'yeña eñotatene'ña atthoth orrtatenan partsoteñets. Errothwaka'yeña wenaña ñeñth eñoteñtsor ñeñth orrtatyen ña.
41006003	Ñapa' añaka'ye ñeñth po'tarwas pene' o'ch thorrenana tsach atthoch es yexhkatyen pa'namen. Ñapa' añaka'ye María poechoyor. Pa'mo'nasheñpa'xho'ña añaka'ye Jacobo, José, Judas, ñamha Simón. Ñamha po'xhanesha'pa' e'ñeka'ye yechme'tenanet, parro'marneshayarramche'. Ñeñtho'marña all e'ñe ña pa'nyopa' ama eseshaye' akwa'penaye entenaye.
41006004	Allempoña Jesúspa' ateth otanet: —Ñeñth a'mhtene' Yompor po'ñoñpa' xhokmaka'ye amhcha'na'tpo' entyeñña allowen acheñenesha'; arrña pa'nyo allo'tsen e'ñe ña pamo'tsna'tarnesha' ñeñth e'ñe pamo'tsna'tar penpa' ñetñapa' ama akwa'penaye' enteñeto. Ama't ñamha ñeñth parro yexhenet pa'paklleto, ñetpa'xho'ña ama akwa'penaye' enteñeto.
41006005	Ama ame'ñeñeto ñeñtho'marña allpa' ama atonocheye' orrtataneto po'partsoña. Allpa' aña orrtatyen atthoch a'phlla'yenan poesheña'tets atsnañeth allpa' atthoka'yeña a'krratenanet.
41006006	Ñeñtho'marña Jesús atarr kothape'chateñ pamo'tsesha' attho ñetpa' ama akwa'penaye' enteñeto, ñapa' xha moene' llekateñet. Allempoña Jesúspa' alla chopeñe'chyerrerr yexhatyerrtserr allemeñ anetso'mar.
41006007	Allempo xhapa'moen allempo Jesús agota'moenan poeyochresha' xharrasheña ñeñth poechetsa epsheña. E'ñe apxha'wet ñeshopa' ñañapa' apanet llesens atthoch kexhpatyeset oneñethexhno attho chorra'yenana acheñeneshaxhno. Atthoña llesensanet ñetpa' o'ch awanemyeset e'ñe epsheña'ttsokmoet.
41006008	-
41006009	Ñamha ateth otapanet: —Ñerra'm o'ch sawanmapa' amach es sanmatsto ama't koñe'tha allcha' sechopeñe'chyes —ama't sebolsa, ama't ñeñthcha' serra'yesnom, ama't sekhllayora. Ama't e'ñe epma seshtampa' amach sanmatsche. Añach sanem sekarr, sena'nomcha' ñamha sesapat.
41006010	Alla oterraneterr: —Ama't errach pokollro sexhap allach sommosa allponmat esempowach awerrserr po'poñ anetso.
41006011	Ñerra'm erra anetsro ñeñth allo'marnesha'ña ama kowenaye' agapaseto ñerra'm amach moeneto o'ch e'mhñotapasetpa' o'ch semhterrerr ñamha alloth. Ñerra'm allempo semhterrerr ñamha alloth, ñeñthña setko'tsa'yen pañe'te' patspa' xhoch sepa'shetka'tyesnomña setak. Atthochña allo'marnesha'pa' o'ch señotatnomanet ñetpa' amaka'ye pokteye' entenanetoña Yompor. Po'ñoxh o'ch notas: Esempowañen allempoch akrarethetwerra allowen acheñenesha', añña anetso'marnesha' ñeñth ama sagapaye ñetñapa' atarrcha' a'koñchatarethterret. Elloch metana'tweret ñeñth attho a'koñchatarethterra sodomo'marnesha' ñamha gomorro'marnesha'.
41006012	E'ñe ñeñtha otarethetwetpa' ñetñapa' allentha awanmoet o'ch chopeñe'chyeset errakmañen anetso'mar. Allñapa' serrpare'tyesnomoet ñeñth poktetsa allowenakop o'ch kothape'cherret ello kowen Yomporekop.
41006013	Ñamha all chopeñe'chyeset errakmañenpa' ñetpa' allña kexhpatyeset shonte' oneñethexhno attho chorra'yenana acheñeneshaxhno. Ñamha shonte' po'potantañexhno acheñenesha' ñeñth atsna'tyets all, ñetñapa' a'yana'tyesoset atsnañethexhno olivoso'yo e'ñe a'krratyesoset.
41006014	Allempoña amhcha'tareth Herodes ñañapa' ateth e'mare'tenan Jesús ñeñth ateth pha'yena, tharro'mar Jesús allowen acheñenesha'pa' e'ñe e'mare'tweñet ñeñth ateth pha'yena. Ñañapa' ateth ot: —Añepa'tka'yeña Juanañ ñeñth apataye'th acheñ Partsokop. Ta'mka'ye xhathe' tanterraña rromoth. Ñeñtho'marepa'tka'yeña the'pa' orrtaterranña partsoteñets.
41006015	Po'potantaññapa' ateth otyenet: —Añepa'tka'yeña Elías ñeñth a'mhtaye'th Yompor po'ñoñ awath. Po'potantaññapa' ñetpa'xho'ña ateth otyenet: —Añepa'tka'yeña ñeñth a'mhtene' Yompor po'ñoñ, e'ñeka'ye ateth ñerra'm ñeñth a'mhtaye'th Yompor po'ñoñ awath.
41006016	Herodesña allempo e'mare'ch ñañapa' ateth ot: —Añepa'tka'yeña Juanañ ñeñth nepechat awañmo'cha, xhepa'trramche' tanterraña rromoth.
41006017	Ñewa, allempo Herodespa' awañmo'chakma rromatenana' Juanañ o' wankachpa' allña yottamphsach atthoch koshatan Herodías ñeñth pa'mo'nasheñ Felipe poethapor. Tharro'mar allempo Herodespa' o'ka'ye poerraterran pa'mo'nasheñ poethapor.
41006018	Juanañpa' ñaka'ye otaye'th Herodes: —Amaka'ye pokteyaye o'ch peyorampes pemo'nasheñ poethapor.
41006019	Ñeñtho'marña allempo Herodíaspa' atarr e'moñe'tane'th Juan, atarr moeneñe'th o'ch moetsatacheñ tharraña ama erroth pe.
41006020	Tharro'mar Herodespa' mecha'na'tane'th Juan, eñoche'th ñapa' e'ñe pokte' es pha'yese'th. Eñoche'th ñapa' añekpa'na atarr thorrena Partsokop. Ñeñtho'mare'naña e'ñe kowen kowamphsache'th allochñapa' amach moetseto. Allempo e'mhñotenan Juan attho serrpare'te'th atarr kowen enteñeñ, tharraña ama e'ñeye' eñotenanoña ñeñth ateth kothape'chateñ Juan e'ñe kowen.
41006021	Attheñapa' xhapa'moen pamtharr allempoch Herodías eñoteñ atthothcha' moetsaterran Juan. Ñeñthpa' tharrempo ateth pha allempo xhapa'moen Herodes poe'ñalletño ñeñth poerrollar pen Herodías. Allempoña Herodespa' wa'ñatyesan acheñenesha' ñeñthcha' rrallme'chapretenaya'. Añ wa'ñatyes ñeñth amhcha'tarethexhno ñamha ñeñth solltar po'kaphtanrenesha' ñamha ñeñth atarr ekhllayorethenesha' ñeñth galileo'marnesha'.
41006022	Allempo rrallme'chetpa' allña be'thososña ñamha shopshesha' ñeñth Herodías poechoyor. Ñañapa' allña tanksare'tosa. Herodesñapa' ñeñtha atarr kowen ent ama't ñamha ñeñth awa'ñarethexhno. Ñeñtho'marña amhcha'tareth Herodespa' ateth otan shopshesha': —Ama't erra'tsena penamoenenpa' napa' napaphcha'.
41006023	Elloñapa' e'ñe Yompor pa'so'chño nan po'ñoñ, allempoñapa' alla otererr: —Po'ñoxhka'ye napa' ama't es penamoen napa' napaphcha' ama't poeshmet nepatseñ all na'mhcha'tarethtena.
41006024	Allempoña shopshesha'pa' xha'nerr awerr pachoresho, ateth otosan pachor: —Ta'm ¿escha' nenamhña amhcha'tareth? Pachorñapa' ateth och: —Añcha' penamh Juan poñ ñeñth apataye'th awaña acheñ.
41006025	Allempoña shopshesha'pa' materra alla amhcha'tareth Herodesesho ateth otwerran amhcha'tareth: —Napa' añ nemnen o'ch pepechennana' Juan poñ ñeñth apataye'th acheñenesha' o'ch penon platopa' o'ch phapwerren e'ñe arrma.
41006026	Allempo enamwe shopshesha' Juan poñpa' amhcha'tarethñapa' xha lleka. Tharraña ama't llekañpa' o' nowanña po'ñoñ womenk e'ñe Yompor pa'so'chño ñamha allo'tsa'yen ñeñth wa'ñen ñeñth e'moene' ateth oten ñeñtho'marña xhokmach a'poktatan po'ñoñ ateth otwan ñorra' shopshesha'.
41006027	Allempoñapa' allentha otan po'solltarer: —The'pa' o'ch pepecheññaña' Juan poñ all neyottamphsateñ; poññapa' pewapater arrma.
41006028	Solltarñapa' allentha awo' pechenana' Juan poñ, o' wapater plato, apwerran shopshesha'. Shopshesha'ñapa' apoenana' ñamha pachor.
41006029	Allempoña Juan poeyochresha'pa' o' e'mare'chet o' pecheret pa'yochreshatheret Juanañ, allempoña ñet awanmoet all pecheret Juanañ allempoña ñetpa' ereta' apechareth o'ch pampoeñeta'.
41006030	Atthothañapa' o' xhaxherr ñeñth llesensen Jesús. Ñetñapa' serrpare'tatweret Jesús allowen ñeñth ateth pha'yeset. Serrpare'tatweret ñamha ateth yexhatyeset acheñenesha' Yompor po'ñoñ.
41006031	Jesúsñapa' ateth oterranerr poeyochresha': —The'pa' o'ch awey e'ñe yapthoche' all ama acheñempañoyaye; sapa' allcha'ña sameswerr allponmat. Ñeñth allempopa' ateth otan Jesús poeyochresha' tharro'mar allempo shonte' acheñenesha' ñeñth waxha'tyetsa ñamha ñeñth xhokma awanemyetsa ñeñtho'mar ama't mameshapa' ama eshkaye' rreneto.
41006032	Allempoñapa' e'ñe ñapthochayet awanmamphset noñtho, o'ch awanmoet all ama acheñempañoyaye all otenanet Jesús.
41006033	Allempoña shonte' acheñenesha'pa' alla enterraneterr all oñmampenet. Allempoña achme'tarethtapoetpa' acheñenesha'ñapa' o' alla matrra'terrerr allowen ñeñthe anetsoth. Ñetñapa' patso'mara oñmaxha'tet ñanmakmoeta xhaxha'tet all sechena Jesús poeyochreshowen.
41006034	Allempoña sewosa Jesús allpa' alla entwerraneterr o' alla shonta'werrerr acheñenesha'. Atarr nanak moera'werraneterr Jesús, tharro'mar ñetpa' e'ñe ateth entwerraneterr ñerra'mrrathe' carnero ñeñth ama akwamphsaretheyaye. Allempoña Jesúspa' alla yexhatwerraneterr pa'namen esokmañen ñeñth Yompor po'kowenña.
41006035	Attheñapa' ellerren poeyochresha'ñapa' oteñeta' Jesús: —The'pa' arro'tseney all ama acheñempañoyaye ñamha o'ka'ye ellerren.
41006036	The'pa' o'ch phoch acheñenesha' awanemyerretepa' anetso'mar allcha' rañtha'yeswerret poerraret ñeñthcha' rra'yeswerret tharro'mar arrpa' ama es eñalle.
41006037	Tharraña Jesúsñapa' otan poeyochresha': —Sachka'ye apa'yesawet ñeñthcha' rret. Ñetñapa' ateth ochet: —¿Añe't pemnen o'ch awey o'ch yepomoena' shonte' kelle ñeñth doscientos denario alloch yerañthena' pan ñeñthcha' yerratwerranet allowenet?
41006038	Jesúsñapa' ateth oterraneterr: —Ñewa, sekwa' pan, ¿errponthe' sechen? Ñetña kowet panpa' ateth otereterr: —E'ñeka'ye amnara pan eñall ñamha epatholl kak.
41006039	Allempoña Jesúspa' ateth otan acheñenesha': —The'pa' o'ch sanorrxha'tyes e'ñe sopa'ttsokma e'ñe all kowen emmo'ratyen pasetma'.
41006040	Ñetñapa' atethxho' pet. Anorrxha'tyeset e'ñe ñopa'ttsokmoet—xharrasheña'ttsokma xharrapa'tets ñamha amnarsheña'ttsokma xharrapa'tets ñeñth anorrxha'tyesets.
41006041	Allempoña Jesúspa' agapan ñeñth amnar pan ñamha epatholl kak, kowa' enoneth parasyoso'tamphsan pan. Allempoñapa' shota'tan panpa' apanatyesan poeyochresha', ñetñapa' epatyeset allowen acheñenesha' ñeñth anorrxha'tyets all, e'ñe epa'wet. Ñamha shetse'tan kak atthoch epatyesanet allowenet.
41006042	Allempoñapa' o' rrallme'chet allowenet e'ñepa'tcha' yetrra'twawet.
41006043	E'ñe yetwawetpa' elloña xha a'pchatyeset kak ñamha pan ñeñth ashota'tyesareth. Ñeñthña a'yapaxherretpa' xhepa'tcha' chorrerrets xharra' poechena epa kañther.
41006044	Ñeñthña rrallme'chats atarr shonte' acheñenesha' allo'tsen amnaroch mil ñeñth e'ñe yakmaneshoche'.
41006045	Allempoña Jesúspa' otan poeyochresha': —The'pa' o'ch sa'taxha't noñtho o'ch sota sanom o'ch sephchaterra yoth o'ch sexherr anetso ñeñth pa'so'cheñ Betsaida. Allempoña Jesúspa' o' so'tnoman acheñenesha'.
41006046	So'twanmanetpa' ñañapa' awo' aspentho, allcha' ma'yochosa.
41006047	Attheñapa' o' tsapoen, ñapa' allo'tsenara e'ñe ñapoeth aspentho. Noñthpa'xho'ña ñeñtha rroxhaso'tsenara sa'po.
41006048	Allothña entenan poeyochresha' ñeñth noñtho'tsa'yen. Ñetñapa' e'ñe po'moeroxhenñotheta echotnenet oñ tharro'mar orrnoñapa' xha a'poerrame'tampenanet. Attheña allempoña poetarenmochpa' wenanet Jesús xha chope'chnen enoth oño. Awo'ch metanenanetañ,
41006049	allempoña poeyochresha'pa' entapoeñet xha chope'chnen enoth oño. Ñetñapa' xha otenapoetañ choyeshe'matsthe' wapanet. Xha rrannartet poemhchañoth.
41006050	Allowenetpa' e'ñe entwapet nanak yore'tosanet. Jesúsñapa' eñorana'twenanet, ateth otwenanet: —Xhoñaka'ye sokshapoenna, naka'ye o' nowapa, amach attha semhcha'tatstapno.
41006051	Allempoña Jesúspa' a'tapos noñtho allo'tsa'yen poeyochresha'. Womenkësha'ñapa' xhepa'tcha' moetsoñeñterrtsa. Ñetñapa' xha atarr kowanrrortapoeñet.
41006052	Ama xhenaneto poeyoxhreto ama't attho Jesúspa' atontatan pan, amaka'ye es xhenaweto poeyoxhreto.
41006053	Allempoña pechatamphsetpa' arr etsotoset all oteñet Genesareto.
41006054	Allempo sowaxha'toset noñthoth, añña acheñenesha' ñeñth allo'tsa'yen, ñetñapa' cheme'tapet Jesúspa'
41006055	allentha matrra'tyeset ora errakmañen all yexha'yena acheñenesha'. Atthothka'yeña wapatampesyesoñetña atsnañethexhno allemhatheñ. Ama't erra e'mare'teñet o' xhap all, allcha'xho' anmoñetña patsnañether poecheknape'na.
41006056	Ama't erra xhapyen all shontena acheñenesha' ñamha ñerra'm arr xhen all ama tama eñalle acheñ, ama't allekma oñen acheñenesha' ñetñapa' allcha'xho' na'yeneta' patsnañetheret allcha' enamapet ama't poso'motha o'ch a'phllapoñet pa'shtam. Allpon ñeñth a'phlla'yesapoe' Jesús pa'shtampa' allponxho' e'ñe korra'yeswerrtsa.
41007001	Allempoña allpa' waxha'toña fariseonesha' epoet ñamha poesheña'tets ñeñth waxhetsa Jerusaléñoth ñeñth atarr etsotayenayeñ ñoñets ñeñth ateth anareth judioneshakop.
41007002	Ñetña allpa' entosñañet Jesús poeyochresha' attha rra'yenet ama e'pota'tyeneto pot Partsokop allempoch rrallme'chet.
41007003	(Ñewa, allowen fariseonesha' ama't ñamha allowen judionesha' ñetpa' ateth yexhenet amach rreneta'pa' o'ch e'pota'tyeset Partsokop. Tharraña ñeñthpa' pa'tañneshaña yexhatnomawet.
41007004	Ñamha po'poñ ellonethpa' ateth yexhatanete'th pa'tañneshañ ñerra'm esempo werret allothekma pomatsre'tyenet, amach rreneta'pa' xhoch ñanom a'kowentatenetañ Partsokop. Ñamha shonte' po'poñexhno ñeñth e'ñe yexhatyesanete'th pa'tañneshañ. Ama't ñeñth porreth pha'yenet ñamha po'pajoxhnetpa' xhochña e'ñe e'pame'tyeñetañ Partsokop, e'parro'tyenetañ ama't ñamha pa'srerrogaxhno Partsokop. Ama't ñamha all phanrame'tyenet e'ñech e'pata'tweñetañ Partsokop.)
41007005	Añña fariseonesha' ñamha ñeñth atarr etsotayenayeñ ñoñets ñeñth ateth anareth judioneshakop ñetña allempo entosñañet Jesús poeyochresha' attha rra'yenet ama e'pota'teneto Partsokop ñeñtho'marña ñetpa' ateth otoset Jesús: —Peyochreshaxhnoñapa' eso'mare'tña ama esesha' yexhenayeña ñeñth ateth yexhe'th yatañneshañ. Ñetpa' attha rra'yenet ama e'pota'teneto Partsokop allempo rrenet.
41007006	Jesúsñapa' ateth otanet: —Sapa' atarrwaka'ye ommoñathneshasthe' tharro'mar atarr seshkare'ten, amaña Yomporeye' sesherbeno. Isaíaspa' e'ñe kowen a'mhtane'th Yompor po'ñoñ, saña the'ñapa' e'ñe ateth sepena ateth ote'th allempo ateth ot Yompor: Ñeñth acheñenesharpa' e'ñe poenamotha kowentatennanetañ; poeyoxhretoñapa' ama xhenaneto ñeñth kowen nenten na.
41007007	E'ñe orrena ma'yochennet, ñeñth ateth yexhatannenetpa' ñeñthpa' e'ñe acheña naye'th awath pokthaphña.
41007008	Jesúspa' alla oterraneterr: —Sapa' xhaka'ye sekexhpoenña ñeñth ateth oteney Yompor ñeñthcha' ateth yepha'yen kowen; sapa' añaka'yeña atarr setsotayen ñeñth ateth yexhatyesnomoes sa'tañneshañ; ñeñtha ateth sepha'yen orrothexhno e'pame'tyese' ñamha sepajoxhno. Ñamha po'poñexhno pa'namen sephatse'tyeneñ ñeñth soten Partsokpaño'.
41007009	Jesúspa' alla oterraneterr: —Sapa' añaka'ye atarr señoten atthoch sewapore'toñ Yompor po'ñoñ ñeñth ateth oteney ña ñeñthcha' ateth yepha kowen; ñeñtho'marña sapa' e'ñe aña setsotayen ñeñth yexhatyesnomoes satañneshañ.
41007010	Ñewa, Moiséspa' atethka'ye ote'th: “Semorrenteñothpa' semhcha'na'chcha' sompor ñamha sachor.” Elloña ñamha po'poñonethpa' ateth ote'th Moisés: “Ñerra'm esesha' sasare'tene' pompor ñamha pachor ñeñthpa' moetsetepa'.”
41007011	Tharraña sañapa' ateth sotyen ñerra'm esesha' ateth otene' pompor ñamha pachor: “Ñeñth nechen o'ch napapeñpa' tharraña amach napape the'pa' o'ch nene' Yomporekop ñeñth otenet Corbán”,
41007012	ñeñthña acheñerpa' sañapa' atethcha' soteñ: “Phokoppa' ama pallteno o'ch es phaph phamo'mte'.” Atthoña sapa' ama semnateñe ñeñth acheñer e'ñe ña poemorrenteñothpa' o'ch es apoenan pompor ñamha pachor.
41007013	Atthoka'yeña sewapore'teññañña Yompor po'ñoñ allochñapa' e'ñech aña setsoten ñeñth e'ñe sa seyxheña. Ama't ellonethpa'xho'ña shonte' po'poñexhno ñeñth ateth sephatse'tyena pa'namena'ttsokma.
41007014	Allempoña Jesúspa' xhore'tan acheñenesha' ñeñth shontetsa, ñetñapa' ateth otanet: —Sañapa' po'ñoxh allowenes e'ñepa'chña kowen se'mhñoten allochñapa' atthoch e'ñe kowen xhaponasa seyoxhro.
41007015	Ama añeye' ya'sosyatenaye Partsokop ñeñth yerra'yen. Añka'yeña ya'sosyatene' e'ñe ya yokthape'chatse'teñoth ñeñthpa' yeyoxhrothka'ye wena.
41007016	Ñeñthes po'ñoxh ne'mhñotene' xhaponasepa'ch seyoxhro ñeñth ateth netma'ntatensa añ ñoñets.
41007017	Allempoña Jesúspa' sa'nerran acheñenesha'pa' ñañapa' be'thoswerrerr pokollo allña poeyochresha'pa' ateth otoset: —¿Eso'tña petma'ntatyeneyña ñorra'?
41007018	Jesúsñapa' ateth otanet: —Sapa'xho'ña e'ñe'tña atthekmas samha, ama es sexhenoyo seyoxhro. Sapa' ama't señotenoña ñeñth yerra'yen yenamoth ñeñthpa' amathe' errothenoth a'sosyatyeña Partsokop.
41007019	Tharro'mar ñeñth yerra'yenpa' amaka'ye yeyoxhroye' xheno, yathaka'ye xhen. Ñeñthpa' xhokmachka'ye yener a'yo. Ñewa, ñeñthpa' ateth eñotateney Jesús allowen rreñtsoxhnopa' e'ñeka'ye kowenakma e'ñe arrapawokma.
41007020	Jesúsñapa' alla oterraneterr: —Añña ñeñth xha'nets yenamoth ñeñth attho yeñosatse'tyen ñeñthpa' e'ñe yeyoxhroth wena ñeñthña xhokma ya'sosyatene'ña Partsokop.
41007021	E'ñe yeyoxhroth wena kothaphñats ñeñth ama't mameshapa' ama kowenayaye, ñeñthpa' añ: chetapretanna'teñets thaporets, kañoresha'teñets, moetsanna'teñets,
41007022	etatsre'tyeñets, ye'chapretanna'teñets, atsrre'moeñets, shekare'tanna'teñets, ottatse'teñets, moparrñats, sasare'teñets, ommo'cheñets, otatse'teñets.
41007023	Ñeñth allowen sosya'tsañexhno ñeñthpa' yeyoxhrothka'yeña wena, ñeñthka'yeña ya'sosyatene'ña Partsokop.
41007024	Allempoñapa' awerrerr Jesús allothpa' alla xhap allampaño anets Tiro ñamha Sidón. Allempo xhap all pokollopa' ñapa' moeneñeñ e'ño'ch a'nawa xhapañ. Tharraña ama errothenoth xhapo a'nawa,
41007025	tharro'mar e'ñe allempo xhap xha e'mare'te' poesheñarr koyanesha' ñeñth achoyoreth. Poechoyorñapa' penochor ñeñthñapa' xha chorreña oneñeth. Ñeñthña koyanesha' wapapa' rromosa Jesús pa'rrphoth.
41007026	Ñeñthña koyanesharpa' ama judioneshayaye, ñapa' po'poñ acheñ ñeñth sirofenicio'marnesha'. All rromosa Jesús pa'rrphothpa' ateth otos: —Nepapare, pekexhpatataye'chapon nechoyor oneñeth.
41007027	Jesúsñapa' ateth toma'ntatana acheñenesha' ñeñth ama judioneshayaye ñeñtho'marña ateth och: —Ñanomcha' ya yakñethar ya'yeta' tharro'mar ama pokteyaye o'ch yeprratampes yakñethar poerrar o'ch yewapore'tampes allo'tsen ochek o'ch rre' ñamha ochek.
41007028	Koyanesha'ñapa' ateth otererr: —Ama't atteñ nepapareshacha' tharraña ama't ochekpa'xho'ña rra'yenan cheshanesha' poerrar ñeñth a'shore'tatyenet po'mesaphnaxho.
41007029	Allempoña Jesúspa' ateth otererr: —E'ñe pokte' ateth pe'ñorena; e'ñepa't phame'ñenna. Ñeñtho'mar the'pa' o'ch awerreph e'ñe peñmañesha', the'ña oneñethpa' o' kexhpa'nerrnaph pechoyor.
41007030	Allempoña koyanesha'pa' awerr pa'pakllo, o' xherrpa' alla entwerran poechoyor alla phanena e'ñe kowen po'mayo, oneñethñapa' o' kexhpa'ner.
41007031	Allempo poerrerra alloth ñeñth allampañoth Tiroth, arr oñemwanom anetso Sidón alloth ñamha po'poñ anetso Decapoliso'mar. Atthoña o' alla awerr sa'poneth all Galileyaso.
41007032	O' xherr allpa' wapaterrñañeterr poesheñarr yakma ñeñthñapa' paket ñamha ama e'ñeye' kowenaye' eñeno. Ñeñthña wapate'pa' ateth otosan Jesús: —Añekopka' newapateñ o'ch pha'phlle' phototh atthoch korrerra.
41007033	Jesúsñapa' allentha anemh ñapoeth a'yeneth, allñapa' esho'tosan potaph paket poeto; ñamha o' senmare'pa' o' alla a'phllerrñañer ñamha poeñeñ.
41007034	Allempoña Jesús kowa' enonethpa' enara. Allempoñapa' ateth ot e'ñe ña po'ñoño: —Efata —ñeñth yoten yeñoño: Pota'nerrepa' pet allochñapa' o'ch pe'moerra e'ñe kowen.
41007035	E'ñe otwe'pa' xha pota'nerrets poetpa' e'ñe kowen e'moerra. Ama't ñeñth echarrtatene' poeñeñpa' o' a'rroyer xha eñorerrtsa e'ñe kowen.
41007036	Jesúsñapa' ateth otanet: —The'pa' amach esesha' sotaphsa'tatsto ama't e'ñe poesheñarra. Ama't ateth otanetañ elloña ñetpa' a'methare'teñet.
41007037	Allñapa' atarr nanak kowanrrorteñet, ateth otyenet: —Jesúspa' atarro'trra kowenña ñeñth allowen ateth es pha'yen. Ama't paketnesha'pa' xhokma e'ñe kowen e'matwenanet. Ama't ñamha opananeshaxhnopa' xhokma e'ñe kowen eñoratyenanet.
41008001	Allempoña po'pocheño shonterrerr acheñenesha' Jesúsesho. Allempopa'xho'ña ama eñalle ñeñthcha' rret. Ñeñtho'mar Jesúspa' agotan poeyochresha'pa' ateth otapanet:
41008002	—Napa' xha atarr nemoereña allowen acheñenesha' ñeñth shontetsa arr. O' ma'pamtoset nesho ama eñallmeñeto ñeñthcha' rret.
41008003	Ama pokteye' nenteñe o'ch awanerret e'ñe pa'chporrñesha' the't ama a'ñshe'mterreto thoño tharro'mar patanta'tetspa' atarr bhaxhayoth wapyenet.
41008004	Poeyochresha'ñapa' ateth ochet: —Errawachka'ye yentña rreñetsthe' ñeñthcha' yerrach shonte' acheñ arrpa' amayaka'ye.
41008005	Jesúsñapa' ateth oterraneterr: —Sapa' ¿errpona't sechenña pan? Ñetñapa' ateth otereterr: —E'ñeka'ye kanxhrra yechen.
41008006	Allempoñapa' otan acheñenesha': —The'pa' sanorrxha'tyes patso. Allñapa' agapan ñeñth kanxherr pan. Agapwepa' o' parasyoso'tenanerr Pompor allothñapa' o' shota'tan pan, apanatyesan poeyochresha'. Ñetñapa' o' epatyeset ñamet allowen acheñenesha' e'ñe epa'wet.
41008007	Apwanet panpa' eñall ñamha pathe'tets kakathollesha'. Jesúsñapa' alla parasyoso'tamperranerr ñamha kakathollesha' allempoñapa' oterranerr poeyochresha': —Sepatyerraneterr ñamha kakathollesha'.
41008008	Allempoñapa' o' rrallme'chet allowenet, e'ñe yetrra'twawet. O' e'ñe yetwawetpa' xha a'pchatyeset ñeñthñapa' a'yapaxherret. Ñeñthña a'yapaxherretpa' xhepa'tcha' chorrats kanxherr kañther e'ñe thamo'yare'.
41008009	Ñeñth rrallme'chats atarr aton acheñenesha' ñato' allo'tsenthe' pa'tatsoch mil acheñenesha'. Allempoña Jesúspa' so'tnerran acheñenesha'pa' awerr,
41008010	a'tapos noñtho poeyochreshowen awamphset o'ch awanmoet anetso ñeñth pa'so'cheñ Dalmanuta.
41008011	Allempoña Jesúspa' waxherrñañerr ñamha fariseonesha' awo'ch otnare'chet Jesús. Ñetñapa' xha moeneñet o'ch topachet Jesús. Ñeñtho'marña ateth otoset: —Yapa' añka'ye yemnen o'ch pegatapoey pepartsoña entoth allochñapa' atthoch yeñotoseph po'ñoxh phapa' Parets Poechemereph.
41008012	Jesúsñapa' allentha enara xha moene' po'poñ entanet poeyoxhro ñeñtho'marña ateth otanet: —Eso'marthe'ka'ye acheñenesha' ñeñth korra'yetsa the' ñetñapa' aña atarr e'nenet o'ch norrtatanet nepartsoña entoth. Po'ñoxhka'ye na the'pa' o'ch notas, ama't koñe'tha amach es negataneto.
41008013	Allempoña Jesús sowanerranetpa' a'tapwerr noñthopa' awampes, pechaterra yomhta'n.
41008014	Poeyochresha'ñapa' xha poesnomoet o'ch anmoet pokrramh, noñthopa' ama es eñalle ñeñthcha' rret, e'ñe pathrra pan eñall.
41008015	Jesúsñapa' alla toma'ntaterraneterr, ñeñthñapa' ateth otanet: —E'ñech señota ñato't semeñe'teña'ña fariseonesha' ama't ñamha Herodes po'chaser allo tsetenet pan.
41008016	Ñetña kothape'chyesetpa' ateth otanna'tyeset: —Amaka'ye yechenoña pan ñeñtho'marthe'ka'yeña oteney año'ch yemeñe'tatscheña fariseonesha' po'chaser.
41008017	Jesúsña allempo eñotanet ateth kothape'chyenet ñañapa' ateth oterraneterr: —Eso'mare't sellkëñesha' sotanna'tyena año' eñalle ñeñthcha' serra'. ¿Ama't señoteñe? ¿Ama't xhennasoña seyoxhro? Theme'ttsena't se'charrtatenña seyoxher.
41008018	Sapa' ama't akllo'yetheseñpa' xhaka'ye sottena ñerra'mrrathe' ama senteno. Ama't etatheseñpa' xhaka'ye sottena ñerra'mrrathe' ama se'moeno. Ama't mameshapa' are'tña es seyerpoeno.
41008019	Ñewa, awaña allempo neshota't amnar pan e'ñeka'ye epa'wa amnaroch mil yakmanesha'. Ellopa' ¿errpona'tña sapxha'werrña ñeñth ashota'tyesareth allempo e'ñe seyetwa? ¿Errpona'tña kañther se'chorrerr? Ñetñapa' ateth ochet: —Xharra'ka'ye poechena epa kañther.
41008020	—Ñamha allempo neshota't kanxherr pan pa'tatsoch mil acheñ ñeñth rre' ¿errpona'tña sapxherrerrña ñeñth ashota'tyesareth allempo e'ñe seyetwerrerr? ¿Errpona'tña kañther se'chorrerrerr? Ñetña ateth ochet: —Kanxherrka'ye kañther ye'chorrerrerrña allempo.
41008021	Jesúsñapa' alla oterraneterr: —The'ñapa' ¿ama'tña o' xhaponasoña seyoxhro? Ñeñth neñotatenes ñeñthpa' ama serrarekpaye' notenso.
41008022	Allempoña xhaxha'tet anetso Betsaido, allñapa' wapaterrñañeterr aporo'yeth, ñeñthpa' ateth otoset Jesús: —Añekopka'ye yewapateñña o'ch pha'phllaklle'chaph atthoch pekwater.
41008023	Allempoña Jesúspa' echa'nman aporo'yeth potothpa' anemh a'yeneth all ama eñalle pokoll. Allñapa' a'yaklle'chos pa'snemo, atthoña a'phllaklle'chos, allñapa' ateth och: —¿Ama't koñe'thapa' ama't o' pento?
41008024	Aporo'yethña kowa'yestsapa' allentha otan Jesús: —O'ka'ye nent acheñ alla chopeñen tharraña e'ñe ateth nentyenanet ñerra'mrrathe' tsach thomxha'tyets.
41008025	Jesúsñapa' alla a'phllaklle'chererr, aporo'yethñapa' kowa'yerrtserrpa' xhepa'tcha' e'ñe kowenterrtsaña pa'klle'. E'ñe kowen es entyeswawerr allowen.
41008026	Allempoña Jesúspa' ateth och: —The'ña ñerra'm o'ch awerreph pepakllopa' tharraña amach phoñmatsterroña anetso'mar, allochñapa' amach esesha' photaphsa'tatsetnerro ama't e'ñe poesheñarra.
41008027	Allempoña awerrerr Jesús poeyochreshowen. Arr sechenet all oteñet Cesarea ñeñthara Filipo allcha' chopeñe'chyeneta' all anetso'mar. Allña thoñopa' a'phtho'tnoman poeyochresha' ñeñthpa' ateth otnomanet: —¿Errothena't otyenenña allowen acheñenesha', napa' eseshanthe'?
41008028	Ñetñapa' ateth otyeset: —Patantarr acheñenesha'pa' atethka'ye otyenpet phapa' Juanañpho'the' ñeñthepho' apatañtatse'th Yomporekop. Po'potantaññapa' ateth otyenpet phapa' Elíasopho'the'; po'potantaññapa' ateth otyenpet phapa' añepho'the' po'psheñeñ ñeñth a'mhtaye'th Yompor po'ñoñ awath.
41008029	Allempoñapa' alla a'phtho'terraneterr: —Sañapa' ¿errothena'tña sotenenña sa? Pedroña eñoratsapa' ateth och: —Phapa' ñeñthephka'ye Cristotosets.
41008030	Allempoñapa' otan poeyochresha': —Amach esesha' sotaphsa'tatsto ama't poesheñarra napa' na ñeñthen Cristotets.
41008031	Jesúsña e'ñe allempotheñpa' mothetnomh eñotatyesnomoe' poeyochresha' ñeñth ateth anareth ñokop, ñeñthpa' ateth otanet: —Na Ñeñthen Acheñetosetspa' ateth anareth nokop, nanakcha' na'moeroxhtatarethterra. Amach esesha' pokteye' nenterraye —ama't ñeñth pompornesha' pen judionesha', ama't ñeñth pa'mhcha'tarether pen judionesha' po'kornaneshar, ama't ñamha ñeñth etsotayenayeñ ñoñets ñeñth ateth anareth judioneshakop— ama't ñetpa' amach eseshaye' neyemterraye. Atthochña napa' moetsataterrnetcha'. Tharraña poma'pamtañoch o'ch alla netanterra.
41008032	Ñeñthpa' e'ñe eñotoxhen otnomanet ñapa' atethcha' apharethterra. Pedroñapa' allentha anemh a'yenethpa' allñapa' ateth otos: —Arepa'ch Partseshacha' attheye' perrpeto ama't errponaña.
41008033	Jesúsñapa' alla poerraperra kowos poeyochresheshoneth allñapa' ateth otan Pedro: —Orraph a'yo neshoth oneñethe; phapa' amaka'ye Yomporeye' ateth phokthape'chatenaye; ñeñthpa' acheñarramche' pokthaphña.
41008034	Allempoña Jesúspa' agotan acheñenesha' ñamha poeyochresha' ñeñthpa' ateth otanet: —Ñerra'm esesha' moenene' o'ch kotherrnet na e'ñe po'ñoxh atthoch neyochresha' neperranet añ poktetsa sowanmoetepa'ña ñeñth ateth moenenet e'ñe ñokpoeta ama't e'ñe pokrreñowenet. Atthochña ñetpa' o'ch e'ñe toma'nteret ñeñth chechnene' po'korsoch allcha' moeroxhtet ñamet. Atthochña kotherrnet e'ñe po'ñoxh.
41008035	Tharro'mar ñerra'm esesha' e'ñe aña moenenet o'ch korrenet atomat atthoch e'ñe koshenet arr patsro, ñetñapa' xhach a'chenkatet ñañeñeta. Tharraña ñerra'm esesha' e'ñe pokte' entene' o'ch es sowanerret e'ñe pokrreñowenet nokop atthoch epatwerret kowen ñoñets ñeñthpa' alloch sekeshperra, ñeñthña acheñerpa' ñañapa' korretsach e'ñe kowen thayotheñ errponañowen.
41008036	Ama't errponenapharen esokmañen es yeyoratsetyes ora allpon ñeñth yentyen añe patsro, tharraña ñerra'm ñeñthach e'ñe ya'chenkaterre' yekamkëñowen, ñeñthñapa' ama't koñe'thapa' amach es sherberrye. Tharro'mar ama eñalle po'poñ ñeñth atarr sherbets, añña atarr nanak sherbets ñeñthcha' a'keshphaterre' yekamkëñ.
41008037	Tharro'mar yokoppa' ama es eñalle ñeñthcha' yepomoerr alloch alla yerañtherra yekamkëñ.
41008038	Tharraña ñerra'm erra'tsencha' nepenkënaya na the', neñoñpa'xho'ña xha apenkoxhen entennanet, napa'xho'ña nepenka'werranetcha' esempoch nowerra. Shonte' acheñenesha' ñeñth korra'yetsa the' arr patsro ñetñapa' atarr ochñatheneshet tharro'mar ñetpa' po'poña po'yomporer pha'yenet. Tharraña ñerra'm esesha'ch poepenkëñothetan na amach a'methenneto all, ñeñthña acheñerpa' napa'xho'ña xhach nepenka'wera ñerra'm esempoch nowerra. Po'ñoxh napa' Ñeñthen Acheñetosetspa' nowerrach e'ñe Nompor po'kowenñoth epan ñamha po'mhllañotheñnaneshar ñeñth e'ñe thorra'yetsa Partsokop.
41009001	Allempoña Jesúspa' alla oterraneterr: —Po'ñoxhka'ye the'pa' o'ch notas, patanta'ttsos ñeñthes arro'tsa'yenes the'ña ama't ama serromwena'pa' o'ch senterrñañ Yompor po'kowenña attho atarrcha' ayochreshathterra ña e'ñe po'wamenkoth.
41009002	Allempo pechapmaterrerr, Jesúsñapa' awanerranerr poeyochresha'; añ anem Pedro ñamha Jacobo ñamha Juan. Ñetpa' arr anmanet atarr aspentho e'ñe ñapthochayet all aspentho. Allña Jesúspa' machayothepa'tcha' e'ñe po'poñetamphsosanet.
41009003	Pa'shtampa' xha popta atarr nanak wallama'th. Arr patsropa' ama eñalle alloch ya'wallama'thtat yeshtam ateth ñerra'm ña pa'shtam atarr wallama'tho poptena.
41009004	Allñapa' machayothepa'tcha' orrtanet Elías ñamha Moisés. Ñetñapa' alla serrpare'toset epoet Jesús.
41009005	Pedroña eñoratsapa' ateth otan Jesús: —Atarrwaka'ye Maestrocha' koweno'tseneythe' arr. Ama't pokte' penteñe yapa' o'ch yathomatonas ma'ppawa kërpachet, poepawarrpa' phokopcha' po'ppaweñpa' Moisésokopcha', po'ppaweñpa' Elíasokopcha'.
41009006	Ñewa, Pedroña poeyorñoth attha moene' otatse't, ama eñoche errothencha' ot.
41009007	Allempo eñorena Pedropa' xha orrtosawet os ñeñth atarr kowen poptetsa xhepa'tcha' a'pomamphsosanet. Xha e'morrtostsa ñoñets osoth; ñeñthña ñoñetspa' Yompor otosawet; ñeñthpa' ateth ot: —Añmapa' ñeñth no Nechemer ñeñth atarr nemoerena, ñeñthcha'ña e'ñe kowen se'mhñoterr.
41009008	Allempoña o' kowa'yerretpa' arepa'tcha' eseshaye' enterreto, ñaptha enteret Jesús.
41009009	Allempo onaxherret aspenthoth Jesúsñapa' ateth otnerranet: —The'pa' amach esesha' sotaphsa'tatsto ama't e'ñe poesheñarra ñeñth ateth o' sentwa. Tharrempowach allempoch netanterra na rromoth na Ñeñthen Acheñetosets, allempochña seserrpare'taterña allowen acheñenesha'.
41009010	Ñetña ateth otanet Jesúspa' atethxho' pet, ama a'metheññañeto po'ñoñ. Tharraña ñetñapa' attha a'phtho'tanna'tyesnerret: —Ta'm ¿esthe'ña oteneyña Jesús o'ch tanterra rromoth?
41009011	Allempoña poeyochresha' ateth otnerret: —¿Eso'mare'tña otenña ñeñth atarr etsotene' ñoñets ñeñth ateth anareth, Elíaso'ch ñanom werrtsa?
41009012	Ñañapa' ateth otnerraneterr: —Elías po'ñoxhpa' ñachka'yeña werrtsa ñanom, ñapa' e'ñechka'ye a'kowentatwer ora allowen. Tharraña sapa' ama't señotenoña ñamha ñeñth ateth anareth kellko e'ñe nokop. Ñeñth allpa' atethka' oten na Ñeñthen Acheñetosets atarrcha' na'moeroxhtatarethterra, atarrcha' tsena'terrnet.
41009013	Tharraña napa' o'ch notas, Elíaspa' o'ka'ye wapwerrañ arr, ñeñthapa' xhaña errothwanen phapoeret ñeñth ateth moena'yenet ñet. Atthoka'yeña etsoterraña ñamha ñeñth ateth anareth kellko ñokop.
41009014	Allempoña xhaxherret allo'tsa'yen poeyochresha' allñapa' alla entwereterr shonte' acheñenesha' ñeñth emchorrenaya po'potantañ poeyochresha'. Ñeñthña etsotayenayeñ ñoñets ñeñth ateth anarethpa' alla entwerraneterr all es otnare'teññañet poeyochresha'.
41009015	Allempoña entapoer allowen acheñenesha'pa' xha atarr kowanrrortapoeret, matrra'tet ñeshopa' womhcha'tapoeret.
41009016	Jesúsñapa' allentha otwerranet: —Sapa' ¿errothena'tña sotanna'tyena?
41009017	Poesheñarrña ñeñth allo'tsenpa' ñañapa' ateth otaph: —Maestrocha' napa' o'ka'ye nowapatonapeñña nechemer, xhaka'ye chorreña oneñeth xha opanatateñ.
41009018	Ñerra'm errotheno rremoeñpa' xhachka'ye ata'tateñ patso, xhach amtan pa'po'pa' o'ch rraso'tan pa's, o'ch e'ñe echarrta. O' notwosnaphña peyochresha' o'ch kexhpateret oneñeth ñeshothpa' tharraña ñetpa' amaka'ye eshkaye' kexhpateñeto.
41009019	Jesúsñapa' ateth otanet: —Sa ñeñthes acheñres ama't mameshapa' ama ayemtenaye' sentpenno. O' allponmatwanen allo'tsenen arr patsro, napa' attha atarr na'wantennas, attha nekwenes ñato' atthothpa' o'ch same'ñerrna. Allempoñapa' ateth otanet: —Ama'tpa' sanmonka'ye chesha' arr.
41009020	Allempoña anmoñet chesha'pa' oneñethñapa' entosan Jesúspa' xhepa'tcha' othatosanña chesha'pa' alla ata patso, xha pomero'ta, amtan ñamha pa'po'.
41009021	Jesúsñapa' allentha otoñ pompor: —¿Esempotheñe'tña ateth perra? Ñañapa' ateth och: —Cheshotheñka'ye ateth perra.
41009022	O'the' epaye' ata'tater ama't tso ama't ñamha oño atthoch moetsereñ. Phaña the'pa' ñerra'm errothenothpa' e'ñe pemoereñoth pebensamphsaye'cherrnan nechemer allochñapa' atthoch metwer attho moeroxhtena.
41009023	Jesúsñapa' ateth och: —Ñerra'm na peyemtena amaka'ye eñalleña ñeñth thorrapo' añekop ñeñth e'ñe neyemtenaya na.
41009024	Allempoña ñeñth pompor pen chesha'pa' rranapa' ateth otererr: —Napa' neyemtenphañka'ye, the'ñapa' peyenpa'n Ayochreshathe atthoch neyemterrpha e'ñe poktakma.
41009025	Allempoña Jesúspa' entapan shonte' acheñenesha' ñeñth mataxhetsa ñeshoneth, ñañapa' allentha otan oneñeth: —Pha oneñethe, opanatatañeph, a'paketatañeph, the'ñapa' o'ch notaph: Pekexhpa'ner cheshachor e'ñe thayekma, ama't errponaña amach alla pechorrere'the.
41009026	E'ñe otwe' ateth oneñethñapa' xhepa'tcha' rrana'nmatsa, alla othatnerranerr cheshachorpa' xho kexhpa'nmoe' o' awerr. Cheshachorpa' ama pelleno xha otta ñerra'mrrathe' o' rroma. Acheñenesha'ñapa' ateth otyes: —Po'ñoxh the'pa' o'ka'ye rroma.
41009027	Jesúsñapa' allentha chete' potothpa' o' tantach, chesha'ñapa' xha therrets e'ñe kowen.
41009028	Allempoña Jesúspa' awerr poeyochreshowen, o' be'thosxha'twerret pokollo, allpa' e'ñe ñapthochayet, poeyochresha'ñapa' allentha otweret Jesús: —Yapa' ¿eso'mare'tña ama eshkaye' yekexhpatatereña oneñeth?
41009029	Ñañapa' ateth otanet: —Ñeñth ateth oneñethpa' amach errothenoth yekexhpatatereña e'ñe attha. Xhochña yema'yochena ñamha yema'yoxhreñoth ama't yerrarpa' o'ch yekexhpoe' mame'. Atthothcha'ña yekexhpataterña oneñeth ñeñth ateth.
41009030	Awanerreterr allothpa' arr oñemwanerret Galileo'mar. Jesúsñapa' moeneñeñ a'nawotho'ch metañ
41009031	tharro'mar ñapa' moeneñ o'ch yexhatnoman poeyochresha'. Ñeñthpa' ateth otnomanet: —Na Ñeñthen Acheñetosetspa' pomataterrnetcha' atthochña errothwanencha' perrnet. Attheñapa' o'ch moetsataterrnet tharraña poma'pamtañoñapa' o'ch alla netanterra.
41009032	Ñeñthña ñoñets ñetñapa' ama't poesheñarrothetapa' ama eseshaye' eñotenaye' enteñeto ñeñtho'marña ama a'phtho'tenaye' enteñeto.
41009033	Allempoña xhaxha'tet ñamha Capernaumo. Allempoña xhapoet pokollo Jesúsñapa' otanet: —Sapa', ¿eso't sotanna'tyesnenaña ñorra' thoño?
41009034	Ñetñapa' ama eseshaye' anapoenaye' entaye tharro'mar ñetpa' añka'ye otanna'tyesnenetña thoño: —Yapa' erra'tsenotheythe'ñaka'yeña ñeñthey atarr sherbets, ñeñthey atarr amhcha'tarethoyen enteney acheñenesha'.
41009035	Jesúsñapa' all anorrospa' allentha xhore'tan allowen poeyochreshaxhnopa' ateth otanet: —Ñerra'm erra'tsenothes ñeñthes atarr amhcha'tarethoyen entetsañ, ñeñthes acheñres sokoppa' añ poktetsa o'ch ateth senterra ñerra'm ama esoshe'mayayso ñeñth ateth pena ñeñth attha atarr tarwasets po'potantañekop, ama't ñamha allowenakop.
41009036	Jesúsñapa' cheshatholla xhore'tpa' thomach e'ñe alla, allentha enachpa' ateth otanet:
41009037	—Erra'tsenothes sa ñerra'm e'ñe kowen sagëñ ama't ñeñth ama asherbenaye' entyeneto ateth ñerra'm añ cheshatholl tharro'mar sapa' na same'ñena, na'naña e'ñe kowen sagën. Elloña ñamha erra'tsenothes sa ñeñthes nagëne' na, ama e'ñe napthocheye' sagëno, añe'naña sagënnan Nompor ñeñth nellsensene'.
41009038	Allempoña poeyochresha' ñeñth Juanpa' ateth otan Jesús: —Maestro, ya awañapa' ateth yeñch poesheñarr yakma ñeñth kexhpatene' oneñeth. E'ñe poexhore'teñotheph pha peso'chñopa' kexhpatan oneñeth. Yañapa' ama pokteye' yeñche tharro'mar ñapa' ama parroye' yeyemteno. Ñeñtho'marña yapa' ateth yoch: —Amach ateth pephatsto.
41009039	Jesúsñapa' ateth ot: —Sapa' amachka'ye sepatare'tatsche tharro'mar ñerra'm erra'tsencha' orrtate' partsoteñets e'ñe na neso'chño, ñeñthña acheñer tsapathonethpa' amachka'ye moenere alla o'ch achmhare'terren.
41009040	Ñamha ñerra'm ama xho epatare'tenye yamha, ñeñthña po'ñoxhpa' e'ñeka'ye parrokma yeyenpannena.
41009041	Po'ñoxhka'ye notenes: Ama't erra'tsena acheñer ñeñthcha' sapoe' ama't koñe'tha oñ tharro'mar sapa' e'ñe na neyochresha' nepenes, ñeñthña acheñerpa' xhokmach atsa'tarethterra ñeñthcha' atarr koshaterre' ña.
41009042	‘Ama't erra'tsena ñeñth ama pommo'cheñotheye' ame'ñenno ateth ñerra'm cheshatholl ñeñth ama eñotenana' o'ch ommo'chena, tharraña ñerra'm esesha'ña po'psheñeñ o'ch ateth phatach ñeñth ama pokteye' enteno Yompor, ñeñthña acheñerpa' atarrcha' yoroxheno'tsen tharro'mar ñapa' aña o'patenaya koñcheñets ñeñth atarr womenk. Ama't ñokoppa' ama tama yoroxhenayayñe ñerra'm ama ateth phatenana' po'psheñeñ, e'ñech allorokma xharachetañ mapoe' añekmoen pa'xhnopho allpon ñerra'm poetse'tamets o'ch wapore'chet oño epo allcha' ño'shach mapoe'.
41009043	-
41009048	Ñamha o'ch noterrserr: Ñerra'm sechets phatyenes ñeñth ama pokteye' enteno Yompor ateth ñerra'm sot, setak, seklle', añ poktetsa o'ch sekexhpoerr ñeñth xhokma ateth phatse'tatyenes sechets. Ñeñthpa' e'ñe ateth ñerra'mrrathe' e'ñe allorokma o' sepecherr sot, setak, o' serrotherr seklle', o'ch sewapore'ter. Añ kowen sokop ama't e'ñe sepo'yotateñoth korretsasach thayotheñ errponowañen. Añña ama kowenayaye sokop esempowañenpa' e'ñech ora epo'mar sotpa' o'ch sexherr koñcha'poetso all parraren tso' ñeñth ama emaya'pawoyaye. Allpa' ama't poeñmochapa' ama rromoeno; tso'pa'xho'ña ñeñth allo'tsenpa' ama amayaño ama't errponaña. Ñamha añ kowen sokop ama't e'ñe setkothpa' sepshemhtatkëñoth korretsasach thayotheñ errponowañen. Añña ama kowenayaye sokop esempowañenpa' e'ñech ora epo'mar setakpa' o'ch wapore'terrset koñcha'poetso all parraren tso' ñeñth ama emaya'pawoyaye. Allpa' ama't poeñmochapa' ama rromoeno; tso'pa'xho'ña ñeñth allo'tsenpa' ama amayaño ama't errponaña. Ñamha añ kowen sokop ama't seklloyoth sepshemhtakllo'yeñoth o'ch sexherr all amhcha'tarethtena Yompor. Añña ama kowenayaye sokop esempowañenpa' e'ñech ora epo'mar seklle'pa' o'ch wapore'terrset koñcha'poetso all parraren tso'. Allpa' ama't poeñmochapa' ama rromoeno; tso'pa'xho'ña ñeñth allo'tsenpa' ama amayaño ama't errponaña.
41009049	Ñeñthña Jesúspa' ateth toma'ntaterraneterr: —Allowen ñeñthcha' kowenterrtsapa' añcha'ka'ye a'kowentatene' tso'; ñamha allowen ayarraxhno ñeñth amtsarethtetsa Yomporekoppa' añka'yeña a'kowentatene' pos.
41009050	Ñewa, yapa' yeñoteñ pospa' atarr kowen sherbeney. Tharraña ñerra'm posña po'poserrteña wañerretspa' yapa' amathe' erroth yepe o'ch alla ya'poserrtater atthoch alla sherberrey. Sapa' e'ñepa'chña kowen sesherbhannena e'ñech atthes ñerra'm pospa' atarrcha' sherbeney. Atthochña e'ñe kowen sentannena e'ñech moecheth seyxha'yena.
41010001	Allempoña Jesúspa' err Capernaumothpa' awerr anetso Judeo ñamha arre'na sen Jordanas yomhta'n. Allñapa' alla shonterrñañerr acheñenesha', ñañapa' yexhaterraneterr Yompor po'ñoñ ñeñth xhokma atthekma penanet.
41010002	Allñapa' o' alla waxherrñañerr ñamha fariseonesha'. Ñetñapa' aña atarr e'nenet e'ñe poeshkëñothet po'ñoñothetpa' o'ch eñorachet ñeñth ama kowenayaye. Ñeñtho'marña ñetpa' ateth otoset: —Ta'm ¿pokte'the' o'ch yeser yethapor?
41010003	Ñañapa' ateth otapanet: —Sapa' ¿ama't señotenoña Moisés po'ñoñ ñeñth ateth nonase'th?
41010004	Ñetñapa' ateth ochet: —Moisés po'ñoñpa' atethka'ye oten, xhoch yekellkoñ yethapor papell ñeñthcha' yaph allempochña yeser.
41010005	Jesúsñapa' ateth otanet: —Tharraña sa seyoxhropa' xhokmaka'ye po'poñ sentwena ñeñtho'marka'yeña Moiséspa' ateth kellkonase'th atthoch sese' sethapor.
41010006	Ama't ateth moenataseñpa' tharraña Yomporpa' e'ñe awathotheñ allempotheñ es yexhkatyes “allempo yexhkatan ñamha asheñorr, yexhkatan ñamha peno.”
41010007	Allempo Yomporpa' ateth ot: “Ñeñtho'marña yakmapa' ñerra'm esempoch sena'ta, koyanesha'pa' o'ch echan poerrollar, añ pokte' o'wañcha' tama yemteñet pamo'mte' allochñapa' yakmapa' atthochña e'ñe parrokmat epoet poethapor.
41010008	Atthoña epsheño'maretpa' e'ñech pathrra po'chets penet.” Atthothcha'ña o'wañcha' poesheña'tetstet, allochñapa' o'ch e'ñe poesheñarratet.
41010009	Ñeñth attho Parets e'ñe pathrratatan yakma epoet poethapor amach xha ellopa' alla sannerreto.
41010010	Allempo xhaxherret pokollo, allña poeyochresha'pa' ateth otweret: —¿Errothenthe'ña ñeñth ateth photen ñorra' año' asanna'tpawo?
41010011	Ñañapa' oterraneterr: —Ñerra'm esesha' serre' poethapor o'ch alla yorerran po'psheñeñ ñeñthcha' poethapor perr, ñeñthña yakmarpa' xhachka'ye ochña'tamperrana poethaporeshe'mañ. Ñeñthpa' ama pokteye' enteñe Yompor.
41010012	Ñamha koyanesha' ñerra'm serran poerrollar o'ch yorer po'psheñeñ yakma ñeñthcha' poerrollar perr, ñeñthña koyanesharpa' xhachka'ye ochña'tamperrana ñamha poerrollareshe'mañ. Ñeñthpa'xho'ña ama't mameshapa' ama pokteye' enteñe Yompor.
41010013	Allempoñapa' waxha'tachet ñamha shonte' cheshathollesha' Jesúsesho. Ñetpa' añekopña waxha'tachet o'ch a'phlla'yesapanet Jesús. Jesúsña poeyochresha' allempo entapan ñeñth waxha'tate' cheshaneshaxhno ñetñapa' ama pokteye' eñcheto o'ch anmoset cheshathollesha' Jesúsesho ñeñtho'marña ama amnatarethtapoeto.
41010014	Tharraña Jesúsña allempo entan poeyochresha' xha epatare'tapan cheshathollesha', ñañapa' ama't mameshapa' ama pokteye' entaneto. Ñañapa' ateth otanet: —Pokte'ñaxho' semnachñaka'yeña cheshanesha' onosetepa' e'ñe nesho. Amachka'ye xha sepatare'tatstapaneto tharro'mar allowen ñeñth atarr neyemtenaya na ateth ñerra'mrrathe' cheshatholl, ñetcha' o'patenetña Yompor po'kowenña ñeñth attho ayochreshathtena ña.
41010015	Po'ñoxhpa' o'ch notas, ñerra'm esesha' ama e'ñeye' poeyemteñotheye' agëññañeto Yompor po'kowenña amach ateth perreto ñerra'm cheshatholl e'ñech yemtenana ñeñth kowampene', ñetñapa' amach o'patenetoña Yompor po'kowenña attho atarr ayochreshathtena ña.
41010016	Allempoña Jesúspa' a'xhono'tyesapan cheshanesha'pa' allña a'phlla'yesapanetña e'ñe ña pototh atthoña bensare'tamphsapanet.
41010017	Allempoña Jesúspa' o'ch awenñerr alleneth sechena. Allenthepa'tcha' wapa'moena poesheñarr yakma e'ñe matenakma wapa. Alla konkorpana'tosana Jesúspa' ateth otos: —Maestro, phapa' atarr kowen acheñreph, the'pa' o'ch photapoen ¿errothena'tcha' nephaña na ñeñth e'ñe kowen atthochña napa' korretsanach e'ñe thayotheñ ama't errponañowen?
41010018	Jesúsñapa' ateth otaph: Eso'mare't photenenña napa' atarro' kowen acheñren. Arr arromñathenesha' ama't e'ñe poesheñarrapa' ama eñalleña ñeñth e'ñe kowen acheñer. Ñapthaña Yompor ñeñth e'ñe po'ñoxh kowen.
41010019	Phapa' e'ñe peñotwen Yompor po'ñoñ all oteney ñeñthcha' ateth yepena e'ñe kowen, ñeñth ateth oteney: “Amach yechtapretyesatsto thaporets, amach yemtsanna'tatsto, amach yetyesatsto, amach yetoma'tamphsatsche yamo'ts e'ñe attha, yeshkëñothpa' amach es yeprratamphsatsche po'psheñeñ, ñamha yemorrenteñothpa' yemhcha'na'chcha' yompor ñamha yachor.”
41010020	Ñeñthña a'phtho'tene'pa' ateth otererr: —Maestrocha' napa' e'ñeka'ye cheshotheñ ora añexhnopa' e'ñeka'ye netsotweñ.
41010021	Jesúsña e'ñe poemorrenteñoth kowe'pa' ateth otererr: —Eñallmeñka'ye patherr ñeñth pepalltena ñeñth ama attheye' pepeno. The'pa' añcha'ña ateth pepha o'ch awerreph o'ch pepomwerr ora allpon ñeñth pechyen o'ch phapa'yera' wokchañneshaxhno ñeñth atarr es pallta'yetsa, atthochña phapa' pecherrcha' ñeñth atarr nanak sherbets Yompor poe'ntaño. Allempochña pewerrapa' o'ch phoktherren atthoch e'ñe neyochresha' neperreph e'ñe poktakma.
41010022	O'ña e'mwan ñeñth ateth och Jesúspa' ñañapa' xha atarr nanak lleka tharro'mar ñapa' shonte' esokmañen echyen. Ñeñtho'marña e'ñe poellkëñesha' awerr.
41010023	Allempoña Jesúspa' kowa'yesanetpa' ateth otan poeyochresha': —Ñeñth atarr ekhllayorethpa' atarrka'ye nanak echarr atthoch agapoñet Yompor po'kowenña ñeñth attho ayochreshathtena ña.
41010024	Poeyochresha'ñapa' xha moene' yore'tanet ñeñth ateth otenanet. Jesúsñapa' alla oterraneterr: —Nechemerneshacha' o'ch notas: Añ acheñer ñeñth añach e'ñe yemtena ñeñth allpon echyen arr patsro ñeñthña acheñerpa' atarrka'ye nanak echarr o'ch agapoñet Yompor po'kowenña ñeñth attho ayochreshathtena ña.
41010025	Ñewa, ñeñthpa' atethcha' netma'ntacha. Po'ñoxh yapa' yeñoteñ berr añekmoen allpon ñerra'm wakësh atarrka'ye thorrapo' o'ch esho'tosa añethollponathollo ateth ñerra'mrrathe' akosh poetathollo. Ñeñthpa' atethka'ye penaña acheñ ñeñth ekhllayoreth, ello atarr thorrapo' o'ch agapan ñamha Yompor po'kowenña ñeñth attho ayochreshathtena ña (tharro'mar ñetpa' ama moeneñeto o'ch sewanmoet ñeñth atarr morrentenet ñet atthoch poeyochresha' perranetañ Yompor).
41010026	Poeyochresha'ña allempo e'met Jesús ateth oten, ñetñapa' xha moene' lleka'rrtetpa' ateth otanna'tyeset: —Tharraña ñerra'm ateththe'pa' amathe' esesha' a'keshphatarethterrtso ama't poesheñarra tharro'mar yapa' yeñoteñka'ye wakëshpa' amaka' esho'tenoña aksheketo.
41010027	Allempoña Jesúspa' attha kowa'yesanetpa' ateth oterraneterr: —Sa arromñatheneshaspa' amach es errothenaye' apen senteno. Tharraña Yomporpa' ama eñalleña ñokop ñeñth atarr thorrapo' enten.
41010028	Allempoña Pedropa' ateth och: —Partseshacha' po'ñoxh yapa' o' e'ñe yeswanom ora allowen atthoch e'ñe yoktherreph.
41010029	Jesúsñapa' alla oterraneterr: —Allowen erra'tsencha' acheñer ñeñthcha' e'ñe sewanmoe' allowen ama't pa'pakllowen, ama't pa'mo'nasheñnesha' ñato' po'xhanesha' ñato' pompor, pachor ñato' poethapor, ñato' pakñethar ñato' po'patseñ atthochña napa' e'ñech kowen sherberrnet poeserrpare'teñothet kowen ñoñets alloch a'keshphatarethterra acheñenesha',
41010030	elloña ñetpa' o'ch alla agërret shonte' esokmañen ñeñth atarr kowen. Ama't allponapa'tets sewanomyesnomoet, elloña xharroch xharra'ch alla agapyerret, ama't e'ñe thayotheñ allempo korrenet arr patsro —ama't ñeñthcha' pa'pakllaxhno perret ñamha ñeñthcha' pa'mo'nasheñeshaxhno perret, ñamha ñeñthcha' po'xhaneshaxhno perret, ñamha ñeñthcha' pachorneshaxhno perret ñamha ñeñthcha' pakñetharexhno perret, ñamha ñeñthcha' po'patseñ perret. Tharraña ama'tcha' ateth aparethterretañpa' xhokmach amoeroxhtatarethterret pame'ñeñothetan na. Elloña tsapathonethña ñetñapa' agërretcha' ñeñth alloch korretsetach beñekpoen poksheñeshokmañen.
41010031	The'pa' señochepa'ch eñall shonte' acheñ ñeñth ama asherbenaye' senteno sa the' tharraña ñetña allempopa' atarrcha' asherben enterranet Yompor. Ñamha eñall shonte' acheñ ñeñth atarr asherben sentyen sa the', tharraña ñetña allempopa' amach asherbenaye' enterraneto Yompor.
41010032	Allempo awaneneterr ñamha Jerusaléñoneth, all oñenet thoño'mar Jesúsñapa' ña otetsa. Poeyochresha'ñapa' xha thoratsetyesnenet poeyoxhret, e'ñe poemhcha'nañotha kotheñ. Poeyochresha' ñeñth xharra' poechena epsheña ñeñthñapa' awanemh Jesús elloneth, allñapa' eñotaterraneterr ñeñthcha' wapoya ñokop.
41010033	Ñeñthpa' ateth otanet: —The'ña po'ñoxhpa' o'ka'ye aweney Jerusaléño. Allcha' pomataterrnet na Ñeñthen Acheñetosets. Añcha' nerrmoerre' ñeñth pa'mhcha'tarethernesha' pen allowen judionesha' po'kornaneshar ñamha ñeñth atarr etsotayenayeñ ñoñets ñeñth ateth anareth. Ñetñapa' atethcha' otyesnet na'mtsarethterrepa'to' o'ch pomoerrnet po'poñ acheñesho ñeñth ama judioneshayaye.
41010034	Ñetña poeche'tatseteñothetanpa' allcha'ña achmhare'terrnet, ashterrnetcha', a'koshare'terrnetcha' atthothcha'ña o'ch korso'tamperrnet, tharraña poma'pamtañoch alla netanterra.
41010035	Allempoñapa' ateth oteña' Jacobo ñamha Juan ñeñth Zebedeo poechemeresha' ñeñthpa' ateth otoset: —Maestrocha' yapa' añka'ye yemnen o'ch ateth pepha'y ñeñthcha' yotaph.
41010036	Ñañapa' ateth otanet: —Sapa' ¿errothena'tña semnen atethcha' nephas?
41010037	Ñetñapa' ateth otereterr: —Yapa' añka'ye yemnen the'pa' o'ch pemnatey o'ch yanorrwerr pesho pekowenño, poesheñarrotheypa' pekowenrothcha' yanorryeswerr, po'psheñeñpa' pe'chkotherothcha' anorrwerr allcha' yekowentapreterrpha.
41010038	Jesúsñapa' ateth otanet: —Sapa' amaka'ye señoteñe ñeñth po'ñoxh senamoenen. Añka'yeña senamoenen atthoch semoeroxhtapreterrna samha. Ta'm ¿e'ñethe' po'ñoxh pokte' senteñ o'ch semoeroxhterra samha tharro'mar napa' xhokmach na'moeroxhtatarethterra? Ñeñth moeroxhteñetspa' Jesúspa' ateth toma'ntatanet ñerra'mrrathe' atarr pesherr es yorren orramhtso ñamha attho yapatarethtena e'ñe ateth ñerra'mrrathe' xho' ya'mtsarethterra Yomporekop.
41010039	Ñetñapa' ateth ochet: —Yapa'xho'ña atethcha'ka'ye yepha. Ñañapa' alla oterraneterr: —Ñewa, po'ñoxhpa' sa'moeroxhtatarethterrach samha atthescha' ñerra'm na, sa'mtsarethterrach samha.
41010040	Tharraña añña atthoch sanorryeswerr nesho nekowenroth ñamha ne'chkotheroth allcha' sekowentapreterrna ñeñthpa' amaka'ye naye' semnatenaye. Añcha'ña anorryeswerrets all ñeñth e'ñe o'patatenna Nompor.
41010041	Añña po'potantañ poeyochresha' ñeñth xharrasheña allempo e'met ñeñth ateth enamoen Jacobo epoet pa'mo'nasheñ Juan, ñetñapa' ama pokteye' eñcheto xha moene' e'moñe'chet.
41010042	Allempoña Jesúspa' alla xhore'terranet allowenet ñesho ñeñthpa' ateth otanet: —Sapa' señoteñthe' ñeñth ateth pena po'poñ acheñenesha' ñeñth ama judioneshayaye. Ñet ñeñth pa'mhcha'tarether penet e'ñech pa'mhcha'noxhteñokmañen pomnaren pha'yenan allowen poeyochreshaxhno.
41010043	Sapa' arepa'chña attheye' sephanna'tatsto e'ñe sommo'cheñoth. Sokoppa' añña poktetsa. Ñerra'm erra'tsenothes atarr amhcha'tarethoyen entetsañ ñeñthes acheñres sokoppa' añ poktetsa o'ch ateth senterra ñerra'm ama esoshe'mayayso ñeñth ateth pena ñeñth attha atarr tarwasets po'potantañekop.
41010044	Ñamha ñerra'm erra'tsenothes ñeñthes moenene' o'ch atarr asherben entenset ñeñthesña acheñrespa' añ poktetsa o'ch ateth senterra ñerra'm ama esoyayso allochñapa' atthochña e'ñech kowen sethorrena po'potantañekop ama't ñamha allowenakop ateth ñerra'mrrathe' acheñ ñeñth atarr tarwasets e'ñe attha.
41010045	Ateth ñerra'm na Ñeñthen Acheñetosets, napa' ama añekpaye' newapo añe patsro allochñapa' sapa' o'ch attha atarr sesherbhapoen na ateth ñerra'mrrathe' napa' atarr amhcha'tareth sentenen. Napa' añekopña newapa allochñapa' nachña sesherbhose'ña sa, ñeñtho'marña napa' naña pomostsa nañeña o'ch nerromos sokop atthochña netsa'twerrnasa so'chñar ñeñthes shontes pa'namen acheñres. Atthochña sapa' amach sañeña rromatso so'chñarekop.
41010046	Allempoñapa' o' xhaxha'tet Jericó. Allempo meterrerr Jericóth epoet poeyochresha' ñamha shonte' acheñenesha' e'ñe allpona serreterrpa' allña e'ñe thoñetophñopa' awepa't anorros poesheñarr aporo'yeth ñeñth xhokma enamare'tets kelle. Ñeñthpa' añ pa'so'cheñ Bartimeo ñeñthpa' Timeo poechemer.
41010047	Ñañapa' eñotatoset añ wetsa Jesús ñeñth nazareto'marnesha'. Ñeñthña aporo'yethpa' allentha rranare'ch ateth otapan Jesús: —¡Pemoeraye'chnomna Jesúsocha' namha! Phapa' ñeñtheph Davidna'tareph.
41010048	Acheñenesha'ñapa' xha moene' che'ptare'tnometña aporo'yethpa' ateth otoset: —O'wa pemma. Aporo'yethñapa' ello alla rranare'terrerr ateth oterrerr: —¡Pemoeraye'chnomnañaka'ye Ayochreshathe! Phapa' ñeñtheph Davidna'tareph.
41010049	Jesúsñapa' alla thomos ateth otosan acheñenesha': —Sexhore'chñaka'ye onepa' arr. Ñetña xhore'chet aporo'yethpa' ateth ochet: —The'pa' xhopha kosherrtsa, ñapa' o'ka'ye agotoseph. Petantnoma e'ñe thayekma.
41010050	E'ñe ateth otwetpa' xha tantatsa xha a'meyanmoe' allo ka'maphna'tenapa' allentha awo' Jesúsesho.
41010051	Jesúsñapa' ateth otaph: —Phapa' ¿eso'tña pemnen ñeñthcha' ateth nephoseph? Aporo'yethñapa' ateth och: —Añka'ye Maestro nemnen o'ch pekwatnomoen atthoch o'ch kowen nenterrapa.
41010052	Jesúsñapa' alla otererr: —The'pa' awerreph e'ñe peñmañesha' tharro'mar attho atarr peyemtapna na ñeñthka'yeña o' e'ñe a'krraterreph. E'ñepa'tcha' allorokma e'ñe kowen enterra. E'ñe kowerrtsapa' xha kotha'nmoe' ñamha Jesús alleneth sen.
41011001	Attheñapa' o' xhaxha'tet allame'tets Jerusaléño. Xhapoet aspentho ñeñth pa'so'cheñ Olivopen. Allñapa' allo'tsen anets ñeñthpa' añ pa'so'cheñ Betfagé, po'poñpa'xho' allo'tsen anets ñeñthpa' añ pa'so'cheñ Betania. O'ña xhapmochet all anetso,
41011002	Jesúsñapa' ateth otnoman epsheña poeyochresha': —Sapa' o'ch sota o'ch sexhap a'yentheye' e'ñe allara anetso. Allñapa' allcha' sentos ashen rre'ptor all wankëñet; ñeñthpa' ama't poesheñarra acheñ amaka'ye monteña'. Ñeñthña ashenpa' o'ch sepyamphsospa' o'ch sanerrnan.
41011003	Ñerra'm esesha' sotapoe': “¿Eso'mare't sepyampenña ashen?” sañapa' atethcha' sotosanet: “Yepartsesharka'ye moenene'ña añ ashen. Mameshapa' o'ch alla apoerrsa'.”
41011004	Allempoña ñetpa' allentha awanmoet. O'ña xhapoet anetsopa' all entoset ashen ewankareth e'ñe opellrromhta'nothe'tsen all then e'ñe thoñoth. Ñetñapa' poeyamphsoset.
41011005	Allempoña poesheña'tets ñeñth thomxha'tyets allpa' ateth otapanet: —¿Eso't sottenña arr? ¿Eso'mare'tcha' sepyamphsosña ashen?
41011006	Ñetña ateth otapanet Jesúspa' atethxho' otoset. Allempoñapa' ateth otarethtet: —Ñeñthepñapa' sanerka'ye.
41011007	Allempoñapa' allentha anerretña ashen Jesúsesho. Nowerret pa'shtam ashnache'ñopa' Jesúsñapa' allentha monta'nmana ashen.
41011008	Shonte' acheñenesha' ñetñapa' thothma'tyesoñet pa'shtam thoño allcha' oñem Jesús. Po'potantañexhnoñapa' tsorrmo're'tyeset tsach poe'mo'rer allo topanetyeset thoñ.
41011009	Allowen acheñenesha' ñeñth otaxhetsa ñamha ñeñth kotha'wanene' chenta' ñetñapa' poerrannarteñothetpa' ateth atarr kowentatyesneññañetpa' ateth otenet: —¡Aksherrapo'ch alloweney! ¡Aye'choxhtaterrapo'ch Jesús ñeñth llesensen Yompor!
41011010	¡Aye'choxhtaterrapo'ch Jesús ñeñthcha' amhcha'tarethterrtsa! The'pa' o'ka' werraña yatañ David pa'mhcha'tarethteña. ¡Aye'choxhtaterrapo'ch ñamha Yompor Parets ñeñth poe'ntaño'tsen!
41011011	Attheñapa' xhap Jesús Jerusaléñopa' allentha awos Parets pa'pakllo, all be'thosos, kowa'yesosan ora allowen ñeñth allo'tsa'yen. Kowa'yesweña'pa' o' xha'nerrpa' awo' anetso Betanio allowen poeyochreshowen ñeñth xharra' poechena epsheña tharro'mar allempopa' o'ka'ye ellerren.
41011012	Tsapath allempo onaxha'ta'moenet Betanioth, Jesúsñapa' cheporra'nma.
41011013	All oñenet Jesúsñapa' a'yotheñ entosan higoch ñeñth thaya o' asopanre'terr. Ñañapa' allentha ponemhya o'ch enteña' ñato' e'mereththe'. O'ña xhap allame'tetspa' pasopanrepa'tcha' entosñañ tharro'mar ama xhena' allempo me'ten.
41011014	Jesúsña xhepa'tcha' eñorostsa higochekop, ñeñthpa' ateth otos: —Ama't errponañapa' amoepa'ch esesha' tsomoerraye añ higoch poe'mer. Poeyochresha'ñapa' e'ñe e'moeñet ateth eños higochekop.
41011015	Allempo entwanman Jesús higoch allempoñapa' o' alla xhaxheneterr Jerusaléño. Jesúsñapa' be'thoswenerr Parets pa'pakllo, allñapa' allenthepa'tcha' moeño'twosan allowen ñeñth pomatsre'tetsa all ñamha allowen ñeñth rañtha'yetsa. E'ñe xha'nmaxha'tatosanet alloth, a'koye'tamphsosanet po'mesaxhno allekma kamhyatyenet po'khllayoret, a'koye'twosan ñamha allekma anorryen ñeñth pomoene' yepexhno.
41011016	Allempo Jesúspa' ama't poesheñarrotha ama moenaterraneto o'ch es oñmatet all Parets pa'pakllo'mar.
41011017	Allempoña yexhatosanetpa' ñapa' ateth otosanet: —Yompor po'ñoñ ñeñth ateth anwareth awathotheñ allñapa' atethka'ye oten Yompor: “Añ ñeñth nepakëll nepenpa' añekpaka'yeña sherben allekmach ma'yochennet ama't allowen pa'namen acheñenesha'.” Tharraña sañapa' e'ñe ateth sepeññañña Yompor pa'pakëll ñerra'mrrathe' eñeth ñeñth e'potyetsa mapoetpono.
41011018	Añña ñeñth pa'mhcha'tarethernesha' pen allowen judionesha' po'kornaneshar ñamha añ ñeñth atarr etsotayenayeñ ñoñets ñeñth ateth anareth, ñetñapa' allempo ateth e'mare'tetpa' Jesúsepa'tcha' atarr o'patet o'ch moetsatachet. Tharraña allempopa' ama erroth peto xha mecha'na'chet tharro'mar allowen acheñenesha'pa' atarrka'ye kosheññañet ñeñth ateth yexhatenanet, nanak kowen enteñet.
41011019	Allempoña o' ellerrenpa' onaxheneterr Jerusaléñothpa' awaneneterr Betanio.
41011020	Tsapathña awathekma alla oñma'moeneterr allo'tsen higoch. Entweneterrpa' o' e'ñe weya'wenaña higoch e'ñe poerxhowen.
41011021	Allempoña Pedro allentha yerpana ateth eños ellerro Jesús higochekop, ñañapa' allentha otosan Jesús: —Maestro, pekwa' añ higoch ñeñth photnom ellerro ama't esesha'pa' amach tsomoerrñañeto poe'mer, the'ñapa' o' weya'wa.
41011022	Jesúsñapa' ateth otnomanet: —Sapa'xho'ña e'ñeñaka'yeña seyemteraña Yompor.
41011023	Po'ñoxhka' na the'pa' o'ch notas: Ñerra'm ama xhoye' se'charrtateno seyoxher, ñerra'm po'ñoxh e'ñe seyemteña Yompor, ñachka'yeña ateth pene'ña ñerra'm errothen es soten. Añe'nachña e'ñe setsoten ñeñth ello atarr thorrapo' senten. O'ch netma'ntacha ateth ñerra'mrrathe' añ aspeneth. Ñerra'm eseshascha' otets aspenthekop “Añ aspenethpa' rrothe'tepa'ch arroth, arrepa'chña esha'toso sa'po allcha' chenkosa”, aspenethñapa' atethcha'xho' phonasa.
41011024	Ama't allowen erra'tsencha' es senam sema'yocheñoth, ñerra'm xho senam e'ñe seyemteñokmañen, ñeñthñapa' sagaphcha'.
41011025	Ñamha the'pa' o'ch notnomoes: Ñerra'm sema'yocheñoth xho sathen ñerra'm xho se'moñe'teñ po'psheñeñ xhosach peretnerre' seyoxhro allorokma, allochñapa' Sompor ñeñth ento'tsen peretnerrnascha' samha ñeñth ateth sephatse'tyen ñeñth ama pokteye' enteno ña.
41011026	Tharro'mar ñerra'm ama sephretnannenopa' Somporpa'xho'ña ñeñth ento'tsen amach peretnerrnaso samha ñeñth ateth sephatse'tyen ñeñth ama pokteye' enteno ña.
41011027	Allempoñapa' alla xhaxha'ta'moeneterr Jerusaléño. Jesúsñapa' all chopeñe'chen Parets pa'pakllo. Allñapa' waxha'toña ñamha shonte' amhcha'tarethnesha' ñeñth pa'mhcha'tarethernesha' pen allowen judionesha' po'kornaneshar ñamha ñeñth atarr etsotayenayeñ ñoñets ñeñth ateth anareth ñamha po'potantañ ñeñth pompornesha' pha'yen allowen judionesha'.
41011028	Ñetñapa' ateth otoset Jesús: —Ñewa, yapa' añekop yewena yemneñ o'ch photey ¿errothe't apoenpetña llesens? ¿Esesha'tña phapoene'ña llesens atthoth phorrtatyenña ñeñth xhokma atthekma pepha'yena?
41011029	Jesúsñapa' ateth otapanet: —Ñewa, napa'xho'ña nemneñ o'ch na'phtho'tapas samha ama't pathrra ñoñets. Ñerra'm sanaposencha'pa' napa'xho'ña atthochña notapas namha alloth apoennetña llesens ñeñtho'marña ateth nepena.
41011030	Sapa'xho'ña o'ch sotosen ñeñth ateth sokthape'chen sa, awañmo'cha allempo apate'th Juanañ Yomporekop, ñapa' ¿esesha'tña llesense' ñato' Yompor amapa' acheñathe' apoe'ña llesens? Nemnen o'ch sotosen ñeñth ateth sokthape'chen sa.
41011031	Ñetñapa' e'ñe a'nawa otanna'tyeset: —Ta'm errothcha'ka'ye yochthe'. Ñerra'm xha yoch Yomporeshothka'ye apetña llesens, ñapa' xhathe'ka'ye otey: “Ñewa, sañapa' eso'mare'tña ama se'mhñocheña awaña allempo serrpare'tatosan acheñenesha'.”
41011032	Elloña amach yotatsche acheñeshotha apet llesens. Ñewa, acheñenesha'ñapa' xhathe' e'moñe'chet amhcha'tarethnesha' tharro'mar acheñenesha'pa' e'ñe kowen eñchete'th Juanañ ñeñtho'marña xhokma otyeñet ñapa' ñeñthka'yeña po'ñoxh a'mhtose' Yompor po'ñoñ.
41011033	Ñeñtho'marña amhcha'tarethnesha'pa' ateth ochet Jesús: —Ta'm yapa' amaka'yeña yeñoteñe; erroththe' wapaña Juanañ, erroththe' apetña ñamha llesens. Allempoña Jesúspa' ateth oterraneterr: —Napa'xho'ña the'pa' amach notaso samha alloth aparethen namha atthoth ateth nepha'yena.
41012001	Allempoña Jesúspa' alla serrpare'taterranerr acheñenesha' toma'nteñtso, ñeñthpa' ateth otanet: —Eñall poesheñarr acheñ ñeñth nare'tanatatnomoe' shonte' uvach; pa'moerñapa' e'ñe ora uvachmatatwe. E'ñe konxha'tampeswe allothñapa' eñan ñamha allcha' a'pecho'toñet uva po'ñer. Allñapa' thomatatnoman torrepo' allothcha' kowamphsoñet pa'moer. Thomatwepa' na'nman ñeñthcha' tarwasatats ñeñthcha' koyerrawet allpon ñerra'm esempoch thoteñet. ‘O'ña nare'tanatatwepa' o' awo' po'poñ anetso bhaxhayo.
41012002	Xhap allempo yen uvachllomhpa' ñañapa' moeñerran po'psheñeñ pa'tarwasañer o'ch enamoerra' uvachllomh po'psheñeñ pa'tarwasañreneshesho ñeñth kowampene' uvachma'.
41012003	Allempoña xhen allpa' enamosan ñeñth allpon o'patena ña, arepa'tcha'ña es apapoenayeña uvachllomh, elloña ñeñthapa' xha rremapoeññañet pa'tarwasañerpa' o' nalle'tapoeñet, o' alla moeño'teret e'ñe attha.
41012004	Allempoña ñeñth pamo'mte' pen uvachma'pa' o' alla moeñerranerr po'psheñeñ pa'tarwasañer. Allempo xhenerr ñamha allpa' ñapa'xho'ña xha rrolle'tapetpa' o' atserrphapoeñet poñopa' xha es otnatapoeñet.
41012005	Allempo o' alla moeñerranerr po'psheñeñ pa'tarwasañer. Ñeñthpa'xho'ña allempo xhenerr ñamha allpa' ñañapa' xhepa'tcha' moetsapoeñet. E'ñe atthekma pha'yeset po'potantañexhno —patanta'tetspa' nalle'tapoeñet, po'potantañexhnoñapa' xha amtsanatarethtapoenet.
41012006	‘Ñeñth pamo'mte' penetpa' eñallmeñ ñamha poesheñarr ñeñth e'ñe ño poechemer ñeñth atarr morrentena. Allempoñapa' ateth ot: “The'pa' o'ch nemñe all ñeñth e'ñe na nechemer. Ñato'rraña ñeñthpa' mecha'na'tapetcha'.”
41012007	Ñeñthpa'xho'ña ama't mameshapa' arepa'tcha'ña mecha'na'tapeto. Allempo entapoñet poechemer ñetñapa' ateth otanna'tyeset: “Añmapa' ñeñthka'yeña poechemer ñeñthcha' o'paterraya pompor poenaremh esempo. Ñapa'xho'ña the'pa' o'chka'ye yemtsaph allochñapa' yachka'yeña e'ñe o'paterrayaña pompor poenaremh. The'pa' o'ch awey o'ch yemtsaph ñamha.”
41012008	Allempoña o' rremapoñet ñamha poechemerpa' o'xho' moetsapet, wapore'teret alloth uvachmoth. Arrpa' allowa ateth toma'ntata Jesús e'ñe ñañeña.
41012009	Jesúsñapa' ateth oterranerr acheñenesha': —Ñewa, the'pa' o'ch notas, ñeñth pamo'mte' pen atarwasañexhnopa' ama't señoteñeña sa atethcha' phowerranet. Ñerra'm esempoch werranet, pamo'mtayetpa' a'kllatwerranetcha', narmetsma'ñapa' o'ch apoerran po'potantañ.
41012010	Allempoña Jesúspa' ateth oterraneterr: —Sapa' ama't awathapa' ama'tña selleyareña ñeñth ateth anwareth Yompor po'ñoñ awathotheñ. Tharro'mar ñeñthpa' ateth oten nokop, all atma'ntatarethen mapoe'. Ñeñthpa' ateth oten: Añ mapoe' ñeñth ama pokteye' entyeno ñeñth thomatyene' pokoll, ñeñthña the'pa' o' anarethterra ñeñthcha' ello atarr kowen sherberrets e'ñe ateth ñerra'm kellpach allo e'ñe kowen echarr orratenet pokoll.
41012011	Ñeñthpa' Yomporka'yeña ateth phatene' ñeñtho'marña yapa' e'ñe kowen yenteñ.
41012012	Ñeñth e'moñe'tene' Jesús ñetñapa' eñoteñet ñeñthpa' ñetka'ye atma'ntatarethtenet, ñeñthpa' ñokpoetka'ye ateth eñorenaña Jesús. Allempoña ñetpa' atarr moeneñetañ o'ch rromoet Jesús e'ñe allorokma tharraña ama esesha' rromaye tharro'mar ñetpa' xha mecha'teñet acheñenesha'. Ñewa, acheñenesha' e'ñeka'ye kowen enteñet Jesús. Ñeñtho'marña ñetñapa' kexhpa'waneret Jesúspa' awanerret.
41012013	Attheñapa' xhap allempo po'pocheño e'ñe a'nawa moeñeññañet poesheña'tets fariseonesha' ñesho ñamha poesheña'tets Herodes poeyochresha', tharraña ñetpa' añekpa amñarethtenet atthoch e'ñe poeshkëñothet po'ñoñothetpa' o'ch eñoratoset ñeñth ama kowenayaye. Allochñapa' atthothcha'ña otteñe'chet.
41012014	Ñeñtho'marña ñetpa' allempo xhapoet ñeshopa' ateth otoset: —Maestrocha' yapa' yeñoteneph phapa' ama peshkëno ama't mamesha ñamha ñeñth attho peyxhaten Yompor pokthaphña ñeñthpa'xho'ña e'ñe kowenakma, ama shekëñtsoyaye ama't mamesha. Phapa' allowen acheñpa' e'ñe kowen pentweñ; ama aña ñapoeth pemorrenteno ñeñth atarr amhcha'na'tpo' entyen allowen acheñenesha'. Ñeñtho'marña the'pa' yapa' yemneñ o'ch peñotatapoey erra'tsenthe'ña e'ñe po'ñoxh kowentetsa. ¿Pokte'the' penteñña pha o'ch yetsa'ta impuestos añekop ñeñth amhcha'tarethtetsa all anetso Romo ñeñth ama judioneshayaye? Ñato' amathe' pokteyayeña yokop ñeñthey judioneshay o'ch yetsa'cha amhcha'tareth romo'marnesha' ñeñth ama judioneshayaye.
41012015	Jesúsñapa' eñotapanet ñetpa' xhaka'ye shekare'teñet, ñañapa' ateth otapanet: —Sapa' eso'mare'tña semneñña o'ch seshkare'tosen. Ñewa, ama't ateth setpatennoñpa' sorrtatka'yeña poetallarr kelle o'ch nekwe'.
41012016	Ñetña apetpa' ñañapa' ateth oterraneterr: —Ñewa, sapa' o'ch soten, ¿esesha't sentenña ñeñth atma'ntatarethtetsaña all? ¿Esesha't pa'so'cheñ akellkarethtetsa all? Ñetñapa' ateth ochet: —Amhcha'tarethka'ye atma'ntarethtetsaña all, ñoka'yeña pa'so'cheñ ñeñth akellkarethtetsa all.
41012017	Jesúsñapa' alla oterraneterr: —Ñeñthepñapa' añ poktetsa o'ch yaph amhcha'tareth ñeñth ño ñeñth ateth poktetsa gobiernokop, tharraña ellonethña ñeñth Yomporo o'ch yaph ñamha ñeñth ateth poktetsa ñokop. Ñeñthña shekënayeñ attha kowanrrorteñet tharro'mar Jesúspa' atarrka'ye kowen anapoenanet.
41012018	Allempoñapa' waxha'toña ñamha patantarr ñeñth saduceoneshatets. Ñewa, ñeñth saduceoneshatets ñetñapa' elloneth echenet pokthaphña ñeñtho'mar ateth otenet amathe' errothenoth yetanterroña rromoth ama't errponaña. Ñetñapa' ateth otoset Jesús:
41012019	—Maestrocha' awath Moiséspa' ateth kellkonay ñoñets ñeñth poktetsa ñeñthcha' ateth yepha. Ñeñthpa' ateth otenña Moisés po'ñoñ: Ñerra'm esempo rroma yakma o'ch sa'nman poethapor tharraña ama chemere'tnomopa', añ poktetsa pa'mo'nasheñcha' alla yorerre'ña po'norrar allochñapa' atthoch eñalleterraña ñeñthcha' poechemer perr pa'mo'nasheñeñ. Ñeñthpa' atethka'ye kellka'nmonayña Moisés awath.
41012020	Ñewa, the'pa' eñall kanxherrsheña ñeñth e'ñe poktakma pa'mo'nasheñekmoet. Ñeñth poesheñarr popo'naretpa' o' yoran koyanesha' ñeñth poethapor pha'. E'ñe allponmatatsapa' o' rromaña, yakma ama chemere'tnomo.
41012021	Allempoña ñeñth po'rroxho'merpa' o' yorerran pa'mo'nasheñeñ poethapor. E'ñe allponmatatsapa' ñapa'xho'ña o' rromoerrerr ñamha, ñeñthpa'xho'ña ama chemere'tnomo. Allempoña po'psheñeñ pa'mo'nasheñpa' o' alla yorerranerr ñamha po'norrar. E'ñe allponmaterrtsapa' ñapa'xho'ña o' rromoerrerr ñamha ñeñthpa'xho'ña ama chemere'tnerrerro o' attha rromoerrerr.
41012022	E'ñe atthekma phowet kanxherrsheño'maretpa' e'ñe poeyorwarochet ñeñthara poesheñarr koyanesha'. E'ñe allowenetpa' e'ñe atthekma pet rromayestset ama't poesheñarrothetapa' ama chemere'tnomoeto. O' rromapeswaña kanxherrsheño'mar poerrollaresha'pa' xho rromatsña ñamha koyanesha'.
41012023	The'ña ñerra'm po'ñoxhthe' yetantena rromothpa' añña koyanesha' allempoñapa' ¿esesha'tcha'ña poethapor perre' tharro'mar allowenet kanxherrsheño'maretpa' e'ñe poeyorwarochet?
41012024	Allempoña Jesúspa' ateth oterraneterr: —Sapa' ñeñtho'marka'yeña xha atarr sepanteñ tharro'mar amaka'ye xhennasoña seyoxhro ñeñth e'ñe po'ñoxh ateth yexhateney Yompor po'ñoñ ñeñth ateth anwareth awathotheñ. Ñamha aña sepantatene' tharro'mar sapa' ama sepokteññañe Yompor po'wamenk.
41012025	Tharro'mar esempowañen allempoch tanterret po'pocheño, allempopa' ama't poesheñarrotheta amach sena'terreto, ama't koyanesha'pa'xho' amach eseshaye' apoerraye ñeñthcha' yorerrawet. Tharro'mar allempopa' e'ñech atthet ñerra'm Yompor po'mhllañotheñnaneshar ñeñth poe'ntaño'tsa'yen.
41012026	Sapa' ama'tña selleyareña ñeñth ateth kellkë'th awath Moisés atthoch señoch ama't ñeñth o' kolla'wapa' ñetñapa' korretseta. Ñewa, all akellkareth tsachmo'r ñeñth e'ñe ñotha wortets. Allothñaka'yeña Yomporpa' eñorana'tanaña Moisés; ñeñthpa' atethka' otña Yompor allempo: “Napa' ñeñthen Po'yomporer pen Abraham ñamha Isaac, ñamha Jacob.”
41012027	Jesúsñapa' alla oterraneterr: —Ñewa, yapa' yeñoteñ Yomporpa' ama añeye' Po'yomporer penaye ñeñth rromoets e'ñe poktakma, ñapa' añka'yeña Po'yomporer pene' acheñ ñeñth korretsach. Atthoña Yomporpa' e'ñe allame'ttsa entenanet allowenet ñetñapa' bethtetseta. Ñeñtho'marka'yeña sapa' atarr sepanteñ.
41012028	Allempoña wapoña ñamha poesheñarr ñeñth etsotene' ñoñets ñeñth ateth anareth, ñañapa' e'mosan ñeñth ateth a'phtho'tare'teñet Jesús. Ñañapa' e'mosan Jesús e'ñe kowen anapoenanet. Ñeñtho'marña ñapa'xho'ña allentha a'phtho'tos, ñeñthpa' ateth otos: —¿Erra'tsena't ñoñtsor ñeñth ateth anareth ñeñth atarr sherbets, ñeñth ello metana'twene' ora allowen po'poñexhno ñoñets ñeñth e'ñe parro atthekma anwareth awathotheñ?
41012029	Jesúsñapa' ateth otaph: —Ñeñth ñoñtsor ñeñth atarr sherbets ñeñth ello metana'twene' po'poñexhno ñoñetspa' ñeñthpa' ateth oten: “Se'mhñot israelneshacha' atthoch señoch: Ñeñth Yeyomporer yepenpa' ñapa' e'ñeka'ye pathrra ñeñth Yepartseshar yepen.
41012030	Ñeñtho'marña atarrepa'chña yemorrenteña Yeyomporer ñeñth Yepartseshar yepen e'ñe ora yeyoxhrokmañen. Ñamha e'ñe yekamkëñoth yemorreñchach, ñamha yokthaphñowen, ama't ñamha e'ñe ora yewamenkowen.”
41012031	Allothpa' po'poñ ñoñets ñeñth atarr sherbets ñeñthpa' ateth oten: “Atarrcha' yemorrenteña yamo'ts e'ñe ateth atarr yemorrentena yañeña.” Añ epo'mar ñoñetspa' ñeñthka'yeña atarr sherbets, ñeñthña ello metana'twene'ña po'poñexhno ñoñets ñeñth ateth anareth.
41012032	Allempoña ñeñth etsotene' ñoñets ñeñth ateth anareth, ñañapa' ateth oterranerr Jesús: —Maestrocha' phapa' e'ñeka'ye po'ñoxh ateth photen. Po'ñoxh Yomporpa' e'ñeka'ye pathrra ama eñalleña po'poñ Yeyomporer pathrraka'ye.
41012033	Ñerra'm xhoch yemorrenteña Yompor e'ñe yeyoxhrokmañen e'ñe yeñoteñowen, ñamha e'ñe yekamkëñoth yemorreñchach e'ñe yewamenkowen ñamha ñerra'm atarr yemorrenteña ñamha yamo'ts e'ñe ateth atarr yemorrentena yañeña, ñeñthka'yeña atarr nanak sherbets. Elloka'yeña metana'twenan allowen po'poñexhno ama't ayarraxhno ñeñth yemtsayen Yomporekop, ama't ñamha allowen ñeñth yachamoen allo yesherbeñ Yompor.
41012034	Jesúsñapa' ateth eñch ñapa' atarr eñotenan ñeñth atarr sherbets Yomporekop, ñeñtho'marña ateth otererr: —Phapa' amaka'ye atarr atonaye' pepallteno atthoch e'ñe phagapwerrñañ Yompor po'kowenña attho ayochreshathtena ña. Allempoñapa' ama't poesheñarrothetapa' ama eseshaye' a'phtho'tenaye' enterrayeña Jesús.
41012035	Allempoña Jesúspa' alla yexhaterraneterr all Parets pa'pakllo. Ñeñthpa' ateth oterraneterr: —Ñeñth atarr etsotayenayeñ ñoñets ñeñth ateth anareth, ñetpa' eso'marthe'ña otyenet ñeñthcha' Cristotosets ñapa' aña po'mhreneñ pene' David tharro'mar ñeñthcha' Cristoterrets ama aña po'mhreneñ pene' David tharro'mar ñapa' Po'partseshare'naña pe'th David.
41012036	Tharro'mar ama't Davidpa' allempo eñorache'th Parets Poekamkëñ, allempopa' atethka'ye eñose'thña añekop ñeñthcha' Cristoterrets: Yompor Parets ateth otennan ñeñth Nepartseshar nepen na (ñeñthara ñeñthcha' Cristoterrets): “Te'pa' o'ch phanorrwerr arr nekowenroth allcha' pekowentapreterrna. Atthochña ama't ñeñth pe'moñe'tene' napa' o'ch name'ñatwerranet allochñapa' o'ch ateth perret ñeñth pemnen pha.”
41012037	Ñeñthpa' atethka'ye ote'thña David, ñeñthcha' Cristoterretspa' ñeñthka'yeña Po'partseshar pe'thña ama't allempotheñ. Ñewa, ama't señoteñeña Cristo ñeñth Po'partseshar pe'th Davidpa' ñeñthña the'pa' o' alla po'mhreneñ per ñamha. Ñeñtho'marña Jesús allempo yexhatenan shonte' acheñenesha' ñetpa' e'ñe poksheñesha' e'mhñoteñet.
41012038	All yexhaterraneterr ñeñthpa' ateth oterraneterr: —Amach semeñe'tapretatsche ommoñathenesha' pokthaphña ñeñthareta ñeñthet atarr etsotayenayeñ ñoñets ñeñth ateth anareth. Tharro'mar ñetpa' añe'naña atarr kowen entenet o'ch chorrenet atarrom shetamoets o'ch attha yorma'tatse'tenet pa'shtam. Ñamha pommo'cheñothetpa' atarrcha' moeneñet o'ch e'ñe poemhcha'na'teñoth e'ñech kowen womhcha'tenanet acheñenesha' all chopeñe'chyenet.
41012039	Ñamha ñetpa' añe'nach atarr moenenet o'ch anorrxha'tyenet judionesha' po'prawo allekma anorryen ñeñth atarr amhcha'na'tpo' entyen allowen acheñenesha' ñamha e'ñe atthekma penet ñamha all rrallme'chapretenet.
41012040	Tharraña ñetñapa' rrethorrnanesha'naña poerratampesyenetña pa'pakëll. Elloña e'ñe pommo'cheñothetpa' aña atarr moenenet o'ch ateth penet ñerra'mrrathe' ñetpa' atarr kowen acheñret ñeñtho'marña arr ma'yochyenet all shontena acheñenesha'pa' amach thematenayaya ma'yocheneto. Ñeñtho'marña the' napa' o'ch notas ñeñth ateth petsa pommo'cheñoth elloña atarrcha' a'koñcha'tarethterret.
41012041	Allempo Jesúspa' alla anen a'yentheye' allekma na'yenet kelle Parets pa'pakllo. Allñapa' shonte' entenan acheñenesha' ñeñth na'yene' kelle Partsokop, shonte' ekhllayorethenesha' ñeñth na'yene' shonte' po'khllayor Partsokop.
41012042	Jesúsña allpa' attha kowenanet, wapa ñamha poesheñarr rrethorrnanesha' ñeñth atarr wokchañetets. Ñapa'xho'ña nosan eptallatholl kellayetholl ñeñth cobretall, ñeñth kellayerpa' ama tsa'teno, ama es sherbeno.
41012043	Allempoña Jesúspa' agotan poeyochresha'pa' ateth otanet: —The'pa' o'ch notas, añ rrethorrnaneshar ama't atarr wokchañpa' ñapa' po'ñoxhka'ye atarr aton nosan kelle, ello metana'twosan allowen po'potantañexhno allpon kelle ñeñth na'yenet ñet.
41012044	Tharro'mar allowenet ñeñth na'yenet kellepa' añaka'ye na'yenet ñeñth a'pcha'tyenet, ñañapa' ama't atarr wokchañpa' e'ñe pomwawospan allowen ñeñth echyen ñeñth moenatenaneñ atthoch yoran alloch korrena arr patsro.
41013001	Allempo xha'nerrerr Jesús Parets pa'paklloth poesheñarrña poeyochresha'pa' ateth och: —Maestro, pekwaye'ch, atarrwaka' koxhnesha'the' mapyet ñeñth allo orratyenet Partsopo', atarr koxhneshaxhnothe' Parets pa'pakllexhno.
41013002	Jesúsñapa' ateth och: —Ama't sentyeñ the' ñeñth atarr koxhneshare' pokollexhno tharraña esempopa' xherrcha' allempoch e'ñe a'mata'tarethetwerra. Ama't e'ñe poemharra mapyetpa' amach a'poerroña all allo orratenet Partsopo'.
41013003	Allempoña awenerr Olivophnopa' anorrwenerr all, e'ñe alla yoth Parets pa'paklloth. Allempo anen all e'ñe ñapthochayet allpa' aña epoet Pedro ñamha Jacobo ñamha Juan ñamha Andrés. Ñetñapa' ateth oteñet:
41013004	—The'pa' yemneñ o'ch photey, ¿esempo'tcha'ña ateth perra? Ñamha allempopa' ¿eso'tcha'ña yentyerr ñeñthcha' yeñotaterre' po'ñoxhpa' o'ch xherrmoch allempoch e'ñe etsotwerra ñeñth ateth photeney the'?
41013005	Jesúsñapa' ateth otanet: —E'ñech señoterra allochñapa' amach esesha' seshkërraye.
41013006	Tharro'mar shonte'ch orrterrtsa ñeñthcha' ayxha'nataterre' neso'cheñ, ñeñthcha' otyerrets: “Napa' ñeñthenka'yeña Cristotets.” Ñetñapa' shonte'ch shekëret acheñenesha'.
41013007	‘Ñamha allempoña sapa' se'mare'tyerrcha' o' kellareñtsotyerr allampaño'mar, ñamha se'mare'tyerrcha' o' kellareñtsotyerra ora errapharen anetso'mar. Saña allempopa' amach xha seyorenatsto ama't e'ñe mamesha. Ñeñthpa' atethcha'ka'ye e'ñe po'ñoxh perra. Tharraña allempopa' amach xhena' allempoch e'ñe mellapoterra.
41013008	Pa'namen acheñ ñeñth e'ñe po'poñe'ttsokma mereñtsoretpa' ñetpa' kellaranna'terretcha'. Ñamha pa'namen anetsoth amhcha'tarethexhnopa' kellaraterrancha' poeyochreneshaxhno. Pella'yerrach pats ora errapharen. Orrterrach allemeñ moexheñets o'ch e'ñe chaporrñatsotyerr errapharen. Orrterrach ñamha athpare'teñtsoxhno atthochña atarrcha' ama'toxhtatanna'terret. Ñeñth ateth o' notwas the'pa' ñeñthña allempopa' ñeñthcha'ña ñanom moeroxhtaterrawetña allempo.
41013009	‘Sapa' señota'thach allempoch ateth perrset. Sanmarethterrach amhcha'tarethesho allcha' otteñe'cherrset. Sashtarethterrach all judionesha' po'prawo'mar. E'ñe same'ñeñothen na sapa' xhapaterrsetcha' amhcha'tarethneshesho'mar ñamha allo'tsa'yen ñeñth nanak amhcha'tarethnesha'; sapa' allcha' sa'methosnanña neñoñ.
41013010	Ñamha allempoch ama mellapoterra'pa' añ kowen ñoñets alloch sekeshperra ñeñthcha' ñanom serrpare'tatyeretña allowen pa'namen acheñenesha' ora errapharen allowanen añe patsro.
41013011	Ñamha allempoch sanmarethetyesa allcha' otteñe'cherrset ama't mameshapa' amach xha sellka'phsatsto, amach sotaphsa'tatsto errothwachka'ye notosthe' amhcha'tarethesho allempoch a'phtho'tare'tapoen. Allempopa' añcha'ña se'ñoratose' Parets Poekamkëñ. Atthochña amach e'ñe sothaye' se'ñoroso, añcha'ña se'ñoratose' Parets Poekamkëñ.
41013012	Allempoch ateth perrsetpa' ñeñth e'ñe semo'nasheñ sepen ñato' ñeñthachka'ye sepomoerre' atthoch moetsaterres tharro'mar ñapa' amaka'ye ame'ñenno. Amapa' ñato' pomporpa' o'ch pomoerran ñamha poechemer. Ama't ñamha poechemerpa' ñato' pathparñothpa' o'paterranach pamo'mte' atthoch moetsatater.
41013013	Shonte'ch acheñenesha' ñeñthcha' se'moñe'terre' tharro'mar sapa' naka'ye e'ñe same'ñena. Ama'tcha' atarr moeroxhtaterrsetpa' tharraña esesha'ch e'ñe awanta'wanmoe' e'ñe poeyemteñothen na, ñeñthcha'ña a'keshphatarethterrtsa.
41013014	‘Ñewa, awath Daniel ñeñth a'mhtaye'th Yompor po'ñoñ, ña po'kellkopa' ateth ote'th: “Xherrcha' allempo ama't ñeñth ama masosyaye' enteno Yomporpa' ñeñthñapa' xherrcha' all ama't ñeñth e'ñe Partsokpa anaretheñ. Ñeñthpa' ñeñthachka'yeña e'ñe a'chenkatwerrawet.” Ñewa, ñeñthcha' lleyerre' añ ñoñetspa' ñetñapa' eñoteretepa'ch. Ñeñtho'marña ñerra'm esempoch senter o' xherr all ñeñth ama pokteyaye allempoña ñeñth allpon Judeo'tsa'yen ñetñapa' allorokmoepa'ch yetrra'terret, awanerretepa'ña aspenthareroneth.
41013015	Ateth ñerra'mrrathe' poesheña'tets ñato' ñetña allempopa' eno'tsa'yenetcha' pa'pakllato, ñetñapa' sowetepa'chña thekma tharraña amachña be'thosatsetnomoetoña po'ponreto atthoch yoratsre'tnomoet.
41013016	Ñamha poesheña'tets ñeñth pa'mro'tsenpa' allempoña ñetpa' amachña onatsterreto atthoch erreta' pa'shtamoet.
41013017	Allempopa' atarrcha' llekëñets añekop ñeñth axhomenare' koyanesha' ñamha ñeñth allowen emarethetholleshaxhno. (Tharro'mar ñokpoetpa' atarr thorrapo' atthoch yetrra'tet ñamet.)
41013018	Ñamha Yomporcha'ña sema'yocha allochñapa' amach xha wapoto allempoch seyeta.
41013019	Allempopa' orrterrach moeroxhteñets ñeñthcha' atarr moeroxhtaterre' allowen acheñenesha'. Ñeñth ama't awathapa' ama poemoeroxhtareto ateth atarr nanak womenk, ama't allempotheñ e'ñe errte' yexhkatyene' Yompor allowen pa'namen ñeñth yentyen arr patsro. Allempoña ellopa' amach ateth alla moeroxhterrete'the ama't errponaña.
41013020	Allempoch atarr amoeroxhtatarethterret. Tharraña allempoña Yomporpa' ñach oterrets “the'pa' allowach.” Ñerra'm amach oto allowachpa' allempoña ama't poesheñarrapa' amach esesha' keshperrtso. Tharraña ñeñthña ame'ñenaya ña ñeñth akrenpa' ñokpoetñapa' oterrcha' “the'pa' allowach.”
41013021	‘Ñewa, allempoch orameñ moeroxhteñetspa' ñerra'm esesha' sote': “Sekweña', arro'tsenka'yeña Cristo”, amapa' o'ch otaset: “Sekweña' tharro'tsenka'ye Cristo”, sañapa' amach same'ñatstaneto.
41013022	Orretyerrachka'ye ñeñthcha' otyerrets ñapa' ño'ña Cristotets. Tharraña ñeñthpa' atthachka'ye shekare'tyerranña acheñenesha'. Orretyerrach ñamha ñeñthcha' otyerrets ñapa' ño'ña a'mhtene'ña Yompor po'ñoñ, tharraña ñeñthpa'xho'ña e'ñech atthekma shekare'tyerran acheñenesha', amachña Yomporeye'ña po'ñoñ a'mhteno. Ñeñthcha' ateth shekare'tyerrets, ñetñapa' orrtatyerretcha' ñeñth ama't awatha acheñenesha'pa' ama poentare, atthochña kowanrrortateretña acheñenesha'. Ama't ñeñth Yompor pa'krarnesharpa' moeneñetañcha' ñeñthe'nachña shekërret.
41013023	Señochepa'ch ama't ama xhena' moeroxhteñtsopopa' na allowenpa' o' e'ñe notwas.
41013024	‘O'chña wañerr ñeñth moeroxhteñetspa' allempoñapa' xhoch mayerrets ñamha atsne'. Arrorrpa'xho'ña o'wañcha' atsnom.
41013025	Rantoxhnopa'xho'ña shorxha'terrcha' entoth. Ñamha ñeñth womenk orra'yetsa ento the' allempoña ama't ñeñthpa' pella'yerrach.
41013026	Allempoñapa' entapoerrnetcha' na Ñeñthen Acheñetosets o'ch neswamperra osoth e'ñe nepartsoteñowen e'ñe nekowenteñesha'.
41013027	Nemñercha' nemhllañotheñnaneshar, ñetñapa' a'yapaxha'weretcha' allemhatheñ ñeñth akren Nompor nokop e'ñech pa'tatsshemhto'marowen allothekma orrnotena. E'ñech allemhatheñpa' a'yapaxha'weretcha' e'ñe allowanen añ patsroth.
41013028	‘Ñamha the'pa' señochepa'ch ñeñth ateth pena higoch. Ñewa, esempoch senteñ higoch o'ch emhkhachyen poetakrethollesha' allothcha' o'ch alla tapna'tyerrerr pasopaner, sañapa' ñeñthaña señotatene'ña o' xhenmoch allempoch worateterrerr.
41013029	Atthekmach perra ñerra'm esempoch sentyerr ñamha ñeñth allpono' notwas, sapa' ñeñthcha'ña señotaterre' po'ñoxh o'ka'ye xherrmoch allempoch e'ñe etsotwerra, o'ka'ye e'ñe allame'ttsamerra.
41013030	Napa' po'ñoxh o'ch notas, acheñenesha' ñeñth e'ñe korretsa the' ñetña amach e'ñe rromweneta'pa' allempokmach e'ñech etsoterra allowen añexhno.
41013031	Esempowañen añ enet ñeñth senten the'pa' e'ñech chenka'werra; patspa'xho'ña atthekmach perra e'ñech chenka'werra. Tharraña naña neñoñpa' amach chenkërro ama't e'ñe awatha.
41013032	‘Tharraña ñeñth yethroch nowerrapa' ñeñthñapa' ama eseshaye' eñotenaye. Ama't erro'tsenthe' atsne' ama't erro'tsen tsapro ñeñthpa' ama't mellañotheñnesha' ñeñth poe'ntaño'tsa'yen ñetpa'xho'ña ama't poesheñarrothetapa' amaña eseshaye'ña eñotenaye allempoch nowerrerr po'pocheño. Ama't na ñeñthen Yompor Poechemeren napa'xho'ña the'pa' ama neñoteñe, ñapthaña Nompor Parets eñotene'.
41013033	‘Sapa' señota'thach ñamha xhokmach señose'rtenna ñamha xhokmach sema'yochena tharro'mar sapa' amaña señoteñe esempoch xherr ñeñtheñpo allempoch nowerra.
41013034	Ñeñthpa' e'ñe ateth ñerra'mrrathe' poesheñarr yakma ñerra'm esempo ta bhaxhayopa' o'ch na'nman pa'tarwasañrexhno pa'pakllo ñeñthcha' apa'yesnom tarwas e'ñe poesheña'ttsokmoet. Ñamha po'poñ pa'tarwasañer ñeñthcha' kowets yetarroth ñapa' atethcha' otnomh pamo'mte': “Phapa' xhokmach peñose'retna.”
41013035	Ñeñtho'marña the'pa' o'ch notas: Xhokmoepa'ch señose'rtenna na ñeñthen Samo'mte' sepen ñeñthen sena'nmoe' na nepakllo tharro'mar sapa'xho'ña ama señotenno esempoch nowerra. Ñato' ellerronethcha' nowena, ñato' rroxh tsapo, ñato' poetarenmoch allempo eñen wereñthek, amapa' ñato' aromtañach nowena.
41013036	O'ch alla noterrserr: Xhokmoepa'ch señose'rterrna, ñerra'm machayotha nowerrapa' ñato'rraña alla nentwerres sapa' xha atarr semanrren.
41013037	Ñeñth ateth notenes sa ñeñthpa' allowenakpaska'ye, ñeñtho'marña o'ch alla noterrserr: Xhokmoepa'ch señose'rterrna allowenes.
41014001	Epomtameñ palltena o'ch alla xherrerr pascuapo allempoch rrerranerr judionesha' pan ñeñth ama anaretheyaye chase'. Ñeñthña pa'mhcha'tarethernesha' pen allowen judionesha' po'kornaneshar epoet ñamha ñeñth etsotayenayeñ ñoñets ñeñth ateth anareth, ñetñapa' aña atarr e'nenet atthoch shekët Jesús e'ñe a'nawa eshekcha' rremoetpa' o'ch moetsatachet.
41014002	Ñetñapa' otanna'tyenet: —Tharraña the' pascuapo allempo shontena acheñesha'pa' amachka'ye yerrmatsche allañaka'yeña xha ya'tsrre'moxhtateñ acheñenesha'.
41014003	Pamtharrña Jesúspa' Betanio'tsen all Simón pa'pakllo, ñeñthña Simónpa' ñeñth ose'th poetsarñats. Jesúsñapa' all anen all rrallme'chen. Allñapa' wapoña poesheñarr koyanesha', wapatan eñmosath ñeñthpa' e'ñe ñeñthoche' ñeñth otenet nardo poese' ñeñth ama matsa'to. Wapatampes poetellmho ñeñthña poetellemhpa' añ socheñet alabastro. Allempoña ñeñth koyanesharpa' potamphsosan eñmosath; ñeñthña eñmosathpa' alla she' Jesús poño all rrallme'chen.
41014004	Poesheña'tetsñapa' ñeñthña xha atsrre'matanet, ateth otanna'tyeset: —Eso'mare'tña attha a'pertatosanña eñmosath.
41014005	Ñeñth eñmosatherpa' amaka'ye matsa'to. Xhochñaxho' pomoseñpa' ganañcha' shonte' kelle xhachka'ye metananeñña ñeñth trescientos denario. Allempoñapa' apa'yesaneñcha' ñamha allowen wokchañneshaxhno. Ñeñthpa' ateth sasare'chet koyanesha'.
41014006	Allempoña Jesúspa' ateth otanet: —Semnachñaka'yeña koyanesha' ñeñth ateth penen. Eso'mare'tcha' xha moene' satsrre'moxhtana'tapha. Ñapa' atarrka'ye kowen phosen.
41014007	Tharraña ama'tcha' xho pomosaneñ eñmosath alloch es apa'yesaneñ wokchañneshaxhno, tharraña xhokmachka'ye eñallña wokchañneshaxhno arr patsro. Ñerra'm esempo semneñ o'ch e'ñe kowen sorrtatyesanet ñokpoet xhokmach ateth sephanet. Tharraña nañapa' po'ñoxhpa' amachka'ye allo'na sentenno arr patsro.
41014008	Añ koyanesharpa' añka'ye apoenen ñeñth allpon echyen. Ñeñth attho shosnan the' eñmosath nechtso, ñeñthpa' añekpa'naka'ye sherben tharrempowa allempoch a'yana'terrnaneterr ñeñthcha' epoet pampa'pesnet.
41014009	Po'ñoxhka'ye notenes: Ora errakmañen añ patsro errach serrpare'tatyenet añ kowen ñoñets allempopa' serrpare'chetcha' ñamha ateth penen the' añ koyanesha', atthochña ña'nach yerpoenet.
41014010	Allempoña poeyochresha' ñeñth xharra' poechetsa epsheña, poesheñarrña ñeñth pa'so'cheñ Judas Iscariote, ñañapa' allentha awo' allo'tsa'yen ñeñth pa'mhcha'tarethernesha' pha'yen allowen judionesha' po'kornaneshar. Ñañapa' añekpa sen atthoch pomataterran Jesús.
41014011	Ñeñthña atarr koshatenawet. Ñetñapa' allempokma a'poktachet xhochka'ye tsa'chetña Judas allpon kelle. Allempoña ñapa' aña e'ñe kothape'chyen errothenothcha' pomoerranña Jesús.
41014012	Allempoña xhapa'moen ñeñth yethñatsro allempoch rrerreterr pan ñeñth ama anaretheyaye chase' allempoch moetserreterr ñamha carnero; ñeñthpa' pascuapo. Xhapa'moen ñeñth yetherpa' poeyochresha'ñapa' ateth ota'moeñet Jesús: —The'pa' ¿erra't pemneñ allcha' yeta'moena allcha' ya'potonaph ñeñthcha' perra' pascuapo?
41014013	Allempoña ñeñth epsheña poeyochresha' ñeñthcha' moeña, Jesúsñapa' ateth otapanet: —The'pa' o'ch awa'moenes anetso allcha' sepokte' poesheñarr yakma ñeñth anmampene' oñ porrtho. Ñeñthña acheñerpa' o'ch soktha'ner.
41014014	Allcha' be'thoswerr allcha'ña sebe'thosos samha. Allñapa' atethcha' sotos ñeñth apakllathesha': “Yemaestrorpa' ateth oteney atethcha' yotoseph: ‘¿Erro'tsena'tña pecuarto allcha' nerrallme'chos pascuapo epan neyochresha'?’ ”
41014015	Ñeñth apakllathesha'pa' gatapascha' eno po'cuarto ñeñth atarr a'yowen e'ñe kowen aphareth. Allcha'ña sañño'tosña ñeñthcha' yerra' pascuapo.
41014016	Allempo ateth otwanet Jesúspa' poeyochresha'ñapa' atethxho' pet, xha awanmatset. O'ña xhaxha'tet anetso, e'ñe ateth otapanetpa' ñetñapa' e'ñexho' ateth entoset. Allña añño'tosñañetña rreñets allcha' rrallme'chet ñeñthe pascuapo.
41014017	Allempoña o' poenaso'tenpa' o' xhap ñamha Jesús all epoet poeyochresha' ñeñth xharrasheña poechena epsheña.
41014018	All anorrxhenet all rrallme'choset, Jesúsñapa' ateth otanet: —Po'ñoxhka' notenes: Poesheñarrothes sa ñeñthescha'ka'ye nepomoerre'. E'ñe poesheñarr ñeñth e'ñe parro nerren ñeñthcha'ka'yeña nepomoerre'.
41014019	Ñetñapa' xha atarr lleka'rrtet. A'phtho'tyeset e'ñe poesheña'ttset: —Ta'm amathe' na nepomoerrmochape.
41014020	Ñañapa' ateth oterraneterr: —E'ñe poesheñarrothes ñeñthes xharrasheñas sepchena epsheña ñeñthña netsapechapretene' nerrar, ñeñthcha'ka'ye nepomataterre'.
41014021	Po'ñoxhka'ye the'pa' allo'na sen etsotnomtsa ñeñth ateth anwareth Yompor po'ñoñ nokop na Ñeñthen Acheñetosets; atthothcha' moetsaterrnet. Tharraña nokoppa' e'ñe pokte'; añña po'ñoxh acheñer ñeñthcha' nepomoerre' ñokopñapa' atarr llekëñets. Añ acheñrekoppa' e'ñeka'ye pokteñ amachñaxho' eñalletatstañe.
41014022	All rrallme'chenet, Jesúsñapa' chetan pan parasyoso'tan Yompor. Parasyoso'twepa' shota'tan panpa' apa'yesan poeyochresha'. Ñeñthpa' ateth otanet: —Sagapyes, añmapa' ñeñthcha'ña nechets sepen.
41014023	Allothñapa' chetan ñamha orramets parasyoso'twerrerrpa' apa'yerraneterr. Ñetña allowenetpa' e'ñe orryeswawet.
41014024	Jesúsñapa' ateth oterraneterr: —Añpa' nerraska'ye sepeñ ñeñthcha' ashatarethtatsa shonte' acheñeneshakop. Añ nerraspa' alloch e'ñe etserra a'poktaterra acheñenesha' Apoesho.
41014025	Na the'pa' o'ch notas: Amach alla norrerre'the añ narmetsos thayotheñ tharrempowach allempoch alla ello yorrerrerr parro allempoch amhcha'tarethetwerra Yompor.
41014026	Allempoña o' morrechwanmoet Yomporekoppa' awaneneterr Olivophno.
41014027	Allñapa' ateth otosanet Jesús: —Añ tsaprokmach sa allowenespa' sa'ypo'ña'wanmoencha' tharro'mar Yompor po'ñoñopa' atethka'ye anwareth, ñeñthpa' ateth ote'th Yompor nokop: “O'ch nemtsater ñeñth kowampene' carnero, po'carnerorñapa' xhach matrra'tyesa allemeñ.”
41014028	Jesúsñapa' ateth oterraneterr: —Tharraña esempoch alla netanterra napa' nanomcha' oterrtsa Galileo.
41014029	Allempoña Pedropa' ateth och: —Ama't allowenet ñerra'm a'ypo'ña'werrpetcha'pa' naña ama't awathapa' amach na'ypo'ñerrpe.
41014030	Jesúsñapa' ateth otererr: —Po'ñoxhka'ye o'ch notaph, añe tsaprokmach ama't e'ñe epocha amach eñena' wereñthek phañapa' o'ch ma'poch pha'nasotenna.
41014031	Pedroñapa' alla otererr: —Ama'tcha' yerromwanen parropa' naña po'ñoxhpa' ama't parrocha amach na'nasotapho. Allowen poeyochresha'pa' ñetpa'xho'ña e'ñe atthekma otyenetañ ñamet.
41014032	Allothñapa' xhap Jesús poeyochreshowen all narmetsmho, ñeñthpa' añ pa'so'cheñ Getsemaní. Allñapa' otosanet: —The' sapa' allach sanorrxha'tos arrma, napa' o'ch nema'yochena'.
41014033	Allñapa' aña anmos Pedro ñamha Jacobo ñamha Juan. Jesúsñapa' ama't mameshapa' ama eñmateno poeyoxhro, xha nanak allpatena.
41014034	Allempoñapa' ateth otosanet: —Napa' xha chepoxhenen nellkëña neyoxhro, xha moene' nerromoen nellkëñoth. Sapa' allasa'thach arr sekwapretosno'thach.
41014035	-
41014036	Ñañapa' awo' a'yentheye' all rremosa patso ateth ma'yochosa: —Apa, phokoppa' ama eñalle ñeñth ama errothen apen penteno; ñeñtho'mar the'pa' noteneph amach pemnatatsche o'ch xhapona ñeñth atarr amoeroxhtatañ nenten na. Tharraña ñerra'm phach moenatspa' añepa'chña ateth pephaton ñeñth pemnen pha, amachña añeyaye ñeñth nemnen na.
41014037	O'ña ateth ma'yochwapa' o' awerr allo'tsa'yen poeyochresha' ma'psheña. O' xherr allpa' alla entwerranet ñetñapa' xha atarr manrrenet. Allempoñapa' otwerran Pedro: —Xha't Simóna atarr pemos. Ama't mamesha are'tña akwenaye' penteno.
41014038	E'ñe señose'rteñothpa' xhoña sema'yochosa allochñapa' atthoch amach sañeña a'poerrataterro topateñets ñeñthcha' sewapoya atarr womenk. Ñeñthpa' ama't atarr semneñeñ tharraña sechetsñapa' amaka'ye awamenkatheye' penso, ñeñtho'marña notenes xhokmach sema'yochena.
41014039	Jesúsñapa' alla awerrerr poepocheño o'ch ma'yocherrerr, ñeñthara ateth otwerrerr.
41014040	O'ña alla ma'yochwerra'pa' allempoñapa' werrerr, alla entwerranerr poeyochresha' ñetñapa' o' alla manrrerreterr, xha nanak atserr moñe'tenet. Ama eñoteñeto errothencha'ña otapoerete'th.
41014041	Jesúsñapa' alla awerrerr ma'yochatsa. O'ña ma'yochwerra'pa' allempoñapa' alla werrerr poma'pocheñowa, ateth otwerranerr poeyochresha': —Ama't theme'ttsenpa' alla't semanrren; ama'tpa' alla sames. The'pa' ñeñthepa'tha, señochepa'ch o' xhap allempoch pomataterrnet na Ñeñthen Acheñetosets atthothcha' errothwanen perren ñeñth atarr ochñathenesha'.
41014042	The'ñapa' setanterra o'ch awey o'ch yepokte'. Sekwe'ka'ye ñeñthcha' nepomoe' ñeñthpa' alla'tsena.
41014043	All ateth eñorena Jesúspa' xha wapatsa poesheñarr ñeñth poeyochresha' peneñ ñeñth a'bchenawet epsheña, ñeñthñapa' añ Judas. Ñañapa' waxha'tatan shonte' acheñenesha' okchellethareret ñamha etsachperethareret. Ñewa, añ ñeñth waxha'ttsapa' añ moeñenawet ñeñth pa'mhcha'tarethernesha' pen allowen judionesha' po'kornaneshar ñamha ñeñth etsotayenayeñ ñoñets ñeñth ateth anareth ñamha ñeñth pompornesha' pen allowen judionesha'. Ñetka'yeña moeñene'ña ñeñthcha' rromoenaya' Jesús.
41014044	Ñewa, Judas ñeñthcha' pomoerre' Jesúspa' ñañapa' ateth otnoman acheñenesha' ñeñth anom atthoch cheme'toset Jesús. Ñeñthpa' ateth otnomanet: —Erra'tsencha' newomhcha'tos e'ñe netso'tstsapa'teñothpa' ñeñthka'yeña Jesús. Sañapa' ñeñthcha'ña serrmospa' o'ch sanemh e'ñe sewamenkokma.
41014045	Allempoña wapapa' xha ponmosaya Jesús womhcha'tos e'ñe poetso'tstsapa'teñesha', ateth otos: —Tsapo, Maestrocha'.
41014046	Allempoña acheñenesha'pa' ponmosyet Jesúspa' rromoset e'ñe po'wamenkokma.
41014047	Allempoña poesheñarr ñeñth Jesús poeyochresha' ñañapa' po'kchella cheta'pa' o'ch xhonto'tapaneñ kornesha' poeñañra poetepa'tcha' tsorroñ. Ñeñthpa' año poeñañra ñeñth pa'mhcha'tarether pen allowen judionesha' po'kornaneshar.
41014048	Allempoña Jesúspa' ateth otan acheñenesha': —Eso'mare't sewaxha'tennanaña e'ñe okchellethareroches ñamha etsachperethareroches atthoch serrma'n. Napa' ¿e'ñe't ateth sentenen ñerra'mrrathe' eñethen?
41014049	O' allponmatwanen allo'tsenen Parets pa'pakllo e'ñe parro sesho, eso'mare'tña amaña allempokmaña serrma'ne'the. Ama'tpa' atthepa'ka'ye perra allochñapa' atthoch e'ñe etsotwerra ñeñth allpon kellka'yese'th nokop ñeñth a'mhta'yesaye'th Yompor po'ñoñ.
41014050	Allempoña allowen poeyochresha'pa' allorokma a'ypo'ña'wanmet, ñetñapa' yetrra'twet.
41014051	Ñewa, allempopa' allo'tsen ñamha poesheñarr wepoeshachor ñeñth epoet ta Jesús. Ñañapa' xha moelle'mkën attha ephamko'tnoma. Ñapa'xho'ña awo'ch rremoetañpa'
41014052	aña a'meyampereta' allo ephamko'tena, wepoeshachorñapa' moelle'mkotha a'yetachet.
41014053	Acheñenesha'ña ñeñth rromose' Jesúspa' ñetñapa' arr anmet allo'tsen ñeñth pa'mhcha'tarether pen allowen judionesha' po'kornaneshar. Allñapa' all apxha ñamha ama't allowen kornaneshaxhno ñeñth pa'mhcha'tarethernesha' pen judionesha' po'kornaneshar ñamha ñeñth pompornesha' pen allowen judionesha' ñamha allowen ñeñth atarr etsotayenayeñ ñoñets ñeñth ateth anareth judioneshakop. Ñetña allowenet e'ñe all apxhenet.
41014054	Pedropa' ñapa'xho'ña kothe' tharraña ñapa' chenta' en a'yoth. Kornesha' po'pampopa' allñapa' anorros epoet ñeñth guardianesha' all a'thorenet tso' all shotoset parro.
41014055	-
41014056	Kornanesha'ña pa'mhcha'tarethernesha' ñamha allowen ñeñth xhokma a'poktatyene' allowen ñoñets ñeñth judioneshakop, ñetñapa' aña atarr e'nenet ñeñthcha' a'methare'tamphsose' Jesús allochñapa' atthoch moetsatachet. Ama't shonte' wapatsañ ñeñthcha' toma'tamphsosayeñpa' amhcha'tarethnesha'ña ama't poesheñarrothetapa' ama eseshaye' entayeña atthoch moetsatateret tharro'mar allowenet ñeñth toma'tamphsosayeñpa' ama e'ñe atthekmaye' otosetoña Jesúsokop.
41014057	Allempoña thomxha'tos ñamha po'potantañ; ñetpa'xho'ña toma'tamphsoset Jesús; ñetñapa' ateth otoset:
41014058	—Ya awañapa' ye'me'thka'yeña Jesús atethka'ye ote'th: “Napa' o'chka'ye na'materrñañ añ Parets pa'pakëll ñeñthpa' acheñaka'ye poeyexhkatar; tharraña poma'pamtañoñapa' napa' o'chka'ye alla nathomater po'poñ ñeñthpa' amachka'ye añeyaye ñeñth yexhkaten acheñ.”
41014059	Tharraña ama't ateth toma'tampesyesosetañpa' ama e'ñe atthekmaye' otoseto.
41014060	Allempoña kornesha' ñeñth nanak amhcha'tareth allentha thompa' ateth otan Jesús: —Phañapa' ¿ama'tcha'ña phanapaneto? ¿Errothenothe'tña otteñe'chenpet?
41014061	Jesúsñapa' ama eñoreno, ama anapoenaneto. Allempoña kornesha'pa' alla otererr: —The'pa' o'ch notaph, nemneñ o'ch photen phapa' ¿pha'tña ñeñthephthe' Cristotosets? ¿Ñeñthephthe' Parets Poechemereph, ñeñth Parets xhokma ya'ye'choxhtateññañ?
41014062	Jesúsñapa' ateth och: —Napa' ñeñthenka'ye. Elloña napa' o'chka'ye notas, senterrencha' na Ñeñthen Acheñetosets o'chka'ye alla nanorrwerr Parets po'kowenroth. Ñamha po'pocheño o'ch sentapoerren o'ch neswamperra osoth Yompor poe'ntañoth.
41014063	Kornesha'ñapa' ñeñtha e'mpa' allentha rrarre'tan pa'shtam e'ñe patsrre'moeñoth, ñeñthpa' ateth ot: —The'pa' amachka'ye ye'natsche po'psheñeñ ñeñthcha' a'methamphsose'.
41014064	The' ama't sapa' o'ka'ye se'mh ateth achmhare'tenan Yompor. ¿Errothena't senteñña sa? Ñetña allowenetpa' ateth otyeset: —Ña po'ñoxhpa' atarrka'ye nanak achmhare'tenan Yompor, pokte'ñaxho' the'pa' o'ch semtsatach.
41014065	Allempoñapa' a'koshare'tyeset, wankaklle'chet pa'klloyothpa' xhota'tyeset. Pachmhare'teñothet ateth otyeñet: —The'ña eñoratenperrepa' Parets allochñapa' atthoch photey esesha'the'ña pexhota'tyene'. Ama't guardianesha' ñetpa'xho'ña o' xhota'chet.
41014066	Pedroña allempopa' patsothe'tsen pampathollo. Allempoña allpa' wapa poesheñarr koyanesha' ñeñth sherbene' kornesha'.
41014067	Ñañapa' entosan Pedro all shotenana tso'. Kowana'tospa' ateth och: —Phaka'ye e'ñe kothaye'thña Jesús ñeñth nazareto'marnesha'.
41014068	Pedroña anapoe'pa' xha a'nasochapa' ateth och: —Napa' amaka'ye nentareña, ama't napa' amaka'ye neñoteñeña ñeñth ateth photenen. Allempoña Pedropa' awerr, xherr allothekma be'thenet o'ch xhapoet o'pono pampo. Allempoña allentha eñen wareñthek.
41014069	Allñapa' entwererr koyanesha' ñeñth kornesha' poeñañra. Ñañapa' ateth oterranerr ñeñth parro allo'tsa'yenet: —Añ acheñerpa' ñeñthka'ye e'ñe parro yemtenet awaña.
41014070	Pedroñapa' alla a'nasotererr. O'ña o'chterrerrpa' ñeñth thomxha'tyets all, ñetpa'xho'ña ateth otereterr: —Po'ñoxhka'ye phapa'xho'ña e'ñeka'ye parro seyemtena tharro'mar phapa'xho'ña galileo'marneshaphka'ye ñeñtho'mar e'ñe ateth peñen ñerra'm ña.
41014071	Allempoña Pedropa' e'ñe poeshkëñothanetpa' attha otatse'tyerraneterr, ñeñthpa' ateth otanet: —Napa' e'ñe Yompor pa'so'chño notenes, ñerra'm amathe' po'ñoxhoye' notensopa' the'pa' nerromoepa'. Napa' po'ñoxhka'ye ama nentareña añ yakmar.
41014072	O'ña ateth otwanetpa' e'ñepa'tcha' allempokma poepocheño eñenña wareñthek. Allempoña Pedropa' alla yerpoerrana ñeñth ateth oteñ Jesús: “Ama't e'ñe epocha amach eñena' wareñthek phañapa' o'ch ma'poch pha'nasotenna.” Allempoña Pedropa' allentha atarr yawena womenk.
41015001	Tsapath o' thaya poetarenpa' ñeñthña pa'mhcha'tarethernesha' pen allowen judionesha' po'kornaneshar ñetñapa' apxha'moeneterr parro epoet ñeñth pompornesha' pen allowen judionesha' ñamha añ ñeñth atarr etsotayenayeñ ñoñets ñeñth ateth anareth epoet ñamha po'potantañ ñeñth po'tarwas pene' o'ch a'poktatan ñoñets judioneshakop. Ñetñapa' kothape'chatannetset, atthoña o' e'ñe a'poktata'moeñet atethcha' pha'moeñet Jesús. Jesúsñapa' o' wankota'twet allempoñapa' anma'moeñet allo'tsen amhcha'tareth Pilato (ñeñth nen gobierno' Romoth ñeñth amhcha'tarethtetsa allo'marneshakop).
41015002	Pilatoña a'phtho'tapan Jesúspa' ateth och: —Phapa' ¿pha'tña amhcha'tarethtetsaña judioneshakop? Jesúsñapa' ateth och: —Napa' ñeñthenka'ye ateth photen.
41015003	Ñeñth pa'mhcha'tarethernesha' pen allowen judionesha' po'kornaneshar, ñetña allpa' shonte' pa'namenoth otteñe'cha'moeñet Jesús.
41015004	Pilatoñapa' ateth otererr: —Phapa' ¿are'tcha'ña phanapaneto? ¿Ama't pe'moenanetoña ñetpa' pa'namenoth a'methare'tampenpet?
41015005	Jesúsñapa' ama't e'ñe parrocha ama anapoenaneto. Ñeñtho'marña Pilatopa' xha atarr kowana'tapan Jesús.
41015006	Ñewa, ñetpa' atethka'ye yexhenet. E'ñe pathe'tets char allempoch xherrerr pascuapo, ñeñthña amhcha'tareth ñeñth nen gobierno' Romothpa' ñañapa' xhokmach a'rroyerran poesheñarr judioneshakop ñeñth ayottamphsarethtetsa allempo, ñeñthara ñeñth pamo'ts penet ñet. O'ch apanet erra'tsenxho' enamoenet ñeñth moenenet ñet. Ñeñthpa' añekop a'rroyenanetña poesheñarr pamo'tset atthoch e'ñe kowen koshatenan allowen judionesha'.
41015007	Ñamha e'ñe allempopa' allo'tsen poesheñarr judionesha' ñeñth ayottamphsarethtetsa ñeñthpa' añ pa'so'cheñ Barrabás. Ñewa, ñeñth Barrabás awañmo'chotheñ yottampeñet epoet po'potantañ tharro'mar ñetpa' ñetka'ye yexhatenetña acheñenesha' athpare'chetepa'to' amhcha'tareth ñeñth nen gobierno' Romoth. E'ñe pathpare'teñothet o' moetset ñamha acheñ.
41015008	Allempoña acheñenesha'pa' xhaxha'tet Pilateshopa' ñetñapa' ateth otoset: —The'pa' o'ch pha'rroyerrnay poesheñarr ñeñth ateth xhokma peperrnaye'th.
41015009	Pilatoñapa' ateth otapanet: —Sapa' ¿añe'tña semnen o'ch na'rroyerrnas ñeñth amhcha'tarethtetsa judioneshakop?
41015010	Ñewa, Pilatopa' ateth otapan acheñenesha' tharro'mar ñapa' eñotenan kornaneshaxhno pa'mhcha'tarethernesha'pa' ñetpa' e'ñeka'ye poe'moñe'tateñme'chatsa pomoeñetña Jesús.
41015011	Tharraña ñeñth pa'mhcha'tarethernesha' pen judionesha' po'kornaneshar ñetñapa' aña atarr kothape'chatenet acheñenesha' atthoch ñetpa' allowenetpa' o'ch ochet Pilato: “Añcha' pha'rroyerrnay Barrabás.”
41015012	Allempoña Pilatopa' alla oterraneterr: —Ñewa, añ ñeñth soten judionesha' pa'mhcha'tarether, ñapa' ¿errothe'tcha'ña nepe'?
41015013	Ñetña poerranare'teñothetpa' ateth otyeset: —Ñapa' ¡pekorso'tamphsachñaka'ye!
41015014	Pilatoñapa' ateth oterraneterr: —Ñapa' ¿eso'tña pen ñeñth ama't mameshapa' ama pokteye' sentapreteñe? Ñetñapa' alla rrannarterreterr womenkpa' ateth oterreterr: —Ñapa' ¡xhophañaka'yeña korso'tamphsate'!
41015015	Pilatoñapa' añ atarr moenen o'ch koshatan acheñenesha' ñeñtho'marña a'rroyerranet Barrabás ñeñth enamoeñet. Allempoña ashtatan ñamha Jesús allothñapa' otan po'solltarneshar: —The'pa' o'ch sekorso'tampeña'.
41015016	Ñewa, solltarnesha'ña ama aneñeta' allcha' korso'tamphsoset arrña ñanom anmetña Jesús amhcha'tarethepawo. Allña agotachet allowen po'potantañ solltarnesha' ñeñth allo'tsa'yen o'ch e'ñe apxhet Jesúsesho.
41015017	Allñapa' pa'llokchame'teñothet Jesús chorrachet shetamoets tsamamoeno' kellwemamtena ñeñth pa'shtam pen ñeñth po'ñoxh amhcha'tarethtetsa. Pellta'toñet ñamha choyo'mets agrexhpa' ñeñthña choyo'mhtachet ñeñth ateth choyo'mhtena ñeñth po'ñoxh amhcha'tarethtetsa.
41015018	Pachmhare'teñothetpa' ateth oteñet: —¡Poetare' amhcha'tarethecha' atarrwaka' kowenephthe'! pha ñeñtheph judionesha' pa'mhcha'tarethereph.
41015019	Poeche'tatseteñothet asto'tame'teñet tsachpho poño, a'koshare'teñet, allempoña konkorpana'teñet, ottenetañ ñerra'mrrathe' xho' moechatse'teñet.
41015020	O'ña achmhare'twawetpa' allempoñapa' rrotamperet shetamoets tsamamoen chorrateret e'ñe ña pa'shtam. Allempoñapa' anmet a'yo allcha' korso'tampeñeta'.
41015021	E'ñe awanmatsetpa' allña oñenetpa' o' poktet poesheñarr yakma ñeñth cireneo'marnesha' ñeñthpa' añ pa'so'cheñ Simón ñeñth errte' werrtsa a'yoth. Ñañapa' allentha chechatnomet po'korsoch. Ñeñthña Simónpa' ñeñthpa' añ pompor pen Alejandro ñamha Rufo.
41015022	Xhapachet all socheñet Gólgota ñeñth yoten yeñoño Poñetallephno.
41015023	O' xhapachet allpa' Jesúspa' aposetañ vinos ñeñthpa' añ atsetareth poeretso ñeñth atarr pesherr ñeñth otenet mirra tharraña Jesúspa' ama moeno o'ch orr.
41015024	Allempoña o' korso'tampeswetpa' solltarnesha'ñapa' allentha yellsheñe'chatoñet pa'shtam po'swertoth atthoch orrtet e'ñe poesheña'ttsetpa' o'ch yorayesñañet pa'shtam poema'tets.
41015025	O'ña enome'ta'moen atsne' allempoka'ye korso'tamphsa'moeñetña Jesús.
41015026	Ñewa, poñothpa' all korsocho all noñet tsachtall akellkareth atthochña eñoteñet ñeñthekop korso'tampeñet. Ñeñthña kellekpa' ateth oten: “Añpa' ñeñthka'yeña judionesha' pa'mhcha'tarether.”
41015027	Allña korso'tamphset epoet ñamha epsheña eñeth, poesheñarrpa' nosñañet po'kowenroth, po'psheñeññapa' nosñañet poe'chkotheroth.
41015028	Atthoka'yeña etsoterraña Yompor po'ñoñ ñeñth ateth anwareth awathotheñ Cristokop; ñeñthpa' atethka'ye oten: “Ñapa'xho'ña e'ñech atthekma enteret ñerra'mrrathe' ñeñth ateth phatse'tyene' ñeñth ama pokteyaye.”
41015029	Ñeñthña oñmaxhets allpa' ñetpa'xho'ña xhokma achmhare'tneñet. Pachmharñothetpa' koño'koñtana'tyesneñet, ñeñthpa' ateth otyesneñet: —Pha ñeñtheph phommo'cheñothpa' photatse'te'th pho'ch a'materrayeñ Parets pa'pakëll, poma'pamtañokmo'ch alla phathomatereñ,
41015030	the'ñapa' pha'keshphaterrañaka'ye e'ñe phañeña, peswerrañaka'yeña thayekma korsochoth.
41015031	E'ñe atthekma achmhare'teñ ñamha ñeñth pa'mhcha'tarethernesha' pen judionesha' po'kornaneshar ñamha ñeñth etsotayenayeñ ñoñets ñeñth ateth anareth. Ñetñapa' e'ñe parrokma pachmhare'teñothpa' ateth otatse'tyeñet: —The'ña phapa' o' pha'keshphatyes po'potantañ, phañapa' eso'mare'tcha'ña the'pa' ama errothenoth pha'keshphaterroña e'ñe phañeña.
41015032	E'ñe pachmhare'teñothetpa' ateth otyereterr: —Phapa' ñeñthepho'ka'ye Cristotostsañ, ñeñthepho'ka'ye israelnesha' pa'mhcha'taretherpeñ, peswerrañaka'ye korsochoth allochñapa' atthoch yame'ñapha yamha. E'ñe atthekma pe' ñamha eñeth ñeñth epoet korso'tampeñet, ñetpa'xho'ña atarr es otnare'chet alloth po'korsochoth.
41015033	O'ña xhap poktopa' o'wañ atsnom o' e'ñe chekmetwa ora errapharen añe patsro, o'ña ellerrotenmochapa' o' alla poetarerr.
41015034	Allempoña ellerrotnenmochapa' Jesúsñapa' rrana womenk, ñeñthpa' ateth ot e'ñe ña po'ñoño: —Eloi, Eloi, lama sabaktani. Ñeñthña ñoñtsorpa' ateth oten: Eso'marwachñaka'ye Neyompor-recha' pha'ypo'ñerren.
41015035	Poesheña'tetsña ñeñth thomxhets all ñeñth e'moe' ateth oten Jesús, ñetñapa' amaka'ye e'moeññañeto po'ñoñ ñeñth ateth oten, ñeñtho'marña ñetpa' xha otyeset: —Se'moeñe't o' xha xhore'tanthe' Elías ñeñth a'mhtaye'th awath Parets po'ñoñ.
41015036	Allempoñapa' mata poesheñarr ñeñth allo'tsen, e'xhomosan chella'so ñeñth atsotso'tpo' o' ne' tsachphopa' allothña tsotso'tatosanña Jesús. Ñañapa' ateth otanet: —The'pa' o'ch yekwe' Elías ñato'rraña o'ch wapapa' ñach a'swatose'.
41015037	Allempoña Jesúspa' o' alla rranerrerr womenkpa' rroma.
41015038	Allempoña besom allo yottampeññañet Parets pa'pakëll o'ponopa' awepa't rrarra'nom e'ñe poktakma, ellopa'tetsta enotheñ e'ñe sotatsowa.
41015039	Capitánña ñeñth romo'marnesha'pa' ñeñth thets allame'tets ñañapa' e'ñe entenan Jesús attho rroma, allempoña ñapa' ateth ot: —Po'ñoxhwaka'ye añ acheñerpa' Partsepa'tka'ye Poechemer.
41015040	-
41015041	Allo'tsa'yen ñamha shonte' koyaneshaxhno, ñetñapa' a'yotha kowanrrortenet. Ñetpa' ñetka'yeña kotha'wanmoe'ña Jesús Galileotheñ ñeñth sherbha'yesaye'th. Ñeñthpa' María Magdalena ñamha po'psheñeñ María ñeñth Jacobo pachor ñamha José. Ñewa, ñeñth Jacobopa' poechoyomer peñ José. Allo'tsa'yen ñamha shonte' po'potantañ koyaneshaxhno ñeñth kotha'yesaye'th Jesús Jerusaléño.
41015042	Attheñapa' o' ellerren. Ñewa, ñeñth yethñatsropa' allempoka'ye xhokma añño'tena judionesha' ñeñth tsapathekop allempoch ameserreterr.
41015043	Ñeñtho'marña allempopa' Joséña ñeñth arimateo'marnesha'pa' ñañapa' ama poemhcha'ñotheye' awoso Pilatesho o'ch oteña' pokte'ch eñch ñach a'swatose' Jesús ñeñth rromoets korsocho. Ñewa, ñeñth Josépa' atarr kowen acheñ, atarr amhcha'na'tpo' enteñ allowen ñeñth parro a'poktatenet ñeñth llekëna allowen judionesha'. Ñapa'xho'ña ñeñth atarr kowene' Yompor esempowañencha' o'ch atarr ayochreshathterra.
41015044	Allempo ateth enamosan Pilato, Pilatoñapa' ateth ot: —Ta'm ¿po'ñoxhthe' o' rromaña e'ñe mamekma? Allempoñapa' agotan solltar po'kaphtanerpa' a'phtho'ch: —¿Po'ñoxha't o' rromaña Jesús?
41015045	Capitánñapa' ateth otos: —Po'ñoxhka'ye o'ka'ye rroma. Pilatoñapa' ateth otan José: —Ñeñthepñapa' pha'swater korsochothpa' phanerka'ye.
41015046	Joséñapa' allentha rañthosana emarr shetamoets, xherr korsochopa' a'swaterranña Jesús korsochoth all rromoen. Ephatse'ch shetamtso ñeñth e'ñe kowen. Allempoñapa' anemh allcha' pampoeña'. All eñatenan mapoetpon allka'yeña nenana'ña Jesús. Allempoñapa' attome'twerrñañ mapoe' allo yottampesner ñeñth poepampoer phach.
41015047	All koweñ María Magdalena ñamha po'psheñeñ María, José pachor. Ñetñapa' e'ñe enteñet all na'neret Jesús.
41016001	O'ña wañ yeth allempo amesenet, María Magdalena ñamha Salomé ñamha po'psheñeñ María ñeñth Jacobo pachor, ñetñapa' rañtha'yesnenet eñmosath ñeñthcha' anma'moenet tsapath Jesús poepampro alloch a'yana'tereta' ama't rromotha.
41016002	Tsapath allempo mothta'moena yethñats temenk ñetñapa' e'ñe awathekma awanma'moenet Jesús poepampro. O' thaya wapa'moena atsne'pa' allempo awanma'moenet.
41016003	Ñetñapa' otanna'tyesnomoet: —Ta', esesha'ch a'rrothe'te'ña mapoe' añekmoen ñeñth allo yottampeñet atthoch yebe'thos all poepampro eshekcha' ya'yana'tera' eñmosatho.
41016004	Ñetña xhapatseta all, kowostseta entoset mapoe' o' a'rrothe'tarethtena a'yeneth, ama't ñeñth mapoe'pa' añekmoen.
41016005	Ñetña allempo be'thososet poepampro allñapa' all entoset poesheñarr wepoesha' all anen po'kowenroth. Pa'shtamñapa' atarr wallama'th, xha thorats phanet poeyoxhret.
41016006	Ñeñthña mellañotheñerpa' ateth otapanet: —Amach xha seyorenatsto. Napa' neñotenes añka'ye semnen o'ch senta'moeñ Jesús ñeñth otenet nazareto'marnesha' ñeñth o' korso'tamperret. Tharraña ña the' o'ka'ye tanterra, ama arro'tsenaro. Sekweña'ka'ye all neretañ, amaka'ye eñalle.
41016007	Allempoña mellañotheññapa' alla oterraneterr: —The'pa' o'ch awerres o'ch sotwer Pedro ñamha po'potantañ poeyochresha', Jesús oten o'ch ota o'ch awerr Galileo. Xhoscha'ña awanmatsa samha allochñapa' allcha' senter ñeñth ateth otase'th awaña.
41016008	Allempoña koyaneshaxhno ateth otarethtet all Jesús poepampro, ñetña xha'nmaxherretpa' matenakma awanerret po'yorñothetpa' xha yonshema'tyesnerret. Pomhchañothet ama't e'ñe eseshapa' ama errothenaye' otenaye' entnerreto.
41016009	Ñewa, awathekma tanterra Jesús añe yethro allempo mothta'moenerr yethñats temenk. Allempo tanterrapa' añ ñanom orrterra María Magdalena. Ñeñthña Maríapa' kanxherrsheña oneñeth ñeñth chorraye'th Jesúsñapa' e'ñe kexhpatamphsatwer.
41016010	Maríañapa' allentha awo' o'ch otenana' ñeñth epoet yemte'th Jesús all poellkëñothet atarr yawanrrortenet.
41016011	Ñetña allempo e'mare'chet o' tanterra Jesús, Maríapa' o'ka'ye enter, ñetñapa' arepa'tcha' ame'ñyeto.
41016012	Po'pocheño Jesúspa' e'ñe po'poñoth orrterrana epsheña poeyochresha' allempo chopeñe'chnenet allampaño'mar.
41016013	Ñetñapa' allentha poerrerret o'ch otweret po'potantañ, arepa'tcha'ña ame'ñarethtapoerreto ñeñth ateth enteret ñamet Jesús.
41016014	Po'pocheño Jesúspa' alla orrterranerr poeyochresha' xharrasheña ñeñth poechetsa patherr all rrallme'chenet. Ñañapa' ateth kothape'chatwenanetpa' ateth otwenanet: —Sapa' eso'mare'tña ama same'ñeñoña po'potantañ ñeñth sotene' napa' o'ka'ye netanterra tharro'mar ñetpa' xhoka'ye enterrnet. Tharraña sapa' amaka'ye es sexhenoyo seyoxhro.
41016015	Allempoña Jesúspa' ateth oterraneterr: —The'pa' o'ch awyeses ora errapharen allowanen añ patser, seserrpare'tach allowen acheñenesha' añ kowen ñoñets alloch a'keshphatarethterret.
41016016	Allowen ama't erra'tsena ñeñthcha' ame'ñerraya añ kowen ñoñets ñamha ñeñth pame'ñeñothetpa' apatarethterretcha' ñetñapa' a'keshphatarethterretcha'. Tharraña ñeñthcha' ama ame'ñerrtso, ñetñapa' amñarethterrach koñcheñtso.
41016017	Ñeñthcha' name'ñerraya ñokpoetpa' norrtaterranetcha' nepartsoña. E'ñe na neso'chñoch kexhpatyesetcha' oneñethexhno, ñamha eñosyesetcha' po'poñe'ttsokma ñoñtso.
41016018	Ñamha ñerra'm e'ñe potothet chetetcha' shecheph, tharraña amach erroth phaneto; ñamha ama'tcha' añ orret ñeñth amtsañtetsa tharraña amach erroth phaneto. Ñamha ñerra'm esempoch a'phlla'yeñet atsnañeth, atsnañethñapa' akrrerroche'ch.
41016019	O'ña ateth otwanerranet Partsesha' Jesúspa' allentha a'tapater Pompor poe'ntaño, allñapa' anorrwen e'ñe Pompor po'kowenroth, all partsotapretwera.
41016020	Poeyochresha'ñapa' awanomyeset, serrpare'tyesnomoet errapharen. Partsesha' Jesúspa' xhokma thorrapretenanet, orrtatenanet po'partsoña atthoch acheñenesha' e'ñech eñotenanet ñeñth ateth serrpare'tyenet, ñeñthpa' e'ñe po'ñoxh Parets po'ñoñ. Ñeñthpa' atthetepa'ch Nompore. Allowa.
42001001	-
42001004	Masheñe Teófilo, phapa' peñoteñ awañmo'chapa' pa'namen esokmañen ñeñth ateth etsotayese'th Jesús acheñeneshesho ñeñth e'ñe ñanom ame'ñaya ña, ama't theme'ttsen yokpa'naña ñeñthey o' yame'ñera yamha. Ñamha allempotheñ Jesúspa' orrtana pa'namen acheñenesha' ñeñth entyesaye'th e'ñe allame'tets. Ñetñapa' e'ñe entwoñete'th allowen ñeñth ateth pha'yese'th. Ñetñapa' serrpare'tyesete'th ateth oten Yompor po'ñoñ. Atthothña eñotaterryetña yamha. Ñeñth ateth eñotatyenet ñetpa' shonte' acheñenesha' kellka'yesetañ ñeñth ateth phosa Cristo allempo wapa. Ñeñtho'marña napa'xho'ña e'ñe pokte' nenteñ o'ch nekellkonaph e'ñe ora allpon ñeñth ateth orrtatos Jesús, tharro'mar napa' awañmo'chotheñ atarr nokthape'cheñ o'ch e'ñe neñoch errothenthe'ña ñeñth e'ñe po'ñoxh ateth pha'yesosa Jesús. Ñeñtho'marña the' arrpa' o'ch e'ñe neñotataph ora allpon ñeñth o' etsotwa allochñapa' atthoch e'ñe peñotwer phamha ñeñth allpon yexhatenpetpa' ñeñthpa' e'ñe po'ñoxh ateth. Ñewa, arrpa' ateth o' etsotwa.
42001005	Awath allempo añ amhcha'tarethtatse'th Herodes all anetso Judeo, eñall ñamha poesheñarr ñeñth judionesha' po'korneshar. Ñeñthpa' añ pa'so'cheñ Zacarías ñeñth xhokma yemtenana po'potantañ kornaneshaxhno ñeñth otenet Abíasona'tar ñeñth thorratse'th Yompor pa'pakllo. Zacarías poethapor añ pa'so'cheñ Elisabet; ñapa'xho'ña korneshaphnor ñeñth po'mhreneñ pen Aarón ñeñth korneshatatse'th awath.
42001006	Ñetña epsheño'maretpa' Yomporñapa' e'ñe pokte' entenanet ñeñth ateth penet ñet, e'ñe kowen etsotweññañet ora po'ñoñ ñeñth ateth anareth awathotheñ acheñeneshakop ñeñthcha' ateth phowenet. Ñeñtho'marña ama't poesheñarrapa' amach errothenoth otarethteto, “ama pokteyaye ñeñth ateth sepena.”
42001007	Ñetpa' ama eñalleto ama't poesheñarra pakñe'ther tharro'mar Elisabetpa' ama achoyore'tañeyaye. Ama't ñamha poerrollar epsheño'maret o' attha po'nme'twenet.
42001008	-
42001009	Attheñapa' xhap allempo thorrena allowen kornaneshaxhno ñeñth epoet parro yemtena Zacarías attho korneshatenet Yomporekop. Ñewa, allempopa' allowen ñeñth korneshatatse'th Yomporekop, ñetñapa' añ yexhete'th awo'ch yellsheñe'chenet allowenet atthoch eñochet po'swertoth erra'tsencha' poesheñarrer ñeñthcha' be'thosets Yompor pa'pakllo allcha' a'krratan ñeñthcha' eñmosathtatsa Yomporekop. Allempoña pamtharrpa' aña orrtatsa Zacarías ñeñthcha' be'thosets Yompor pa'pakllo allcha' a'krratan ñeñthcha' eñmosathtatsa Yomporekop.
42001010	Ñewa, allempo xhap allempoch be'thosos poesheñarr Yompor pa'pakllo shonte' acheñenesha' ñetñapa' allach thomxha'tet a'yoth allcha' ma'yochrra'toset. Ama't allempo be'thosos Zacaríaspa' attherach ma'yochrra'tet a'yoth.
42001011	Ñewa, Zacarías allempo sherbenan Yompor o'pono, allñapa' machayothepa'tcha' orrtoña Yompor po'mhllañotheñer. Arr thomos altar po'kowenroth, ñeñth altarpa' allekma a'krratenet ñeñth eñmosathtetsa Yomporekop, ñeñthpa' attho sherbete'th Yompor.
42001012	Allempo orrtoña mellañotheñ, Zacaríasñapa' atarr yoren, atarr nanak mecha'ch.
42001013	Mellañotheññapa' ateth otosan Zacarías: —Zacarías, amach peyorenatsto tharro'mar Yomporpa' e'moennaph ñeñth ateth penamoeñ pema'yocheñoth. Ñeñtho'marña the' pethapor Elisabetpa' eñalletaterrancha' patherr asheñorr ñeñth e'ñe pho pechemer, ñeñthñapa' pesochcha' Juan.
42001014	Phapa' atarrcha' phokshena nanak. Shonte'ch acheñenesha' ñeñthcha' nanak phokshapretaya attho o' eñalleta pechemer.
42001015	Ñapa' atarrcha' asherben enteñ Yompor. Ñapa' amach orrarñatheyaye, ama't vinosapa' amach orreñe. Ama't ñamha pa'namen ñeñth aposa'tpotetsapa' amach orreñe ama't mamesha. Ñapa' e'ñech aña chorraya Parets Poekamkëñ. Ama't allempotheñ pachor pa'tho'tsen ñapa' e'ñech chorreña Parets Poekamkëñ.
42001016	Allempoña mellañotheñpa' alla otererr: —Ñapa' kowencha' kothape'chaterran shonte' israelena'tarnesha' allochñapa' atthoch kothape'cherret e'ñe kowen Yomporekop ñeñthcha' Po'partseshar perret.
42001017	Ñeñthña Juanpa' ñeñthcha'ña ñanom orrtatsa Yomporekop. Ñapa' añcha' awamenkath pene' Yompor Poekamkëñ ateth pe'th awath Elías ñeñth a'mhtaye'th Yompor po'ñoñ. Allochñapa' atthoch e'ñe kowen amo'tstaterrana achemerethexhno poechemeresha'. Allochñapa' ama't ñeñth athpare'tetsapa' o'ch ame'ñaterranet ñeñth e'ñe pokte' es pets. Atthochña kothape'chaterranet kowen, allochñapa' atthoch agapoeret Partsesha' ñerra'm esempoch orrta.
42001018	Zacaríasñapa' awo' a'phtho'tan mellañotheñ, awo' och: —Ta', ¿errothenochña neñoch e'ñethe' po'ñoxh o'ch eñalleta cheshatholl? Tharro'mar napa' o' nepo'nme'ten; nethaporpa'xho'ña e'ñe atthekmay o' atarr yepo'nme'twen.
42001019	Mellañotheññapa' alla otererr: —Napa' ñeñthen Gabrieletets ñeñthen sherbene' Yompor. Napa' ña nellsensene' atthoch ne'ñorana'tapha o'ch neñotataph añ kowen ñoñets.
42001020	Tharraña phapa' ama phame'ñenno ñeñth ateth noteneph, ñeñtho'marña the' phapa' o'ch pho'panat, amach eshek pe'ñorerro thayotheñ tharrempowach allempoch eñalleta pechemer, allempochña pe'ñorerra. Tharro'mar po'ñoxh etsoterrach ñeñth ateth o' notwaph o'ch xhap allempo onañchareth. Arrpa' allowa ñeñth ateth ot mellañotheñ.
42001021	Attho' ellapes Zacarías o'ponopa' acheñenesha'ñapa' koweñet a'yoth ama xha'nerro. Attho' koweñetpa' otanna'tet: —¿Eso'marthe' amo' xha'nerroña Yompor pa'paklloth?
42001022	Allempoña xha'nerrpa' ama eshkaye' eñorana'twerraneto. Ñetñapa' otyenet poeyoxhreto, ñato' xhothe' es orrtoya Yomporekop ñeñtho'marthe'ña atarr ellapes o'pono Yompor pa'pakllo. Ñañapa' ama eshkaye' eñorana'twerraneto, pototha eñotatwerranet ñeñth ateth ent Yompor pa'pakllo.
42001023	Allempoña o' xhap allponmat ñeñth attho sherbenet Yompor pa'pakllo, Zacaríasñapa' o' awerr pa'pakllo.
42001024	E'ñe allponmatatsapa' o' axhomenta poethapor. Allempotheñña Elisabetpa' ama moeno o'ch orrterra acheñeneshesho. Ama't o' amnarmha arrorrpa' ñañapa' ama orrteno. Ñañapa' ateth oten:
42001025	—The'ñapa' atarr kowen moera'na Yepapar, allochñapa' o'wañcha' allo'na penkna'ntatnennet tharro'mar napa' otyennet moexhopeno'.
42001026	Allempoña o' pechapmha arrorr axhomenta Elisabet, Yomporñapa' o' alla moeñerranerr po'mhllañotheñer ñeñthara Gabriel. Arr moeñe anetso Nazareto ñeñthara Galilea.
42001027	Allempoña xhap Nazareto, allñapa' orrtosana poesheñarr shopshesha' ñeñth ama a'phllaretheyaye. Ñewa, ñeñth shopshesha'pa' añ o'patenaya yakma ñeñthpa' añ pa'so'cheñ José, ño'ch yore'. Ñeñthña shopshesha' arroth eñalletña David po'mhrenñoth; ñeñthpa' añ pa'so'cheñ María.
42001028	Mellañotheñña allempo xhap e'ñe ñeshopa' ateth otos: —O'ch noxha newomhcha'toseph. Yompor e'ñe poemoereñotheph phapa' atarrcha' koshaterreph, ñapa' e'ñe pesho'tsen. Yomporpa' atarr bensare'tampeneph. Ello pemhtana'tweñ allowen phakmanesha' attho bensare'tampenanet ñet.
42001029	Allempo e'man ateth och mellañotheñ, ñañapa' xha moññe'tacha, xha kothape'ch poeyoxhro: —Ta', ¿esthe' otenenña ñeñth ateth womhcha'tenen?
42001030	Mellañotheññapa' alla otererr: —María, amach pemhcha'tatsto, Yomporpa' atarr o' morrenterrpha.
42001031	The'pa' phaxhomentach, pechyore'tcha' ñeñthpa' asheñorrcha'. Ñeñthñapa' pesochcha' JESÚS.
42001032	Ñeñthcha' nanak amhcha'tarethtatsa. Otyesetcha' ñapa' ña Ñeñth Nanak Parets Poechemer. Pomporña ñeñthara Paretspa' ñachña ne' amhcha'tareth ateth amhcha'tarethte'th pa'tañ David.
42001033	Attheña ñapa' amhcha'tarethtach Jacob po'mhrenñekop ñeñthara israelnesha'. Ama't errponañapa' amach wañerro ñeñth attho amhcha'tarethtena ña.
42001034	Maríañapa' ateth otapan mellañotheñ: —Ta'm ¿errothenothcha'ña nechyore'tña? Napa' ama't poesheñarra enkanesha' amarramtso yorenna'.
42001035	Mellañoteññapa' alla otererr: —Paretscha'ka'ye Poekamkëñ pexhapoya. Ñeñth Nanak Parets po'wamenkpa' a'pomamphsosephcha' ateth ñerra'mrrathe' os pha'pomampene'. Ñeñtho'marña cheshatholl ñeñthcha' pe'ñalletatpa' ñapa' añach e'ñe ma'yoxhrosa ñeñth ateth moenen Parets. Otyesetcha' ñapa' ña e'ñe Yompor Poechemer.
42001036	Ñamha Elisabetña ñeñth phamo'ts pepen, ñapa'xho'ña o' thotana asheñorrotholl, ama't o' po'nme'ten. Ñamha ama't oteñet moexhophpa' the'ñapa' o' pechapmha arrorr o' axhomenta.
42001037	Tharro'mar Yomporpa' ama eñalle ñokop ñeñth atarr thorrapo' enten.
42001038	Allempoña Maríapa' alla oterranerr mellañotheñ: —Ñewa, napa' e'ñe pokte' nenteñ o'ch nesherber Yepapar ñeñth Nepartseshar nepen. Ñeñthpa' atthetepa'ch nokop ñeñth ateth photenen. Allempoña mellañotheñpa' o' awerr.
42001039	-
42001040	Maríañapa' allentha awo' poma'yorñekma o'ch emo'tenana' Elisabet. All yexhenapa' all shonte' aspentharer allara Judeo. Allempoña xhap anetso all sechenapa' be'thosos Zacarías pa'pakllo, womhcha'tosan Elisabet.
42001041	Ñañapa' allempo e'mapan María ñeñth ateth womhcha'tospa' poe'marethollña ñeñth pa'tho'tsenpa' allenthepa'tcha' pella. Pachorñapa' e'ñe chorreña Parets Poekamkëñ.
42001042	Ñeñthña eñoratene', poksheñeshokmañen eñorena womenkpa' ateth otapan María: —Phapa' o' atarr koshaterreph Yepapar. Phapa' o' e'ñe pemhtana'twe ora allowen yakmaneshaxhno attho koshatenanet ñet Yepapar. Ñamha Yepaparpa' atarrcha' bensare'tampennaph pechoyoretholl.
42001043	Ama't na Yepaparpa' atarr koshatenen attho pemo'tenen ama't ñeñtheph pachor pen ñeñthcha' Yepartseshar yeperr.
42001044	Tharro'mar e'ñe allempokma ne'maponaph peñoñ ateth pewomhcha'tosen, ne'marethollpa' e'ñe poksheñeshothpa' allenthepa'tcha' pella natho.
42001045	Phaña the'pa' atarr kosheñtso'tseneph tharro'mar phapa' e'ñe phame'ña'woña ñeñth ateth otwenpha' Yepapar. Ñeñtho'marña ñeñthpa' e'ñech ateth etsoterra phokop.
42001046	Maríañapa' alla otererr: —The'ñapa' e'ñech neyoxhrokmañen na'ye'choxhtatoñ Yepapar.
42001047	Nekamkëñowen atarr noksheña Yepapar ñeñth Ya'keshphatañer yepen.
42001048	Yepapar e'ñe poemoereñothen ñapa' entenen ama esoyayno, añana ñeñthen thorretsa ñokop. Tharraña the'pa' allowen acheñenesha' ñeñthcha' mererrtsa arr patsro ñetñapa' atarrcha' koshapreterrnet attho Yepaparpa' o' atarr koshaterren na.
42001049	Tharro'mar ñapa' ñeñth atarr awamenkathtetsa atthoña o' orrtaton ñeñth nanak sherbets, ñeñthara Yepapar ñeñth otenet Ñeñth atarr nanak Parets.
42001050	Allowen ñeñth amhcha'na'tpo' entene' Yepapar, ñañapa' xhokmach atarr moererranet ama't thayotheñ errponañowen ama't allpon allowen acheñenesha' ñeñthcha' mererrtsa arr patsro.
42001051	Ñamha ñapa' e'ñe etsotwenan ama't ñeñth atarr nanak echarr entyenet, ñamha allpon allowen acheñ ñeñth atarr asherben entyetsa, ñañapa' e'ñech pomnaren phowerranet.
42001052	Ñamha ñeñth atarr awamenkath entyetsa ñañapa' e'ñech a'swatanrrortatwerranet alloth amhcha'tarethtenet. Tharraña ñeñth ama esoshe'maye' entyetsopa' ñetñapa' Yepaparcha' nowerrawet atthothcha' amhcha'na'tpo' enter allowen acheñenesha'.
42001053	Ñamha ñeñth nanak es pallta'yetsa, ñetñapa' Yepaparcha' esokmañen apwerrawet. Tharraña ñeñth atarr esokmaneñ es echyets, ñetñapa' Yepaparcha' poerratampeswerrawet, amach es anerreto ama't koñe'tha.
42001054	-
42001055	Yepaparpa' añach xhokma yenpoen israelena'tar ñeñth poeyochresha' pen ña. Amach poeserrano ñeñth ateth otane'th awath yamo'mtayñeneshañ ñeñthcha' ateth perranet ñamha allowen ñeñthcha' po'mhreneñ perret. E'ñe ateth otane'th awath Abraham po'mhrenñekop. Atthoch xhokma moerenanet ama't errponowañen. Arrpa' allowa ñeñth ateth axhotan María Yompor.
42001056	Allempoñapa' ñato' ma'pmhathe' arrorr alla a'pa Elisabetesho. Allothña Maríapa' awerr pa'pakllo.
42001057	Allempoña xhap allempoch emare'ten Elisabet. Ñeñthña poe'marpa' asheñorrotholl.
42001058	Allowen acheñenesha' ñeñth yexhetsa all ñesho ñamha allowen pamo'tsesha' ñetñapa' e'ñe koshaprechet. Tharro'mar eñoteñet Yomporpa' o' orrtatoñ attho ñapa' atarr moereña.
42001059	Allempoña o' posokmata'moen ñeñthña asheñorrothollpa' o' tsorratholle'ta'moeñet tharro'mar ñetpa' atethka'ye yexhenet ñeñthet judioneshet. Allempopa' añ sochetañ Zacarías o'ch anmatoñetañ pompor pa'so'cheñ.
42001060	Tharraña pachorpa' otanet: —Napa' ama nemno o'ch sesochon ne'mar Zacarías. Napa' añcha' nesoch Juan.
42001061	Allempoña acheñenesha'pa' ateth ochet: —¿Eso'mare't pemneñña o'ch pesoch Juan tharro'mar ama't poesheñarra phamo'tspa' ama eñalle ñeñth sochetsa Juan?
42001062	Allempoña acheñenesha'pa' e'ñe pototheta a'phtho'toñet ematholl pompor escha' sochanña poechemeretholl.
42001063	Ñapa'xho'ña pototha eñotatan acheñenesha' o'ch apet kellkatets allcha' kellkan ñeñthcha' sochan poechemeretholl. Allempoñapa' apet kellkatets, allñapa' ateth kellka': “Añcha' yesoch Juan.” Acheñenesha'ñapa' attha kowanrrorchet.
42001064	E'ñe allempokma Zacaríasñapa' allentha eñorerra. Allorokma aye'choxhtaterran Yompor.
42001065	Acheñenesha'ña ñeñth yexhetsa allpa' allowenet atarr mecha'na'teñet Yompor. Ñetñapa' serrpare'tatanna'tyeset all aspentharero Judeo.
42001066	Ñamha ama't allowen ñeñth e'mare'tyese' ñetñapa' kothape'chyeset poeyoxhreto, ateth otyenet: —Añ cheshathollpa' po'ñoxhcha' atarr sherberran Yompor tsapathoneth. Tharro'mar Yomporpa' atarr moereña.
42001067	Cheshathollña pompor ñeñth Zacaríaspa' añ chorrenaya Parets Poekamkëñ ñeñthña eñoraterre' Yomporekop ñeñthcha' ateth perra ama't esempo. Ñeñthpa' ateth ot Zacarías:
42001068	—Aye'choxhtaterrapo'ch Yompor, ñeñthara ñeñth Po'partseshar pen allowen israelnesha', tharro'mar the'ñapa' o' orrtaterrnay poemoereña ñeñthcha' ya'keshphaterre' ñeñthey poechemer pen.
42001069	Ñapa' o' orrtatonay ñeñthcha' a'keshphatañterrtsa ñeñth atarr awamenkathesha' ñeñthara ñeñthcha' eñalletatsa David po'mhrenñoth, ñeñthara David ñeñth atarr sherbhaye'th awath Yompor.
42001070	Ñeñthpa' awathotheñ ateth eñoratyesane'th ñeñth a'mhta'yesaye'th po'ñoñ, ama't allowen ñeñth e'ñe ma'yoxhra'yestse'th Partsokop.
42001071	Ama't ñamha allowen allpon ñeñth ye'moñe'tene' ñeñth amhcha'noxhetyetsa yokop, ñachña ya'rroyataterre'.
42001072	Atthochña etsotaterrnay ñeñth ateth otane'th awath yatañneshañ ñeñthcha' attho xhokma moererrya. Attheña ñapa' amach poeserrano ñeñth ateth a'poktat awathotheñ yokop tharro'mar ñeñthpa' e'ñe Partseshoth a'poktatarethta.
42001073	Ñewa, añpa' ateth pha allempo Yomporpa' awath otan yatañ Abraham ñeñthcha' ateth perrnay e'ñe po'ñoxh.
42001074	Ñeñthpa' ateth ote'th Yompor yokop ama't ñeñth allpon ñeñth ye'moñe'tene' ñeñth amhcha'noxhen yentyen ya, ñañapa' ñach ya'rroyataterre'. Allochña yapa' o'wañcha' yemhcha'nañoth yesherber Yompor.
42001075	Atthoch yetsotoñ ñeñth e'ñe pokte' enten Parets allochñapa' atthochña pokte' enteney ñamha acheñenesha' attho e'ñe kowen es yepha'yen e'ñech tharrempowa esempowach yokrrena arr patsro.
42001076	The'pa' o'ch nechemeretholle notaph: Phapa' oterrpetcha' ñeñthepho' ñeñthcha' eñorana'tena ñeñth nanak Parets. Tharro'mar phapa' phanomcha' orrtatsa atthoch pha'kowentatyesoñ allcha' oñmos Partsesha'.
42001077	Ñeñthpa' atthoch phokthape'chater acheñenesha' e'ñe kowen allochña ñetpa' eshekcha' aphretnarethterret po'chñaret atthoch a'keshphatarethterret.
42001078	The'pa' xhapcha' allempoch Yompor e'ñe poemoereñothey xhapaterrnaycha' ñeñth wetsa entoth ñeñthcha' yokthape'chaterre' e'ñe kowen, ñeñthña kothaphñatserpa' ñeñthcha' ya'poetarsamperre'.
42001079	Atthochña a'poetarsamphsarethterra allowen acheñenesha' ñeñth chekmeto'tsa'yeneta, ñeñth ama eñotenaye Yompor, ñetñapa' aña o'patenawet rromoeñets ñeñthara koñcheñets. Ñeñth attho a'poetarsamphsarethey ñeñthcha'ña yeñotatene' atthoch e'ñe kowen yoksheñeshokmañen yeyxhena arr patsro. Arrpa' allowa wañ attho Zacaríaspa' axhotenan Yompor e'ñe poksheñeshokmañen.
42001080	Añña cheshatholl Juanpa' allo'na sen atarretnomtsa. Poekamkëñothpa' atarr awamenkathetnena. Ñañapa' alla yexhena allaphar amayo tharrempowa allempo orrta israelena'tarneshesho.
42002001	Allempopa' añ amhcha'tarethtatse'th romo'marnesha' ñeñthpa' añ pa'so'cheñ Augusto. Ñañapa' nenan po'ñoñ ñeñthpa' ateth oten: Allowen acheñenesha' errapharen añe patsropa' kellkatyesetepa' pa'so'cheñ.
42002002	Ñewa, allempo ñanom kellkatyeset pa'so'cheñpa', arrña anets Siriapa' añ amhcha'tarethtetsa ñeñthpa' añ pa'so'cheñ Cirenio ñeñth pa'mhcha'tarether pen allowen judionesha'.
42002003	Ñewa, allowenet awanerret pa'tañnesha' pa'netsro allochñapa' allcha' kellkatyerreta' pa'so'cheñ.
42002004	Ñeñtho'marña Josépa' on Nazaretoth allara anets Galileo, o'ch awo' all pa'netser pe'th pa'tañneshañ, ñeñthña anetserpa' añ pa'so'cheñ Beléñ, allara Judeo, tharro'mar Beléño eñalleta awath pa'tañ David. Tharro'mar Josépa' Davidna'tarka'ye.
42002005	Allempoña Josépa' awo' epoet María o'ch kellkateneta' pa'so'cheñ. Maríapa' José o'patenaya ño'ch yore'. Allempoña Maríapa' axhomenepa'to'.
42002006	Allempoña allo'tsa'yenet Beléño, Maríañapa' awepa't xhen allempoch emare'ten.
42002007	Alla emare't, ñeñthña poe'marethollpa' asheñorrotholl ñeñth e'ñe po'mother pha'. Epe' po'ño'mopa' alla phanatholle'ch wakshepawo allothekma apoeñet wakësh poerrar. Ñewa, tharro'mar alla emare'tos wakshepawoña' moetsopawopa' ama esesha' epatso e'ñe poktakma eshepena acheñ ñeñth manrra'tosets all.
42002008	Allempo emare'ten María all Beléño ñeñthe tsaprokma allampaño'tsen ñamha ñeñth kowampene' po'carneror pastemo.
42002009	Allñapa' machayothepa'tcha' orrtanet Yompor po'mhllañotheñer, xha poptana'tosanet. Ñeñthpa' Yompor po'kowenña ñeñth xha a'poetarsamphsosawet. Ñetñapa' atarr nanak mecha'trra'tapet.
42002010	Mellañotheññapa' otosanet: —Amach semhcha'tatsetno xhoña se'mhñoten na, o'ch neñotatoses ñeñthcha' atarr sokshaterre' sa ama't ñamha allowen errapharen acheñeneshakop.
42002011	The'pa' sokop o' eñalleta ñeñthcha' Sa'keshphatañer seperr ñeñthpa' ñeñthcha' Cristotats ñeñth Yepartseshar yepen. Ñeñthña cheshathollpa' arr eñalleta David pa'netsro allara Beléño.
42002012	The'pa' o'ch noterrserr atthoch señoch ñeñth cheshatholler. Ñeñthcha' sentos cheshatholl ephareth po'ño'mo all phanatholle'teñet wakshepawo, ñeñthka'yeña Yompor Poechemer.
42002013	Allempoñapa' machayothepa'tcha' orrterrerr po'potantañ shonte' mellañotheñnesha' ñeñth o' sowaxherrerr entoth. Ñeñthña mellañotheñnesha'pa' atarr aye'choxhtatosñañet Yompor.
42002014	Ateth otoset: ¡Aye'choxhtaterrapo'ch Yeyomporer ñeñth poe'ntaño'tsen! Ama't ñamha acheñenesha' ñeñth añe patsro'tsen kosha'rrtetepa' ñamet ñeñth koshaten Yompor.
42002015	Allempoña mellañotheñnesha'pa' sowaneret ñeñth kowampene' po'carneror, ñetñapa' o' awanerret poe'ntaño. Allempoña ñeñth kowene' po'carnerorpa' allentha otanna'tyeset: —Errothenwaka'yeña ñeñth otenya' Yompor. O'ch awey Beléño o'ch yenteña' ñeñth ateth otenyeta'.
42002016	Allempoñapa' poma'yorñekma awanmoet, o'ña xhapoet Beléñopa' all entoset María ñamha José ñamha cheshatholl all phanatholle'tena wakshepawo.
42002017	-
42002018	Allempo entoset ñetñapa' serrpare'toset ñeñth ateth o' otwenaneta' mellañotheñ cheshathollekop. Allowen ñeñth e'moene'pa' nanak kowanrroretyeset, otanna'tyeset: —Ta'm errothenoththe'ñaka' o' serrpare'tosña ateth.
42002019	Maríañapa' e'ñe ñeñtha nen poeyoxhro e'ñe ñeñtha kothape'chen ñeñth allpon o' entwa awañotheñ.
42002020	Allempoña ñeñth kowene' po'carnerorpa' o' awanerret. Ateth otenaneta' mellañotheñnesha'pa' ñetñapa' e'ñe po'ñoxh entoset. Allpon ñeñth ateth e'moet, ama't ñamha ñeñth ateth entet, ñeñtho'marña ñetpa' e'ñe pa'ye'choxhtateñeshet awanerret, atthoña ñetpa' atarr kowentatnerrñañet Yompor.
42002021	Ñewa, allempoña o' posokmata'moen, ñeñth asheñorrothollpa' o' tsorratatholle'chet, ñeñthpa' ateth yexhenaña allowen judionesha'. Allempo ñeñthña cheshathollpa' o' sochet JESÚS. Ñewa, ñeñth so'chñets ñeñthpa' ateth otenana' mellañotheñ María ama't awañmo'chotheñ allempo ama axhomentena'.
42002022	-
42002024	Allempoña xhap allempoch a'poktachet ñeñth ateth nane'th Moisés po'ñoñ ñeñthcha' ateth yexha' judionesha'. Ñewa, ñeñthña ñoñetspa' ateth oten: “Ñerra'm esempoch cheyore'ten koyanesha', ñerra'm asheñorr poe'maretholl ñeñth e'ñe po'motherpa' neñetepa' Partsokop.” Ñamha po'poñ Moisés po'ñoñ ñeñth ateth ne'th, ñeñthpa' ateth oten: “Moetsatenetepa' epmha arot amapa' epmha yepexho'ye' ñeñthcha' net Yomporekop.” Ñeñtho'marña allempo xhap allempoch a'poktatet Yomporekop ñeñth ateth anareth po'ñoñ, ñeñthña cheshathollpa' allentha anmet Jerusaléño, allcha' a'poktachet Yomporekop.
42002025	-
42002027	Allempoña xhapoet Jerusaléñopa' o' be'thososet Parets pa'pakllo atthoch a'poktateneta' ñeñth ateth yexhenet ñeñth ateth oten ñoñets ñeñth anareth awathotheñ. Allñapa' wapa poesheñarr yakma añ pa'so'cheñ Simeón ñeñthpa' jerusaléño'marnesha'. Tharro'marña ñapa' allempokma wapaña' ñapa' añ eñotate' Parets Poekamkëñ. Tharro'mar ñeñth acheñerpa' atarr kowen ñeñth atarr ma'yoxhrenaya ñeñth kowentetsa Yomporekop. Ñapa' ñeñth atarr kowene' esempoch wapa ñeñthcha' a'rroyataterre' israelena'tarnesha' allochñapa' o'ch alla atarr kosherret. Attho xhapoña Parets Poekamkëñ ñeñthña eñotatene' ñapa' amach rromoena'pa' enterrancha' Yompor Poechemer ñeñth Cristo ñeñthcha' llesenserr esempo.
42002028	Waptsapa' allentha enatatholle'tosan cheshatholl, atarr aye'choxhtatosan Yompor. Ñeñthpa' ateth otos:
42002029	-
42002030	The'ña po'ñoxh Nompore ama'tcha' nerromapa' e'ñech noksheñeshokmañen nerroma tharro'mar the'pa' po'ñoxh o' nenterrnaph ñeñth o' pemñerrnay ñeñthcha' ya'keshphaterre' e'ñe ateth photne'th awañmo'chotheñ na ñeñthen atarr pesherbene'.
42002031	Ñeñthña o' phorrtaterrnay allowenakpay ñeñthey pa'nameney acheñeneshakpay añe patsro.
42002032	Ñapa' ñach sherberrets ateth ñerra'mrrathe' poetare' ñeñthcha' a'poetarsamperre' allowen acheñenesha' ama't ñeñth ama israelena'tareyaye atthoch ñetpa'xho'ña o'ch eñoteret ñeñthcha' a'keshphatañterrtsa e'ñe po'ñoxh. Allochñapa' atthothcha' e'ñe kowen aye'choxhtaterrnaph ñamha peyochreshaxhno ñeñthara israelena'tarnesha'.
42002033	Ñeñthña pamo'mte' pen cheshathollpa' ñetñapa' attha kowana'teñet Simeón ateth eñorana'tenanet poe'marethollet.
42002034	O' eñorana'twanet poe'maretholletpa' allempoñapa' enamatanet ñamet ñokpoet Yompor pa'nateña. Allempoñapa' otoñ pachor María, ñeñthpa' ateth och: —Peñochepa'ch añ cheshatholl ñeñthpa' ñeñthña onañche'th awath Yompor. Ñokoppa' shonte'ch israelena'tarnesha' ñeñthcha' ama ame'ñerrayo ñeñthcha' chenkërrtsa. Tharraña eñall ñamha shonte' po'potantañ ñeñthcha' ame'ñerraya ñeñthcha' koweno'tsenterrtsa. Tharro'mar Pomporpa' añekopña moeñer allochñapa' ñach eñotaterrawet ñapa' Pomporeshoth wapa. Tharraña shonte'ch acheñ ñeñthcha' achmhare'terre'.
42002035	Phapa' ñeñthcha'ña atarr pellkaterre'ña pha. Atarrcha' atserr pe'moerr pellkëña e'ñech ateth pe'moerr poellkëña ateth ñerra'mrrathe' kochllo patenpet peyoxhro. Elloña poesheña'tetspa' eñotaterranetcha' errothenthe' ñeñth ateth kothape'chyenet poeyoxhreto.
42002036	Allñapa' allo'tsen ñamha poesheñarr koyanesha' ñeñthpa' añ pa'so'cheñ Ana ñeñthekma a'mhtene' Yompor po'ñoñ. Ñapa' año' po'señ ñeñth sochetsa Fanuel, ñeñthpa' Aserna'tar. Ñeñthña Anapa' o' atarr nanak po'nme'ten. Ñewa, allempo shopshena'pa' some'ta, e'ñe kanxherr charowa yexhañ epoet poerrollarpa' o' rromapes.
42002037	Ñeñthña rrethorrnanesha'pa' attha korrena ñapoeth. O' poskoch xharra' poechena pa'tats char allponmat korrena attha. Ñapa' e'ñe ellapene'th sherbe' Yompor ama't ñamha tsapome'tets. All Yompor pa'pakllothpa' amach xha'neno. All atarr ma'yochenana Yompor. Errotheno e'ñe poema'yocheñoth Yomporpa' amach rreno ama't koñe'tha.
42002038	Ñapa'xho'ña allempokma wapa all o' xhapachet cheshatholl Jesús. Ñañapa' ma'yochosa, atarr parasyoso'tenan Yompor cheshathollekop. Ñeñtho'marña ñapa' atarr serrpare'tatosan acheñenesha' ñeñth cheshathollekop tharro'mar o' wapa ñeñth atarr kowen allowen acheñenesha' ñeñthcha' a'keshphatose' israelnesha' ñeñth pa'netser pene' Jerusaléñ.
42002039	Allempoña o' a'poktatwet ora allpon ñeñth ateth anareth Yompor po'ñoño ñeñthcha' e'ñe yexha' judionesha' ñetñapa' awanerret pa'nyeto Nazareto allara Galileo.
42002040	Cheshathollñapa' allo'na sen rrorranmats, allo'na sen womenkatnomoets, nanak eñotnenan ñeñth atarr kowen enten Pompor Parets, ñeñtho'marña Yomporpa' atarr moereña.
42002041	Ñewa, ñeñth cheshachor pamo'mte' ñetpa' ateth yexhenet pathe'tets char pascuapopa' xhokmach senet Jerusaléño o'ch koshapreteneta' pascua ñeñth ateth yexhena judionesha'.
42002042	Allempo xhap Jesús po'charña xharra' poechena epa awanerreterr Jerusaléño, ñetpa' atethka'ye yexhenet.
42002043	O'ña wañ pascuapa' ñetñapa' o' awanerret. Ñeñthña cheshachor Jesúspa' alla't a'pa Jerusaléño. Pomporña ñamha pachorpa' ama eñoteñeto o'the' alla a'pa.
42002044	Xha otapoetañ añthe' kotha'nen po'potantañ ñeñth parro onaxhenet. O'ña chope'cherret pamtharrpa' allempoñapa' o' yerpoeret, e'name'tyereta' pamo'tseshesho'mar. E'name'tyereta' allo'tsen ñeñth e'ñe cheme'tyen pompor ñamha pachor.
42002045	O'ña e'name'twet ama es enterrayepa' o' alla awerret Jerusaléño. Allpa'xho' e'name'twereterr.
42002046	Poma'pamtañoñapa' alla entereta' Parets pa'pakllo. All anen e'ñe parro maestronesha' ñeñth atarr eñotyene' Yompor po'ñoñ ñeñth ateth anareth. Jesúsñapa' all e'mhñotyenanet ñeñth ateth serrpare'tyenetpa' o'chxho' a'phtho'tyerranet.
42002047	Ñeñtho'marña allowen ñeñth e'moene'pa' xha atarr kowanrrorteñet, otyenet: —Errothenothwañaka'yeña atarr es eñoten ñeñtho'mar atarr kowen es anapyen.
42002048	Allempo enter pompor ñamha pachorpa' attha kowana'toset. Pachorñapa' ateth otos: —¿Eso'marthe'ña ne'mare o' atarr pellkatya? ¿Ama't peñoteñe atarr yellkëñesha' ye'nameneph?
42002049	Ñañapa' otapanet: —Eso'mare'tña se'name'tenen. Ama't señotennoña napa' ñeñth poktetsa nokop o'ch nethorreññaña ñeñth poktetsa Nomporekop.
42002050	Ñetñapa' ama es eñotaye ñeñth ateth otanet.
42002051	Allempoñapa' o' kotherran pamo'mte' o' xhaxherret Nazareto, ñapa' e'ñe kowen ame'ñenana pompor ñamha pachor. Pachorñapa' allowen ñoñetspa' e'ñe eñotweñ poeyoxhro.
42002052	Jesúsñapa' allo'na sen rrorranmats atarretnomtsa. Allo'na nanak eñotañetnena. Pomporña Paretspa' atarr kowen enteñ, ñamha acheñenesha'pa' atarr kowen enteñet.
42003001	Ñewa, allempo xhap allempoch amhcha'tarethta ñamha ñeñth pa'so'cheñ Tiberio all Romo. Allempo xhap o' amhcha'tarethta xharra' poechena amnar char allempoña Judeopa' añ amhcha'tarethtatsa ñamha Poncio Pilato. Galileoñapa' añ amhcha'tarethtatsa Herodes. Pa'mo'nasheñña Felipepa' ñapa' epa anetsokop amhcha'tarethta, ñeñthpa' arr amhcha'tarethta Iturea ñamha Traconite. Lisaniasñapa' arr amhcha'tarethta Abilinio.
42003002	Ñewa, allempopa' judionesha' añ po'korneshar penet Anás ñamha Caifás, ñeñth po'korneshar pen ora allowen kornaneshaxhno. E'ñe ñeñthe chararokma amhcha'tarethetyenet allemeñ anetso'mar e'ñe allempokma Yomporpa' eñorana'tana ñamha Juan ñeñth Zacarías poechemer ñeñth amayo'tsen.
42003003	Ñeñtho'marña Juan allempopa' o' chopeñe'chyes errakmañen Jordanaso'mar, all serrpare'tyesnom. Ñeñthpa' ateth otyesnomanet: —The'pa' o'ch sokthape'cherr e'ñe ello kowen Yomporekop atthoch Yomporpa' o'ch peretnerrnas allowen so'chñar, allochñapa' o'ch sapatarethterra Yomporekop.
42003004	Ñeñthpa' añ serrpare'tatosanet atthoch etsoterra ñoñets ñeñth anareth ñeñth ateth eñose'th awath Isaías ñeñth a'mhtaye'th Yompor po'ñoñ. Ñeñth Isaías po'ñoñ ñeñthpa' ateth oten: E'morrterrach poesheñarr po'ñoñ all amayo allcha'ña serrpare'taterranña acheñenesha'. Poerranarothpa' añcha' toma'ntaterranet thoñ, ñeñthpa' atethcha' oterranet: “The'pa' o'ch sa'kowenetyes thoñ allcha' oñmos Partsesha', o'ch e'ñe sa'paxharretyesoñ pa'theph.
42003005	All rrapatse'tyen patspa' o'ch e'ñe sa'moepñetyes, all pokmo'yaretyenapa' o'ch e'ñe sa'moepñetwawe, all terepe'pharretyenapa' o'ch e'ñe sa'paxharretyes, all arrorothetyena thoñpa' o'ch e'ñe sepampa'wawe.
42003006	Allempoña allowen acheñenesha'pa' enteretcha' ñeñth o' moeñerrnay Yompor ñeñthcha' ya'keshphaterre'.” Arrpa' allowa ñeñth ateth akellkareth awathotheñ Cristokop.
42003007	Allempoñapa' shonte' acheñenesha' waxha'tet Juanesho. Ñetpa' tharro'mar waxhenet añ moenenet o'ch apatapanet Juan Yomporekop. Juanña serrpare'tatapanetpa' otapanet: —Sapa' ama kowenayayso atarr ashkarñathes, xha sottena ñerra'mrrathe' shechpha sompor sepen. Po'ñoxhka' ama eseshaye' sotenaye e'ñech sapatarethteñotha o'ch sekeshperra allochñapa' amach koñchatwerrso Yompor allempoch yoroxhtatwer tsapathoneth.
42003008	Napa' añcha'ña notapas o'ch sorrtatyes ñeñth e'ñe kowen enten Yompor ñeñth ateth pena ñeñth po'ñoxh o' kothape'cherran ello kowen Yomporekop. Sapa' xha soteneñ seyoxhro año' es sepallteno sapa' año' e'ñe seyemtena satañ Abraham. Tharraña napa' o'ch notas amach ateth sokthape'chatsto tharro'mar ñeñthpa' ama esoye' enteñe Yompor. Tharro'mar o'ch notas ñerra'm Yompor moenetseñ ama't añ mapoe' ñeñth senten arr o'ch a'pnasereñ Abraham po'mhreneñ.
42003009	Ñeñtho'marña napa' o'ch notas ñerra'm amach sokthape'cherro kowen Yomporekop o' mameshamha o'ch xhaponasa atthoch koñchaterres Yompor. O'ch netma'ntatasa ateth ñerra'mrrathe' allempo o'ch a'matamochet tsach. O' e'ñe onañchachet gach allcha' tet e'ñe allowa wañen poepallaktar. Ñeñth allowen tsachexhno ñeñth ama kowenaye' me'tetsopa' a'mata'tweretcha' saprrochetcha' all worten tso' allcha' e'ñe a'poyatatweret.
42003010	Allempoña acheñenesha'pa' a'phtho'tyeset Juan, ochet: —Ñewa, ¿eso'tña poktetsaña yokop atthoch e'ñe yorrtatyes ñeñth kowentetsa Yomporekop?
42003011	Ñañapa' anapanetpa' otanet: —Ñerra'm eseshas echene' epma seshtam o'ch saph ñeñth ama echenaye ñeñthcha' chorrena. Ñamha ñerra'm eseshas echene' serrar o'ch saph ñeñth ama echenaye ñeñthcha' rrenet.
42003012	Allempoña waxha'ta ñamha acheñenesha' ñeñth po'tarwas pene' attho cobrenan acheñenesha' kelle ñeñth gobiernokop. Ñetpa'xho'ña añekop wenet Juanesho o'ch apatarethtet Yomporekop. Ñetpa'xho'ña o' a'phtho'toset Juan, ateth otoset: —Yokop Nomporcha' ¿eso'tña poktetsa atthoch yorrtatyes yamha ñeñth kowentetsa Yomporekop?
42003013	Ñañapa' anapanetpa' ateth otanet: —Ñeñth allpon kelle ñeñth e'ñe allpona enamoen gobiernopa' e'ñech allpona secobreñña acheñenesha', amachña allo'na atarr aton secobra'neñe acheñenesha' kelle ñeñth e'ñech sokpa'na.
42003014	Allempoña patantarr guardianesha' ñeñth allo'tsa'yenpa' a'phtho'toset ñamet, ñetpa' ateth otet: —Yokoppa'xho'ña ¿eso'tña poktetsa ñeñthcha' atthoch yorrtatyes yamha ñeñth kowentetsa Yomporekop? Ñaña anapanetpa' ateth otanet: —Sapa' amach es seprratamphsatsche acheñenesha' e'ñe se'moeñokma ñamha sa'methampeñoth e'ñe seshkëñothpa'xho'ña amach es seprratamphsatsto e'ñe atthotha. Ñamha ñeñth allpon tsa'tenset gobierneshothpa' e'ñepa'chña ñeñtha kowen sokshena.
42003015	Acheñenesha'ñapa' attha koweñet, poeyoxhretoñapa' attha kothape'chyenet xha otenapoetañ Juanpa' ñeñththe'ña Cristotets ñeñth kowenet awathotheñ ñeñthcha' moeñerranet Yompor.
42003016	Juanñapa' ateth otanet: —Napa' ama añeyayno ñeñth Cristotets, tharro'mar napa' ama't napatensoñ Yomporekop e'ñe oñochaya napatenes. Tharraña Cristo ñeñthcha' wapatsa chenta'pa' ñapa' añcha'ña chorratossa Parets Poekamkëñ ñeñth ateth ñerra'm tso'. Ñapa' ñeñth atarr awamenkathesha', nañapa' ama tama awamenkatheyayno. Ñapa' ñeñthña atarr sherbets, nañapa' ama es nesherbeno atthoch ama't po'sapatrexhapa' o'ch nepyoñ.
42003017	Ñapa' atarr awamenkath, ñapa' ñach akrerre' allowen acheñenesha'. Ñapa' añ toma'ntena ñeñth orrene' poeshoshnat alloch shoshnan po'trigo o'ch e'ñe poe'llomhrochayamha. Ñeñthña poe'llomerpa' o'ch a'yapaxhe' o'ch añño'ch allekma añño'teñ e'ñe kowen. Poe'she'marñapa' o'ch wapore'ch tso allcha' e'ñe poywa. Ñeñthña tso'pa' ama emaya'pawo ama't errponaña.
42003018	Juanña allpa' ateth serrpare'tatyenanet kowen ñoñets ñeñth wetsa Yomporeshoth alloch yekeshperra. Ellonethñapa' shonte' pa'namen serrpare'tatan acheñenesha' ñeñth ama pokteye' enteno Yompor.
42003019	-
42003022	Allempoña o' atarr apatarethta shonte' acheñenesha' Yomporekoppa' xho apatarethtatsa ñamha Jesús. E'ñe apatarethetwatsapa' o' ma'yocha. Allempoña ma'yochenapa' enetñapa' awepa't atorarethta. Allothña e'ñe sowa'nma Parets Poekamkëñ e'ñe ateth entapet ñerra'mrrathe' yeph o' sowa'nma entoth. E'ñe arr xhap Jesúsesho. Xha e'morrtatsa ñoñets entoth ateth eñorena Yompor. Ñeñthña ñoñetspa' ateth oten: —Phapa' ñeñtheph Nechemereph ñeñtheph atarr nemorrentena, pha atarr nanak nokshatene'. Allempoña amhcha'tareth Herodespa' o' yottamphsatan Juan tharro'mar Juanpa' eñotach ama pokteye' enteñe ñeñth ateth phatse'tyena. Ama't pa'mo'nasheñ Felipe poethaporpa' o' yoramper. Ama't shonte' pa'namen ñeñth ateth phatse'tyena Herodespa' elloñapa' o'xho' yottamphsaterranerr ñamha Juan.
42003023	Ñewa, Jesúspa' allempo orrta o' thorra'mochana ñeñth po'tarwas pen Pomporekop, allempoña po'charñapa' ñato' o'the' xhap ma'poch xharra' char. Acheñenesha'ñapa' aña pompor phateñet ñeñth José. Ñewa, Josépa' Elí poechemer,
42003024	Elípa' Matat poechemer, Matatpa' Leví poechemer, Levípa' Melqui poechemer, Melquipa' Jana poechemer, Janapa' José poechemer,
42003025	Josépa' Matatías poechemer, Matatíaspa' Amós poechemer, Amóspa' Nahum poechemer, Nawmpa' Esli poechemer, Eslipa' Nagai poechemer,
42003026	Nagaipa' Maat poechemer, Maatpa' Matatías poechemer, Matatíaspa' Semei poechemer, Semeipa' José poechemer, Josépa' Judá poechemer.
42003027	Judápa' Joana poechemer, Joanapa' Resa poechemer, Resapa' Zorobabel poechemer, Zorobabelpa' Salatiel poechemer, Salatielpa' Neri poechemer,
42003028	Neripa' Melqui poechemer, Melquipa' Adi poechemer, Adipa' Cosam poechemer, Cosampa' Elmodam poechemer, Elmodampa' Er poechemer,
42003029	Erpa' Josué poechemer, Josuépa' Eliezer poechemer, Eliezerpa' Jorim poechemer, Jorimpa' Matat poechemer,
42003030	Matatpa' Leví poechemer, Levípa' Simeón poechemer, Simeónpa' Judá poechemer, Judápa' José poechemer, Josépa' Jonán poechemer, Jonánpa' Eliaquim poechemer,
42003031	Eliaquimpa' Melea poechemer, Meleapa' Mainán poechemer, Mainánpa' Matata poechemer, Matatapa' Natán poechemer,
42003032	Natánpa' David poechemer, Davidpa' Isaí poechemer, Isaípa' Obed poechemer, Obedpa' Booz poechemer, Boozpa' Salmón poechemer, Salmónpa' Naasón poechemer,
42003033	Naasónpa' Aminadab poechemer, Aminadabpa' Aram poechemer, Arampa' Esrom poechemer, Esrompa' Fares poechemer, Farespa' Judá poechemer,
42003034	Judápa' Jacob poechemer, Jacobpa' Isaac poechemer, Isaacpa' Abraham poechemer, Abrahampa' Taré poechemer, Tarépa' Nacor poechemer,
42003035	Nacorpa' Serug poechemer, Serugpa' Ragau poechemer, Ragaupa' Peleg poechemer, Pelegpa' Heber poechemer, Heberpa' Sala poechemer,
42003036	Salapa' Cainán poechemer, Cainánpa' Arfaxad poechemer, Arfaxadpa' Sem poechemer, Sempa' Noé poechemer, Noépa' Lamec poechemer,
42003037	Lamecpa' Matusalén poechemer, Matusalénpa' Enoc poechemer, Enocpa' Jared poechemer, Jaredpa' Mahalaleel poechemer, Mahalaleelpa' Cainán poechemer,
42003038	Cainánpa' Enós poechemer, Enóspa' Set poechemer, Setpa' Adán poechemer, Adánpa' Yompor poechemer.
42004001	Allempoña Jesúspa' o' err Jordanasoth. Ñañapa' añ e'ñe chorrenaya Parets Poekamkëñ ñeñthña anmoe'ña all amayo.
42004002	Atthoña allpa' o' wapoña oneñeth, moeneñ o'ch ateth phatyes ñeñth ama pokteye' enteno Pompor. Allñapa' ama rreno e'ñe aña thorrena atthoch etsotwan ora allowen ñeñth kowentetsa Pomporekop. Ñeñtho'marña ama't o' pa'tatsoch xharramatpa' ama't koñe'thapa' ama es rreno. O'ña pa'tatsoch xharramatwapa' xho cheporratsa.
42004003	Allempoña oneñeth attho topatosan Jesúspa' ateth otos: —Pha ñerra'm po'ñoxhthe' Parets Poechemerephpa' o'ch phot: Añ mapoe' poenasepa' pan.
42004004	Jesúsñapa' ateth otaph: —Napa' ama nemno o'ch ateth nepha tharro'mar Yompor po'ñoñ ñeñth anwareth awathotheñ ñeñthpa' ateth oteney: “Alloweney acheñeneshoweneypa' ama e'ñe rreñtsa ñapoeth yokrramh yepeno. Añe'naña yokrramh yepen yekamkëñekop ñeñth allowen allpon oteney Yompor.”
42004005	Allempoña oneñethpa' o' anemh all atarr aspentho e'ñe a'noso. Allothña gatyeswererr allowen ñeñth allpon all amhcha'tarethetyena pa'namen acheñenesha' ñeñth yexha'yetsa errapharen añe patsro. Allothña ama't mamesha kowospa' e'ñe orre'twena errakmañen.
42004006	-
42004007	Oneñethñapa' alla oterranerr Jesús: —Ora allowen ñeñth o' pentyeswa ñeñthpa' e'ñe nokma tharro'mar ñeñthpa' na apareth. Ñerra'm esesha' nemnen o'ch naphpa' napa' naphcha'ka'ye. Ñeñtho'mar the'pa' o'ch notaph, ñerra'm na pema'yocheñothen o'ch pekonkorpana'tna, napa' napaphcha' ora all amhcha'tarethetyenet all atarr kowentatyeñet, e'ñe ora allowen ñeñthpa' e'ñech phokma.
42004008	Jesúsñapa' alla otererr: —The'pa' o'ch orrerreph oneñethe. Napa' ama nemno o'ch ateth nepha tharro'mar Yompor po'ñoñ ñeñth anwareth ñeñthpa' ateth oteney: “Añach ñapoeth yema'yochena Yeyomporer ñeñth Yepartseshar yepen, e'ñech ñaptha yesherbe'.”
42004009	Allempoña oneñethpa' o' anerranerr Jesús Jerusaléño. Allñapa' a'tapatos nanak eno allowanen Parets pa'pakëll. Allñapa' otwererr: —Phapa' ñerra'm po'ñoxhthe' Parets Poechemereph the'pa' phomacha arroth tharro'mar amach pha'tserrpho
42004010	tharro'mar Parets po'ñoñ ñeñth anwareth ñeñthpa' ama'tña ateth oten: Yomporpa' o'ch moeñonaph po'mhllañotheñrenesha' ñeñthcha' pekwamphsapoe'.
42004011	Ñetcha' phagapapoet o'ch enatapapet atthoch amach pha'tserrphatka'toso mapyo.
42004012	Allempoña Jesúspa' alla otererr: —Añpa'xho'ña anwareth Yompor po'ñoño, ñeñthpa' ateth oten: “Amach ya'llokchame'tatsche Yeyomporer ñeñth Yepartseshar yepen.”
42004013	Allempoña oneñeth topatwawan Jesús pa'namenothpa' o' awerr o' kaxhpa'ner allponmat tharro'mar oneñeth xhokma topach.
42004014	Allempoña Jesúspa' o' alla awerr Galileo. Ñapa' añ atarr awamenkath pene' Parets Poekamkëñ. Errapharen Galileo'mar o' e'ñe e'mare'twet ñeñth ateth pha'yena Jesús.
42004015	All apxha'yena judionesha' po'prawetopa' ñañapa' all yexhatyenanet. Atthoña allowen acheñenesha'pa' atarr kowen enteñet.
42004016	Attheñapa' o' alla xherr Nazareto all yexhache'th pompor allempo cheshena'. Pamtharrña allempo xhap yeth allempo xhokma amesen judionesha', Jesúsñapa' o' awo' judionesha' po'prawo, ñapa'xho' ateth yexhena. O' xhap poerawopa' allñapa' thomos allcha' lleyatan acheñenesha' Yompor po'ñoñ.
42004017	Allñapa' añ apet libro ñeñth allo'tsen Isaías po'ñoñ ñeñth a'mhtaye'th Yompor po'ñoñ awath. Ñañapa' toran libropa' all entan ñoñets ñeñth ateth akellkareth ñokop, ñeñthñapa' ateth oten:
42004018	Napa' añ nechorrenaya Nompor Poekamkëñ tharro'mar ña nellsense' nach serrpare'taterre' ora allowen acheñenesha' ñeñth atarr es palltetsa. Napa' añcha' neñotaterranet kowen ñoñets ñeñthpa' alloch keshperret. Ñamha añekopña llesenserren atthoch nach a'krratyerre' allowen ñeñth moeroxhetyetsa poellkëñoth poeyoxhreto. Nach eñotaterre' ñamha ñeñth ayottamphsarethetyetsa allochñapa' o'ch atoramphsarethterret. Nach eñotaterre' ñamha ñeñth ama entetso allochñapa' o'ch enterret. Ñamha ñeñth amoeroxhtatarethetyetsa nachña a'rroyataterrawet.
42004019	Ñamha napa' añekopña llesenserren nach eñotaterrawet the'pa' o' xhap allempo pokte' enteñ Yompor o'ch atarr orrtaterranet poemoereña. Ñewa, arrpa' allowa ñeñth allpon lleyatanet Isaías po'ñoñ.
42004020	O' lleyatwanetpa' o' alla e'tamperran libro apoerran ñeñth sherbets all poerawo. Allempoñapa' o' alla anorrwerr. Allowenña acheñenesha' ñeñth poerawo'tsa'yen ñetñapa' atarr kowanrrorteñet Jesús.
42004021	Ñañapa' ateth otanet: —Attho' o' se'mwa añ ñoñetspa' the'ñapa' o' e'ñe xherr atthoch e'ñe etsoterra ñeñth ateth akellkareth awathotheñ.
42004022	Allowenña acheñenesha'pa' e'ñe kowen eñora'yenet Jesúsokop. Atarr koxhnesha' enteññañet po'ñoñ ñeñth ateth serrpare'tatyenanet. Ñetñapa' ateth otanna'tyenet: —Errothenothwañaka'yeña atarr koxhneshare' serrpare'tatyeney. Ñapa' añaka'ye José poechemer.
42004023	Jesúsñapa' ateth oterraneterr: —Sapa' ñeñth ateth o' se'mare'ton ñeñth ateth norrtatyena' awaña Capernaumo the'ña sapa' xha semneñ o'ch soten añ ñoñets ñeñthekma moene' yotannena ama't awathotheñ: “Pha ñeñtheph a'krratañtetsa the'pa' o'ch pha'krrata e'ñe phañeña”, tharro'mar sapa' añthe' semnen o'ch ateth norrtat ñamha arr kowen e'ñe ya ya'netsro ateth norrtatena' awaña Capernaumo.
42004024	Tharraña napa' po'ñoxh o'ch notas: —Ñeñth a'mhtene' Yompor po'ñoñ ama't poesheñarra ama eñalleña ñeñth e'ñe kowen enten allowen pamo'tsesha' ñeñth parro yexhenet all e'ñe ñet pa'netsreto.
42004025	-
42004026	Napa' po'ñoxh the'pa' añcha' neyerpatasa ñeñth ateth pe'th Elías ñeñth a'mhtaye'th Yompor po'ñoñ awath. Ñewa, allempopa' o' ma'pa char ñamha po'poñ poeshmet charpa' nanak chares ama't mameshapa' ama wateno ñeñtho'marña orrta moexheñets errakmañen all anetso ñeñth Israel all yexhe'th Elías. Ñamha ama't shonteñ israelena'tar ñeñth rrethorrnaneshatyets allempo, tharraña Yomporñapa' ama alleye' moeñanoña Elías atthoch yenposan ama't poesheñarra rrethorrnanesha' ñeñth e'ñe pamo'ts pen ña. Arra moeñe po'poñ anetso ñeñth pa'so'cheñ Sarepta ñeñth allara Sidón allo'tsen poesheñarr rrethorrnanesha', ñañapa' ñeñtha yenpos.
42004027	Elloña o'ch alla neyerpaterrserr po'poñ ñeñth ateth pe'th ñamha Eliseo, ñapa'xho'ña ñeñth a'mhtaye'th Yompor po'ñoñ awath. Ñewa, allempopa' shonte' israelena'tarnesha' ñeñth osyen poetsarñats ñeñth otenet lepra all anetso Israel all yexhe'th Eliseo. Tharraña ama't attheñ ama't poesheñarrothapa' ama a'krratereña Eliseo e'ñe all Israelo. Ñapa' aña a'krraterr ñeñth po'poñena'tar acheñ ñeñthpa' añ pa'so'cheñ Naamán ñeñthpa' po'poñ anetso'marnesha'; ñeñth pa'netser penpa' añ pa'so'cheñ Siria.
42004028	Acheñenesha'ña allempo e'met ñeñth ateth yerpatanet Jesúspa' ñeñthña atarr atsrre'matawet allowenet ñeñth poerawo'tsa'yen.
42004029	Ñetña tantrra'tetpa' o' moeño'teret alloth pa'netsretoth. Cheta'neret, allothpa' arr anmet allowa wañen pokoll alloth e'ñe atserethtena allcha' wapore'chet atthoch moetsatachet.
42004030	Tharraña ama't wapore'chetañ, Jesúsñapa' o' chope'chnerr ama't all shontena acheñenesha'. Ñañapa' all cheta'tnerra rroxhopa' o' awerr.
42004031	Allempoñapa' o' alla awerrerr anetso Capernaumo allara Galilea. Pamtharrña allempo xhap yethñats allempo amesen judionesha' ñañapa' o' awo' po'praweto. Allñapa' yexhatyesosan acheñenesha'.
42004032	Ñeñth ateth yexhatenanet, acheñenesha'ñapa' attha kowanrrorteñet. Tharro'mar ñapa' ateth yexhatenanet ñerra'mrrathe' ñeñth allsensarethtetsa Partseshoth.
42004033	Poesheñarrña yakma ñeñth allo'tsen poerawo, ñeñthñapa' añ chorrenaya oneñeth. Ñaña rranare'tapa' ateth otapan Jesús:
42004034	—¿Eso'mare'tcha'ña erroth pephosey Jesúso, pha ñeñtheph nazareto'marneshaph? Añekopthe' pewapa o'ch pha'chenkaterrey. Napa' o' neñotapaph. Phapa' atarr Partsoph añ pellsensene' Phompor ñeñth atarr nanak Parets.
42004035	Tharraña Jesúspa' ama moenache o'ch eñorana'cha. Ñañapa' ateth och: —Pemma, the'pa' xhophaña kaxhpa'nerre'ña añ acheñer. Oneñethñapa' xha atanman yakmapa' alla o'shshe'ma e'ñe all shontena allowen acheñenesha'. Allempoñapa' o' kaxhpa'ner e'ñe attha, ama erroth pha'nme.
42004036	Acheñenesha'ñapa' xha atarr thoratsphanet poeyoxhret. Ñetñapa' ateth otanna'tyeset: —Ta'mka'ye, errothenthe'ka'yeña Jesús po'ñoñ, atarrepa't womenk po'ñoñ pen. E'ñe ateth ñerra'mrrathe' ñeñth allsensarethtetsa ñeñth atarr awamenkathesha'. Ama't oneñeth erroth otenpa' atethxho' phateñ. Po'ñoxhka'ye the'pa' o' xha'nerr oneñeth.
42004037	Allempoñapa' errakmañen allampaño'mar serrpare'tyeset ñeñth ateth pena Jesús.
42004038	Allempoña Jesúspa' xha'nerr poerawoth o' awo' ñamha Simón pa'pakllo. Allña Simón pa'so'moepa' xha atsna'ten, xha atarr nanak weraten. Otapet Jesús: —The' yapa' yemneñ o'ch pha'krratos atsnañeth.
42004039	Allempoña Jesúspa' o' ponmosana atsnañethpa' xha a'wañamphsose'ña po'wrateña. Allempoña o' metwa po'wrateñapa' allentha tanta o' agapapanet e'ñe kowen o' yema'tapanet.
42004040	Ñeñthe yethrokma allempo o' emoena atsne'pa' acheñenesha'ña allowenet ñeñth atsna'tyets pamo'tsesha' ñetñapa' o' wapatyesnenet atsnañeth e'ñe Jesúsesho. Ñañapa' na'yesapanet pot ñesheto poesheña'ttset, atthoña a'krratyesapanet allowenet.
42004041	Ñamha shonte' acheñenesha' kaxhpatatyesapanet oneñeth ñeñth poerranaroth otnomoe' Jesús: —Phapa' ñeñtheph e'ñe po'ñoxh Parets Poechemereph. Tharraña Jesúspa' a'mtsoñeñtanet, ama moenataneto o'ch eñorana'tnomet, tharro'mar ñetpa' e'ñe eñotnomet ñapa' ñeñth Cristotets.
42004042	Tsapathña o' poetarenpa' Jesúsñapa' awa'moen a'yo all ama acheñempañoyaye. Acheñenesha'ñapa' e'name'ta'moeñet. Attheñapa' o' xhapa'moenet allo'tsen Jesús. Ñetñapa' ama moeneñeto o'ch erra sa'nmanet.
42004043	Ñañapa' ateth otapanet: —Napa' añ poktetsa nokop o'ch awen po'poñ anetso'mar, allpa'xho'ña o'ch neserrpare'tatyesnomanet ñeñth kowen ñoñets, o'ch neñotatyesosanet Yompor po'kowenña ñeñth atthoch ayochreshathtena ña, tharro'mar napa' ñeñthekopña llesenserren Nompor.
42004044	Attheñapa' o' serrpare'tatyesnoman acheñenesha' errapharen Galileo'mar all apxha'yenet po'praweto.
42005001	Allempoña po'pocheño Jesúsñapa' e'ñe sa'patophño then, ñeñthña sa'ppa' añ pa'so'cheñ Genesaretas. Allñapa' waxha'toña shonte' acheñenesha' o' xha echta'tatse'tanna'toset. Atthoña ama't Jesúspa' o'xha echta'toset. Ñetpa' añ moenenet o'ch e'mhñotosñañet Yompor po'ñoñ.
42005002	Jesúsñapa' all entosan epna noñth e'ñe all sowa'poetso. Ñeñthña po'tarwas pene' ñeñth rremoene' kakpa' ñetñapa' ama po'noñtho'tsa'yeneto. Ñetpa' o' awanmoet a'yeneth allcha' tsama'teneta' po'terraya.
42005003	Jesúsña allpa' a'tapos poenarr noñtho, ñeñth Simón po'noñth. A'tapospa' otan Simón: —Pechtamphsen mame' rroxha'soneth. Jesúsña anorros noñthopa' allothña yexhatosan allowen acheñenesha'.
42005004	Allempoña serrpare'tatwanet, o' alla oterranerr Simón: —The'pa' o'ch aweph rroxha'soneth epopa' o'ch alla peterrayerrerr, the'pa' perrma'ch shonte' kak.
42005005	Simónñapa' ateth och: —Yapa' o' Maestrocha' e'ñe yarepen thorratsa terrayats e'ñe orrena ama't parra kak ama yerrmoeñe. The'ña phaka' notene' o'ch alla neterrayerrerr ama'tpa' atethcha' nepha o'ch alla neterrayerrerr.
42005006	Allempoñapa' atethxho' pet, o' alla terrayerreterr. Terrayañapa' shonte' rroman kak nanak aton, xha moene' rrarre'tatan terraya.
42005007	Attheñapa' agochet po'potantañ pamo'tset ñeñth po'noñtho'tsa'yen o'ch wapoet ñeñthcha' rromapretawet kak. O'ña xhapoet o' esha'tanatet kak noñtho e'ñe epno'mar chorrares kak noñtho, xha moene' esha'tatan noñth.
42005008	Allempoña ateth eñch Simón Pedro ñañapa' poma'yorñekma ponmana Jesús, konkorposa pa'rrphoth, all otos: —Amach Partseshacha' allo'na peyemtatsetnenno tharro'mar napa' ñeñthen atarr ochñathen.
42005009	Ateth otan Jesús poeyorñoth tharro'mar eñoteñ ñeñth attho rreman shonte' kakpa' Parets ateth phatene'. Ama't allowen ñamha ñeñth epoet tarwasenetpa' atarr nanak yorenet.
42005010	Ama't ñamha Jacobo ñamha Juan ñeñth Zebedeo poechemeresha' ñeñth parro tarwasen Simón, atarr nanak yorenet. Allempoña Jesúspa' ateth oterranerr Simón: —Amach xha peyorenatsto. Ñeñth ateth pepena awathotheñ e'ne' kak the'ñapa' atethcha' peperra e'nerre' ñamha acheñ ñeñthcha' phame'ñaterra.
42005011	Allempoñapa' awamperret o'ch etsotwerret allekma etsotenet. Ñetñapa' allempokma sowanmoet allowen ñeñth allpon echyenet. Allempoñapa' kotheret Jesús atthoch poeyochresha' perranet.
42005012	Allempo po'pocheño Jesúsñapa' alla xherrerr po'poñ anetso. Allñapa' wapoña poesheñarr yakma ñeñth osen poetsarñats ñeñth otenet lepra, atarr apoxhtateñ. Entosan Jesúspa' alla rromamphsosya. Allña rromoenapa' allothña enamosan Jesús, ateth otos: —Ayochreshathe ñerra'm pha moenatspa' pha ñeñtheph atarr awamenkatheshaph pha'krrataye'cherren allochñapa' atthoch e'ñe kowen entwerren acheñenesha'.
42005013	Jesúsña anretapa' allentha a'phlle', ateth och: —Napa' nemneñka'ye, metwerrepa'ña peptsarña atthoch e'ñe kowen enterreph allowen acheñenesha'. Yakmañapa' allorokma metwer poeptsarña.
42005014	Jesúsñapa' alla otererr: —The' attho o' na'krraterrephpa' ama't e'ñe poesheñarrapa' amach photaphsa'tatsche. Korneshachña pegatena' all peptsarse'th. Ateth nane'th Moisés ñoñets añ acheñrekop ñeñthcha' a'krratarethterrtsapa' the'ñapa' o'ch es phanom ñeñthcha' phapos all ñeñth Yomporekop. Allochñapa' atthoch e'ñe kowen enterreph allowen acheñenesha'.
42005015	Elloña atarr nanak serrpare'tyeñet, o' errakmañen epa'wa attho' pena Jesús. Ñeñtho'marña shonte' acheñenesha' waxha'toñet atthoch e'mhñotoñet po'ñoñ ñamha atthoch a'krratyesapanet allowen pa'tsnañetheret.
42005016	Tharraña ñapa' errothenopa' o'ch awerr a'yo all ama acheñempañoyaye allcha' ma'yochena.
42005017	Po'pocheño allempo Jesúspa' all yexhaterranerr shonte' acheñenesha', allña allpononethpa' all anorrxha'tyen ñamha patantarr fariseonesha' ñamha ñeñth atarr etsotayenayeñ ñoñets ñeñth ateth anareth judioneshakop. Ñetpa' pa'namen anetsoth waxha'tyenet —Galileoth ñamha Judeoth ñamha Jerusaléñoth. Jesúsñapa' atarr awamenkath peñ Pompor, atthoña a'krratyesan shonte' ñeñth atsna'tyets.
42005018	Attheña o' wapatoñet ñamha echarrtaña, wapatamphset poecheknaphoth. Ñetpa' añ moenenetañ o'ch be'thoset o'ch e'ñe noset Jesúsesho.
42005019	Tharraña shonte' acheñenesha' ñeñtho'marña ama eshkaye' abe'thosetoña atsnañeth atthoch xhapachet e'ñe Jesúsesho. Attheñapa' a'tapatoset enoth pokollato. Allñapa' o' a'rrothe'toset pathephrarr echet allothña a'swatamphset echarrtaña poecheknape'na. Atthoña xhapachet e'ñe rroxho allo'tsen Jesús.
42005020	Jesúsñapa' eñotapanet ñetpa' atarr nanak yemteñet, ñeñtho'marña ateth otapan echarrtaña: —Masheñcha' the'ña pha pho'chñarpa' o' aphretna'warethta.
42005021	Otwe' atethpa' añña fariseonesha' ñamha ñeñth atarr etsotayenayeñ ñoñets ñeñth ateth anareth judioneshakop, ñetñapa' otatse'tet ñañeñeta: —Esesha'wañaka'ye o' achmhare'tanña Yompor. Arr patsropa' ama't poesheñarra ama eñalleña ñeñth peretnene' ochñarets, ñapthaña Yompor peretnene' ochñarets.
42005022	Jesúsñapa' eñotanet ñeñth ateth otenet ñokop, ñañapa' ateth otanet: —Sapa' eso'mare'tcha'ña ateth sokthape'chatse'tyesña seyoxhro.
42005023	Ñewa, sapa' xha soten ñeñth ateth o' notwe echarrtaña po'chñarpa' o' aphretna'warethta, ñeñthpa' ama thorrapawoyaye. Sapa' añña atarr thorrapo' senten atthoch na'krrater xhoncha'ña ote': “Petantena, pechope'chnen.”
42005024	Ñewa, napa' o'ch neñotatas na Ñeñthen Acheñetosets, napa' aparethen llesens atthoch nach peretnerre' ochñarets añ patsro. Ñeñtho'marña Jesús allempopa' ateth otan echarrtaña: —The'ña napa' o'ch notaph: Petantena, pechta'nen pemoe' o'ch pechope'chnen, aweneph pepakllo.
42005025	E'ñe otwe' atethpa' echarrtañañapa' xha tantetsa e'ñe allorokma. Allowenña acheñenesha' e'ñe entweñet. O' cheta'nenan po'moe' pa'ye'choxhtateñesha' Yompor o' awen pa'pakllo.
42005026	Allowenña acheñenesha'pa' xha atarr kowanrrortapoeñet. Atthoña ñetpa'xho'ña atarr kowentatyeññañet Yompor. Allowenetñapa' atarr nanak yorenet, ateth otyenet: —The'pa' o' yenterr ñeñth ama't awathapa' ama yentareña ya ñeñth atarr kowen.
42005027	Allempoñapa' o' awerrerr Jesús. All oñempa' all entnoman poesheñarr ñeñth po'tarwas pene' o'ch cobrenan acheñenesha' kelle ñeñth gobiernokop. Ñeñthñapa' añ pa'so'cheñ Leví. Alla anen allekma apxhenet kelle ñeñth gobiernokop. Jesúsñapa' otosan Leví: —The'pa' phoktha'n atthoch neyochresha' neperreph.
42005028	E'ñe otwe' ateth Levíñapa' xha tantnomtsa o' kothan Jesús. Atthoña ñapa' e'ñe sowanman ñeñth allowen pa'namen.
42005029	Allempoñapa' xhapa'moen ñamha pamtharr allempo Leví pa'pakllopa' yexhkatatan shonte' rreñets atthoch koshame'tampesyet Jesús. All rrallme'chapreteñ shonte' acheñenesha'. Allo'tsa'yen ñamha ñeñth parro yemtena Leví. Ñetpa'xho'ña ñeñthareta ñeñth po'tarwas penet o'ch cobra'yeñet acheñenesha' kelle ñeñth gobiernokop, tharraña ñetpa' poeshkëñothe'na cobreñet acheñenesha' aton. Ñeñth rrallme'chapretene' Jesús.
42005030	Fariseonesha' ñamha ñeñth atarr etsotayenayeñ ñoñets ñeñth ateth anareth, ñetñapa' sasare'teññañet Jesús poeyochresha'. Attheñapa' otarethtet: —Ta'm, eso'marthe'ña serrallme'chapreteñña añ acheñeneshar ñeñth poeshkëñothe'na cobra'yene' acheñenesha' aton kelle ñamha epas acheñenesha' ñeñth atarr ochñatheneshaxhno.
42005031	Ateth e'manet Jesús, ñañapa' ateth toma'ntatanet: —Ñeñth e'ñe womech entetsapa' ñetpa' ama e'neñetoña apartañ. Añña ñeñth atsna'tetspa' ñetñapa' xhokma añ e'nenet ñeñthcha' a'krraterrawet.
42005032	Napa' ama añekpaye' nowapo atthoch nexhore'tos ñeñth e'ñe ateth entetsañ ñetpa' e'ño' kowen es pha'yenet. Napa' añekopña nowapa atthoch nexhore'tos ñeñth atarr ochñath entyetsa. Allochñapa' atthoch o'ch kothape'cherret ello e'ñe kowen Yomporekop.
42005033	Ñetñapa' alla otereterr Jesús: —Ñeñth Juan poeyochresha'pa' xhokma thore'tenet Yomporekop, xhokma ma'yochenet. Ñamha fariseonesha' poeyochresha'pa'xho'ña atthekma penet. Tharraña phaña peyochresha'pa' eso'mare'tña ama attheye' peneto. Ñetpa' attha es rratse'tyenet, attha es orryenet.
42005034	Jesúsñapa' alla toma'ntaterraneterrpa' ateth otanet: —Ñeñth awa'ñarethexhno all rrallme'chapreteñet ñeñth e'ñe errte' sena'tetsa, ama pokteyaye o'ch yotanet “amach es serra'yesatsto”, tharro'mar ñeñthpa' ateth koshapreteñet ñeñth sena'tetsa.
42005035	Tharraña ñerra'm esempo machayotha sa'nerranet ñeñth sena'tetsa, ñeñthña parro yemoetyena allempoña ñetpa' e'ñe poellkëñothet kaxhpa'werretcha' poerrar, amach arrenaye' enterreto. Ñeñthpa' atthochña thore'terret allempo Yomporekop e'ñe po'ñoxh. Arrpa' allowa wañ ñeñth ateth Jesús toma'ntata ña sena'tostsa.
42005036	Elloñapa' o' alla toma'ntaterraneterr ñeñth ateth yexhen judionesha' arr patsro ñeñtho'marña ateth otanet: —Ñewa, ñerra'm yechen epma yeshtam, patherr emarr ñamha po'poñ mellashañpa' amach yerrarratstoña emarr yeshtam alloch yellta' yeshtam mellashañ all rrarra'nen. Tharro'mar ama't ateth yephatsechpa' ñeñthpa' e'ñech orrena. Ama't yeshtam emarrpa' o'wañcha' kowenta all yerrarreñ. Ñamha yeshtam mellashañ ama't o' yelltereñ emarropa' amach alla kowenterro tharro'mar ñeñth allo o' yellterpa' ama mellashañekmayaye, ñeñtho'marña amach ñeñthtatere. Ñeñthpa' atthoña Jesúspa' eñotatanet ña pokthaphña e'ñe etserra.
42005037	Jesúsñapa' alla toma'ntaterraneterr po'poñ ñeñth ateth yexhena judionesha' o'ch yexhkatenet pa'rrom orroth. Ñeñtho'marña ateth otanet: —Ama't poesheñarrotheyapa' amach yeshatstoña vinos emasa mellasha'mhañ orrotho ñeñth ayexhkatareth pa'rrom. Tharro'mar ñerra'm ateth yepe'pa' o'ch chasa'ña vinospa' xhach a'ptsan orroth, vinosñapa' e'ñech shebwa, ñeñthña orrothpa' ama't mamesha'pa' amach es sherberro.
42005038	Añña ñerra'm emasa vinos, arrcha'ña yeshe' emerra orrotho ñeñth ayexhkatareth pa'rrom. Allochñapa' ama'tcha' chasa' vinospa' amach xha potsa'phsoña vinos ñeñthpa' allach yechen epo'mar. Ñeñthpa'xho'ña atthoña Jesúspa' eñotatanet ña pokthaphña e'ñe etserra.
42005039	Po'poñonethpa' alla toma'ntaterraneterr Jesús, ñeñthpa' ateth oterraneterr: —Ñeñth e'ñe yexhenaya o'ch orran ko'nes ñeñth atarr chase'pa' ñapa' ama moeno o'ch orran ko'nes emasa, tharro'mar ñapa' ateth oten ñeñth ateth yexhena awathotheñpa' ñeñtha e'ñe kowen enten.
42006001	Allempoña xherrerr allempo xhokma amesen judionesha'. Allempoña Jesúspa' arr oñem chetso'mar epoet poeyochreshaxhno. Allempo oñenet chetso'mar poeyochresha'ñapa' taso'tampesyesnomoet poechmha'tets trigo a'she'challme'chyesnomet atthoth rrokllome'chachet o' rra'yesnomet.
42006002	Ñeñthña patanta'tets fariseonesha'pa' che'ptare'tanet, ateth otarethtet: —Eso'mare'tña ateth sepena ñeñth ama pokteyaye o'ch ateth yepha tharro'mar the'pa' añe yethro ñeñth ateth anareth awathotheñ allempokmach yamesen.
42006003	Jesúsñapa' otanet: —Sapa' ama'trra selleyareña añ ñoñets all oten ñeñth ateth pha awath David allempo cheporra'nma epoet ñamha allowen ñeñth kothene'.
42006004	Ña allempopa' be'thosos Yompor pa'pakllo, allñapa' chetosan pan ñeñth atma'ntatareth ateth ñerra'mrrathe' ñeñth nenet all Partsokop. Ñewa, ñeñth panpa' ama pokteyayñe o'ch esesha' rre'. Ñeñthpa' añach ñapoeth rrene' kornaneshaxhno; ñeñthpa' e'ñe ateth anwareth judioneshakop. Ñeñthña panpa' o' chetos David, rros, rratosan ñamha allowen ñeñth epoet.
42006005	Allempoña alla oterraneterr Jesús, ñeñthpa' ateth otanet: —Ñeñtho'marña the'pa' o'ch notas, na Ñeñthen Acheñetosets ñeñthen allsensarethen, naka'ye ateth otets esthe' poktetsaña ñeñthcha' ateth yepha añe yethro allempokma yamesen.
42006006	Allempoñapa' xherrerr po'pocheño ñeñth yethñatsro allempokma amesenet. Jesúsñapa' be'thoswenerr judionesha' po'prawo. Allñapa' yexhatyeswenanerr acheñenesha'. Allñapa' allo'tsen ñamha poesheñarr yakma ñeñth xha chellena pot po'kowenroth.
42006007	Acheñenesha'ña ñeñth atarr etsotayenayeñ ñoñets ñeñth ateth anareth epoet ñamha fariseonesha' ñetña allpa' Jesúsa atarr kowana'tyenet atthoch enteñeterr ñato'rraña o'ch a'krratenanerr acheñ añe yethro allempokma amesenet. Ñerra'm o'ch a'krratenanerr ama't poesheñarra acheñ añe yethro allempo amesenet, allempoñapa' eshekcha' a'methampeñeta' amhcha'tarethesho.
42006008	Jesúsñapa' eñotanet ñeñth ateth kothape'chatse'tyenet poeyoxhreto. Ñañapa' ateth otan yakma ñeñth chelletsa pot: —Aphon phathomos arrma. Yakmaña wapapa' o' thomos all rroxho.
42006009	Jesúsñapa' ateth otanet: —Ñewa, napa' o'ch na'phtho'tas: ¿Erra'tsena'tña ñeñth e'ñe pokte' senten ñeñthcha' ateth yepha añ yethro allempo yamesen? Ñato' o'ch ateth yepe' e'ñe kowen po'psheñeñ, amapa' ñato' o'ch ateth yepoñ ñeñth ama pokteyaye. Ñato' añthe' pokte' senten o'ch ya'krrach acheñ amapa' añthe' pokte' senten amach ya'krratatsche xhachña yemtsatach. Ñetñapa' ama't poesheñarrothetapa' ama eseshaye' anapoenaye entaye.
42006010	Ñañapa' kowa'yesan allowen ñeñth anorrxhets all, allempoñapa' otan ñeñth chelletsa pot: —The'pa' o'ch notaph: Petapoerr phot. E'ñe otwe'pa' ñañapa' allenthepa'tcha' tapoerran pot, o' e'ñe kowenterra pot.
42006011	Fariseonesha'ñapa' ñeñthña atarr atsrre'matawet. Allempoñapa' kothape'chatanna'tet, atarr o'pachet Jesús.
42006012	Allempoña Jesúspa' o' alla awerrerr a'yo aspentho allcha' ma'yochena'. Allñapa' arepen ma'yochaya Pompor.
42006013	Tsapathña poetarenpa' agota'moenan allowen ñeñth poeyochreshaxhno pen. Allempo xhaxha'tet ñeshopa' ñañapa' o' akrapan ñeñth xharrasheña ñeñth poechetsa epsheña ñeñthcha' llesensa' ñeñthcha' serrpare'tyetsa' allemeñ anetso'mar.
42006014	Ñeñth llesensa' ñeñthpa' añexhno: Simón ñeñth socherr Pedro, allothpa' ñamha pa'mo'nasheñ Andrés, allothpa' Jacobo ñamha pa'mo'nasheñ Juan, allothpa' Felipe, ñamha Bartolomé,
42006015	ñamha Mateo ñamha Tomás ñamha Jacobo ñeñth Alfeo poechemer, ñamha ñeñth po'psheñeñ Simón ñeñth cananistanesha' ñeñth atarr thorratse'th pa'netsrekop,
42006016	allothpa' ñamha Judas ñeñth Jacobo pa'mo'nasheñ, allothpa' ñamha po'psheñeñ Judas Iscariote ñeñthcha' pomoerre' tsapathoneth Jesús.
42006017	Allempoña werra Jesús aspenthoth epoet poeyochresha', thomxha'twerret all aspeneth pakñe'thpener poño po'mopñero. Allñapa' o' xhaxha't shonte' po'potantañ acheñenesha' ñeñth poeyochresha' pen. Ñamha allo'tsa'yen shonte' acheñenesha' ñeñth waxhetsa allemeñ anetsoth —Judeoth ñamha Jerusaléñoth, ñamha sa'patophño'marnesha' ñeñth wetsa Tiroth ñamha Sidónoth. Ñetpa' añekopña waxhenet o'ch e'mhñoteret ñamet Jesús ñeñth ateth serrpare'ten ñamha añekpa'naña waxhenet atthoch a'krratyesapanet Jesús patsnañetheret.
42006018	Ama't ñamha allowen ñeñth moeroxhtatyen oneñeth ñañapa' e'ñe a'krratyeswapanet.
42006019	Allowenña acheñenesha'pa' atarr moeneñet o'ch a'phlloset Jesús tharro'mar ñapa' ña atarr awamenkathesha', e'ñe ña po'wamenkoth a'krratyenan allowen acheñenesha'.
42006020	Allempoña Jesúspa' kowa'yesan ñeñth poeyochresha' pen, ñañapa' ateth otanet: —Ñeñthes atarr wokchañnesha' entetsa ñeñthescha'ña atarrcha' kosheñtso'tsa'yenes tharro'mar sapa' o'pataterrsach Yompor po'kowenña attho atarr ayochreshathtena ña.
42006021	‘Ñamha sapa' ñeñthes cheporrare'tyetsa the' ñeñthescha'ña atarrcha' kosheñtso'tsa'yenes tharro'mar Yomporcha'ña e'ñe señmataterre'. ‘Ñamha sapa' ñeñthes yawetsa the' e'ñe sellkëñoth ñeñthescha'ña atarrcha' kosheñtso'tsa'yenes tharro'mar Yomporcha'ña e'ñe seche'taterre' soksheñoth.
42006022	‘Ñamha sapa' atarr kosheñtso'tsa'yenes ñerra'm esempo e'moñe'tenset no'mar ñerra'm esempo moeño'tenset, ñerra'm esempo poesasare'teñothetas sochatse'tenset tharro'mar sapa' na same'ñena Ñeñthen Acheñetosets.
42006023	Allempo ateth penset ñeñth ama kowenayaye, sañapa' sokshepa'ch nanak ñamha señochepa'ch shonte' ñeñth o'patatensa Yompor poe'ntaño ñeñthcha'ña atarr sokshaterre'. Ñewa, ñetpa' pa'tañneshañpa' atthekma moeroxhtatyesete'th ñamha ñeñth a'mhta'yesaye'th Yompor po'ñoñ awath.
42006024	‘Tharraña the'pa' o'ch notas sa ñeñthes atarr ekhllayorethes ñeñthes echene' ora allpon ñeñth e'ñe sokpa. Sapa' ñeñthescha'ña atarr llekëñtso'tsa'yenes tharro'mar esempopa' wañerrcha' ñeñth sokshatene'.
42006025	‘Ñamha atarr llekëñtso'tsa'yenes ñeñthes atarr esokmañen es echyets allo e'ñe señmatena seyeteñoth. Xherrcha' allempoch atarr sepallterra ñeñthcha' serrar seperr. ‘Ñamha atarr llekëñtso'tsa'yenes sa ñeñthes the'pa' e'ñe soksheñesha' seche'tatsetyena. Xherrcha'ña allempoch seyawerra sellkëñoth.
42006026	‘Ñamha atarr llekëñtso'tsa'yenes ñerra'm esempo allowen acheñenesha' e'ñech kowen entapretenset, e'ñe kowen eñosyenet sokop. Tharro'mar ñetpa' ateth pete'th pa'tañneshañ awath, e'ñe kowen eñosyesete'th añ acheñreneshakop ñeñth ama't ama Yomporeye' po'ñoñ a'mhta'yesete'the.
42006027	‘Sa ñeñthes ne'mhñotene' o'ch notas ñeñthcha' ateth sepha e'ñe kowen, semoeryach ama't ñeñth se'moñe'tene'. O'ch ateth sepe' e'ñe kowen.
42006028	Ñamha ama't erra'tsen ñeñth sarrnomare'tenaya sañapa' o'ch senamaterrñañ Yompor pa'nateña. Ñamha ñeñth sesasare'tene' sañapa' o'ch sema'yochampenanet.
42006029	Newa, ateth ñerra'm esempo esesha' poe'moñe'teñothetas o'ch takllaset setsa'po, sañapa' poktepa'chña señch takllerrserrepa' ñamha po'pshemhtañoth. Ñamha ñerra'm esempo esesha' seprratamphse' seshtam, sañapa' poktepa'chña señch poerratamphsasetepa' seshtam ñeñth moenenet ama't ñamha po'pmañ seshtam allo sepmatena.
42006030	Ñerra'm esesha' es senamoene' sañapa' sapepa'ch ama't esesha. Ñamha ñerra'm esesha' seyoratsre'tamphse' sañapa' amach alla senamatstere apoerrsetepa' alla.
42006031	Ñewa, ñerra'm erra'tsenthe' e'ñe kowen senten ñeñth semnen sa ñeñthcha' ateth phonas po'psheñeñ, sapa'xho'ña e'ñech atthekma sephanet samha.
42006032	‘Ñamha sa ñerra'm aña semorrentena ñeñth atarr semorrentenaya samha, ñeñthpa' amach e'ñeye' sorrtatenoña ñeñth e'ñe po'ñoxh kowentetsa, tharro'mar ñeñth ama ame'ñenayo Yompor ñetpa aña morrentenet ñeñth e'ñe morrentenawet ñamet. Añña atarr kowentetsa ama't ñeñth ama yemorrentenayepa' o'ch yemorreñcha e'ñe kowen.
42006033	Ñamha ñerra'm aña e'ñe kowen seyenpa'yen ñeñth seyenpa'yene' samha, ñeñthpa' ama e'ñeye' sorrtatenoña ñeñth e'ñe po'ñoxh kowentetsa, tharro'mar ñeñth ama ame'ñenayo Yompor ñetpa' aña yenpa'yenet ñeñth yenpa'yenawet ñamet.
42006034	Ñamha ñerra'm añekpa es sartanna'tyena atthoch ellopa' o'ch alla apoerrset samha, ñeñth ateth sepenapa' ama e'ñeye' sorrtatenoña ñeñth e'ñe po'ñoxh kowentetsa; añcha'ña es saretyena po'psheñeñ ama't ñetpa' ama'tcha' ama apoerrseto ama't koñe'tha, tharro'mar ateth pena ñeñth ama ame'ñenayo Yompor ñerra'm eñoteñet o'ch alla aparethterret ñamet eshekcha'ña archet po'psheñeñ.
42006035	Tharraña napa' o'ch notas, sapa' añe'nachña semorrentena ama't ñeñth se'moñe'tene'. Ñamha sapa' añe'nachña seyenpoen ama't ñeñth ama seyenpoenaye. Ñamha sapa' añe'nachña es saretyena ama't ñeñthcha' ama sapoerraye. Ñerra'm atethcha' sepha Yomporñapa' apoerrescha' ello ñeñthcha' atarr sokshatwerre'. Ñapa' allempoch e'ñe poechemer perres, ñeñthara Yompor Ñeñth Nanak Parets. Tharro'mar ñapa' añe'naña moerena ama't ñeñthcha' ama koshaterraye ña, ñeñthara ñeñth ama kowenaye' es petso.
42006036	Sapa'xho'ña atarrepa'chña semoeranna'ta e'ñe ateth pena ñeñth Yeyomporer yepen atarr moerenya yamha.
42006037	‘Sapa' amach sotatsche po'psheñeñ “ama pokteyaye ñeñth ateth sepha'yena”, allochñapa' amach otwerrso samha Yompor ama pokteyaye ñeñth ateth sepha'yena samha. Ñamha e'ñe atthothapa' amach sottheñe'chatsche po'psheñeñ allochñapa' Yomporpa'xho'ña amach otteñe'chwerrso samha, xhochña e'ñe kowen sephretnannena allochñapa' Yomporpa'xho'ña e'ñech kowen peretna'werres samha.
42006038	Ñamha sapa' e'ñech kowen es sapanna'tyena allochñapa' Yomporpa'xho'ña e'ñech kowen es apoerres samha. Shonte'ch nanak es apoerres, ateth ñerra'mrrathe' xho es e'chorratenset soshako ateth ñerra'm xhop e'chareth. O'ch chorrapa' o'ch a'rrapoet eshekcha' esha'tereterr po'poñ, ñerra'm o'ch chorrerrerrpa' o'ch pa'shmoet atthoch e'ñe a'thamo'yonaset. Ñeñthpa' añ toma'ntena attho es apoeney Yompor nanak aton. Ñamha errponcha' saph po'psheñeñ, sapa'xho'ña e'ñech allpon apoerres samha Yompor.
42006039	Allempoña Jesúspa' ateth toma'ntaterraneterr, ñeñthpa' ateth otanet: —Ñeñth aporo'yethpa' ñapa' amach errothenoth echa'nmano po'psheñeñ ñeñth parro aporo'yethekmoet. Tharro'mar ñerra'm ateth penet, ñerra'm arrorothontha echa'nmanna'tnomoetpa' epsheño'maret xhach shora'nmoet arrorotho. Arrpa' allowa ñeñth ateth toma'ntatanet ateth ñerra'm ya allempo ama yokthape'cherra' ñeñth kowentetsa Yomporekop amach errothenoth yokthape'chache po'psheñeñ ñeñth ama eñotenaye ñeñth kowen enten Yompor.
42006040	‘Ñeñth ayxhatarethtetsapa' ama't poesheñarra amach errothenoth metanetoña ñeñth allpon eñoten ñeñth yexhatene'. Ama't allempo e'ñe ayxhatarethtapa' e'ñech allpona yexha' ñeñth allpon eñoten ñamha ñeñth yexhate'.
42006041	-
42006042	Amach ateth sentatsche po'potantañ ñerra'm ñetpa' ama kowenaye' es peneto ama't sapa' ama sentenoña ñeñth ateth sepha'yena sa; ñeñthpa' ello semhtaneñña po'potantañ ñeñth ateth es pha'yenet ñet. Ñerra'm ama kowenaye' es sepeno samhapa' amach sotatscheña po'potantañ: “Masheñcha' napa' o'ch nokthape'chaterreph e'ñe kowen.” Tharro'mar ñerra'm ateth sepenapa' xha sommo'chena. Ñanomcha'ña añ sewapore'terr ñeñth ama kowenaye' sepeno sa, allochñapa' atthoch señoch kothape'chate' samo'ts e'ñe kowen. Ñeñthpa' añ toma'ntena o'ch senten po'psheñeñ pa'klloyo'tsen poepachña ama't sa seklloyopa' allo'tsen tsach; ñeñthñapa' ama senteñe. Ñerra'm atethpa' amach errothenoth socheña po'psheñeñ: “Masheñcha' napa' o'ch nechterrnaph peklloyoth pepachña.” Tharro'mar añ tsach ñeñth seklloyo'tsenpa' xha a'npoennasña atthoch e'ñe kowen es sentyen. Ñanomcha'ña añ sewapore'terr tsach seklloyoth allochñapa' atthoch e'ñe kowen es sentyen. Atthochña e'ñe kowen sechterrñañ po'psheñeñ poepachña pa'klloyoth.
42006043	‘Tharro'mar allowen acheñ ñeñth e'ñe po'ñoxh kowen acheñer, ñetñapa' añcha' orrtatyenet ñeñth e'ñe kowenare'. Tharraña po'potantañ acheñenesha' ñeñth po'ñoxh ama kowenayaye ñetñapa' añach orrtatyenet ñeñth ama kowenayaye. Ñeñthpa' atethcha' netma'ntaterrsa: Ora allowen ñeñth e'ñe kowen narmetsoch, poe'merpa'xho'ña e'ñech kowenare'. Añña po'pchañexhno narmetsoch ñeñth ama kowenayayepa' poe'merpa'xho'ña amach e'ñe kowenayaye.
42006044	Ñeñtho'marña atthoña yeñoten erra'tsenthe' ñeñth e'ñe kowenare' narmetsoch ñamha ñeñth ama kowenayaye, poe'merothña e'ñe yechme'teñ. Ñamha yapa' e'ñe yeñoteñ ama arrotheye' yethokënoña llo'm ajchoth. Ñamha ama arrotheye' yethokënoña ap rrenagachoth.
42006045	Ama't erra'tsena acheñer ñeñth e'ñe po'ñoxh kowen, ñapa' añcha'ña orrtaten ñeñth e'ñe kowenare' kothape'chen poeyoxhro tharro'mar poeyoxhro allña shonte' kothape'chenan ñeñth kowentetsa. Tharraña po'poñ acheñer ñeñth po'ñoxh ama kowenayaye, ñapa'xho'ña añach orrtaten ñeñth ateth kothape'chen poeyoxhro ñeñth ama kowenayaye tharro'mar poeyoxhro allña shonte' pa'namen kothape'chenan sosya'tsañ. Tharro'mar ñerra'm shonte' yokthape'chen yeyoxhro ñeñth kowentetsa, ñeñthpa' e'ñech ñeñtha kowen yeserrpare'ten. Tharraña ñerra'm shonte' yokthape'chen ñamha yeyoxhro ñeñth ama kowenayayepa' ñeñthpa'xho'ña e'ñech ñeñtha yemnen o'ch yeserrpare'teñ.
42006046	‘Sapa' eso'marwañaka'yeña sotenen napa' Sa'yochreshathero' sepenen, sapa' amaka' xhoye' same'ñenno ñeñth ateth o' notwas.
42006047	Allowen erra'tsencha' wapatsa nesho ñeñthcha' name'ñenaya na ñamha ñerra'm e'mhñotennanet neñoñ ñeñth ateth kowen neyxhatenanet ñerra'm ateth e'ñe penet, ñetñapa' atarrcha' eñotenet ñeñth e'ñe po'ñoxh sherbets.
42006048	Ñeñth acheñer ñeñth ateth petsa o'ch netma'ntacha ateth ñerra'mrrathe' poesheñarr yakma ñeñth atarr es eñotets ñeñth thomatene' pokoll ñeñth e'ñech echarr penan pa'pakëll. Ñañapa' atarrcha' o'pono eñan pats atthoch e'ñe echarr phan po'kellpach. Attheñapa' o' xhap allempo apellchena oñ, pokollñapa' ama a'mato apellche' tharro'mar kellpachpa' atarr womenk athomatareth.
42006049	Tharraña po'potantañ ñeñth e'moene' neñoñ ñetña ñerra'm ama attheye' peneto ñeñth ateth notenanet, ñetñapa' e'ñech atthet ñerra'mrrathe' poesheñarr yakma ñeñth ama es eñoto. Ñapa'xho'ña o' thomataneñ pa'pakëll tharraña ñañapa' ama atarr o'ponoye' eñanoña pats atthoch e'ñe echarr phan po'kellpach. Allempoñapa' apellcha oñ apellche'ñapa' xhepa'tcha' a'matamphsos pa'pakëll. Pokollñapa' e'ñe poktakma moello'tstosa.
42007001	Allempoña Jesúspa' serrpare'tatwerranerr allowen acheñenesha' ñeñth e'mhñotene', ñañapa' awerrerr, o' xherrerr Capernaumo.
42007002	Allñapa' allo'tsen poesheñarr yakma ñeñth solltar po'caphtaner, ñeñthpa' romo'marnesha', ama judioneshayaye. Ñeñthña capitánpa' echenan poesheñarr pa'tarwasañer xha atsna'ten atarr pa'nathtena, ñañapa' atarr morrentenana pa'tarwasañer.
42007003	Ñeñthña capitánpa' allempo e'mare'tan Jesús o' alla xherr Capernaumo, ñañapa' o' moeñan patantarr acheñ ñeñth pompornesha' pen judionesha', o'ch oteñeta' Jesús attho agotateñ capitán o'ch a'krraterrñaña' pa'tarwasañer.
42007004	-
42007005	Allempoña xhapoet Jesúseshopa' ñetñapa' ateth otoset: —Ñeñth capitánpa' ñapa' atarr kowen acheñ, ñapa' atarr morrentenya ya ñeñthey israelena'tarey, ama't yeprawapa' o' thomatatwosnay. Ñeñtho'marña ama't yapa' e'ñe pokte' yenteñ o'ch peyenpoeña' ñamha, ñapa' ama't ama judioneshayaye. Atthoña atarr enamoeñet Jesús atthoch yenpoenana' capitán.
42007006	Allempoñapa' kotha'nerranet Jesús. Xhapmochet capitán pa'pakllo, capitánñapa' moeñerranerr po'potantañ acheñ ñeñth parro yemtena ñeñthcha' otapoe' Jesús ateth oten capitán: —Yapa' ateth otapoey capitán attho'ch yotapaph: “Amach Ayochreshathe atsrre'moxhen nentatatstapape tharro'mar napa' ama kowenayayno atthoch pebe'thosapo'tampesna nepakllo.
42007007	Napa' ama kowenayayno ñeñtho'marña aña nemñen po'psheñeñ ñeñthcha' nepoktatapaph, ñeñthcha' photap korrerrepa' na'tarwasañer, ñañapa' akrrerroche'ch.
42007008	Tharro'mar napa' ñeñthen ñeñth ateth petsa ñeñth ateth otenen ñeñth neyechenaya. Ñamha napa'xho'ña eñall ñeñth neyechena namha ñeñth nesolltarer nepen. Ñerra'm poesheñarr solltar noteñ: Phapa' o'ch aweph a'yo, ñañapa' o'chxho' awo'. Ñamha po'psheñeñ solltar ñerra'm o'ch noch: Phapa' aphon arr, ñañapa' o'chxho' wapa. Ñamha po'psheñeñ na'tarwasañer ñerra'm o'ch noch: Phapa' arrcha' petarwasa'moen, ñañapa' allcha'xho' tarwasa'moen. Ñeñtho'marña napa' neñoteneph ñerra'm errothen photenpa' e'ñechka'ye ateth pena.”
42007009	Allempo e'man Jesús ñeñth ateth oten capitán, ñañapa' alla kowa'yesan allowen acheñenesha' ñeñth kotha'nene'. Ñañapa' ateth otanet: —Errothenothwañaka'yeña atarr yemtenna, ñapa' amaka'ye judioneshayaye. Napa' o'ch notas, ama't awathapa' ama nentareña acheñ ñeñth e'ñe ateth neyemtenaya, ama't allowen israelena'tarnesha'pa' ama't poesheñarra ama nentareña ñeñth ateth atarr neyemtenaya. Ama'tpa' korrerrepa' pa'tarwasañer.
42007010	Allempoña ñeñth pokte' Jesús o' awanerret capitán pa'pakllo. Ñetñapa' entwerrñañet capitán pa'tarwasañer o' e'ñe korrerra.
42007011	Allempo allponmaterrerr, Jesúsñapa' awerrerr po'poñ anetso, ñeñth añets añ pa'so'cheñ Naín. Alla kotha'wanererr poeyochresha' ñamha shonte' po'potantañ acheñenesha'.
42007012	O' xhapmochet all allothekma be'thenet atthoch xhapoet anetso. Allothñapa' xha'nmaxha'tos ñeñth anene' arromñath, o'ch pampoeñeta'. Arromñathñapa' asheñorr ñeñth e'ñe po'pathrror pen pachor. Pachorñapa' rrethorrnanesha'. Shonte' acheñ ñeñth allo'marnesha' ñeñth llekapretnenaya rrethorrnanesha' all kotha'neñet.
42007013	Partsesha'ña Jesús allempo entapan rrethorrnanesha' poellkapreteñothpa' atarr moerosya. Ñañapa' ateth otapan rrethorrnanesha': —Amach noxha peyawatsto.
42007014	Allempoña ponmapana arromñath, a'phllata'tosñañ po'kajon. Ñeñthña anene'pa' alla thomxha'toset. Jesúsñapa' otan wepoesha' ñeñth rromoets: —Napa' o'ch notaph: ¡The'pa' o'ch petanterra!
42007015	E'ñe otwe'pa' ñeñthña arromñathpa' allentha tanterra xha eñorerrtsa. Jesúsñapa o' alla apoerrñañ pachor.
42007016	Acheñenesha'ñapa' atarr nanak yorenet. Po'yorñothetpa' atarr aye'choxhtateññañet Yompor. Ñetñapa' ateth otyenet: —The'pa' o' orrtonaya poesheñarr ñeñth atarr sherbets ñeñth a'mhtene' Yompor po'ñoñ. Yomporpa' o' yerpoerrya ñeñthey e'ñe poeyochreshay peney.
42007017	Atthoña acheñenesha'ñapa' epaye' serrpare'tyeswerret ñeñth ateth pha'yena Jesús. O' e'ñe epa'wa ora Judeo'mar ñamha ora errakmañen allampaño'mar.
42007018	Añña Juan ñeñth ayottamphsareth, ñañapa' xhokma serrpare'tateñ poeyochresha' ñeñth ateth pha'yena Jesús.
42007019	Attheña Juanñapa' agotatan epsheña ñeñth poeyochresha' pen ñeñthcha' moeña Jesúsesho ñeñthcha' a'phtho'tenaya' Jesús po'ñoxhthe' ñapa' ñeñth Cristotets ñeñth atarr kowenet awathotheñ, ñato' amathe' ñeñtheyayepa' añcha' kowet po'psheñeñ ñeñthcha' wapatsa.
42007020	-
42007021	Allempoña ñetpa' awanmoet. Allempo xhapoet allo'tsen Jesús, Jesúsñapa' añ thorra'yena a'krratanatyese' shonte' acheñenesha' ñeñth atsna'tyets ñeñth pa'namen moeroxhtatyenawet. Ñamha ñeñth chorra'yena oneñeth ñapa' o' e'ñe kaxhpatatwerranet oneñeth. Ñamha shonte' aporo'yethexhno ñañapa' o' alla e'ñe kowatyeswerranet. Ñeñthña Juan poeyochresha'pa' a'phtho'toset Jesús, ateth otoset: —Juan ñeñth apatañtatse'th Yomporekop yapa' ñeñthña yemñene' o'ch yotenpha', ñato' phathe'ña ñeñthephthe' e'ñe po'ñoxh Cristotets ñeñth atarr yekwen awathotheñ o'ch wapa; ñerra'm amathe' ñeñtheyaypepa' o'ch e'ñe photey allochñapa' añcha' yekwa' po'psheñeñ ñeñthcha' wapatsa ñeñth e'ñe Cristo.
42007022	Jesúsñapa' otapanet: —The'pa' o'ch awerres seserrpare'tatwercha' Juan ora allpon ñeñth ateth sentyeswennana' arr ñamha ora allpon ñeñth ateth se'myeswennana' arr. O'ch e'ñe seserrpare'tatwer ora ama't attho aporo'yethexhnopa' the'ñapa' o' e'ñe nekwatyeswerranet, ñamha ñeñth cheka'repayetspa' the'pa' o' e'ñe chope'chyeswerret, ñamha ñeñth osyen poetsarñats, the'pa' o' e'ñe a'kowentatarethetwerret ñamet, ñamha paketneshaxhnopa' ama't ñetpa' the'ñapa' o' e'ñe e'myeswerret kowen, ama't ñamha ñeñth rromayets the'ñapa' o' alla atantatarethetwerret, ñamha ama't ñeñth wokchañneshaxhno the'ñapa' o' e'ñe neserrpare'tatwerranet añ kowen ñoñets alloch keshperret ñamet.
42007023	Jesúsñapa' alla oterranerr Juan poeyochresha': —Ñamha ellonethpa' o'ch sotwer Juan ñeñth ateth notenes: Atarr kosheñtso'tsen ama't allowen ñeñth atarr neyemtenaya na, ñeñth ama e'nenaye po'psheñeñ ñeñthcha' koshaterrawet.
42007024	Allempoña Juan poeyochresha'pa' o' awanerret. Jesúsñapa' alla serrpare'taterranerr acheñenesha' ñeñth ateth pe'th awaña Juan, ñeñthpa' ateth otanet: —Awaña allempo sete'th amayo all serrpare'ten Juan, sapa' amaka' añekpaye' sete'theña all o'ch sentena' amoesma' ateth a'yma'tateñ mhorr.
42007025	Ñamha amaka' añekpaye' sete'theña all o'ch sentena' ñeñth atarr koxhnesha'tetsa pa'shtam all, tharro'mar yeñoteñ amayopa' amaka'ye eñalleña all ñeñth atarr koxhnesha'tetsa pa'shtam. Yapa' yeñoteñ arrña yentenña ñeñth atarr koxhnesha' chorra'yenaya shetamoets amhcha'tarethepawo.
42007026	Sapa' añekopka'yeña sete'thña amayo o'ch sentena' all ñeñth po'ñoxh a'mhtene' Yompor po'ñoñ. Napa' o'ch notas, Juanpa' attho atarr sherbenan Yomporpa' ello metana'twenan allowen ñeñth attho a'mhtenet Yompor po'ñoñ.
42007027	Tharro'mar Juanpa' ñokop eñose'th Yompor awath. Ñewa, allempopa' ateth otne'th na ñeñth atethcha' phosa Juan nokop esempoch wapa, ñeñthpa' ateth anareth ñoñets awathotheñ: Phapa' peñochepa'ch napa' o'ch nemñonaph poesheñarr ñeñthcha' ñanom otatsa ñeñthcha' pha'kowentatyese' phokop allcha' phoñmos.
42007028	Ñeñtho'marña na the'pa' ateth notenes: Allowen allpon acheñenesha' ñeñth eñalletetsa arr patsro ama't poesheñarra ama eñalleña ñeñth atarr sherbets ateth ñerra'mrrathe' Juan ñeñth apatyesaye'th awaña acheñenesha' Yomporekop. Tharraña ñeñth ama esoshe'maye' enteneto ama't mamesha, tharraña ñerra'm poeyochresha' peñ Yompor attho the'pa' o' ayochreshathtena, ñeñthña acheñerpa' atarrka'ye sherben, ello metanenan attho atarr sherben Juan.
42007029	Allowen acheñenesha' ama't ñamha ñeñth ashkañetyestse'th attho atarr cobra'yesete'th kelle ñeñth gobiernokop ñeñth apatyes Juan, ñetñapa' attho e'mhñotenetpa' otyeset: “E'ñe pokte' ateth oteney Yompor.”
42007030	Tharraña fariseonesha' epoet ñamha ñeñth atarr etsotayenayeñ ñoñets ñeñth ateth anareth judioneshakop, ñetñapa' ama't e'ñe mamesha ama pokteye' enteñeto ñeñth ateth moenen Yompor ñokpoet, ñeñtho'marña ñetpa' ama apataneto Juan Yomporekop allempo. Partsesha'ñapa' ateth oterraneterr:
42007031	-
42007035	—Ñewa, napa' o'ch neñotatas ñeñth ateth pena patantarr acheñenesha' ñeñth yentyen the' ñeñth ama't errothena ama akshatpoteneto. Ñeñthpa' fariseonesha' ateth petsa. Tharro'mar ama't allempo orrta Juan ñeñth apatañtatse'th ñapa' ama rrane'the ñeñth yokrramh yepen alloweney, ama orrane'the ñeñthekma yorren alloweney. Ñeñtho'marña ñapa' xha sotyese'th xhothe' chorreña oneñeth, ama't e'ñe mameshapa' ama pokteye' señche'the. The'ñapa' o' norrterra namha Ñeñthen Acheñetosets. Napa' pa'namen nerra'yen ñamha norryen. Saña the'pa' attha sesochatse'tyenen ñamha atarro' arratsñathen ñamha atarro' orrarñathen napa' año'chña e'ñe neyemoetyena ñeñth atarr ochñathenesha' ñamha ashkarñathexhno ñeñth atarr cobra'yene' acheñenesha' kelle. Tharraña ama't ateth sepennoñpa' Nomporña e'ñe eñotene' ñeñth po'ñoxh atarr sherbets ñokop. Ñamha alloweney ñeñthey e'ñe poechemeresha' phoweney ñeñthey kothene' ña pokthaphña yapa'xho'ña e'ñe yeñotwenña ñeñth po'ñoxh atarr sherbets. Ñeñtho'marña yorrtatyeññañ ñeñth kowen enten ña. Sañapa' ama't e'ñe mamesha ama akshatpawoyayso, e'ñe atthes ñerra'mrrathe' cheshanesha' ñeñth xhokmach po'poñ entanna'twenet amach moeno o'ch yemtana all yellsheñen po'potantañ pakmachoresha' all plazo all shontena acheñenesha'. Ñetñapa' amach moeneñeto o'ch koshaprechet pakmachoresha'. Ñeñtho'marña ñetpa' attho yellsheñenetpa' ateth oteñet po'potantañ pakmachoresha': “Yapa' ama't o' yerekërka'wa allo yokshame'tenapa' sañapa' amaña seshe'rarampenye; allothpa' ama't o' yepoktorare'twa ñeñth ya'chpeñtsorexho allo yellkanrrortenapa' sañapa' amaña sellkapretenyo.”
42007036	Allempoña Jesúspa' o' wapoña ñamha poesheñarr fariseo o'ch otenana' Jesús rrallme'chapreteñepa' pa'pakllo. Jesúsñapa' allentha kotherran fariseo. Allempoña xhapach pa'pakllo anorrxha'toset parro allcha' rrallme'chapretos.
42007037	Poesheñarrña koyanesha' ñeñth allo'marnesha' ñeñth atarr ekañoreshath, ñañapa' o' e'mare'ch o' xhap Jesús fariseo pa'pakllo all rrallme'chen. Ñañapa' wapa, wapatan ñeñth atarr eñmosath ñeñth nanak tsa'te'; wapatampes poetellmho ñeñth otenet alabastro.
42007038	Allñapa' poeya'chpeñesha' wapa, ponmosana Jesús pa'tko. All atarr yawosa, poese'ñapa' xha tsopsa'tos Jesús pa'tko. Allempoña chetosanña poe'chpa' alloña alla a'porrarra'tkër, tso'tsteka'tosan pa'tak, she'tatka'tos eñmosatho.
42007039	Añña fariseo ñeñth wa'ñene' Jesús, ñañapa' eñchpa' ateth ot poeyoxhro: Tharraña añ yakma ñerra'm po'ñoxh ñeñth a'mhtenayeñ Yompor po'ñoñpa' eñotapaneñcha'ña añ koyanesha' ñeñth a'phllene'pa' atarr ekañoreshath, amach moenacheñe o'ch a'phllosñañ ama't pa'tka.
42007040	Jesúsñapa' ateth otan fariseo: —Napa' nemneñ o'ch masheñe Simóna notaph allpon ñoñets. Fariseoñapa' ateth och: —E'ñe pokte' nenteñ Maestrocha' o'ch photen.
42007041	Jesúsñapa' alla toma'ntacha, ateth och: —Napa' o'ch not, allo'tsen poesheñarr acheñ ñeñth artetsa kelle. Ñañapa' artana poesheñarr acheñ nanak shonte' kelle ñeñth otenet quinientos denario; po'psheñeññapa' archa po'poñ kelle ñeñth ama tama atonayaye ñeñth otenet cincuenta denario.
42007042	Atthoña epsheño'maretpa' ama eshkaye' tsa'twerreto ñeñth allpon tebha'yenet tharro'mar ama echeneto alloch tsa'terret. Ñañapa' e'ñe attha peretna'werranet epsheño'maret, e'ñe atthekma ama eseshaye' tsa'terrtso. The'ña masheñe Simóna o'ch na'phtho'taph, añ epsheño'mar ñeñth amorrentareth atthoch peretnerranet allpon tebenet ¿erra'tsena't pentenña pha ñeñth atarr morrentenaya ñeñth peretnene', ñato' añthe' acheñer ñeñth tebene' quinientos denario amapa' añthe' ñeñth e'ñe cincuenta denario tebene'?
42007043	Simónñapa' alla anapoerranerr Jesús, ateth otererr: —Ñewa, añthe'ka'ye atarr morrentenaya ñeñth ap shonte' kelle, tharro'mar ñapa' shonte' o' attha aphretnarethterra ñeñth allpon shonte' teben. Jesúsñapa' alla otererr: —Atethka'ye masheñe.
42007044	Allempoña Jesúspa' kowa' allenthe'tsen koyanesha' allothñapa' alla oterranerr Simón: —Pekwe' añ koyanesha' ñeñth ateth phosen. Allempo nexhap pepakllopa' phañapa' ama es phapapno ama't oñapa' ama phapapno alloch ne'patka'tosa. Tharraña añña koyanesha'pa' ñaña ne'patka'tose' e'ñe ña poeso'yo allempoñapa' alla a'porrarra'tkërren e'ñe ña poe'cho.
42007045	Ñamha allempo nexhap pepakllopa' phañapa' ama't pewomhcha'teñothapa' ama petso'tstsa'pa'tapno. Tharraña añ koyanesha' e'ñe allempo nexhap pepakllo ama attha kaxhposno allorokma tso'tsteka'tosen atthoña orrtatosan poemorrenteña nokop.
42007046	Phapa' ama't koñe'thapa' ama es peshapono noño ama't olivoso'ya ñeñth ama tsa'teyaye. Tharraña ñañapa' eñmosatho she'tatka'tosen ñeñth atarr tsa'te'.
42007047	Atthoña the'pa' atarr orrtatosnan ñeñth attho morrentosna. Napa' neñoteññañ ama't shonte' po'chñar the'ñapa' o' e'ñe aphretna'warethta. Tharraña po'psheñeñ ama't ama tama ochñatheyaye atthoña aphretna'warethta po'chñarpa' ñañapa' ama e'ñeye' morrentapanoña ñeñth o' peretnerrñañ po'chñar.
42007048	Allempoña Jesúspa' otan koyanesha': —The'ña po'ñoxhpa' o' e'ñe aphretna'warethterra pho'chñar.
42007049	Allempoñapa' ñeñth parro rrallme'chenet, ñetñapa' otanna'tyeset: —Esesha'wañaka'yeña añ yakmar attho peretnerranña ochñarets.
42007050	Jesúsñapa' alla oterranerr koyanesha': —Phapa' attho atarr peyemtenna ñeñthña o' a'keshphaterreph. The'ñapa' o'ch awerreph e'ñe peñmañesha'.
42008001	Allempoñapa' chopeñe'cherrerr Jesús errapharen serrpare'tyesnomoe' kowen ñoñets atthoch xhap allempo ayochreshathtena Yompor. Errakmañen chopeñe'chyen, ora allemeñ anetso'mar all shonta'yena acheñenesha' ñamha all ama tama shonteyaye acheñ. Allñapa' kotha'wanererr poeyochresha' xharrasheña ñeñth poechetsa epsheña.
42008002	Allñapa' kotha'wanemh ñamha patantarr koyaneshaxhno ñeñth a'krratyeswa Jesús awañmo'cha, poesheña'tetspa' ñeñth kaxhpatatyerr oneñeth ñeñth chorrawete'th, po'psheññexhnopa' ñeñth a'krratyes ñeñth pa'namen atsnañtsor moeroxhtatyesawete'th. Poesheñarr koyanesha' ñeñthpa' añ pa'so'cheñ María Magdalena. Ñeñth Maríarpa' Jesúsñapa' poekaxhpatataroñ kanxherr oneñeth.
42008003	Ñewa, po'psheñeñ koyanesha' añ pa'so'cheñ Juana. Poerrollarñapa' añ pa'so'cheñ Cuza añ po'tarwas pen attho sherbenan amhcha'tareth Herodes. Allothña po'psheñeñ koyanesha' ñeñth kotha'nene' Jesús ñeñthpa' añ pa'so'cheñ Susana. Ellopa' shonte' po'potantañ koyaneshaxhno ñeñth es apa'yesaye'th Jesús ñeñth allpon echyenet ñet.
42008004	Allemhatheñ anetsoth waxha'tyena acheñenesha' ñeñth xhaxhets Jesúsesho. Allempoñapa' o' xha shontoset nanak, Jesúsñapa' serrpare'tatapanet, ateth toma'ntatapanet:
42008005	—Ñeñthña a'parrene' poerets ñañapa' awo' allcha' a'parre'tyenana' poepoer. All a'parre'tyeñ patanta'tetsñapa' alla xhapyes thoño'mar, ñeñthñapa' attha athmama'tyes acheñenesha'. Allñapa' waxha'tyesa ñamha oth e'ñe añyallme'chwenana' poerets.
42008006	Po'poñexhnoñapa' alla xhapyes mapoetro'meso'mar. Ñeñthñapa' mameshapa' chepareswañ, tharraña mameshapa' alla weya'werra tharro'mar all mapoetro'mesopa' ama eñalle ama't koñe'tha oñ ñeñthcha' a'yamosamphse' narmets ñeñth o' chepareswa all.
42008007	Po'potantañña poeretspa' alla xhapyes allcha' chepares aj. Allpa'xho' mameshapa' chepareswañpa' ajñapa' mameshapa' atesha'twa alla ka'matwerranña narmets alla a'kllatwer.
42008008	Po'potantañexhno ñeñthñapa' arr xhapyes all e'ñe kowen patso. Ñeñthñapa' e'ñe kowen chepares. Allempoña atesha'twapa' atarr aton ellomhre'tyes. Poecha'tetspa' xharroch xharra' poe'llomer. Allempoña serrpare'tatwanet atethpa' o' alla oterraneterr. E'ñe womenkokma eñorana'tanet, ateth otanet: —Ñeñthes po'ñoxh ne'mhñotene', xhaponasepa'ch seyoxhro ñeñth ateth netma'ntatensa añ ñoñets.
42008009	Allempoña poeyochresha'pa' ochet Jesús: —Ta'm ¿esthe'ña petma'ntatenya? Yañapa' ama yeñoteñe.
42008010	Jesúsñapa' alla oterraneterr: —Sa the'pa' Yomporña o' moenaterres atthoch señoterr ñeñth ama eñotpawoyaye ama't awathotheñ ateth penaña Yompor po'kowenña attho atarr ayochreshathtena ña. Tharraña po'potantañexhnoña ñeñth attha es poexha'yetsa, ñokpoetpa' ama eñoteñeto ñeñth ateth atma'ntatareth ñoñets. Atthoña ama't enteñetañ ñetñapa' amach es xhenaweto poeyoxhreto. Ama't e'moeñetañ amaña xhenanetoña poeyoxhreto ñeñth ateth yexhateney Yompor po'kowenña.
42008011	‘Ñewa, ñeñth ateth netma'ntatasa ñorra'pa' ñeñthpa' ateth notenes: Ñeñth a'parre'tyene' poerets, ñeñth poeretspa' añ notenes Yompor po'ñoñ allempo serrpare'teñet.
42008012	Añ poerets ñeñth xhapyesets thoño'mar ñeñthpa' añ notenes acheñenesha' ñeñth e'mhñotenayeñ Yompor po'ñoñ. Allempo e'mhñotwetpa' allorokmach wapa oneñeth o'ch alla poerratamperranet Yompor po'ñoñ poeyoxhretoth. Atthoña amach moeneñeto o'ch ame'ñenet, atthochña ñetpa' amach a'keshphatarethterreto.
42008013	Ñamha ñeñth xhapyesets mapoetro'meso'marpa' ñeñthpa' añ notenes acheñenesha' ñerra'm esempo e'mhñoteññañet Yompor po'ñoñ e'ñech poksheñesha' agërrñañetañ Yompor po'ñoñ. E'ñech kowen ame'ñeretañ tharraña ñetpa' mamekpach ateth pet. Tharro'mar ñetpa' ateth penet ñerra'mrrathe' narmets ñeñth chepoets mapyo amach eñalle poerexh. Tsapathonethña ñerra'm o'ch wapanet topateñets, ñetñapa' o'ch alla kaxhpoerrñañet Yompor po'ñoñ.
42008014	Ñamha poerets ñeñth xhapyesets ajmo'mar, ñeñthpa' añ netma'ntatena po'potantañ acheñenesha' ñeñth e'mhñotenayeñ Yompor po'ñoñ. Ama'tcha' xhapanetañ mame' poeyoxhreto, tharraña ñetpa' allo'nach senet aña atarr kothape'chenet ñeñth lleka'yenet arr patsro ñeñth e'ñe ñokpoeta. Añach moenenet o'ch esokmañen es echyenet atthoch allo e'ñe kosha'yenet. Atthoña ñetpa' amach errothenoth orrtatoñeto ñeñth atarr sherbets Yomporekop. Ñetpa' e'ñe attheta ñerra'm narmets ñeñth xha ka'matwerr ajma' amach errothenoth ellomhre'tyeseto.
42008015	Ñamha añ poerets ñeñth xhapyesets e'ñe kowen patso ñeñth e'ñe kowen cheparsatspa' ñeñthña toma'ntenaya po'potantañ acheñenesha' ñeñth e'mhñotene' Yompor po'ñoñ. Ñetñapa' attho ame'ñeññañet Yompor po'ñoñ amach poesereto xhoch eñochet poeyoxhreto atthoch e'ñe kowen ma'yoxhroñet Yompor po'ñoñ. Xhokmach orrtatyenet ñeñth atarr sherbets Yomporekop amachña xha kaxhpoeñeto. Atthoña ñetpa' e'ñe ateth penet ñerra'm narmets ñeñth atarr aton ellomhre'tyets.
42008016	Jesúspa' alla toma'ntaterraneterr po'poñoneth; ñeñthpa' ateth otanet: —Ñerra'm esempo ya'llchaten lampareñ ñeñthpa' ama añekpaye' ya'wortateñe o'ch alla ye'rramamper koymho. Ñamha ama añekpayaye o'ch alla yener o'ponoth yemayephnaxho. Añekopña ya'wortatenña lampareñ o'ch yene' enoneth atthoch xhoyo'tampeswan allowen acheñ ñeñth be'thosxhets o'pono pokollo.
42008017	Tharro'mar allowen ñeñth ama eñotpawoyaye ama't awathotheñ, the'ñapa' o'ch e'ñe orrtatarethterra atthoch e'ñech eñotatarethetwerret e'ñe poktakma.
42008018	‘Ñeñtho'marña sapa' señotenathe' e'ñethe' po'ñoxh kowen se'mhñoteññañ Yompor po'ñoñ ñato'pa' amathe'. Esesha'the' xhena poeyoxhro ama't e'ñe allpona Yompor po'ñoñ, elloña Yomporpa' allo'nach eñotatnenanet nanak shonte'. Tharraña esesha'ña ñerra'm ama xhenaneto poeyoxhro tharro'mar ñetpa' ama po'ñoxhaye' agëññañeto Yompor po'ñoñ ama't allpon eñotenetañ poeyoxhro ñeñthñapa' xhach poerratamperranet Yompor.
42008019	Allempoñapa' wapa Jesús pachor epoet ñamha pa'mo'nasheñnesha'. Xhapoet allpa' shonte' acheñenesha' ñeñth emchorrenaya Jesús. Ñeñtho'marña ñetpa' ama eshkaye' entosetoña Jesús allame'tets.
42008020	Allempoña acheñenesha' ochet Jesús: —O'ka'ye wapaña phachor ñamha pemo'nasheñnesha'. Ñetpa' a'yothe'tsa'yenet, moeneñet o'ch entenpeta'.
42008021	Ñañapa' ateth otanet: —Allowen ñeñth e'mhñotene' Nompor po'ñoñ ñetña ñerra'm ateth phowenet ñeñth ateth oteney, ñeñthña e'ñe po'ñoxh nachor nepen ñamha ñeñthña e'ñe nemo'nasheñ nepen.
42008022	Allempo xherrerr pamtharr Jesúsñapa' a'tapos noñtho epoet ñamha poeyochresha'. Ñañapa' ateth otanet: —The'pa' o'ch awamphsey yomhta'n. Allempoñapa' awamphset noñtho.
42008023	Allempo awamphset Jesúsñapa' alla ma' noñtho. All moenpa' machayotha womenkëshatampesnomoet. Emo'yare'ñapa' xha esha'tena noñtho, attheñapa' chorramoch oñ noñtho xha moene' esha'tatan noñth.
42008024	Attheña poeyochresha'ñapa' ponemhyet Jesús all moenpa' opoeret, ateth ochet: —Maestro, po'ñoxhwachka'ye yoklla'werrathe'. Jesúsña tanterrapa' e'ñe po'ñoñotha a'mtsoññetwerran womenkësha' ama't ñamha emo'yare'pa' o' e'ñe a'mtsoññetwer. Atthoña ñetpa' o' alla e'ñe kowen moechethtamperret.
42008025	Allempoña Jesúspa' otanet: —Eso'mare'tña sapa' ama e'ñeye' seyemtenno. Ñetñapa' xha atarr nanak yorenet. Attha kowanrrorteñet ñetñapa' ateth otanna'tyeset: —Ta'mka'ye añ acheñerpa' esona'tarthe'ka'ye. Atarrepa't es a'mchechaten, ama't po'ñoñothapa' a'mchechaterran womenkësha' ama't ñamha emo'yare' oñ.
42008026	Allempoñapa' o' etsotoset yomhta'n all senet. Allpa' añ pa'ney pene' gadaro'marnesha' alla yoth Galileoth.
42008027	-
42008029	Allña sowosa Jesús noñthothpa' allñapa' wapoña poesheñarr yakma ñeñth allo'marnesha', tharraña ñapa' añ chorrenaya oneñeth patoner. Ñeñthñapa' awathotheñ attha chopeñe'chyen moelle'mkoth, ama shetamteno. Ñapa' alla yexhena all pampoeñet arromñathexhno ama pokolloye' yexheno. Ñewa, oneñethpa' allempo rromoenan yakmapa' epaye' ottatse'tache'th allempotheñ. Pamo'tsesha'ñapa' awo'ch rromoetpa' o'ch wankëtañ atthoch kowampeñet. Ñañapa' xhach tsepe'twanman allo wankëññañet pot ñamha pa'tak oneñethñapa' awo'chxho' matach a'yo amayo. Allempoña entapan Jesúspa' rrana'nma womenk, mata Jesúsesho, rromosñaña allame'tets. Allempoña Jesúspa' otosan oneñeth ñeñth chorrenaya yakma: —The'pa' o'ch pekaxhpa'ner añ acheñer. Ñeñthña chorrena oneñethpa' ñañapa' ateth otapan Jesús: —Eso'marwachka'ye Jesúso pha'tsrre'moxhtana'tosen, phapa' ñeñtheph Ñeñth Nanak Parets Poechemereph. The'pa' notapaphcha' amach pekoñchatatstosno.
42008030	Jesúsñapa' alla oterranerr ñeñth chorrena oneñeth: —Phapa' ¿eso'tña pesochena? Ñañapa' ateth oterranerr Jesús: —Napa' añ neso'cheñ Legión. Ñewa, añ so'chñets ñeñth otenet shonte' nanak, tharro'mar ñeñth nanak patoner oneñeth ñeñth chorrenaya.
42008031	Ñewa, oneñethexhnoñapa' ateth otare'tapet Jesús: —Amach arra pemñatstosye o'pono koñcha'poetso.
42008032	Ñewa, allpa' a'yenthe'tsa'yen shonte' chañchoxhno ñeñth rratse'tyets aspenthoneth. Ñeñtho'marña oneñethexhnopa' ateth otare'tapet Jesús: —Ñerra'm xhoch moene' errothen pephoseypa' arrña pemñaye'chosey chañchesho allochñapa' o'ch yechorra'yererr ñamha chañchoxhno. Jesúsñapa' allentha otanet: —Ama'tka'ye orraska'ye.
42008033	Allempoña oneñethexhnopa' kaxhpa'waneret yakmapa', alla chorrereterr ñamha chañchoxhno. Chañchoñapa' allempo chorrosya oneñethexhnopa' xhepa'tcha' matrra'twa allowen ñegoneth shorxha'twos allothpa' e'ñe ño'shrra'twosa oño.
42008034	Acheñenesha'ña ñeñth kowampene' chañcho allempo eñchet ateth pha chañcho o' shorxha'twa oño, ñetñapa' allentha matrra'tet ñamet poeyorñoth awanmoet anetso. Allñapa' serrpare'tyesoset ñamha ora allowen allampaño'mar.
42008035	Acheñenesha'ñapa' allentha awanmoet awo'ch enteñeta'. O' xhaxha'tet Jesúseshopa' allñapa' entoset yakma ñeñth chorre'th oneñeth. Alla anen allame'tets Jesús pa'tkoth ashtamath. O' eñoterra o' kowenterra. Ñetñapa' xha atarr mecha'na'toset.
42008036	Añña ñeñth entene' Jesús attho kaxhpatatenan oneñeth acheñ, ñetñapa' allentha serrpare'tatapet ñeñth waxha'ttsa anetsoth.
42008037	Allempoña allowen acheñenesha' ñeñth yexha'yetsa all ñeñth gadaro'marnesha' ñetñapa' poeyorñothet ateth otoset Jesús: —The'pa' o'ch awerreph arroth. Allempoña Jesúspa' a'terr noñtho o'ch awerr.
42008038	Yakmaña ñeñth chorre'th oneñeth ñañapa' allentha otan Jesús: —Napa' nemneñka'ye the'pa' o'ch noktherreph. Tharraña Jesúsñapa' ama moenache, ateth och:
42008039	—Allaphach, the'pa' o'ch awerreph pepakllo phamo'tsesho'mar o'ch peserrpare'tatwerranet ora allowen attho Yompor atarr yenposeph. Ñañapa' ateth otwe Jesúspa' atethxho' pha. Allentha awerr serrpare'tyesnerrets ora anetso'mar attho Jesúspa' atarr nanak yenpos.
42008040	Allempoña alla xherr Jesús añemhta'n alloth ta awaña. Acheñenesha'ña allpa' e'ñe poksheñesha' agapapoeñet tharro'mar o' atarr koweret o'ch werra.
42008041	Allempoña allpa' wapoña poesheñarr amhcha'tareth añ pa'so'cheñ Jairo. Ñapa' ñeñth poesheñarr ñeñth amhcha'tarethtetsa judionesha' po'prawo. Ñañapa' alla rromosa Jesús pa'tkothpa' ateth otosan Jesús: —Napa' nemneñ o'ch phoktherren nepakllo,
42008042	tharro'mar neseñ ñeñth nepathrrorpa' xha atsna'ten o' a'po'ntsa'mocha. Ñewa, ñeñth po'señpa' allponthe' echenan po'charña xharra' poechena epa char.
42008043	Allempo kotha'ner Jesús kotha'waner ñamha shonte' acheñenesha' xha emchorratse'tnomet, xha to'mama'tneñet. Allñapa' kotha'nmanet ñamha poesheñarr koyanesha' ñeñth atsna'tets. Xharra' poechena epa char ñeñth attho xhokma yella'yena. Ama't epaye' partata o' a'gasta'wawan po'khllayor attho parteñet amaña eseshaye' a'krraterraye.
42008044	Ñañapa' all kotha'nenan Jesús pa'che'ñoth, allñapa' a'phllerrñaña' pa'shtam pa'rrpe'moth. E'ñe a'phlla'we' pa'shtampa' allorokma maserrña po'rras, o' metwer ñeñth attho moeroxhtena.
42008045	Jesúsñapa' ateth otanet: —¿Esesha'tña o' a'phlla'nmoenña neshtamoth? Ama eseshaye' eñoratso. Pedroña ñamha ñeñth epoet yemtena, ñetñapa' ateth ochet Jesús: —Maestrocha' phapa' penteñthe' shonte' acheñenesha' ñeñth allothemeña peto'mama'tnene'. ¿Eso'mare'tña photenña esesha'the' pha'phllene' peshtamoth?
42008046	Tharraña Jesúspa' ateth oterraneterr: —Napa' neñoteñ po'ñoxh poesheñarr acheñ e'ñe poemnenñoth a'phllenen neshtamoth tharro'mar napa' neñotena napa' o' na'krrach e'ñe na newamenkoth attho a'phllenen.
42008047	Koyanesha'ña allempo ñapa' eñotena amach errothenoth a'nasoto. Ñapa' xha pa'shmoena poeyorñoth konkorposa Jesús pa'rrphoth. Allñapa' e'ñe a'metha'wosan ñapa' añekopña a'phllenan Jesús pa'shtam atthoch korrerra e'ñe kowen. Allñapa' ateth otan allowen acheñenesha': —Na allempo na'phlloñ Ayochreshath pa'shtampa' ñeñthña na'krraterre' allorokma.
42008048	Jesúsñapa' ateth otan koyanesha': —Phapa' nesñeshacha' attho atarr peyemtenna na atthoña the'pa' o' e'ñe na'krratnomoeph. The'ñapa' o'ch awerreph e'ñe peñmañesha'.
42008049	Allempo eñorena atethpa' allñapa' waxha'ta ñeñth wetsa amhcha'tareth Jairo pa'paklloth. Ñetña wapoetpa' ateth otoset Jairo: —Peseñpa' o'ka'ye rroma. The'ñapa' amach allo'na pha'tsrre'moxhtana'tatsche Maestro o'ch kotherreph pepakllo.
42008050	Jesúsña ama't e'man ateth otoset Jairopa' ñañapa' ateth otan Jairo: —Phapa' amach xha pe'charrtatatsto peyoxher, nachña e'ñe peyemta atthoch korrerraña peseñ.
42008051	-
42008053	Allempoñapa' awanmoet Jairopawo. Xhapoet pokollo allñapa' allo'tsa'yen shonte' acheñenesha' all yawanrrortenet, ya'na'teñet arromñath. Jesúsñapa' otosanet: —Amach atarr seyawatsto. Añ shopshesha'pa' amaka'ye xhoye' rromoeno xhaka'ye moen. Ñetña pachmhare'teñothetpa' attha che'tatsetyesapet tharro'mar ñetpa' e'ñeka'ye eñoteñet xhoka'ye rromoen. Allempoña Jesúsñapa' ama moenatano allowen acheñenesha' o'ch be'thoset allo'tsen arromñath. Ñapa' aña moenat Pedro ñamha Juan, ñamha Jacobo ñamha arromñath poepapar ñamha pachor ñeñthaña epoet be'thosxha'toset allo'tsen arromñath.
42008054	Allempoña Jesúspa' rremota'tosan shopsheshañ potothpa' po'wamenkokma otos: —O'ch nesñe notoseph, the'pa' xhopha tanterrtsa.
42008055	E'ñe otwe' atethpa' allenthepa'tcha' o'rrerrerra xha tanterrtsa. Jesúsñapa' otanet: —The'pa' o'ch serratallme'cher.
42008056	Poepaparña ñamha pachorpa' ñetñapa' attha kowanrrorteñet. Jesúsñapa' ateth otanet: —Amach esesha' sotaphsa'tatsto ama't poesheñarra ñeñth ateth o' norrtatennasa' sepakllo.
42009001	Allempo xhapa'moen allempo Jesús agota'moenan poeyochresha' xharrasheña ñeñth poechetsa epsheña. E'ñe apxha'wet ñeshopa' ñañapa' atarr awamenkath pha'yesanet, atthoña apanet ñamha llesens atthoch kaxhpatatyeret oneñeth acheñenesha' ama't erra'tsena ñeñth atarr moeroxhtatyenawet. Ñamha awamenkath phanet atthoch a'krratyeset acheñenesha' ama't erra'tsena ñeñth osyenawet.
42009002	Atthoña llesensanet atthoch awanemyeset pa'namen anetso'mar serrpare'tyesnomoet Yompor po'kowenña attho atarr ayochreshathtena ña. Ñamha añekpa'naña llesensenanet atthoch a'krratyesoset acheñenesha'.
42009003	Ñamha ateth otapanet: —Amach es sanmatsto ama't koñe'tha allcha' sechopeñe'chyes —ama't sekarra, ama't sebolsa, ama't ñeñthcha' serra'yesnom ama't sekhllayora ama't e'ñe epma seshtampa' amach sanmatsche sechope'chpayo.
42009004	Alla oterraneterr: —Ama't errach pokollro sexhap allach sommosa allponmat esempowach awerrserr po'poñ anetso.
42009005	Ñerra'm erra anetsro ñeñth allo'marnesha'ña ama kowenaye' agapasetopa' o'ch semhterrerr ñamha alloth. Ñerra'm allempo semhterrerrña ñamha alloth ñeñthña setko'tsa'yen pañe'te' patspa' xhoch sepa'shetka'tyesnomña setak. Atthochña allo'marnesha'pa' o'ch señotatnomanet ñetpa' amaka'ye pokteye' entenanetoña Yompor.
42009006	E'ñe ñeñtha otarethetwetpa' ñetñapa' allentha awanmoet o'ch chopeñe'chyeset errakmañen anetso'mar. Allñapa' añ serrpare'tyesnomoet kowen ñoñets alloch yekeshperra. Ñamha all chopeñe'chyeset errakmañenpa' allña a'krratyesnomet ñeñth atsna'tyets.
42009007	Amhcha'tarethña Herodespa' ñañapa' ateth e'mare'tenan Jesús ora ñeñth allpon ateth pha'yena. Ñañapa' xha atarr llekëna tharro'mar patanta'tets acheñenesha'pa' ateth otyenet the'pa' o' orrterra Juanañ, o' tanterra rromoth. (Herodespa' añña atarr llekatene' tharro'mar ñapa' ña pechate' Juan awaña.) Ñeñtho'marña ñapa' ñeñtha nen poeyoxhro attho acheñenesha' otenet awo' tanterra Juan rromoth.
42009008	Po'potantaññapa' ateth otyenet: —Elíasoñka'ye o' orrterra. Po'potantaññapa' ñetpa'xho'ña ateth otyenet: —Añpa' ñeñthka'ye a'mhtaye'th Yompor po'ñoñ awath, the'ñapa' o' tanterra rromoth.
42009009	Amhcha'tarethña Herodespa' ateth ot: —Napa' neñotena naka'ye pechate'ña Juan awaña. Esesha'wañaka'yeña ñeñth orrtatene' ñeñth ama't awathapa' ama yentare ñeñth ateth atarr ne'mare'ten. Ñeñtho'marña ñapa' atarr moeneñ o'ch entan ñeñth Jesúsotets ñeñth orrtatyene' ñeñth ama poentare acheñenesha'.
42009010	Allempo waxherra Jesús poeyochresha' ñeñth llesensa'yes awaña. Ñetñapa' o' xhaxherret Jesúsesho, serrpare'tatyesweret Jesús allowen allpon ateth pha'yeset allemeñ anetso'mar. Allempoña Jesúspa' awanman poeyochresha' e'ñe ñapthochayet, xhapoet all ama acheñempañoyaye all allame'tets anetso, ñeñth anetspa' añ pa'so'cheñ Betsaida.
42009011	Tharraña acheñenesha'ñapa' allempo e'mare'chet o' awanmoet all, ñetpa'xho'ña allentha awanmoet ñamet. Xhaxha'tet Jesúsesho ñañapa' e'ñe kowen agapanet. Allñapa' serrpare'tatyesapoerraneterr ateth penaña Yompor po'kowenña attho atarr ayochreshathtena ña. Ñamha allpa' a'krratyesapoerranerr ñeñth atsna'tyets.
42009012	Attheñapa' o' ellerren. Añña poeyochresha' xharrasheña ñeñth poechetsa epsheña ñetñapa' oteñeta' Jesús: —The'pa' o'ch pemoeñwer acheñenesha' awanemyerretepa' anetso'mar allampaño allcha' mayeswerret allcha' entyeswerret poerrar ñeñthcha' rra'yeswerret. Tharro'mar the'pa' arro'tseney all ama acheñempañoyaye.
42009013	Tharraña Jesúsñapa' otan poeyochresha': —Sachka'ye apa'yesawet ñeñthcha' rret. Ñetñapa' ateth ochet: —Ya arrpa' amaka'ye es yecheno ama't koñe'tha. Yapa' e'ñe amnara pan yechen ñamha epatholl kak. Ñato' yapa' o'ch awey anetso allcha' yerañthena' rreñets ñeñthcha' yerrach allowen shonte' acheñenesha'.
42009014	Ñewa, allo'tsen shonte' acheñenesha' amnarochthe' mil yakmanesha'. Allempoña Jesúspa' ateth otan poeyochresha': —The'pa' o'ch soch acheñenesha' anorrxha'tyesetepa' e'ñe ñopa'ttsokmoet, e'ñech amnaroche'ttsokma xharrapa'tets anorrxha'tyeset.
42009015	Poeyochresha'ñapa' atethxho' pet, anorrxha'tatyeset acheñenesha' allowenet.
42009016	Allempoña Jesúspa' agapan ñeñth amnar pan ñamha epatholl kak, kowa' enoneth parasyoso'tamphsan pan. Allempoñapa' shota'tan pan, shetse'tan ñamha kak. Apanatyesan poeyochresha', ñetñapa' epatyeset allowen acheñenesha' ñeñth anorrxha'tyets all.
42009017	O'ña epa'wet allempoña o' rrallme'chet allowenet, e'ñe yetrra'twawet. O'ña yetwawetpa' xha a'pchatyeset ñeñthñapa' a'yapaxheret. Ñeñthña a'yapaxherretpa' xhepa'tcha' chorrats xharra' poechena epa kañther e'ñe thamo'yare'.
42009018	Allempoña pamtharrpa' allo'tsen Jesús all ma'yochena e'ñe ñapthochayet poeyochresha' epoet allo'tsen. Allñapa' ateth otan poeyochresha': —¿Errothena't otyenenña allowen acheñenesha' napa' eseshanthe'?
42009019	Ñetñapa' ateth otyeset: —Patantarr acheñenesha'pa' atethka'ye otyenpet phapa' Juanañpho'the' ñeñthepho' apatañtatse'th Yomporekop. Po'potantaññapa' ateth otyenpet, phapa' Elíasopho'the'. Po'potantaññapa' ateth otyenpet phapa' ñeñthepho' ñeñth a'mhtaye'th Yompor po'ñoñ awath. The'ñapa' awo' alla petanterra perromñoth.
42009020	Allempoñapa' alla a'phtho'terraneterr: —Sañapa' ¿errothena't sotenenña sa? Pedroñapa' eñoratsapa' ateth och: —Phapa' ñeñthephka'ye Parets Poechemereph ñeñtheph Cristotosets.
42009021	Jesúsñapa' alla oterraneterr: —Ama't poesheñarrotha amach esesha' sotaphsa'tatsto napa' ñeñthen Yompor Poechemeren ñeñthen Cristotets. E'ñe po'ñoxh notenes amach esesha' sotaphsa'tatsto.
42009022	Elloñapa' alla oterraneterr: —Napa' Ñeñthen Acheñetosets, ateth anareth nokop, nanakcha' na'moeroxhtatarethterra. Amach esesha' pokteye' nenterraye —ama't ñeñth pompornesha' pen allowen judionesha', ama't ñeñth pa'mhcha'tarethernesha' pen allowen judionesha' po'kornaneshar, ama't ñamha ñeñth etsotayenayeñ ñoñets ñeñth ateth anareth judioneshakop. Ama't ñetpa' amach eseshaye' neyemterraye. Atthachña napa' moetsataterrnetcha'. Tharraña poma'pamtañopa' o'ch alla tantaterren Nompor.
42009023	Elloñapa' alla oterraneterr allowenet: —Ñerra'm esesha' moenene' o'ch kotherrnet na e'ñe po'ñoxh atthoch neyochresha' neperranet, añ poktetsa sewanmoetepa'ña ñeñth ateth moenenet e'ñe ñokpoeta. Atthochña ñetpa' o'ch e'ñe toma'nteret ñeñth chechnene' po'korsoch ama't pathe'tets yeth allcha' moeroxhtet ñamet. Atthochña kotherrnet e'ñe poktakma.
42009024	Tharro'mar ñerra'm esesha' e'ñe aña moenenet o'ch korrena atomat atthoch e'ñe koshenet arr patsro, ñetñapa' xhach a'chenkatet ñañeñeta. Tharraña ñerra'm esesha' e'ñe pokte' entene' o'ch sowanmoet ñeñth ateth moenenet ñeñth e'ñe ñokpoeta arr patsro atthochña ñetpa' añach ma'yoxhret ñeñth kowentetsa nokop, ñeñthña acheñerpa' korretsach poksheñeshokmañen thayotheñ e'ñe errponañowen.
42009025	Ama't errponenapharen esokmañen es yeyoratsetyes ora allpon ñeñth yentyen añe patsro, tharraña ñerra'm ñeñthach e'ñe ya'chenkaterre' yekamkëñowen ñeñthñapa' ama't koñe'thapa' amach es sherberrye.
42009026	Tharraña ñerra'm erra'tsencha' nepenkënaya na the' neñoñpa'xho'ña xha apenkoxhen entennanet, napa'xho'ña nepenka'werranetcha' esempoch nowerra. Po'ñoxh napa' Ñeñthen Acheñetosets nowerrach e'ñe na nekowenñoth, ñeñthara Nompor po'kowenña epan ñamha po'mhllañotheñnaneshar ñeñth e'ñe thorra'yetsa Partsokop.
42009027	Po'ñoxhka' the'pa' o'ch notas: Patanta'ttsos ñeñthes arro'tsa'yenes the'ña ama't ama serromwena'pa' o'ch senterrñañ Yompor po'kowenña attho atarr ayochreshathterra ña.
42009028	Allempo met allponmat ñato' po'psokmatño Jesúspa' awanman poeyochresha'; añ anem Pedro ñamha Juan ñamha Jacobo. Arr anmanet aspentho allcha' ma'yochena' Jesús.
42009029	Allña ma'yochosapa' machayothepa'tcha' po'poñetamphsosanet. Pa'klloyothpa' xha po'poñ orrtosanet. Pa'shtamowen atarr wallama'tho poptosa.
42009030	-
42009031	Allñapa' machayothepa'tcha' orrtanet Moisés ñamha Elías. Ñetpa'xho'ña atarr kowen orretyenet. Allñapa' serrpare'toset epoet Jesús. Ñetpa' añ serrpare'tenet attho o' xhapmoch atthoch rroma Jesús o'ch awerr poe'ntaño. Ñetpa' ateth otyenet, arrcha' ateth peret Jerusaléño.
42009032	Ñewa, Pedro ñamha ñeñth epoet allo'tsen, ñetñapa' ama't atarr moñe'tenetañpa' alla e'ñe achñeswerret, atthoña entoñet Jesús po'kowenña ama't ñeñth parro thomxhen.
42009033	O' ma'naterrmocha Moisés ñamha Elías atthoch sa'neret Jesús. Pedroñapa' allentha eñora, ateth otan Jesús: —¡Atarrwaka'ye Maestrocha' koweno'tseneythe' arr! Ama't pokte' penteñe o'ch yathomatonas ma'ppawa kërpachet, poepawarrpa' phokopcha', po'ppaweñpa' Moisésokopcha', po'ppaweñpa' Elíasokopcha'. Pedropa' poeyorñoth attha moene' otatse't, ama eñoche errothencha' ot.
42009034	Allempo eñorena Pedropa' xha orrtosawet os xhepa'tcha' a'pomamphsosanet. Attho a'pomamphsosanet ospa' ñetñapa' atarr nanak yorenet.
42009035	Xha e'morrtostsa ñoñets osoth; ñeñthña ñoñetspa' Yompor otosawet; ñeñthpa' ateth ot: —Añmapa' ñeñth no Nechemer ñeñth atarr nemoerena ñeñthcha' e'ñe kowen se'mhñoterr.
42009036	Allempo o'wañ e'morrta ñoñetspa' o' e'ñe ñapthamerra Jesús. Poeyochresha'ña allempopa' attha a'nasoteñet. Ama't poesheñarrothetapa' ama otwerreto ñeñth ateth o' entwawet.
42009037	Tsapathña allempo waxhenet aspenthothpa' allñapa' shonte' acheñenesha' ñeñth waxha'ttsa ñeñth pokterrawet.
42009038	Allo'tsen poesheñarr yakma ñañapa' ateth otosan Jesús: —Maestro, napa' atarr nemneñ o'ch pentennana' nakñe'ther. Napa' e'ñe ñeñthethollapa nepathrror.
42009039	Ñapa' ñerra'm esempo rromoeñ oneñethpa' xhach rranare'ta o'ch othachpa' o'ch ata'tach patso xhach amtan pa'po'. Atthoña atarr atserrphatse'tateñ. Ama moeno o'ch a'rroyer.
42009040	Napa' o' notwosnaphña peyochresha' o'ch kaxhpatateret oneñeth tharraña ñetñapa' ama erroth peto atthoch kaxhpatateret oneñeth ñeñth atarr moeroxhtatene'.
42009041	Jesúsñapa' ateth ot: —Sapa' ñeñthes acheñres ama't mameshapa' ama ayemtenaye' sentpenno, xhach po'poñ sentwena seyoxhro nokop. O' allponmatwanen allo'tsenen arr patsro napa' attha atarr na'wantennas, attha nekwenes ñato' atthothpa' o'ch same'ñerrna. Allempoñapa' ateth otan yakma ñeñth otene' o'ch a'krratoñ poechemer: —The'pa' o'ch phanmon pechemer arr.
42009042	Allempo anemh Jesúseshopa' oneñethñapa' alla rromoerranerr cheshachor o' alla othatererr alla ata'tatererr patso. Jesúsñapa' ateth otapan oneñeth: —The'pa' po'ñoxh o'ch notaph, pekaxhpa'nerñaka'yeña añ cheshachor. Allempo a'krrater Jesús o' alla apoerrñañ pompor.
42009043	Allowen acheñenesha'pa' attha kowanrrorteñet. Ñetpa' e'ñe eñoteñet Yompor po'partsoña orrtetsa. Attha epaye' kowanrrorteñet atarr kowen enteññañet po'partsoña, tharraña Jesúsñapa' alla yerpaterranerr poeyochresha', ñeñthpa' ateth otanet:
42009044	—The'pa' se'mhñoten e'ñe kowen, amach sepsatsterrnano neñoñ ñeñth ateth notenes the'. Na Ñeñthen Acheñetosetspa' pomataterrnetcha' atthochña errothwanencha' perrnet.
42009045	Ñeñthña ñoñetspa' ñetñapa' ama't poesheñarrothetapa' ama eshkaye' eñotenaye' enteñeto tharro'mar ama xhena' allempoch xhapanet poeyoxhreto. Ñetña poeyorñothetpa' ama eseshaye' a'phtho'tenaye esthe' otenanetña attho eñorana'tenanet.
42009046	Po'pocheñoña poeyochresha'pa' e'ñe ñagattseta otanna'tyeset: —Ta'mka'ye erra'tsenotheythe'ñaka'ye ñeñthey atarr sherbets ñeñthey atarr amhcha'tarethoyen enteney acheñenesha'.
42009047	Jesúsñapa' e'ñe eñotenanet ñeñth ateth kothape'chatse'tyenet ñet poeyoxhreto attho e'ñe kowen entyenet e'ñe ñañeñeta. Ñañapa' cheshatholla xhore'tpa' thomach e'ñe ñesho,
42009048	allempoñapa' ateth otanet: —Erra'tsenothes sa ñerra'm e'ñe kowen sagëñ ama't ñeñth ama asherbenaye' enteneto ateth ñerra'm añ cheshatholl tharro'mar sapa' na same'ñena, na'naña e'ñe kowen sagën. Elloña ñamha erra'tsenothes sa ñeñthes nagëne' na, ama e'ñe napthocheye' sagëno, añe'naña sagënnan Nompor ñeñth nellsensene'. Tharro'mar ñerra'm erra'tsencha' pokte' entene' o'ch yenpoenan ama't ñeñth ama esoye' enteneto, ñetñapa' atarrcha' po'ñoxh asherben entenanet Yompor.
42009049	Allempoña poeyochresha' ñeñth Juanpa' ateth otan Jesús: —Maestro, ya awañapa' ateth yeñch poesheñarr yakma ñeñth kaxhpatatene' oneñeth acheñ. E'ñe poexhore'teñotheph pha peso'chñopa' oneñethpa' kaxhpa'nerran acheñ. Yañapa' ama pokteye' yeñche tharro'mar ñapa' ama parroye' yeyemteno. Ñeñtho'marña yapa' yoch: —Amach ateth pephatsto.
42009050	Jesúsñapa' ateth otanet: —Amachka'ye sepatare'tatsche tharro'mar ñerra'm ama xho epatare'tenye yamha ñeñthña po'ñoxhpa' e'ñeka'ye parrokma yeyenpannena.
42009051	Xhapmoch allempoch o'ch alla awerr Jesús poe'ntañopa' ñañapa' atarr sechena o'ch awerr Jerusaléño. Ñeñtho'marña moeñan poeyochresha' ñeñthcha' otrra'tatsa
42009052	o'ch awet samario'marnesha' pa'netsro o'ch e'noset moets allcha' xhap ñamha Jesús allcha' amesnom epoet poeyochresha'.
42009053	Tharraña samario'marnesha'ñapa' ama moeneto o'ch agaparethtet all pa'netsreto, tharro'mar ñetpa' eñoteñet arr sechenet o'ch awet Jerusaléño.
42009054	Ñeñtho'marña Jacobo ñamha Juan ñetñapa' ateth ochet Jesús: —Partseshacha' ¿ama't pokte' penteñe yapa' o'ch yenam wapoepa' tso' entoth? allochñapa' ñeñthcha' a'poyatatwerrawet ñeñthcha' e'ñe a'chenkatwerrawet ñeñth ateth pe'th Elías ñeñth a'mhtaye'th Yompor po'ñoñ awath.
42009055	Jesúsñapa' attha kowanetpa' ateth otanet: —Ñeñth ateth sokthape'chatse'tyenpa' ama't mameshapa' ama pokteyaye. Ama't señoteñeña Yomporpa' ama attheye' kothape'chatenyeña Poekamkëñoth. Ñeñth semnen sapa' po'poña kothaphñats.
42009056	Na Ñeñthen e'ñe Acheñetosetspa' amaka'yeña añekop nowapo o'ch na'chenkatos acheñenesha'. Napa' añekopka'yeña nowapa o'ch na'keshphatos allowen acheñenesha'. Allempoñapa' o' metaxha'tet allothpa' awanmoet po'poñ anetso.
42009057	Po'pocheñoñapa' allempo oñemyenet thoño'mar allñapa' poktanet poesheñarr yakmapa' ñañapa' ateth otapan Jesús: —Na the'pa' nemneñ o'ch nokthare'tyeseph ama't errowanencha' pechopeñe'chyes.
42009058	Jesúsñapa' ateth och: —The'pa' napa' peñotencha' ama't nepakllapa' ama necheñe all neyxhenañ. Ro'këphpa' xhokma eñall pa'pon allekma yexhena. Othexhnopa'xho'ña xhokma eñall pa'ma' allekma yexha'yenet. Tharraña naña Ñeñthen Acheñetosetspa' ama eñalle ñeñth e'ñe nepakëll nepen allcha' nephanena.
42009059	Po'pocheñoña Jesúspa' ateth oterranerr po'psheñeñ acheñ: —The'pa' o'ch phoktha'n atthoch po'ñoxh neyochresha' neperreph. Tharraña ñeñthña acheñerpa' ateth otan Jesús: —The'pa' arrcha'ña ñanom pemnaterren o'ch awerren apoesho, o'chña nepampa'wera' apañpa' allempochña nowerrapa' o'ch nokthaph.
42009060	Tharraña Jesúspa' ateth och: —Acheñenesha' ñeñth ama yerpa'penaye Yompor, ñetñapa' pampanna'tetepa' parro arromñathekmoet. Tharraña phokoppa' ñeñtheph o' peyerpoera Yompor añ poktetsa o'ch awyeseph serrpare'tyese' Yompor po'kowenña ñeñth attho atarr ayochreshathtena ña.
42009061	Po'pocheño allempo serrpare'ten Jesús epoet ñeñth ame'ñenaya, ñeñthña acheñerpa' ateth otan Jesús: —Napa' Ayochreshathe po'ñoxhcha'ka'ye nokthaph. The'pa' ato't naswerra' nepakllo atthoch neso'tera' namo'tsesha'; allempochña alla nowerrerrpa' o'ch nokthaph.
42009062	Jesúsñapa' ateth och: —Ñeñth ama e'ñeye' ma'yoxhrenaye atthoch thorrenet e'ñe kowen Yomporekop, ñeñthña acheñerpa' amach e'ñe kowenaye' sherbeno atthoch e'ñe epatwan Yompor po'kowenña ñeñth attho atarr ayochreshathtena ña. Ñeñth acheñerpa' atethcha' netma'ntacha: Ñerra'm esesha' orrene' etamapets atthoch etaman pats e'ñe kowen paxharr pa'mro, ñerra'm pa'che'ñontha kowa'nom ama't mameshapa' amach etsotanoña etamapets atthoch e'ñe paxharr etaman pats allcha' nare'tatse't pa'mro.
42010001	Allempoña Partsesha'pa' alla llesenserranerr po'potantañ poeyochresha' kanxhrroch xharrasheña ñeñthcha' otrra'tatsa o'ch serrpare'tyesnomoet. Ñetpa' atethcha' pha'nmoet e'ñech epsheña'ttsokma tet. Arrcha' ta'yeset ora allowen anetso'mar ñamha ama't allampaño'mar; allochñapa' allcha' oñem ñamha tsapathoneth Jesús.
42010002	Ama awaneneta' Jesúsñapa' ateth otanet: —Shonte' narmets ñeñth nanak ellomhre'tets ñeñthcha' a'yapaxhetañ. Tharraña atarwasañña ñeñthcha' a'yapaxhe'pa' ama atarr atonayaye. The'pa' añcha'ña sanamoñ pamo'mte' moeñanepa'ña ñeñthcha' a'yapaxherrets pa'mro. Ñeñthpa' ateth toma'ntatanet Jesús attho atarr shonte' acheñenesha' ñeñthcha' ame'ñerrtsañ tharraña ñeñthcha' ame'ñaterrawetpa' ama atarr atonayaye. Añcha'ña yenam Yompor ñeñth Yamo'mte' yepen moeñanepa'ña pa'tarwasañer ñeñthcha' thorra'yerrtsa ñokop allemeñ anetso'mar.
42010003	Ñamha sapa' ñerra'm o'ch awes the'pa' señochcha' po'ñoxh xhokmach eñall ñeñthcha' se'moñe'te' ama't sapa' amach xho erroth sepenanetañe ñet. Ñeñtho'marña notenes the'pa' o'ch nemñas e'ñech atthes ñerra'm carnero o'ch awo' allo'tsen ma'yarroxhno.
42010004	Ñamha amach sanmatsto kelle, ama't sebolsa, ama't po'ptaña sesapatpa' amach sanmatsche. O'ch awes sema'yorñekma. Ama't esesha'ch sewomhcha'tyesnom thoño'marpa' amach alla so'chtatsto.
42010005	Allempoch sexhap ama't erra'tsena anetsro all sesen, ama't erra'tsena pokoll allcha' sexhappa' ñanomcha' ateth sephosa. E'ñe sewomhcha'teñoth ñeñth apakllathesha'pa' o'ch senamatosñañ Yompor pa'nateña. Ñerra'm ñetña po'ñoxh e'neññañet Yompor pa'nateña, Yomporñapa' a'natenanetcha'.
42010006	Tharraña ñerra'm ñetña ama e'neññañeto Yompor pa'nateñapa' Yomporñapa' o'ch alla apoerres sa pa'nateña.
42010007	Ñeñthe pokollro allcha' e'ñe kowen agapaset allach sa'posa. Ñeñth rrenet ñet ñeñthcha' rratapaset, ñeñthach serros samha. Tharro'mar ñeñthes thorretsa e'ñe pokte' atethcha' tsa'tenset. Amach sommare'tyesatsto allemeñ pokollo'mar, allach e'ñe sommosa poepawarro.
42010008	Ama't erra'tsena anetsro allcha' sexherrerr allcha' e'ñe kowen agërrseterr, ama't errothena rreñets apasetpa' ñeñthach serros.
42010009	Allñapa' sa'krratyesoscha' ñamha ñeñth atsna'tyets. Allcha' seserrpare'tatyesosanet, atethcha' sotos: “The'pa' o' yexhapatonas Yompor po'kowenña ñeñth attho ayochreshathtena ña. Aña palltetsa o'ch same'ñera atthoch e'ñe xhaponasa seyoxhro.”
42010010	Tharraña ñerra'm erra anetsro allcha' sexhap ñeñth allo'marnesha'ña ama kowenaye' agapaseto, allña thoño allekma chopeñe'chyenet ñet o'ch señotatnomanet. Ñeñthpa' atethcha' sotnomanet:
42010011	“Ama't pats ñeñth o' cheta yetko arr sa'netsro, the'ñapa' o'ch yepa'shetka'tyesnoma atthoch señoch sapa' ama't mameshapa' ama pokteye' entenso Yompor. Tharraña ama't attheñpa' the'pa' o'ch neñotatnomoes Yompor po'kowenña awtsa xhaponasañ ñeñth attho ayochreshathtena ña.”
42010012	Allempoña Jesúspa' alla oterranerr poeyochresha' allempo ama seneta': —Po'ñoxh the'pa' o'ch notas, esempowañen allempoch a'krarethetwerra allowen acheñenesha'pa' añ anetso'marnesha' ñeñth ama kowenaye' sagapaye the', nanakcha' yoroxheno'tsenterret allempo. Ama't sodomo'marnesha'pa' amach tama yoroxheno'tsenterreto ateth ñerra'm ñeñth anetso'marnesha' ñeñth ama kowenaye' sagapaye the'.
42010013	Allempoña Jesúspa' alla oterrerr: —Nanakcha' llekëñtso'tsa'yenes coraziño'marneshacha'; nanakcha' llekëñtso'tsa'yenes samha betsaido'marneshacha'. Tharro'mar ama't atarr norrtatyennaseñ nepartsoña sesho, sañapa' amaña sokthape'chwerroña ello kowen Yomporekop. Ñerra'm arrcha'ña norrtatañ nepartsoña tiro'marneshesho ñamha sidóno'marneshesho, ñetñapa' awathotheñthe' kothape'cherretañ e'ñe kowen Yomporekop. Ñetpa' atthochña e'ñe orrtetañ xha llekatenanet po'chñar, kotnashe'mach chorra'yesetañ, tsapñach epachshema'tyenetañ all anorrxha'tyenet poellkëñothet.
42010014	Ñeñtho'marña the'pa' notenes, esempowañen allempoch a'krarethetwerra allowen acheñenesha'pa' tiro'marnesha' ñamha sidóno'marnesha' ñetñapa' amach tama a'koñchatarethterreto allempo. Coraziño'marneshacha' ñamha betsaido'marneshacha' saña allempopa' atarrcha' koñchaterrset.
42010015	Ñamha sa capernaumo'marneshacha' xhathe' sotenapañ attho e'ñe kowen sentyena sañeña, Yomporñapa' allenthach a'tapaterres poe'ntaño. Ñeñthpa' amachka'ye attheye' perrsoña Yompor, allachka'ye wapore'terres o'pono koñcha'poetso.
42010016	Jesúsña allempo ama sena' poeyochresha' o'ch serrpare'tyeneta' anetso'mar ñañapa' alla oterraneterr: —Ñerra'm esesha'ch se'mhñotapoe' sa, na'naña e'mhñotenet. Tharraña ñerra'm esesha'ch ama sagapaye sa, na'naña ama agëneto. Ñamha ñerra'm esesha' ama moeno o'ch agapnet na, Nompore'naña ama moeneñeto o'ch agapet tharro'mar ñapa' ña nellsensene'. Arrpa' allowa ñeñth ateth otan poeyochreshaxhno ñeñth kanxhrroch xharrasheña. Allempoñapa' moeñanet allcha' serrpare'tatyesnomoet.
42010017	E'ñe allponmatatsapa' o' alla waxherra poeyochresha' ñeñth kanxhrroch xharrasheña. Ñetñapa' e'ñe poksheñeshokmañen waxhenet Jesúsesho. Ateth serrpare'tatweñet: —Partseshacha' ama't oneñethexhnopa' e'ñe yexha'nmaxha'tatwe e'ñe yexhore'teñoth pha peso'chño.
42010018	Ñañapa' otapoenanet: —Napa' neñchka'ye oneñeth allempo aprratamphsarethta po'wamenk. E'ñe atthema'th ñerra'm ñapa' o' xha'nmachet entoth ateth pena meratste' wetsa entoth o'ch xhap añe patsro.
42010019	Po'ñoxhka'ye napa' atarr awamenkath nepha'yesapas. Ama't allowen ñeñth se'moñe'tyene' sañapa' ñeñthekopña nellsensa'yesas allochñapa' atthoch e'ñe sa'mchechatyeswena' allowen pa'namen, ama't shechpexhno ñamha yellasoxhno, e'ñe sathmama'teñothpa' e'ñe sa'pephtse'tatse'tweña'. Allochñapa' amach eñalleterre'the ñeñthcha' semoeroxhtate' ama't pathrra.
42010020	Ama't atarr awamenkatheseñ attho o' sa'mchechatyeswawe oneñethexhno, amachña ñeñtha atarr sokshatsto. Añcha'ña e'ñe sokshena attho akellka'yesarethes seso'cheñ Yomporesho ñeñth poe'ntaño'tsen.
42010021	E'ñe allempoña Jesúspa' atarr koshateñ Parets Poekamkëñ. Ñeñtho'marña ñapa' e'ñe poksheñeshoth ma'yochenana Pompor, ñeñthpa' ateth oten: —Na Apacha' o'ch na'ye'choxhtatonaph, phapa' pha ñeñtheph atarr ayochreshathtetsa pe'ntaño ama't ñamha arr patsro. Na'ye'choxhtatonaph tharro'mar ora añexhno ñeñth pekowenña pepen, ñeñthpa' ama arreye' pexhapateñe poeyoxhro ñeñth atarr eñotañ entyetsa. Phapa' aña pexhapaten poeyoxhreto ñeñth ama eñotañeye' entetso. Tharro'mar Apa e'ñe pemoereñoth ñeñthpa' atethña e'ñe pokte' penten pha. Arrpa' allowa ñeñth ateth ma'yochenana Pompor.
42010022	‘Nompor allowen po'kowenña e'ñe eñotatwenen. Na ñeñthen Poechemerenpa' ama po'ñoxh eseshaye' neñotenaye, ñapthaña Nompor eñotenen. Nomporpa'xho'ña ama po'noxh eseshaye' eñotenaye, napthaña na ñeñthen Poechemeren e'ñe neñoteñ Nompor, ñamha erra'tsencha' ñeñth e'ñe pokte' nenten na ñeñthen Poechemeren ñeñthñapa' o'ch neñotater Nompor.
42010023	Allempoñapa' alla kowerranerr poeyochresha'pa' ateth otanet e'ñe ñokpoeta: —Atarr kosheñtso'tsa'yenes sa tharro'mar e'ñe sa seklloyothpa' o' senterrñañ Yompor po'kowenña.
42010024	Po'ñoxhka'ye notenes e'ñe awathotheñpa' shonte' ñeñth a'mhta'yesaye'th Yompor po'ñoñ ama't ñamha ñeñth amhcha'tarethtatse'th allempo, ñetñapa' atarr moenetañe'th o'ch enterrñañetañ Yompor po'kowenña ñeñth o' senterr sa the'. Tharraña allempo ñetpa' amaña eseshaye'ña enterrapaye Yompor po'kowenña. Ama't atarr moenetañe'th o'ch e'mhñoterrñañet Yompor po'ñoñ ñeñth o' se'moerr sa the' tharraña allempo ñetpa' amaña eseshaye'ña e'moerrapayeña Yompor po'ñoñ.
42010025	Allempoña poesheñarr ñeñth atarr etsotene' ñoñets ñeñth ateth anareth judioneshakop, ñaña tantapa' ateth otan Jesús atthoch eñoch errothenthe' yexhaten ña, ñeñthpa' ateth och: —Maestrocha' ta', ¿errothena'tcha' nephaña na e'ñe kowen atthoch napa' korretsanach e'ñe thayotheñ ama't errponañowen?
42010026	Jesúsña anaphpa' ateth och: —¿Errothena't otenña ñoñets ñeñth ateth anareth awathotheñ? ¿Eso'tña ñoñtsor pelleyenña pha ñeñth anareth all?
42010027	Ñañapa' ateth och: —Ñeñth ñoñetspa' ateth oten: “Atarrcha' yemorrenteña Yeyomporer ñeñth Yepartseshar yepen e'ñe yeyoxhrokmañen. Ñamha e'ñe yekamkëñoth yemorreñchach e'ñe yewamenkowen, ama't ñamha ora yokthaphñowen.” Elloneth po'poñpa' ateth oten: “Atarrcha' yemorrenteña yamo'ts e'ñe ateth atarr yemorrentena yañeña.”
42010028	Jesúsñapa' ateth och: —Atethka'ye e'ñe ateth photen. Ñerra'm atethcha' e'ñe pephowapa' phañapa' korretsaphach e'ñe thayotheñ ama't errponañowen.
42010029	Ñeñthña acheñerpa' aña atarr moenen o'ch e'ñe kowen enteñ Jesús ñamha allowen acheñenesha'. Ñeñtho'marña alla a'phtho'terranerr Jesús: —Ñewa, the'pa' o'ch photen ¿esesha'tña ñeñth e'ñe po'ñoxh namo'ts nepen?
42010030	Atthoch eñotach ñeñth e'ñe po'ñoxh amotsoth entetsa ñeñth e'ñe pamo'ts phannena, Jesúsñapa' ateth toma'ntacha, ñeñthpa' ateth serrpare'tach: —Eñall poesheñarr judionesha' ñeñth wetsa Jerusaléñoth, ñapa' arr sen Jericó. Thoñoñapa' alla rromaph eñeth e'ñe poerratamphsatsre'twet ama't pa'shtam. Atarr atserrpet. Awtsa moetsapoetañ allempoña ñeñth atserrphapoe'pa' awanerret.
42010031	Allempoña thematenpa' poesheñarr judionesha' ñeñth kornesha' ñapa'xho'ña all oñem. Ñañapa' ama't entospa' attha oñmatse'tampesya a'yo'marpa' o' metane.
42010032	Allempoña thematenpa' wapa ñamha po'psheñeñ judionesha' ñeñth levitaneshatets. Ñapa'xho'ña ama't entospa' attha oñmatse'tampesya a'yo'mar o' metane ñamha.
42010033	Allempoña thematerrerr o' wapa ñamha poesheñarr ñeñth ama judioneshayaye ñeñthpa' samario'marnesha'. Ñapa' ñeñth pamo'tsesha' pen ama amo'tstenano judionesha'. Tharraña ñapa' allempo entosan poesheñarr judionesha' ñeñth atserrpenetpa' atarr moerosya.
42010034	Allentha ponmosya, shosñañ olivose' ñamha vino allo partosñañ all atserrpeñet. Allempoñapa' wankërrñañ all atserrpeñet. Tantaterpa' montacha pashanoropa' anemh allcha' mos. Allñapa' all kowamphsos.
42010035	Tsapathñapa' cheta'moenan epa denario apa'moenan apakllathesha' ateth ota'moeñ: “The'pa' pekwampescha', errponcha' pha'gasta' ello pekhllayor, napa' netsa'twerrphach esempoch newerra.”
42010036	Jesúsñapa' alla oterranerr ñeñth acheñer: —Ma'psheño'maretpa' phapa' ¿erra'tsena'tña pentenña ñeñth atarr amo'tsoth entetsa ñeñth e'ñe pamo'ts pene' ñeñth rroma' eñeth?
42010037	Ñeñthña acheñerpa' ateth oterranerr Jesús: —Añka'ye e'ñe pamo'ts pene' ñeñth e'ñe poemoereñoth partatse'terre'. Jesúsñapa' ateth och: —The'pa' atethcha' peperra phamha. O'ch awerrephpa' atarrcha' pemorrentera ora allowen acheñenesha'.
42010038	All oñen Jesúspa' o' xhap patherr anetso. Allña poesheñarr koyanesha' añ pa'so'cheñ Marta, ñañapa' e'ñe kowen agapapan Jesús pa'pakllo.
42010039	Ñeñthña Martapa' eñall ñamha pa'mo'nerr ñeñthpa' añ pa'so'cheñ María. Maríañapa' all anen Partsesha' Jesús pa'rrphoth alloth e'mhñoteññañ ñeñth ateth serrpare'tatenanet.
42010040	Pa'mo'nerrña Martapa' aña e'ñe ma'yoxhrena a'thoramphse' all poetare'tallme'chen. Ñañapa' ponmana Jesúspa' ateth otos: —Ayochreshathe, amathe' pokte' penteñe naptha neptare'tallme'chen; nemo'nerrñapa' ama yenpoenno. The'pa' o'ch phoch a'thoramphsapretnepa' nathar.
42010041	Jesúsñapa' ateth och: —Noxha Marta, shonte' pa'namen ñeñth pethorra'yena, phapa' ñeñthaña atarr pellkatene'.
42010042	Tharraña e'ñe pathrraña ñeñth atarr sherbets; ñeñthpa' attho e'ñe kowen sokshennana neñoñ. Pemo'nerr Maríapa' ñapa' ñeñthña atarr e'nen. Ñeñthpa' ama't e'ñe esesha amach errothenoth poerratampereto.
42011001	Po'pocheño Jesúspa' alla ma'yocherrerr. O' ma'yochwapa' poesheñarrña poeyochresha'pa' ateth och: —Partseshacha' the'pa' o'ch peyxhatey ma'yochatsa ateth pe'th Juanañ, ñapa' xhokma yexhatane'th ña poeyochresha' atethcha' ma'yochet.
42011002	Jesúsñapa' ateth otanet: —Ñewa, ñerra'm esempoch sema'yochena atethcha' sot: Yompore Partso ñeñtheph pe'ntaño'tsen, yentapepa'ch pha atarr Partsoph. Xhapoepa'ch Nompore allempoch atarr pha'yochreshathterra arr patsro. Yetsotonapepa'ch arr patsro ñeñth ateth pemnen pha Nompore ateth penet ñamha pe'ntaño.
42011003	Xhokmoepa'ch Nompore phapoeney ñamha yokrramh ñeñth allpon yepallta'yena pathe'tets yeth.
42011004	Pephretna'wonayepa'ch Nompore allowen yo'chñar ñeñth ama pokteye' pentapretenye, attho Nompore yapa'xho'ña yephretnannena ñerra'm esempo erroth yephannena. Ñamha amach Nompore pemnatatsche sosya'tsañ o'ch atarr topateney. Añcha'ña xhoch Nompore pha'ypo'ñataterrey allowen sosya'tsañexhno.
42011005	Elloñapa' alla yexhaterraneterr ñeñth attho e'ñe yenamoeñoth Yompor apoeycha'. Ñeñthpa' ateth serrpare'taterraneterr toma'nteñtso. —Ñerra'm eñall poesheñarr ñeñth e'ñe kowen yeyemtenaya, ama't rroxh tsapo o'ch awey pa'pakllo yexhore'teñothpa' atethcha' yotos: “Napa' masheñcha' añekop nowena o'ch phapoen ama't koñe'tha rreñets,
42011006	tharro'mar o' xhap poesheñarr namo'ts ñeñth wetsa bhaxhayoth, napa' ama es necheno ama't koñe'tha alloch neyema'cha.”
42011007	Tharraña ñapa' po'ponrothpa' ñato' xhach otapoey: “Amach pha'tsrre'moxhtana'tatstosno tharro'mar o' e'ñe echarr neyottampeswena, allowen nakñetharetholleshowenpa' o' yemanrra'twen. Ñeñtho'marña ama eshkaye' atantenno o'ch nexha'nmonapha atthoch es napaph.”
42011008	Tharraña napa' o'ch notas, ama't ñeñth atarr yeyemtenaña' ñerra'm ama xha'nmaponayopa' yañapa' ñerra'm alla yenamoere'thpa' xha'nmaponayach atthoch apapoey ama't erra'tsena ñeñth atarr yenamoeñ atthoch amach alla ya'tsrre'moxhtana'tneñe es enamare'te'.
42011009	Ñeñtho'marña napa' o'ch notas: E'ñe senamoeñoth, Yomporñapa' apascha'. Se'name'teñothpa' señchcha', sexhore'teñoth, Yomporñapa' e'ñe poe'mhñoteñothespa' e'ñech kowen toramphsapas.
42011010	Tharro'mar ñeñth es enamare'tetspa' ñetña es agëtset; ñamha erra'tsen ñeñth es e'nyetspa' ñetñapa' enteretcha', ñamha erra'tsen ñeñth xhore'tyene' ñetñapa' e'ñech e'mhñotenanet Yompor.
42011011	-
42011013	‘Yompor ñeñth poe'ntaño'tsen xhokmach e'ñe kowenare' es apa'yeney ñerra'm esempo es yenamoeñ. Ñapa' amach aña apoenye ñeñth ama kowenaye' yenteno ya. Ama't sa ñeñthes arromñathes ateth sepeñ samha sechemer, e'ñech kowen es sapoeñ ñerra'm esempo es enamoenes. Ateth ñerra'm allempo pa'chporrñoth es enamoenes, o'ch enamas mam ñeñthcha' rra', sapa' ama't poesheñarrothesapa' amach aña sapoeñeña sechemer mapoe' ñeñth ama arrapawoyaye. Amapa' ñerra'm kak enamoenes sañapa' ama't poesheñarrothesapa' ama aña sapoeñeña sechemer shecheph ñeñth atarr amoeroxhtatañ. Amapa' ñerra'm pa'me' enamoenes sañapa' ama't poesheñarrothesapa' ama aña sapoeñeña sechemer yellas. Ñeñtho'marña sa ama't arromñathes ama't ñamha atsrre'mñathes sapa' e'ñe señoteñ apa'yese' sechemeresha' e'ñe kowenare'. Añña ñeñth Seyomporer sepen samha ñeñth poe'ntaño'tsen elloña ñapa' e'ñe eñoteñ attho e'ñe kowenare' es apa'yenes samha. Ama't Poekamkëñ ñeñth e'ñe kowen Parets atthoña e'ñe kowen chorratensa allowenes ñeñthes enamyene' ña.
42011014	Po'pocheño allo'tsen poesheñarr acheñ ñeñth chorrena oneñeth, xha opanatateñ. Allempoña Jesúspa' kaxhpatosan oneñeth attho chorrenana acheñ. Attho kaxhpa'ner oneñeth ñeñthña opanpa' o' alla eñorerra. Acheñenesha'ña allpa' attha kowanrrorteñet, atarr kowen enteñet.
42011015	Tharraña po'potantañexhnoña acheñenesha'pa' ama't mameshapa' ama pokteye' eñcheto. Ñetñapa' ateth otyeñet: —Attho kaxhpatatenan oneñeth acheñpa' añaka'ye awamenkath pene' Beelzebú ñeñth pompor pen allowen oneñethexhno.
42011016	Po'potantañ acheñenesha' ñetñapa' xha moeneñet o'ch topachet Jesús. Ñetpa' ateth ochet: —Yapa' añ yemnen o'ch pegatey pepartsoña entoth allochñapa' atthoch yeñotaph po'ñoxh phapa' Parets Poechemereph.
42011017	Jesúsñapa' eñotanet ñeñth ateth kothape'chatse'tyenet poeyoxhreto ñokop ñeñth attho otyeñet ñapa' oneñetha pompor po'wamenkoth kaxhpatenanetña oneñethexhno. Ñeñtho'marña ñapa' ateth otanet: —Ñerra'm poesheñarr amhcha'tareth elloptannena pa'cheñer e'ñe ñagattsetapa' e'ñech poktakma a'kllatanna'twerret. Atthekmach phannerra ama't ñeñth e'ñe pamo'tsna'tarekmoet ñerra'm elloptannerret e'ñe ñagattsetpa' e'ñech a'kllatanna'twerret.
42011018	Atthekmach phannerra ñamha oneñeth poeyochreshaxhno ñerra'm oneñethexhno e'moñe'tannenet e'ñe ñagattseta, ñetña attho womenkatenetpa' xhach wañerrets amach allo'na womenkatneneto. Ñeñthpa' ateth o' notwas tharro'mar sapa' xha sotenen napa' Beelzebo' po'wamenkoth nekaxhpatateññañ e'ñe ña poeyochresha' ñeñth pompor pen allowen oneñethexhno. Po'ñoxh oneñethpa' amaka'ye wapore'tanneno.
42011019	Sapa' ateth sotenen napa' Beelzebo' po'wamenkoth nekaxhpatateññañ e'ñe ña poeyochresha', ñewa, the'pa' o'ch notas: Ñeñth seyochresha' sepen sa ñeñth eñotene' ñamet o'ch kaxhpatachet oneñeth acheñenesha' ñetpa'xho'ña amaña Beezebú po'wamenkotheye' kaxhpatateñetoña oneñeth acheñenesha'. Ñetpa'xho'ña Yomporoña po'wamenkoth kaxhpatatenetña oneñeth. Ñeñthña o' eñotatas ñeñth ateth sotennoñ ñeñthpa' amaka'ye po'ñoxh attheyaye.
42011020	Po'ñoxhka'ye Yompor po'wamenkoth nekaxhpatateñña oneñethexhno acheñenesha' ñeñthcha'ña señotate' the'pa' o' nexhapatonas Yompor po'kowenña ñeñth attho po'ñoxh atarr ayochreshathtena ña.
42011021	‘Ñeñthpa' o' e'ñe notwas ateth tharro'mar yeñoteñ ñeñth atarr awamenkathtetsa attho atarr awamenkathtena oneñeth, ñañapa' e'ñe po'wamenkoth kowampesyenan allowen e'ñe kowen ñeñth pa'pakëll pha'yen. Ñapa' po'wamenkokmañen na'yenan ñeñthcha' e'ñe kowampene' all amhcha'tarethtena ña.
42011022	Tharraña ñerra'm esempo o'ch wapoña ñeñth atarr awamenkathesha' ñeñthcha' ello metanose'ña po'wamenk ateth ñerra'm na Nompor, ñeñthcha'ña e'ñe a'mchechatose'. Atthoña e'ñe poerratamphsosñañ ñeñth allpon moñenaya ñeñth atarr yemoetyena ña. Allochñapa' o'ch be'thosos all ñeñth pa'pakëll pha'yen o'ch e'ñe poerratampeswos ñeñth allpon o'patyena ña.
42011023	‘Ñeñtho'marña the'pa' o'ch notas allowenes: Ñerra'm eseshas ñeñthes ama nethorrapretenaye ñeñthña acheñerpa' xhaka'ye epatare'tennan ñeñth ateth nethorra'yena na. Ñeñthpa' o'ch netma'ntatasa ateth: Ñerra'm esesha' ama na'yapaxhapretenaye ñeñth na'yapaxhen na, ñeñthñapa' xha a'parratse'tampenen a'yeneth.
42011024	‘Ellonethpa' o'ch alla neñotaterrserr po'poñoneth: Oneñeth ñerra'm esempo xha'nom acheñeshoth, ñeñthña oneñethpa' o'ch awyes errapharen ama't amayo'mar e'nyese' po'psheñeñ allcha' yexherrerr allcha' e'ñe ameswerrerr kowen. Tharraña ñerra'm amach erra eñchepa' attheñapa' o'ch ot: “Napa' o'ch alla awerren nepakllo alloth nexha'nom awaña.”
42011025	Atethcha'xho' pha. O'ch alla awerr alloth xha'nom awaña. Allña o'ch xherrpa' e'ñech kowen entwerran pa'pakëll, e'ñech kowen atarrapo'twareth, e'ñech kowen añño'tyesareth.
42011026	Allempoñapa' o'ch alla awerr allo'tsa'yen pamo'tsesha'pa' o'ch enana' po'poñ kanxherrsheña oneñethexhno ñeñth nanak sosyare', ñeñth ello metana'twene' ñeñth ateth sosyaten ñeñth wa'ñene' o'ch yexhaprecha. Allowenetñapa' o'ch chorreñet ñeñth acheñer. Allempoña tsapathonethpa' allo'nach sen ñeñth acheñer sosyatnomoets womenk. Elloch metanerran ñeñth ateth phatse'tyese'th ñenmath.
42011027	Jesús allempo ateth serrpare'tatenan acheñenesha'pa' poesheñarrña koyanesha'pa' machayothepa'tcha' rrana, ñeñthpa' ateth ot: —Ama't ñeñth phachor pepen phapa' atarr kosheñtso'tsen tharro'mar ñapa' ñeñth pe'ñalletate' pha ñeñtheph atarr kowen es peyexhkaten ñamha ñapa' e'ñe kowen kowamphsaph allempo cheshathollenpha'.
42011028	Jesúsñapa' ateth och: —Elloña allowenetpa' atarr kosheñtso'tsa'yenet ñeñth poe'mhñoteñothet Yompor po'ñoñ e'ñe ateth phowenet.
42011029	Allempoña acheñenesha' emchorreñet Jesús, ñañapa' ateth otanet: —Acheñenesha' ñeñth korra'yetsa the' ñetñapa' ama kowenaye' kothape'chyeneto. Tharro'mar ñetpa' aña e'nenet awo'ch norrtatanet nepartsoteña attho'chña eñotnet napa' po'ñoxho'the' Parets Poechemeren ñeñtheno'the' Cristotosets. Tharraña amach es norrtataneto. Napa' añach patherr neñotatanet ateth eñotatane'th Jonás awath nínivo'marnesha' allempo a'mhtane'th Yompor po'ñoñ.
42011030	Tharro'mar attho eñotatane'th Jonás nínivo'marnesha' awath ñapa' Yomporeshoth wena, napa'xho'ña the'pa' atethcha' neñotach namha acheñenesha' ñeñth korretsa the' napa'xho'ña Yomporeshoth nowena.
42011031	-
42011032	Tharro'mar awath allempo serrpare'tatane'th Jonás nínivo'marnesha' ñetñapa' allempokma kothape'cherret ello e'ñe kowen Yomporekop. The'ña arr seshopa' allo'tsenen na ñeñthen ello metanene' ñeñth ateth serrpare'tate'th Jonás. Tharraña sañapa' amaña sokthape'chenoña ello kowen Yomporekop. Ñeñtho'marña esempowañen allempoch a'krarethetwerra allowen acheñenesha', ñeñthña nínivo'marnesha' ñeñth e'ñe kowen kothape'cherrets Yomporekop awath, ñetpa'xho'ña orrterretcha', ñeñthcha'ña señotaterre'ña sapa' ama't mamesha ama pokteyayeña ñeñth ateth sepha'yese'th tharro'mar sapa' ama sokthape'cherro ello kowen Yomporekop. Ñamha the'pa' o'ch neyerpatasa ñeñth ateth pha awath poesheñarr koyanesha' ñeñth amhcha'tarethtatse'th atarr bhaxhayo allowanen pats sa'poneth. Ñeñthña koyanesha'pa' allotheñ on o'ch e'mhñotenana' Salomón poeserrpareñ ñeñth ateth atarr eñotañte'th. The'ña arr e'ñe seshopa' allo'tsenen ñeñthen poesheñarrana ñeñthen atarr es neñoten namha, ello nemhtaneñ attho eñotañte'th Salomón. Tharraña sañapa' amaña es sotapoteno. Ñeñtho'marña esempowañen allempoch a'krarethetwerra allowen acheñenesha', ñeñthña koyanesha' ñeñth e'ñe kowen e'mhñotatse'th ñapa'xho'ña orrterrach, ñeñthcha'ña señotaterre' sapa' ama pokteyayeña ñeñth ateth sepha'yese'th tharro'mar sapa' ama es sotapote'the ama't e'ñe mamesha.
42011033	Jesúspa' alla serrpare'taterraneterr, ñeñthpa' ateth oterraneterr: —Ñerra'm esempo ya'llchaten lampareñ, ñeñthpa' ama tharrekpaye' ya'wortateñe o'ch yene' o'pono e'ñe a'naretho. Ñamha ama añekpaye' ya'llchateñe o'ch ye'rramampes koymho. Ñeñthpa' añekopña ya'wortatenña lampareñ o'ch yene' enoneth atthochña e'ñech xhoyo'tampeswan allowen acheñenesha' ñeñth be'thosxhets all pokollo.
42011034	-
42011035	Yeklle'pa' añ toma'ntena ateth ñerra'm ñeñth po'lampareñ pen allowen yechets. Ñerra'm e'ñe kowen womech yeklle'pa' e'ñech kowen entateney poetare' allochñapa' atthoch e'ñe kowen thorratyenana allemeñ yechets tharro'mar e'ñe kowen a'poetarsamphsarethtenet. Tharraña yeklle'ña ñerra'm ama e'ñe kowen womhcheyayepa' amach e'ñe kowenaye' entatenye poetare' atthochña amach eshkaye' thorratyenano allemeñ yechets tharro'mar xha ottena ñerra'mrrathe' chekmeto'tsa'yeneta. Atthekma pena ñamha yeyoxher. Ñerra'm e'ñe kowen yokthape'chyen yeyoxhropa' atthoña xhennayaña yeyoxhro e'ñe ora allowen Yompor pokthaphña ñeñth po'kowenña pen. Atthoña ora yokthaphñapa' e'ñech a'poetarsamphsarethtena Yomporeshoth. Tharraña o'ch yeñota e'ñe yañeña tharro'mar ñerra'm ama kowenaye' yokthape'cheno yeyoxhro, ñeñthpa' amach errothenoth a'poetarsampenyeña ñeñth yokthaphña yepen. Ñeñthña yokthaphña yepenpa' xhach a'chekmetampennay yeyoxher.
42011036	Tharraña ñerra'm po'ñoxh e'ñe kowen yokthape'chen yeyoxhro, atthoña xhennayaña yeyoxhro e'ñe ora allowen Yompor pokthaphña atthochña yeñoteñ orrtatyese' ñeñth e'ñe kowen enten ña. Atthoña e'ñech kowen es yepha'yen ateth ñerra'mrrathe' lampareñ e'ñe kowen xhoyo'tampeney atthoch e'ñe kowen es yentyen. Allempopa' o'wañcha' allo'na yechekmetampesnen.
42011037	O' serrpare'tatwanet Jesúspa' poesheñarrña fariseonesha'pa' wa'ña'nerran Jesús o'ch rrallme'chapreteña' pa'pakllo. Allempo xhap Jesús allpa' be'thosos anorros allcha' rrallme'chapretosan ñeñth wa'ñene'.
42011038	Ñeñthña fariseopa' entenan Jesús attho ñapa' ama e'pota'to ñeñth ateth yexhena judionesha'. Ñewa, ñetpa' ateth yexhenet, amach rrallme'cheneta'pa' o'ch e'pota'tyeset Partsokop. Ñeñtho'marña fariseopa' ateth kothape'ch Jesúsokop: —Ta'm, eso'marthe'ka'ye amaña e'pota'tenoña ñeñth ateth poktetsa Partsokop.
42011039	Partsesha'ña Jesúspa' ateth toma'ntatana ñeñth ateth pena allowen fariseonesha', ñeñthpa' ateth otan ñeñth wa'ñene': —Ñeñthes fariseoneshas sapa' e'ñe se'pame'teneñña setaza enothpa' o'ponothñapa' ama se'parro'teñe. Seplatopa'xho'ña enotha e'ñe se'pata'teñ o'ponothñapa' ama se'pata'teñe. E'ñe ateth sepena samha. E'ñe sa'kowentatena ñeñth eno'mar ñeñth ateth seyxhena sa allochñapa' atthoch entenes allowen acheñenesha' sapa' e'ño' kowenes, tharraña o'ponoth seyoxhropa' ama sa'kowentateñe, allñapa' e'ñe chorren shonte' sosya'tsañexhno ñeñth attho e'ñe seshkëñoth xhokma es seprratampesyen, seshonten pa'namen ñeñth ama pokteye' entapretenso Yompor.
42011040	Xha sottena ñerra'm erra'tsen poesheñarr acheñ ñeñth ama es eñoteno. Ama't señoteñeña Yomporña ñeñth yexhkatyene' allowen ñeñth allpon yentyen arr patsro, ñeñth a'yothe'tsa'yen yeshoth ñeñthara Yompor ñeñth yexhkate' ñamha yeyoxher alloch e'ñe kowen yokthape'chen o'pono yeyoxhro.
42011041	Ñerra'm o'ch po'ñoxh sokthape'cherr kowen seyoxhro Yomporekop atthochña e'ñe kowen seyoxhrokmañen es sapa'yen atthoch seyenpa'yeñ po'potantañ. Ñerra'm atethcha' seperrapa' Yomporñapa' e'ñech kowenare' enterres.
42011042	‘Atarr llekëñtso'tsenes sa ñeñthes fariseoneshas tharro'mar ama attheye' sepeno ñeñth ateth o' notwas. Ora allowen ñeñth senaremh sepen ama't xhokma sapoeñeñ Yompor allpon ñeñth poktetsa ñokop —mentapan ñamha rudapan. Tharraña añña ñeñth nanak sherbets Yomporekop e'ñech pokte' es yepeññañ po'psheñeñ ñamha e'ñech kowen yemorrenteña Yompor. Ñeñth atethpa' sañapa' ama sokthape'cheñe ama't mamesha. Sapa' ñeñthña sepalltena o'ch e'ñe ateth sephowa. Tharraña ñeñth attho xhokma es sapa'yen Yomporekop ñeñthpa'xho'ña amach sekaxhpatsche.
42011043	‘Atarr llekëñtso'tsa'yenes sa ñeñthes fariseoneshas tharro'mar sapa' e'ñe sommo'cheñoth atarr semneñ allowen acheñenesha'pa' o'ch e'ñe kowen entenset. Ñeñtho'marña sapa' aña atarr semnen o'ch sanorrxha'tyen judionesha' po'prawo allekma anorryen ñeñth atarr amhcha'na'tpo' enten allowen acheñenesha'. Ñamha sapa' aña atarr semnen allowen acheñenesha'pa' o'ch womhcha'tenset poemhcha'nañoth ñerra'm esempo sechopeñe'chen thoño'mar allekma chopeñe'chyen allowen acheñenesha'.
42011044	‘Atarr llekëñets sokop, tharro'mar sapa' e'ñe atthes ñerra'mrrathe' apampaña ñeñth amach orrteno enoth all apamparethtena arromñath o'pono patso. Ñeñtho'marña acheñenesha'pa' allach chopeñe'chyenet all ama esesha' eñotenaye o'ponopa' allo'tsa'yen arromñathap all e'ñe chorren sosya'tsañ.
42011045	Allempoña poesheñarr ñeñth atarr etsotenayeñ ñoñets ñeñth ateth anareth judioneshakop, ñañapa' ateth otan Jesús: —Maestro, ñeñth ateth photen ya'naña xha moene' pepenkaten.
42011046	Jesúsñapa' ateth och: —Sapa' ñeñthes atarr etsotenayeñ ñoñets ñeñth ateth anareth judioneshakop, sapa'xho'ña atarr llekëñets sokop, tharro'mar sapa' atarr es sena'yeññañ acheñenesha' ñeñth atarr echarrare' entyenet ñet, po'ñoxhpa' amach errothenoth e'ñe ateth phoweto. Sapa' ama't mameshapa' ama ayenpoenaye' sentpenaneto.
42011047	‘Llekëñtsa ñamha sokop tharro'mar sa the'pa' sathomaten enoth ñeñth atarr kowen senten sa all pampa'yesete'th ñeñth a'mhta'yesaye'th Yompor po'ñoñ awath ñeñth moetsanatyese'th ñeñth satañneshañ sepe'th.
42011048	Sapa' e'ñe señoteññañ sa'tañneshañ attho ñetpa' moetsanachete'th ñeñth a'mhta'yesaye'th Yompor po'ñoñ tharraña sapa'xho'ña ñeñthaña e'ñe pokte' senten samha ñeñtho'mar the'pa' e'ñe sa'kowentampenanet all apamparethtenet.
42011049	‘Ama't Yompor awath, e'ñe poeñoteñothpa' ateth ote'th: “Napa' o'ch nemñe acheñeneshesho ñeñthcha' a'mhtene' neñoñ ñamha ñeñth nellsensarnesha' nepha'yen. Tharraña patantarrña acheñenesha'ñapa' xha moetsanatanet, po'potantaññapa' xha kothare'tyeset.”
42011050	Atthoña e'ñe allempotheñ ayexhkatarethta añ pats, ora allowen ñeñth a'mhta'yesaye'th Yompor po'ñoñ allpon ñeñth amtsanatyesarethtatse'th ashatarethetyesete'th po'rras, sañapa' allempotheñ e'ñe sa'yowarethtena theme'ttsen sa ñeñthes korretsa the'.
42011051	E'ñe allempotheñ moetseret Abel tharrempowa allempo moetseret ñamha Zacarías ñeñthpa' alla semtser Parets po'ponro poecha'petaroth allo'tsen altar allothekma sherbete'th Yompor. Po'ñoxhka'ye notenes añenesha' ñeñth korretsa the' atarr ayowarethtenet.
42011052	‘Llekëñtsa sokop ñeñthescha' e'ñe etsotenayeñ ñoñets ñeñth ateth anareth judioneshakop tharro'mar sapa' xha seprratampeñ acheñenesha' ñeñth alloch enteret ñeñth e'ñe po'ñoxh alloch keshperret. Tharro'mar ama't sapa' amaka'ye senteññañeña Yompor po'kowenña, ellonethpa'xho'ña xhokma sepatare'teñña po'potantañ ñeñth e'nene' Yompor po'kowenña.
42011053	Allempoña ñetpa' e'ñe pa'tsrre'moeñoth atarr es a'phtho'tare'tyeset Jesús.
42011054	Ñetpa' añ atarr e'nenet atthoch otatse'tachet allochñapa' ñato' po'tatse'tateñothetpa' atthoch otteñe'cheñet.
42012001	Shonte' acheñenesha' ñeñth waxhenoya Jesús, shonte' nanak patoner. Xha che'moechoset Jesúsesho attha athmatka'tanna'tyesoset. Jesúsña ñanompa' alla serrpare'taterranerr poeyochresha', ñeñthpa' ateth otanet: —E'ñech señota ñato't semeñe'teña' fariseonesha' pokthaphña, tharraña ñeñth pokthaphña penet ñetpa' ñeñthpa' ommo'cheñtsa. Ñeñthpa' mamethollapa' o'ch epa'wa errapharen e'ñe ateth pena ñerra'mrrathe' chase' mamethollapa' o'ch e'ñe es a'chasa'wa.
42012002	Tharro'mar yapa' yeñoteñ allowen ñeñth allo e'ñe a'nawa shekare'tyenet the' esempowañenñapa' a'methamphsarethterretcha'. Ama't allowen ñeñth e'ñe a'nasotyenet the'pa' esempowañenñapa' e'ñech eñotatarethetwerret.
42012003	Ñeñtho'marña ama't erra'tsena seserrparen e'ñe a'nawa the' esempopa' señotatwercha' ora allowen acheñenesha'. Ama't erra'tsena ñeñth ateth seserrpare'tyen the' e'ñe a'nawa o'pono pokollo, esempopa' seserrpare'tatcha' allcha' e'ñe kowen e'mwerres allowen acheñenesha' ateth ñerra'mrrathe' enoth seserrpare'ten shelletoth.
42012004	The'pa' o'ch notas masheñneshacha', amach aña semhcha'tatsto ñeñthcha' semtse'. Tharro'mar añach moetsonaset sechets, sekamkëññapa' amach errothenoth moetsonaseto.
42012005	Añcha'ña semhcha'na't Yompor tharro'mar ñerra'm ña moenats e'ñe ña po'wamenkothpa' o'ch a'chenkatonay yechets, yekamkëñpa'xho'ña o'ch moeñonay koñcheñtso all parraren tso'. E'ñe po'ñoxh notenes, Yomporcha'ña semhcha'na'ten.
42012006	-
42012007	Elloña the'pa' napa' o'ch notas, xhokmach seyemcha Yompor, po'ñoxh ñapa' ñach sekwampene'. Ama't othethollesha'pa'xho'ña xhokma kowampeñ. Ñewa, ama't yapa' yeñoteñ othethollpa' ama tama sherbeno. Ama't yepomatset, amnar othethollesha'pa' ñeñthpa' ama tsa'teyaye, e'ñe eptallatholla centavo tsa'tena. Tharraña ama't attheñ Yomporña ama't pathrra othethollpa' ama poeseñe. Ñeñtho'marña notenes, ama't mameshapa' amach semhcha'tatsto, Yomporcha'ña e'ñe seyemta. Attho atarr morrentenana othethollesha' elloña sapa' atarr nanak morrentensa. Ñewa, ama't allpon sechethollesha' allpon soño'tsen ñapa' e'ñe eñotennas.
42012008	Elloña napa' o'ch noterrserr, allowen ama't erra'tsencha' ñeñthcha' ama na'nasotenaye acheñeneshesho, napa'xho'ña Ñeñthen Acheñetosetspa' amach na'nasotwerraneto namha Nomporesho allo'tsa'yen epoet po'mhllañotheñnaneshar.
42012009	Tharraña ñerra'm esesha' na'nasotenaya na arr patsro acheñeneshesho, napa'xho'ña na'nasoterranetcha' Nomporesho allo'tsa'yen epoet po'mhllañotheñnaneshar.
42012010	‘Ñerra'm esesha' nesasene' na Ñeñthen Acheñetsosets ñeñthpa' aphretna'po' nenteñ. Tharraña ñerra'm esesha' añ achmhare'tenet Parets Poekamkëñ ñeñthñapa' ama aphretna'pawoye' nenteñe.
42012011	Ñamha o'ch noterrserr, ñerra'm esempoch anmaset judionesha' po'prawo allcha' a'methare'tamphsaset amhcha'tarethesho, sañapa' amach xha sellka'phsatsto, amach xha sotaphsa'tatsto: Errothwachka'ye notosthe' atthoch kowen nanapos, eswachka'ye notthe'.
42012012	Sapa' añcha'ña se'ñoratose' Parets Poekamkëñ e'ñe allempo a'phtho'tare'tenset all.
42012013	All che'moechen shonte' acheñenesha' Jesúsesho, poesheñarrñapa' ateth otan Jesús: —Maestro, the'pa' o'ch photon nemo'nasheñ nepo'nar apoerrnepa'ñaka'yeña namha ñeñth allpon o'patatnomna nomporeñ.
42012014	Tharraña Jesúsñapa' ateth och: —Masheñcha' napa' ama eseshaye' nenaye ñeñthencha' a'poktatene' ñoñets atthoch soten o'ch napa'yesas allpon o'patatyenset.
42012015	Alla oterraneterr Jesús: —E'ñech señota sañeña, ama't seyoxhrapa' amach es seye'chapretanna'tatsto ama't e'ñe koñe'tha tharro'mar attho yokrrena arr kowen añe patsropa' ñeñthpa' ama añekpayaye alloch esokmañen es yechyerr ñeñthcha' atarr yokshaterre' tsapathoneth.
42012016	Ñeñthpa' ateth otanet toma'nteñtso: —Eñall poesheñarr acheñ atarr nanak ekhllayoreth. Allña po'patsñopa' shonte' nanak aton a'yexhkaten.
42012017	Ñeñthña ekhllayorethpa' ateth kothape'chen poeyoxhropa' ateth oten: “Errothwachka'ye nepha'ña, ñeñth atarr nanak aton nethotaten amaka'ye eñalleña allcha' e'ñe nañño'twe.”
42012018	Allempo ateth kothape'chenpa' alla oterrerr: “The'pa' o'ka' neñoch atethcha'ka'ye nepha. O'chka'ye na'materrña pokollashe'm allekma nañño'te'th koñe'tha'tets the'ñapa' o'ch alla nathomaterr atarrpo' allcha' e'ñe nañño'twa allowen ñeñth allpon nethotaten ama't ñamha allowen ñeñth allpon pa'namen esokmañen nechyen.
42012019	Allempoñapa' atethcha' not neyoxhro: Napa' ama es nepallteno ama't e'ñe mamesha. Ñeñth allpon shonte' o' nañño'twapa' atarrcha' atomat char amach es nepallterre'the. The'pa' o'ch names e'ñe poktakma. Nellapene'thcha' rrats, nellapene'thcha' orrare'tats; ñeñthcha'ña e'ñe nokshatene'ña na.”
42012020	Tharraña ñeñth acheñerpa' Yomporpa' ateth och: “Phapa' atarr otatsñatheph, ama es peñoteno ama't mamesha. The'pa' añe tsaprokmach o'ch perromoen. Ñeñthña shonte' o' phañño'twapa' the'ñapa' esesha'wachñaka'ye o'paterraya.”
42012021	Ñeñtho'mar yeñoteñ, ñeñth añño'tene' shonte' esokmañen ñeñth e'ñe ñokpa, ñeñthña acheñer atethpa' ama echenanoña ñeñth sherbets Yomporekop.
42012022	Allempoña Jesúspa' alla oterranerr poeyochresha': —Ñeñtho'marña the'pa' o'ch noterrserr, amach aña sellkatsto ñeñth attho yeyxhena arr patsro. Ama't seyoxhra amach sotatsto, eswachka'ye yerrerrerrthe' tsapathoneth. Ñamha amach aña sellkatsto ñeñth e'ñe sechtsokpa, amach sotatsto, eswachka'ye yechorrathe'.
42012023	Tharro'mar Yomporpa' ña yapoene' yo'rrerrña allo yokrrena ñeñthña atarr nanak sherbets. Ñeñtho'marña yeñoteñ ña yapoene' ñamha yerrar, ñeñthña ñokoppa' ama esoye' enteñe. Ñamha ña yexhkatene' yechets ñeñth atarr sherbets. Ñeñtho'marña yeñoteñ ña yapoene' ñamha ama't ñeñth yechorra'yena, ñeñthña ñokop ama esoye' enteñe.
42012024	Sententhe' attho korrena pa'namen othneshaxhno. Ñetpa' ama xhoye' nare'tatse'teneto ñamha ama xhoye' apxha'yeneto poerrar ñeñthcha' rra'yenet. Ñetpa' ama es echenaye allcha' es añño'tyenet. Ama't attho korrenetpa' Yomporña e'ñe yexhkatyeswanet ñeñthcha' poerrar pha'yenet. Elloña sa Yomporpa' atarr morrentensa sa; ello semhtaneñ ñeñth attho atarr morrentenana othneshaxhno.
42012025	Ñamha amach sellkatsto atthoch amach serromo, tharro'mar ama't sellkënañ atthoch atarr atomat sokrra arr patsro tharraña ama't e'ñe poesheñarrothesapa' amathe' errothenoth so'chtatoña sokrreña ama't e'ñe pamtharra.
42012026	Ñewa, attho ama't e'ñe sellkëñotha sa ama erroth es sepeno, ñeñthepñapa' amach pa'namena es sellka'yesatsto tharro'mar ñeñthpa' e'ñech orrena es sellka'yena.
42012027	‘Ñamha sententhe' ateth yexhkëna rorexhno. Ñetpa' ama xhoye' tarwasa'yeneto ama't mamesha, ama xhoye' taneneto ñeñth chorra'yenet attho e'ñe kowen orretyenet. Tharraña napa' o'ch notas, ama't amhcha'tareth Salomón attho e'ñe a'kowentate'th awath, ama't ñapa' ama chorrane'theña ñeñth atarr kowen ñeñth ateth atarr kowentena ror.
42012028	Ñeñth ror poe'chorpa' ñeñthara ta'te' ñeñth chepyets allemeñ ñeñth sentyen the' tharraña ñeñthpa' mamekpa. Ama't kowen chepyeneñ the'pa' tsapathonethñapa' o'ch ethomamperetpa' e'ñech kolla'werra o'wañcha' kowenta. Ñewa, Yompor attho kowentatyenan ama't ñeñth e'ñe mamekpa, elloña sapa' atarr chorratyensañ samha; sañapa' eso'marthe'ña amaña e'ñeye' seyemteño.
42012029	Amach e'ñe pathrra se'neno ñeñth attho serren ñamha ñeñth attho es sorryen. Amach ñeñthaña e'ñe patherr sellka'yesatsto.
42012030	Tharro'mar allowen acheñenesha' arr patsro ñeñth ama ame'ña'yetso, ñetpa' ñeñthaña e'ñe patherr e'nenet. Ñewa, Somporña ñeñth poe'ntaño'tsen ñapa' e'ñe entwenes ñeñth allpon pa'namen sepallta'yena arr patsro.
42012031	Sapa' añcha'ña e'ñe ñanom sema'yoxhrena Yomporekop atthoch atarr ayochreshathterra ña allochñapa' ñachña sapa'yene' ñeñth allpon sepallta'yena samha.
42012032	‘Amach neyochreneshaxhnocha' es sellkatsto ama't ama atarr shonteyayso, Yomporña atarr kowen sekwampene' ateth ñerra'mrrathe' e'ñe po'carneror penes. E'ñe poksheñeshothpa' apascha' atthoch e'ñe kowen sokshapreterrñaña po'kowenña atthoch atarr ayochreshathterra.
42012033	The'pa' o'ch sepomyen ñeñth allpon sechyen allochñapa' o'ch sapa'yes ñamha ñeñth atarr es pallta'yetsa. Ñerra'm ateth sepena allo'nach atarr aton seshonta'nen ñeñth e'ñe po'ñoxh atarr sherbets Yomporekop. Ñeñthpa' ama attheyaye ñerra'mrrathe' ñeñth sekhllayepo'rer sepen arr patsro, ñeñthpa' atarr amhllasha'tña. Tharraña ñeñth seshonta'nen ñeñth atarr sherbets ñeñth ama awañaño, ñeñthpa' arr seshonteñ Yompor poe'ntaño. Allña ama't eñethapa' amach xheno o'ch etatsre'tas ñamha ama't pomphapa' amach eñalle ñeñthcha' rrerre' ñeñth seshonten all.
42012034	Tharro'mar ñerra'm all poe'ntaño seshonta'nen ñeñth atarr kowen senten, yeñoteñ e'ñe ñeñtha patherr senen seyoxhro ñeñthña atarr sherbets Yomporekop. Tharraña arr patsro ñerra'm aña seshonta'nen ñeñth atarr semorrentena, yeñoteñ e'ñe ñeñtha patherr senen seyoxhro ñeñthñapa' ama es sherbenoña Yomporekop.
42012035	-
42012036	The'pa o'ch notas po'poñ: Xhokmoepa'ch señosere'tna esempowañenpa' o'ch alla nowerra. Ñato' o'ch netma'ntatasa ateth ñerra'mrrathe' poesheñarr yakma ñeñth atarr ayochreshath. Ñapa' awo' allcha' rrallme'chapretenana' pakma ñeñth sena'tetsa. Poeyochresha'ñapa' alla kowet pa'pakllo esempoch werra. Allempoña ñetpa' a'wortatyeset po'lampareñ allochñapa' atthoch ñerra'm esempoch werra ñeñth pamo'mte' penet ñerra'm o'ch xhore'twenanetpa' ñetñapa' allorokmach toramphsapoeñet atthoch sherbhapoeñet.
42012037	Atarr kosheñtso'tsa'yen poeyochresha' ñerra'm esempoch werret pamo'mte' allñapa' entwenanet xho atarr eñose'rteñet. Po'ñoxhpa' napa' o'ch notas, ñachka'yeña sherbha'wene'ña ñeñth poeyochresha' pen ña. O'ch chana'wena ñamhapa' o'ch anorrxha'tatwenanet allcha' rrallme'chatwenanet.
42012038	Ñeñthpa' atethcha' perranet ama't rroxh tsapopa' o'ch wenanet amapa' o'ch poetarenmochpa' o'ch wenanet. Ñeñtho'marña notenes, ñerra'm alla entwenanet xho atarr eñose'rteñet, ñeñthña atarr eñose'retyenayapa' atarrcha' kosheñtso'tsa'yenet.
42012039	E'ñech machayotha nowerra ateth pena eñeth allempo attha es sepxha'yena machayothach waponasa o'ch yoratsre'tensa'. Tharraña sa ñeñthes apakllathes ñerra'm señoteñeñ e'ñech esempo waponasa eñeth amach xha semanrra'teno atthoch amach semnacheña o'ch toramphsas sepakllo o'ch be'thosamphsasa o'ch yorwennasa' ñeñth allpon semorrentyena.
42012040	Ñeñtho'mar notenes, sapa'xho'ña xhokmoepa'chña señose'rtenna tharro'mar ñerra'm allempo attha es sepxha'yenapa' allempochña nowerra na Ñeñthen Acheñetosets.
42012041	Allempoña Pedropa' ateth a'phtho'ch: —Partseshacha' ñeñth ateth petma'ntatena the' ñeñthpa' ¿eseshakpa'tña, ñato' yokpathe' ñeñthey peyochreshay pepeney amapa' ñato' allowenakpa'nathe'?
42012042	Partsesha'ñapa' alla toma'ntaterraneterr po'poñoneth, ateth oterraneterr: —Allowenespa' atethcha' sepha e'ñe kowen ateth ñerra'mrrathe' poesheñarr yakma ñeñth yechena ñeñth pamo'mte' pen all pa'pakllo. Ñeñthcha' po'tarwas pene' xhokmach apa'yesan allowen po'potantañ pamo'mte' pa'tarwasañer poerraret allpon ñeñth poktetsa poesheña'ttsokop. Ñapa' atthekmach pena xhokmach apoenanet ñerra'm esempoch xherrerr allempo ateth anareth ñokop o'ch alla apa'yerraneterr po'pocheño. Ñapa' xhokmach ateth pena amach kaxhpoere tharro'mar ñapa' eñoteñ atthoch e'ñe koshatenan pamo'mte'.
42012043	Ñeñthña atarwasañpa' atarrcha' koshatweñ pamo'mte'; ñerra'm esempoch werrapa' alla entwenan pa'tarwasañer ama xho kaxhpoenano ñeñth po'tarwas apa'nemh awañmo'chotheñ.
42012044	Po'ñoxh o'ch notas, atarrcha' koshatweñ. Añcha' koshaterre' o'ch nower pamo'mte' amhcha'tareth ñeñthcha' kowamphsaprete' ñeñth allpon echyen pamo'mte'.
42012045	Tharraña ñeñth atarwasañer allempo ama werra' pamo'mte' ñerra'm ñapa' attha oten poeyoxhro, namo'mte'pa' amach awen werro, allempoña ñapa' xhach ashtapechyenan atarwasañexhno ñeñthcha' rratañ ama't ñamha koyaneshowen. Ñañapa' atthach allemeñ rrapretyen ñamha atthach orrare'tapretyen allcha' atarr posa'tare'tyen.
42012046	Ñeñthña atarwasañer ñerra'm ñapa' atthach ottatse'tyena amach es poexha'yeno amach eñoteñe ñeñthe yetharoch werra pamo'mte' ama't erro'tsencha' yethro wena. Machayothachña werra pamo'mte'pa' atarrcha' koñchatwer, allach moeñwer all ñeñth o'patenaya allowen ñeñth ama es otapotetso ama't mamesha.
42012047	‘Elloña napa' o'ch notas, ama't erra'tsena atarwasañer ñerra'm eñotenan ñeñth ateth moenen pamo'mte' tharraña ñerra'm ama kowen ame'ñenano pamo'mte' ñerra'm ama e'ñe kowenaye' es pha'yeno atthoch e'ñe kowen agërran pamo'mte' esempoch werra, ama't erra'tsena atarwasañerpa' ñeñth ateth petsapa' atarrcha' ashtarethterret.
42012048	Tharraña erra'tsencha' atarwasañer ñeñth ama eñotano ñeñth ateth moenen pamo'mte' ama't ñetpa'xho'ña aña ateth pha'yenet ñeñth ama kowenayaye ama't e'ñe pokteñ atthekmach ashtarethterretañ ñamet, tharraña ñetpa' mamesha'ttsach ashtapecharethetyerret tharro'mar ñetpa' ama eñoteneto ñeñth ateth moenen pamo'mte'. Alloweney erra'tsenothey ñeñthey atarr aparethey atthoch atarr yeñoterrñañ ñeñth atarr sherbets Yomporekop, ñeñtheycha'ña atarrcha' koweney Yompor o'ch e'ñe yesherbhatwoñ shonte' allowen ñeñth atarr eñotateney. Ñamha alloweney erra'tsenothey ñeñthey atarr yemtenya Yompor elloña allempopa' atarrcha' koweney o'ch allo'na e'ñe kowen yesherbha'neñ.
42012049	‘The'pa' o'ch neñotaterrserr po'poñ. Napa' attho nowena arr patsro o'ch norrtatos elloptanna'teñets ñeñth atarr womenk ateth ñerra'm tso' atarr atserrtetsa. Pokte' nenteñ o'ch orrtet e'ñe thayekma.
42012050	Ñamha nokoppa' e'ñe ateth anareth na'moeroxhtatarethterrach e'ñe atarr womenk ateth ñerra'mrrathe' xho chorratennet ñeñthcha' atarr nemoeroxhtaterre'. Ñeñtho'mar napa' ñeñthña atarr nellkatene' the' attha atarr na'wanteñ esempoch e'ñech etsotwerra.
42012051	Sapa' xhathe' sotenapañ añekopthe' nowapa o'ch e'ñe kowen namo'tstanna'tatera acheñenesha' arr patsro. Ñeñthpa' ama attheyaye. Añekpa'naña nowapa allochñapa' e'ñe no'marpa' acheñenesha'ñapa' o'ch attha elloptanna'tyeset.
42012052	Ñewa, ñeñth noten the' e'ñe thayotheñ ñato' all yexhena amnarsheña poepawarro pokollopa' ñato' ñetpa' o'ch ellopa'tetstatet pokthaphña. Ñato' allo'tsen ma'psheña ñeñthcha' name'ñerraya, ñato' epsheñañapa' amach moeno o'ch ame'ñerrnet. Amapa' ñato' epsheñach allo'tsen ñeñthcha' name'ñerraya, ma'psheñañapa' amach moeno o'ch ame'ñerrnet.
42012053	Ñato' e'ñe no'marpa' o'ch ellopa'tetstatenet pokthaphña. Ñato' pompor o'ch epatare'tenan poechemer, amapa' ñato' poechemerñapa' o'ch epatare'tenan ñamha pompor, ñamha ñato' pachorpa' o'ch epatare'tenan poechoyor amapa' poechoyor o'ch epatare'tenan pachor, ñamha ñato' pa'so'moe o'ch epatare'tenan pa'tho'ñen amapa' ñato' pa'tho'ñenñapa' o'ch epatare'tenan pa'so'moe.
42012054	Allempoña Jesúspa' ateth yerpatana acheñenesha' ñeñth ateth otyenet ñet pa'nyeto: —Sapa' ñerra'm esempo senten arr chorren os all emoena atsne', sañapa' xhokmach ateth sotyen: “The'pa' xhach watena.” Atethcha'xho' pha, o'chxho' watena.
42012055	Ñamha ñerra'm esempo senten wena mhorr topothoth, ñeñthpa'xho'ña atethcha' sotyen: “The'pa' o' charenmoch.” Atethcha'xho' pha, o'chxho' woraterr womenk.
42012056	Sapa' atarr señoteneñña ñeñth sentyen ento ñeñthña señotatene'; ama't ñamha ñeñth ateth sentyen ñamha arr patsro ñeñthpa' e'ñe señotweñeñ. Tharraña ñeñth ateth norrtatyennas nepartsoteña, eso'marthe'ña ñeñthñapa' amaña eñotatensoña ñeñth ateth pennas Yompor the' o'ch orrtatonas po'kowenña. Ñeñthpa' atthathe' seshkëñ.
42012057	‘Elloña e'ñe sotha señotepa'chña ñeñth pokte' enten Yompor sokop ñeñthcha' ateth sephannena.
42012058	Ñato' o'ch netma'ntatasa ateth ñerra'mrrathe' esesha' setmantene' ñeñthcha' sanmoe' amhcha'tarethesho allcha' sa'poktaterr señoñ. Añ poktetsa allempo ama sexhena' amhcha'tarethesho o'ch phoch ñeñth petmantene': “O'ch ya'poktaterr yeñoñ e'ñe kowen thayekma thayepa'tña ama yexhena' amhcha'tarethesho.” Tharro'mar ñeñth petmantene' ñerra'm o'ch xhapataph amhcha'tarethesho, amhcha'tarethñapa' xhathe' pomaph policeyaneshesho, ñetñapa' xhathe' abe'thapet cárcelo allcha' moeroxhtaterrpet.
42012059	O'ch notas, ñerra'm xhoch yottamphsasetpa' allasach o'pono, allothñapa' amach awen xha'nmaterrseto. Esempowañencha' xhoch sexha'nmaterret ñerra'm allempoch e'ñe setsa'twerra ora allowen ñeñth allpon kelle moenenet. Ama't e'ñe eptalla centavothollña ñerra'm ama setsa'tweña' amachka'ye xha'nmaterrseto alloth. Ñeñtho'marña notenes o'ch e'ñe kowen samo'tstera ñeñth se'moñe'tene' thayepa'tñapa' ama xhennasa' ñeñth atarr yoroxhen senten sokop.
42013001	Allempo wapa poesheña'tets acheñenesha' Jesúsesho, ñetñapa' serrpare'tatoset Jesús ateth entenet ñet; ñeñthpa' ateth otoset: —Allponsheña ñeñth galileo'marnesha' allo'tsa'yenet allekma moetsatenet berr ñeñth Yomporekop. Allempoñapa' wapanet ñeñth moeñen amhcha'tareth Pilato ñetñapa' xha moetsanatosanet e'ñe all allempo moetsatenet berr ñeñth Yomporekop. Atthoña ñetpa' allña atsetatse'tatarethtet ñet po'rras epoet poeberroret po'rras.
42013002	Jesúsñapa' ateth otanet: —Sapa' xhathe' sotenapañ ñeñth galileo'marnesha' allempo ateth apharethtet ñato' ñetpa' atarrthe' nanak ochñathet ellothe' metana'tweñet allowen po'potantañ galileo'marnesha' po'chñaret. Xhathe' sotenapañ ñeñtho'marthe'ña ateth apharethtet ñeñth atarr sosey apenkoxhen.
42013003	Tharraña napa' o'ch notas: Ama't allowenes samha ñerra'm amach e'ñe kowen sokthape'cherro ello Yomporekop, sapa'xho'ña atthekmach seperra sechenka'werrach e'ñe poktakma.
42013004	Ñamha ñeñth xharra' ñeñth poechetsa posoksheña ñeñth kolla'watsa awaña ñeñth a'tpetse't pokoll torrepo' allempo mata'nerr Jerusaléño e'ñe all oteñet Siloé. Ñewa, sapa' xhathe' sotenapañ ñeñth a'kllaterr torrepa' ñetpa' atarrthe' athparñathet ellothe' metana'tweñet allowen po'potantañ ñeñth attho athpare'tena jerusaléño'marnesha'.
42013005	Tharraña napa' o'ch notas: Ama't allowenes samha ñerra'm amach e'ñe kowen sokthape'cherro ello Yomporekop, sapa'xho'ña atthekmach seperra sechenka'werrach e'ñe poktakma.
42013006	Allempoña Jesúspa' alla toma'ntaterraneterr po'pocheño, ñeñthpa' ateth oterraneterr: —Poesheñarr acheñ all poenaremhmopa' allñapa' awañmo'chotheñ nare'tatenan ñamha poecharr partech. Attheñapa' xhap allempo wapa e'nosñañ poe'mer. Tharraña ama't poemharrapa' ama entosñañe poe'mer. Partayechpa' ama me'teno.
42013007	Allempoñapa' ateth otan ñeñth kowampene' poenaremhma': “The'pa' o' met ma'pa char xhokma nowena e'nene' partech poe'mer. Theme'ttsen ama't poemharra poe'merpa' ama nenteññañe. The'pa' o'ch pha'mater tharro'mar e'ñe orrena kexhkare'tennay yepatseñ attho ama yenare'teno po'poñ narmets all.”
42013008	Tharraña ñeñth kowampene' narmetspa' ateth otan pamo'mte': “Allach nomporcha' añ char ñeñth o' werrerrpa' napa' o'ch na'moeñtsetampes pats o'ch nenoñ amar.
42013009	Ñato'rraña ateth nepe'pa' o'ch kowen me't tsapath charo. Tharraña ñerra'm ama me'topa' pokte'ñaxho' allempopa' o'ch pha'matater.”
42013010	Allempo xhapa'moenerr allempo amesenet, Jesúsñapa' yexhatenanet judionesha' po'praweto.
42013011	Allñapa' allo'tsen poesheñarr koyanesha' ñeñth xha mo'këna, ama eshkaye' paxharrteno. Ñeñthpa' oneñeth ateth phatene'. Awathotheñ attha pena o' xharren char poechena posok attha mo'këna.
42013012	Jesúsñapa' all eñchpa' o' xhore'tospa' ateth och: —Noxha the'pa' pasaterrephcha' ñeñth attho atarr pemoeroxhtena.
42013013	Allempoñapa' a'phllamko'ch. A'phllamko'twe'pa' allorokma e'ñe kowen paxharrterra. Ñañapa' atarr aye'choxhtaterran Yompor.
42013014	Allempoña ñeñth amhcha'tarethtetsa all judionesha' po'prawo, ñapa' allempo entan ateth o' a'krratan Jesús atsnañeth, ñañapa' ñeñtha atarr atsrre'mate'. Ama't mameshapa' ama pokteye' eñche o'ch a'krratan acheñ ñeñthe yethro allempo amesenet. Ñeñtho'marña ñapa' ateth otan acheñenesha': —Eñall pechapmat yeth allempo pokte' o'ch yetarwasen. Ñeñthpa' pokte' o'ch sewapa allempo atthoch sa'krrater atsnañeth. Tharraña añ yethro allempo yamesen amach sewapatsto a'krrate' atsnañeth.
42013015	Partsesha'ñapa' ateth och: —Sapa' ñeñthes e'ñe sommo'cheñothpa' atarr seshkare'ten. Sapa'xho'ña ama't añe yethro allempokma yamesen xhokma setarwasen samha. Sepyampeñ sewaksher, sashanor allekma serrateñ o'ch sanemh ñamha oño allcha' sonayeñ oñ.
42013016	Añ koyanesha' ama't ñeñth po'mhreneñ pen yatañ Abraham ama't xharra' poechena posok char ñeñth allponmat o' wankër oneñeth, pokte'ka'ye o'ch ya'rroyatater ama't añe yethro allempo yamesen.
42013017	Acheñenesha' allowen ñeñth e'moñe'tene' ñetpa' ñeñthña atarr penkatawet. Po'potantañña acheñeneshaxhnopa' ñetñapa' atarr nanak koshenet. Atarr nanak kowen entenet ñeñth ateth pha Jesús.
42013018	Ñeñtho'marña allempopa' alla oterraneterr: —Añ Yompor po'kowenña ñeñth attho ayochreshathtena ña, ñanompa' e'ñech poesheña'ttsa ame'ña'yestsa, allempotheññapa' allo'nach sen atonetnomtsa ñeñthcha' ame'ñerrtsa atthochña e'ñe epa'werra errakmañen Yompor po'kowenña. Ñeñthña the'pa' o'ch netma'ntatasa ñeñth ateth pena ña.
42013019	Ñewa, ñeñthpa' ateth pena ñerra'mrrathe' poe'llomer ñeñth atarr añetholleshallmerr ñeñth otenet mostazllomh. Ñeñth poe'llomhrethollpa' poesheñarrñapa' o' anemh pa'mro allcha' nare'teña'. E'ñe allponmatatsapa' o' chop, ñeñthñapa' allo'na sen rrorranmats e'ñe kowen atarrchetnom. Ñeñthña narmetsocherpa' o'ch waxha'toña othexhno ñeñthcha' ama'tanatyesosets poetakro'mar.
42013020	Elloña alla oterraneterr: —Po'poñoneth o'ch netma'ntatasa ñeñth ateth pena Yompor po'kowenña ñeñth attho atarr ayochreshathtena ña. Ñeñthpa' ama'tcha' añetholla ñeñthcha' ñanom orrtatsa tharraña e'ñe ña po'wamenkothpa' mamethollapa' o'ch e'ñe epa'wa ora errapharen.
42013021	Ñeñthpa' añ toma'ntaterraneterr ateth pena chase': —Ñeñth chase'pa' allo tsetenan koyanesha' harina' ñeñth oñetsetstaten atthoch a'chasatan harina' eshekcha' e'ñe a'moesatwe. Ñeñthña chase'pa' ama'tcha' añetholla net, ama'tcha' aton harina' ñeñth ma'proga, mamethollapa' o'ch e'ñe a'moesatwanña ama't atarr aton harina'.
42013022	All oñemyen Jesús e'ñe ora aswawanom allowen anetso'mar all shonta'yena acheñenesha' ama't ñamha all ama tama eñalleyaye acheñenesha'. Allña e'ñe serrpare'tatyesnomanet. Allempo oñemyen allemeñ anetso'mar ñapa' arr sen Jerusaléño all sechena.
42013023	All oñen thoñopa' allempoña poesheñarrpa' a'phtho'tnomh, ateth och: —Ayochreshathe, ñeñthcha' allpon a'keshphatarethterrtsapa' ta'm ñetpa' ¿poesheña'ttsetathe' ñato' amapa' atarrcha' shonte'? Jesúsñapa' ateth och:
42013024	—Sapa' añcha'ña e'ñe kowen sema'yoxhrena ñeñth kowen enten Yompor atthochña seswanom ñeñth ama kowenaye' enteno ña. Ñeñthpa' o'ch netma'ntacha ateth ñerra'mrrathe' allcha' yebe'thos eshekcha' yexhap ñesho ñeñthpa' atarr añetholl, atarr thorrapo' o'ch yebe'thos all. Ñamha o'ch notas esempowañen ama'tcha' shonte' acheñenesha' ñeñthcha' atarr moenatseñ o'ch be'therretañ all atthoch xherretañ Yomporesho tharraña allempopa' amach eshek be'therreto atthoch xherret all tharro'mar allempopa' o'ch wañerr attho atarr koweney Yompor.
42013025	Ñeñthpa' o'ch netma'ntacha ateth ñerra'mrrathe' esempo o'ch xhen ñeñth apakllathesha' ñañapa' o'ch tantwena o'ch e'ñe echarr yottampeswena. Allempopa' ama't e'ñe eseshapa' amach eshek be'thosoña all. Allempoña ama'tcha' shonteseñ o'ch sewaxha'ta all petothach sechorros allothcha' sexhore'tos apakllathesha'. Allña sapa' atethcha' sotos: “Ayochreshathe petoramphsapoey.” Ñapa' atethcha' otapas: “Napa' ama nentarso, erroththe' sewenaña sa.”
42013026	Sañapa' atethcha' sotererr: “Ama't parrokma yerrallme'chyese'theña awañmo'cha ñamha ama't ya ya'netsro'mar allekma chopeñe'chyenet allka'yeña peyxhatyese'th.”
42013027	Tharraña ñapa' atethcha' oterrserr: “The'pa' o'ch notas, napa' amaka'ye po'ñoxh nentarso, erroththe' sewenaña sa. The'pa' orrerres arroth neshoth allowenes ñeñthes ma'yoxhrenaya ñeñth ama pokte' enteno Yompor.”
42013028	O'ch awes all ñeñth o'patatenset sa. Allñapa' allcha' seyawanrrortosa, sanmoeñoth atserrpa' serraso'tyesoscha' sas. Allothcha'ña sentosña satañneshaxhno —Abraham ñamha Isaac ñamha Jacob ñamha allowen ñeñth a'mhta'yesaye'th Yompor po'ñoñ. Ñetñapa' e'ñe Yomporesho'tsa'yenet all amhcha'tarethtena ña. Sañapa' cha'petothaña wapore'tenset.
42013029	Allñapa' allemhatheñcha' waxha'ta shonte' ñeñth ama judioneshayaye ñeñthcha' anorrxha'tyesosets all e'ñe Yomporesho all amhcha'tarethtena ña allcha' rrallme'choset all e'ñe kowentena Yompor.
42013030	The'pa' señochcha' eñall acheñenesha' ñeñth ama asherbenaye' senteno sa the' tharraña allempoña ñetpa' atarrcha' asherben enterranet Yompor. Ñamha eñall acheñenesha' ñeñth atarr asherben sentyen sa the', tharraña allempoña ñetpa' amach asherbenaye' enterraneto Yompor.
42013031	E'ñe ñeñthe yethrokma allempo waxha'toña patantarr fariseonesha'. Ñetñapa' ateth otoset Jesús: —The'pa' o'ch peyeta arroth tharro'mar amhcha'tareth Herodespa' o'patenpha awo'ch moetsataph.
42013032	Jesúsñapa' ateth otapanet: —O'ch awerrespa' atethcha' sotwer Herodes ñeñth atarr eñotene' shekëñets: “The'pa' o'ch peñoch, napa' attherach nekaxhpatateññañ acheñenesha' po'neñether ñamha attherach shonte' na'krratyes ñeñth atsna'tyets. Ateth nepena the', tsapathonethpa'xho'ña atthekmach nepena, o'chña tsapathontherrerrpa' o'ch e'ñe netsotatwe allowen.”
42013033	Nokoppa' añ poktetsa xhokmach nesen ama't the', ama't tsapathonethpa'xho'ña, ama't ñamha o'ch tsapathontherrerrpa' xhokmach nesen. Atthothach nexherr Jerusaléño, tharro'mar allpa' allekma xhokma moetsayesete'th ñeñth a'mhta'yesaye'th Yompor po'ñoñ.
42013034	Allempoña Jesús e'ñe poellkëñoth judionesha'pa' ateth eñorena ñokpoet, ñeñtho'marña ateth otanet: —Sa jerusaléño'marneshacha' ñeñthes moetsanatyesaye'th ñeñth a'mhta'yesaye'th Yompor po'ñoñ, sa ñeñthes rrollapechyesaye'th ñeñth amñareth sesho. Atarr atonoche'tats nemneñeñ o'ch na'yapaxha'werrsoñ allowenes nesho atthoch e'ñe kowen nekwampensoñ. Nemneñeñ o'ch na'yapaxha'werres ateth ñerra'mrrathe' atollop a'yapaxhene' poechoyoresha' o'ch e'ñe seto'twanet. Tharraña sañapa' ama't e'ñe mameshapa' amaña semno.
42013035	The'ñapa' all seyxhena sa, Yomporñapa' o'ch a'ypo'ñerres. Tharro'mar the'pa' o'ch alla noterrserr: Na po'pocheñopa' amach alla senterrno the'. Esempowañenñapa' senterrencha' allempoñapa' atethcha' soterren: “Aye'choxhtatpawepa'ch Jesucristo ñeñth wapatsa ñeñth llesensen Yeyomporer.”
42014001	Allempoña xherrerr pamtharr allempo amesenet. Jesúsñapa' awo' allcha' rrallme'chapretenana' poesheñarr fariseo ñeñth atarr amhcha'tarethtetsa. Xhap all pa'pakllopa' po'potantañña fariseonesha' ñetñapa' atarr kowana'tyesapet Jesús.
42014002	Allñapa' allo'tsen poesheñarr yakma ñeñth xha ananen.
42014003	Jesúsñapa' all serrpare'tos epoet fariseonesha' ñamha ñeñth allo'tsa'yen ñeñth atarr etsotene' ñoñets ñeñth ateth anareth judioneshakop. Ñañapa' attha a'phtho'tosanet e'ñe po'tomña, allochñapa' o'ch eñoch ñato' errothencha' anapet. Ñeñthpa' ateth otosanet: —¿Errothena'tña sotenña sa, ta'm pokte'the' o'ch na'krratos atsnañeth añe yethro allempo yamesen? ¿Atthe't otenña ñoñets ñeñth ateth anareth, ñato' amathe'?
42014004	Fariseonesha'ñapa' ama eseshaye' anapoetso ama't poesheñarrotha. Allempoña Jesúspa' a'phllamko'tosan atsnañeth. E'ñe a'phllamko'twe'pa' xha korrerrtsa allentha moeñer pa'pakllo.
42014005	Allempoña Jesúspa' alla oterranerr fariseonesha': —Sapa' ñerra'm sashanor amapa' sewaksher shora'nets arrorotho all chorren oñ, ama'tcha'ña sechtereña alloth e'ñe allorokma ama't añe yethro allempokma yamesen.
42014006	Ñetñapa' ama errothenaye' otenaye' enteñeto ama't e'ñe poesheñarrotha.
42014007	Allempoña ñeñth awa'ñarethnesha' ñetñapa' aña atarr moenenet o'ch anorryesoset allekma anen ñeñth atarr amhcha'na'tpo' entyenet. Jesúsñapa' entapanet ñeñth ateth moenenet ñet o'ch xha ommo'chyesoset. Allempoñapa' ateth otapanet:
42014008	—Ñerra'm esempo awa'ñarethes o'ch serrallme'chapreteña' ñeñth sena'tetsa, sommo'cheñothpa' amach arra sanorratsetyesoso allekma anen ñeñth atarr amhcha'na'tpo' entyenet. Ñetña chenta'pa' o'ch wapoet ñamet.
42014009	Ane'tañ ñeñth sewa'ñene' allowenes ñañapa' o'ch wapa pesho o'ch otaph: “The'pa' o'ch petanterra arroth, all phanen the'pa' o' wapaña ñeñth panorrpoe' pene' all phanen ñeñth atarr amhcha'na'tpo' entyenet.” Phaña allempopa' atarrcha' pepenkëñoth petanterra o'ch aweph allcha' phanorros allekma anorryen ñeñth ama esoshe'maye' entyeneto.
42014010	Sapa' atethcha'ña sepha ñerra'm esempo wa'ñenset. Allempo sexhap all wa'ñenset sapa' allach sanorros allekma anorrxha'tyen ñeñth ama esoshe'maye' entyeneto. Allñapa' o'ch wapa ane'tañ, ñapa' atethcha' otoseph: “Masheñcha' phapa' arrcha' phanorros allekma anen ñeñth atarr amhcha'na'tpo' entyenet.” Atthochña allowen awa'ñarethnesha'pa' o'ch entapet phapa' atarr amhcha'na'tpo' entyenpet.
42014011	Tharro'mar allowen ñeñth e'ñe kowen entetsa e'ñe pommo'cheñoth ñetña tsapathonethpa' amach esoshe'maye' entereto. Tharraña allowen ñeñth ama esoshe'maye' entetso the', ñeñthña tsapathonethpa' atarrcha' kowen enteret.
42014012	Allempoñapa' ateth otan ane'tañ ñeñth wa'ñene': —Ñerra'm esempoch phorrtaten rreñets ñeñthcha' serra'moen aromtaña amapa' ellerroneth amach e'ñe aña pewa'ñatsto ñeñth e'ñe parro peyemtena ñamha ñeñth pemo'nasheñ pepen ñamha po'potantañ ñeñth e'ñe phamo'tsesha' pepen ama't ñamha allo'marnesha' ñeñth atarr ekhllayorethet. Tharro'mar ñerra'm ñeñtha pewa'ñenpa' ñetpa'xho'ña tsapathoneth o'ch alla wa'ñerrpet phamha. Atthoch tsa'terrpet.
42014013	Tharraña ñerra'm esempoch phorrtat rreñets añe'nachña pewa'ña'yes ñeñth atarr wokchañetyets ñamha achokrañaxhno ñamha ñeñth cheka're'paxhno ñamha aporo'yethexhno.
42014014	Atthochña phapa' atarrcha' kosheñtso'tseneph tharro'mar ñetpa' amach errothenoth alla tsa'terrpeto. Phapa' esempowañencha'ña atsa'taretheph allempoch atantatarethterra allowen ñeñth e'ñe pokte' es pha'yestse'th.
42014015	Allempo e'moeñet Jesús ateth serrpare'tatwanet, poesheñarrña ñeñth parro anorrxhenet ñeñth parro rrallme'chenet, ñañapa' ateth otan Jesús: —Atarrcha' kosheñtso'tseney alloweney ñeñtheycha' rrallme'chapreterre' Yompor all amhcha'tarethtena poe'ntaño.
42014016	Jesúsñapa' toma'ntaterraneterr, ñeñthpa' ateth oterraneterr: —Eñall poesheñarr ane'tañ ñañapa' o'ch yexhkatatan atarr shonte' aton rreñets. Allempoñapa' otyesan shonte' acheñenesha' ñeñthcha' rrallme'chapretenaya' esempoch e'ñe a'potatwan rreñets.
42014017	O'ña xhap allempo e'ñe a'potatwan rreñetspa' ñañapa' moeñan pa'tarwasañer ñeñthcha' wa'ña'yenaya' allowen acheñenesha' ñeñth otarethtatsa awaña. Ñeñthña pa'tarwasañerpa' ateth otosan acheñenesha': —The'pa' o'ka'ye e'ñe a'potarethetwaña rreñets sonaxha't o'ch serrallme'chapretena'.
42014018	Tharraña ñeñth awa'ñarethexhnopa' ñetñapa' ama esesha' tatso. Ñewa, ñeñth ñanom poesheñarrpa' ateth ot: “Napa' the'pa' o'ka'ye nerañtha pats, o'chka'ye awen o'ch nekwa'yeña'. Photwercha' phamo'mte' peretnerrnepa', napa' amachka'ye neto.”
42014019	Po'psheñeñpa'xho'ña ateth ot: “Napa'xho'ña o'ka'ye nerañtha xharrana toro po'yuntowen e'ñe epna'ttsokma; o'chka'ye awen o'ch netpach tarwasate'. Photwercha' phamo'mte' peretnerrnepa', napa' amachka'ye neto.”
42014020	Po'psheñeñpa'xho'ña ateth ot: “Napa' errtenka'ye sena'tetsa ñeñtho'marña napa' amachka'ye eshek neto.”
42014021	Ñeñthña atarwasañer ateth otyes acheñenesha'pa' ñañapa' awerr pamo'mtayesho, serrpare'tatwerran pamo'mte' ateth otyeset ñeñth wa'ña'yeseñ. Ane'taññapa' ñeñthña atarr atsrre'mate'. Patsrre'moeñothpa' ateth oterranerr pa'tarwasañer: “The'pa' o'ch awerrperr e'ñe thayekma ñamha all anetso allekma atarr chopeñe'chyen shonte' acheñenesha'. Allothcha'ña pewapaterr wokchañneshaxhno ñamha achokrañaxhno ñamha aporo'yethexhno ñamha cheka'repaxhno.”
42014022	Pa'tarwasañerñapa' atethxho' perrerr. Allempo werra ateth otwerranerr pamo'mte': “Nomporcha' ñeñth ateth photenpa' the'pa' o' e'ñe ateth nephowa. Tharraña allcha' anorrxha'tyes ñeñthcha' rrallme'chosetspa' orameñ.”
42014023	Pamo'mte'ñapa' ateth otererr: “The'pa' o'ch alla awerrperr allampaño'mar all shonte' thoñexhno allekma chopeñe'chyen acheñenesha'. Allñapa' atarrcha' photare'tyes acheñenesha' onetepa' arr nepakllo atthoch e'ñe chorra acheñenesha' arr nepakllo.
42014024	Po'ñoxh the' napa' o'ch notas, ñeñth ñanom newa'ñatyeseñpa' ñetña the'ñapa' ama't e'ñe poesheñarrothetapa' amach rrallme'chapreterrneto atthoch kosherret nesho.”
42014025	All oñemyen Jesúspa' shonte' acheñenesha' kotha'wanene'. Ñañapa' kowa'nmanet alleneth shontenetpa' ateth otnomanet:
42014026	—Ñerra'm esesha' moene' o'ch kotherren e'ñe po'ñoxh, añ nemnen o'ch atarr nanak morrentennet. Elloch metaneñet attho atarr morrenteñet pompor, ama't ñamha pachor, ama't ñamha poethapor ñamha poechemeresha', pa'mo'nasheñnesha', po'xhanesha'. Attho atarr morrentennet ello metaneñet attho atarr morrentenet ñañeñeta ñeñth attho korrenet arr patsro. Ñerra'm erra'tsen ama attheye' nemorrentenayepa' nañapa' amach errothenoth neyochresha' neperraneto.
42014027	Tharro'mar ñerra'm erra'tsen ama e'ñeye' sewanmaye ñeñth ateth moenenet e'ñe ñokpoeta atthoch kotherrnet e'ñe poktakma, nañapa' amach errothenoth neyochresha' neperraneto. Ñeñthpa' añ toma'ntena ateth ñerra'mrrathe' xho sechechnen sekorsoch allcha' semoeroxhta samha.
42014028	Ñeñtho'marña ñerra'm erra'tsenothes moenene' o'ch neyochresha' neperres, añ poktetsa xhoch ñanom sokthape'ch, e'ñethe' pokte' senteñ o'ch seswanom ora allowen ñeñth ateth notenes. Ñeñthpa' atethcha' netma'ntacha ateth ñerra'mrrathe' eseshas moenene' o'ch sathomat sepakëll atarrpo'pa' añ sepalltena xhoch ñanom sanorr allcha' sokthape'ch errponthe' tsa'tena. Ñato' eñallthe' allpon kelle atthoch mameshapa' o'ch sa'poe'.
42014029	Ñerra'm ama ateth ñanom sokthape'chenopa' ñato' o'ch sathomatañ ñanom alloch echarr sorrat sepakëll, ñerra'm xha sewañapes kelle atthoch sa'pañ sepakëllpa' atthach sekaxhpoe'. Acheñenesha'ña ñeñth sentene'pa' xhach che'tatsetaset;
42014030	ñetñapa' atethcha' otyeset: “Añ acheñerpa' o' thomataneñña atarrpo' pa'pakëll, alla wañapes kellepa' ama esoye' a'patano pa'pakëll.”
42014031	Ñeñthara kothaphñatser o'ch alla netma'ntacha po'poñoneth. Ateth ñerra'mrrathe' poesheñarr amhcha'tareth ñerra'm añ kothape'chen o'ch kellaratan po'solltarer epoet po'psheñeñ amhcha'tareth po'solltarer xhoch ñanom anorr allcha' e'ñe kowen kothape'ch. Allempopa' atethcha' ot: “Napa' e'ñeka' xharra' mila nechen nesolltarer; po'psheñeñña amhcha'tarethpa' echenan po'solltarer epoch xharra' mil. Ta'm, pokte'the' o'ch nemñe xharra' mil nesolltarer ñeñthcha' poktapoe' epoch xharra' mil solltarnesha' ñeñthcha' yewapoya. Ta'mka'ye a'mchechatwetthe'ka'ye —shonte'.”
42014032	Allempoña o'ch ateth kothape'chwapa' ñerra'm ama erroth apenaye' eñchepa' allempo ama aponmarethteneta' ñañapa' o'ch moeñan allponsheña ñeñthcha' ateth otosawet: “Yapa' añekop yen o'ch ya'poktaterr ñoñets e'ñe kowen e'ñe attha, amach yekhllaranna'tatsto.”
42014033	Ñeñtho'mar notenes, ñerra'm eseshas ama e'ñe pokteye' senteñe o'ch seswanom ora ñeñth allpon sechen, nañapa' amach errothenoth neyochresha' neperrso.
42014034	‘Ñewa, yapa' yeñoteñ pospa' atarr kowen sherbenan allowen acheñenesha' arr patsro. (Allowen ñeñth po'ñoxh neyochresha' nepen ñetñapa' atarr sherbenet atthet ñerra'mrrathe' pos atarr kowen sherbeney.) Tharraña pospa' ñerra'm o'ch wañerr po'poserrteña amach errothenoth ellopa' ya'poserrtatere.
42014035	Atthoña amach es sherberro ama't e'ñe koñe'tha. Ama't atthoch yetnarrataterr allo patspa' ama't ñeñthekpapa' amach sherberro; ñeñtho'marña ama't ñeñthekpapa' amach yañño'tatsche. Ñeñtho'marña o'ch yewapore'ter a'yo. Ñerra'm eseshasthe' ne'mhñotene'pa' xhaponasepa'ch seyoxhro ñeñth ateth neyxhatenes.
42015001	Shonte' ñeñth cobrets kelle gobiernokop ñeñthara ñeñth atarr shekare'tyets ñamha shonte' ochñathenesha', ñetñapa' waxha'tet Jesúsesho o'ch e'mhñoteññañeta' ñeñth ateth serrpare'tatenan allowen acheñenesha'.
42015002	Añña fariseonesha' ñamha ñeñth atarr etsotayenayeñ ñoñets ñeñth ateth anareth judioneshakop, ñetñapa' ama't mameshapa' ama pokteye' enteñeto. Ñetñapa' attha sasare'teñet Jesúspa' ñeñthpa' ateth otanna'tyenet: —Añ acheñer ama't ñeñth atarr ochñathenesha'pa' eso'marthe'ña e'ñe kowen agapyenanet, ñamha alla rrallme'chapreteñet.
42015003	Ñeñtho'mar Jesúspa' alla toma'ntaterraneterr; ñeñthpa' ateth oterraneterr:
42015004	—Sapa' ñerra'm eseshas echene' shonte' secarneror, xharroch xharra' sechen tharraña ñerra'm pomokarrña machayotha sa'chenkachpa' ama't ateth sepeno. O'ch sesa'nom allowen po'potantañ ñeñth o' noventa nuebhamha all amayo ama't atarr a'yopa' o'ch awes e'nerraya' pomokarr ñeñth chenkëtsa. Allcha' se'name'tyera'pa' atthothach senter.
42015005	Allña senterpa' o'ch senatner, e'ñech soksheñeshokmañen saner.
42015006	O'chña sexhapater sepakllopa' allñapa' o'ch sexhore'twer samo'tsesha' o'ch onaxha'tet. Allñapa' o'ch sotwerr: “The'pa' o'ch sokshapreterrna necarneror, the'pa' o' nenterrña ñeñth na'chenkaten.”
42015007	Ñeñtho'marña the'pa' notenes: Yamo'mte' ñeñth poe'taño'tsen atthekmach atarr nanak kosherrana ama't poesheñarra acheñ ñeñth atarr ochñath ñerra'm esempoch o'ch kothape'cherret ello e'ñe kowen ñokop. Elloch metana'twerran ñeñth attho koshenana po'potantañ ñeñth shonte' ñeñth e'ñe pokte' es pha'yenet ñokop ama't ñetpa' shontet ateth ñerra'm noventa nueve carnero ñamha ñetpa' ama't ama pallteneto o'ch kothape'cherret ello kowen.
42015008	‘Ñeñthara kothaphñats, the'pa' ñato' atethcha' netma'ntacha po'poñoneth ateth ñerra'm poesheñarr koyanesha' ñerra'm echenan xharratlla po'khllayor ñeñth atarr morrentena. Ñerra'm xho a'chenkach poetallarrpa' ama'tcha' a'llchatanoña po'lampareñ atthoch tarrapo'tenan pa'pakëll allcha' e'name'tyerran poetallarr po'khllayor. Atthothcha'ña enter.
42015009	O'chña enterpa' allempoñapa' o'ch agotan pamo'tsesha' e'ñe pakmaneshoche', atethcha' otanet: “The'pa' o'ch sokshapreterrna ñeñth poetallarr nekhllayor ñeñth na'chenkat, the'pa' o' nenter.”
42015010	The'pa' o'ch noterrserr, elloña atarrcha' nanak koshateret Yompor po'mhllañotheñreneshowen ñerra'm esempo ama't poesheñarra acheñ ñeñth atarr ochñathpa' o'ch kothape'cherret ello e'ñe kowen Yomporekop.
42015011	Elloña Jesúspa' alla toma'ntaterraneterr, ñeñthpa' ateth oterraneterr: —Eñall poesheñarr acheñ echenan epsheña poechemer.
42015012	Ñeñthña poechoyomer penpa' ateth otan pompor: “Apacha' ñeñth ora allpon pechen the' napa' nemneñ o'ch phapoen e'ñe thayekma ñeñth allpon pho'patatenna.” Allempoña pompor ora ñeñth allpon echyenpa' o' apa'yesan epsheño'mar poechemeresha' ñeñth allpon o'patatyenanet e'ñe poesheña'ttset.
42015013	E'ñe allponmatatsa ñeñthña poechoyomer penpa' o' e'ñe pomwawanman ora allowen ñeñth allpon aph pompor allo agapan shonte' kelle atthoch ta bhaxhayo po'poñ anetso. Allempoña xhap bhaxhayopa' allñapa' sosya'tsañexhna ateth pha'yesos. Atthoña ama't shonte' po'khllayor ñeñth anem o' e'ñe a'gasta'wawe e'ñe pottatse'teñoth.
42015014	O' e'ñe a'gasta'wan ora po'khllayorpa' allempoña allpa' o' orrta moexheñets all ñeñthe anetsro. Ñañapa' o'wañ erraye' entan poerrar ñeñthcha' rren.
42015015	Allempoña ñapa' o' awo' allo'tsen ane'tañ all e'nyenan tarwas. Ane'taññapa' aña aph po'tarwas o'ch awyesos a'yeneth allcha' kowampesyesoñ po'chañchor.
42015016	Ña pa'chporrñothpa' atarr moeneñ o'ch rrapretosan chañcho poerrar atthoch yetosa. Ama't chañchopa' pa'talle'tsa poerrar pen ñapa'xho'ña ñeñthaña atarr moenen o'ch rros tharraña ama't chañcho ama eseshaye' apoenaye poerrar ñeñthcha' rra'.
42015017	Attheñapa' machayotha xhapoña poeyoxhro, ateth ot: “Apa pa'tarwasañer ama't shontetpa' echyenet poerrar, ello poechare'tyena. Naña arrpa' o' nerromoerrmoch nachporrñoth.
42015018	The'pa' o'ch awerren apoesho; the' napa' atethcha' notwer: Apacha', napa' o' nephowa ñeñth ama kowenayaye Yomporekop ama't ñamha phokop.
42015019	Napa' ama kowenayayno atthoch pechemer pephapoerren. The' napa' aña poktetsa nokop phapa' pha'tarwasañrach pephapoerren.”
42015020	O'ña ateth kothape'chwa ello e'ñe kowen Yomporekoppa' allempoñapa' awen pomporesho. ‘Ama't atarr ellapharmeñ allempo entapoeñ pompor e'ñe poemoereñoth mata poktapoeñpa' a'xhono'tapoeñ, tso'tstsapa'tapoeñ. Ñeñthpa' ateth womhcha'tapoenan poechemer attho e'ñe kowen agapapoeñ.
42015021	Poechemerñapa' ateth otweñ: “Apacha', napa' o' nephowa ñeñth ama kowenayaye Yomporekop ama't ñamha phokop. Na the'pa' ama kowenayayno atthoch pechemer pephapoerren.”
42015022	Tharraña pomporñapa' e'ñe allorokma otan poeñañreshaxhno: “O'ch sena' e'ñe thayekma shetamoets ñeñth atarr kowen koxhnesha', o'ch sechorratapoennana nechemer. O'ch senatapoeñ ñamha anillo potapho, o'ch senatapoeñ ñamha sapatets pa'tko.
42015023	O'ch sennana' ñamha newaksher ñeñth atarr ne'soya'taten o'ch semtse o'ch yerrallme'ch o'ch yokshame'tamphsapoeña.
42015024	Tharro'mar añ nechemer ama't o' rromwañ, the'ñapa' o' alla tanterra. Ama't o' chenka'wañpa' the'ñapa' o' alla nenter.” Allempoñapa' atarr nanak koshame'tamphsapoeñet.
42015025	‘Ñewa, po'psheñeñ poechemer ñeñth popo'nar ñañapa' pa'mro'tsen allempo xhen poechoyomer. Allempoña err pa'mroth e'ñe ya'rroterrtsa pokollopa' o' e'mwerran koshamhñats all rekërkënet ñamha ashe'rarañ.
42015026	Allempoñapa' xhore'twerran cheshachorpa' a'phtho'twer: “¿Eso'mare'tña koshame'tenet? ¿Eso'tña atarr koshame'tampenet?”
42015027	Cheshachorñapa' ateth otapoer: “O' wena pemo'nasheñ, phomporpa' o' moetsatan becer ñeñth se'soya'taten tharro'mar atarr koshapoenana poechemer. Ama xhoye' rromoeno, e'ñe womech agapapoeñ.”
42015028	Ñañapa' ñeñtha atarr atsrre'matwerre' ama moeno o'ch be'thoswerr all o' xhen pa'mo'nasheñ. Attheñapa' xha'nom pomporpa' allach otere'th: “Pebe'thoswerr.” Ñañapa' ama moeno o'ch be'thoswerr.
42015029	Ñañapa' ateth otwerran pompor: “Napa' peñotenen o' shonte' char e'ñe kowen name'ñenpha; napa' ama't parrochapa' ama esempo nathpare'tenpe. Tharraña ama't ateth nepenpeñpa' nañapa' ama't esempapa' ama phapoennoña ama't pathrra cabra atthoch nokshame'ta namha epan ñeñth parro neyemoetyena na.
42015030	The'ña o' wena ñeñth pechemerma'th pepen ama't ora o' a'gasta'wonaph pekhllayor e'ñe poekañoresha'teñoth, the'ña phapa' o' pemtsatapoeñ becer ñeñth ye'soya'taten.”
42015031	Pomporñapa' ateth otererr: “Po'ñoxh, nechemercha', phapa' xhokma arro'tseney parro. Amawaka'ye, nechemercha', peñoteñethe' ñeñth allpon nechenpa' e'ñerramche' phokma.
42015032	Ñeñtho'marña the'pa' añ poktetsa o'ch yokshame'tamphsapoeña pemo'nasheñ, o'ch atarr nanak yokshena tharro'mar ama't o' rromwañ the'ñapa' o' alla tanterra; ama't o' chenka'wañ the'ñapa' o' alla yenter.”
42016001	Elloña Jesúspa' alla toma'ntaterranerr poeyochresha', ñeñthpa' ateth serrpare'taterraneterr: —Eñall yakma poesheñarr ñeñth atarr ekhllayoreth. Ñapa' echenan pa'cheñer ñeñth po'tarwas pene' o'ch kowamphsan ora allpon ñeñth echyen pamo'mte'. Ñamha ñach kellkëne' po'potantañ ñeñth allpon tebha'yeññañet pamo'mte'. Attheña allempoña poesheña'tets acheñenesha'pa' a'methampeñeta' pamo'mtayesho, ateth otoñet pamo'mte': “O'ka'ye attha a'chenkatatsre'taphña ñeñth penen ñeñthcha' pekwamphsatsre'tene'.”
42016002	Allempoña pamo'mte' ateth e'mare'chpa' allentha agotach. Allempoña wapapa' ateth otaph: “Eso'marwañaka'yeña ateth pha'chenkatatsre'tenen. The'pa' o'ch peñotatnomoen e'ñe ora allowen ñeñth allpon petarwasen tharro'mar the'pa' ama nemno o'ch allo'na pekwamphsatsre'tenen.” O' ateth otwe pamo'mte', ñañapa' allentha awerr.
42016003	Allempoña pa'tarwasañer ñapthopa' ateth kothape'chen: “The'pa' amach allo'na netarwasa'neno namo'mtayesho; o'ka'ye mopa'tamperrenña allo neganena. The'pa' errothenwachñaka'ye nephathe'. Napa' ama necheno newamenk atthoch namre't ñeñthcha' netarwas neperreñ, ñamha ama nemno o'ch netarwas nepha' o'ch attha nenamare'tyen kelle ateth pha'yena po'psheññexhno ñeñth po'tarwas pene' o'ch enamare'tyeset kelle, tharro'mar na ñeñthpa' atarr apenkoxhen nenteñ.”
42016004	Allempoña o' e'ñe kothape'chwepa' ateth ot: “The'ña po'ñoxhpa' o'ka'ye neñoch atethcha'ka'ye nepha atthoch acheñenesha'pa' e'ñech kowen agapnet pa'pakllo tsapathoneth allempoch wañ nekhllayor ñeñth allpon nagën the' netarwasoth.”
42016005	Allempoña ateth kothape'chenpa' atethxho' pha. Ñeñtho'marña agotatan allowen allponsheña ñeñth tebha'yets pamo'mtayesho. E'ñe poesheña'ttsa ñanom a'phtho'tyesap, ateth otapanet: “Phapa' ¿errpona't petebeñña namo'mte'?”
42016006	Ñañapa' ateth otos: “Napa' netebeñka'ye xharroch xharra' cilindro aceite'.” Ñeñth patron pa'cheñerñapa' aph allo kellkëññañ ñeñth allpon teben awathotheñ. Allempoñapa' ateth otererr: “The'pa' o'ch phanorr thekmapa' o'ch pe'sherrña ñeñth xharroch xharra' cilindro o'ch pekellkërr amnaroch xharra' o'ka'ye allponamhaña ñeñth peteben.”
42016007	Allempoñapa' oterranerr ñamha po'psheñeñ: “Phapa'xho'ña ¿errpona't petebeñña namo'mte'?” Ñañapa' ateth otos: “Napa' netebeñ xharroch xharra' arroga trigo.” Ñeñth patron pa'cheñerñapa' aph ñamha allo kellkëññañ ñeñth allpon teben awathotheñ allempoña ñapa'xho'ña ateth otererr: “Phapa'xho'ña phanorr thekma o'ch pe'sherrña ñeñth xharroch xharra' arroga o'ch pekellkërr poskoch xharra'; the'pa' o'ka'ye allponamhaña ñeñth allpon petebeñ namo'mte'.”
42016008	Allempo pamo'mte' eñotan ñeñth pa'tarwasañer attha shekare'teñ, ñañapa' ateth oten: “Añ acheñer ama't poeshkëñothpa' e'ñe eñoteñ o'ch entan ñeñthcha' atarr sherberre' ñokop tsapathoneth.” Po'ñoxh acheñenesha' arr patsro ñeñth ama ame'ñetso ñetñapa' atarr eñoteñet atthoch e'ñech aña e'nenet ñeñthcha' atarr sherberrets ñokpoet tsapathoneth. Tharraña ñeñthña ame'ñetsapa' ama tama eñoteñeto, ama es kothape'cheneto o'ch e'nenet ñeñthcha' atarr sherberrawet ñamet tsapathoneth.
42016009	‘Ñeñtho'marña the'pa' o'ch notenes: —Ñeñth allpon pa'namen sechyen sekhllayorowen ñeñthpa' añekpoepa'chña sherbenes alloch seyenpoeñ po'potantañ allochñapa' atthochña e'ñech kowen moererrset. Sapa' añekpoepa'chña setarwasatña sa sekhllayor ñeñth atarr sherbets Yomporekop ama't yeñoteñ kellepa' atarr a'gasta'po' ama't ñamha añekop ñeñth ama pokteye' enteno Yompor. Allochñapa' eñallcha' sokop ñeñthcha' e'ñe kowen sagerre' e'ñe all Yomporepawo esempoch sexhaxherr all, allempopa' o'wañcha' allo'na sherbenes kelle ñeñth patso'marekpa. Atthoch allowenes e'ñech kowen sokrra'werra Yomporepawo ñeñthpa' ama awañaño.
42016010	‘Elloña o'ch notas: —Ama't e'ñe koñe'tha yechen ñerra'm añekop yesherbhateñ ñeñth kowen enten Yompor, ñañapa' eñoteney ateth ñerra'm ama't atarr aton yechen attherach yesherbhateñ ñokop. Tharraña ama't e'ñe koñe'tha yechen ñerra'm ama añekpaye' yesherbhateñe ñokop, ñañapa' e'ñech eñoteney atthoña ama'tcha' atarr aton yecheneñpa' attherach amach es yesherbhateñe ñokop.
42016011	Ñamha ama't e'ñe allpona kelle yechen arr patsro ama't e'ñe patso'marekpa tharraña ñerra'm ama añekop yesherbhateñe ñeñth kowen enten Yompor allempopa' amach errothenoth alla apoerryerroña ñeñth po'ñoxh atarr sherbets ñeñth apoeney ña.
42016012	Ñamha ñerra'm ama es yesherbhateññañe ñeñth po'psheñño ateth ñerra'm ñeñth Yomporo, allempopa' amach errothenoth apyeña ñamha ñeñth e'ñe yokop ñeñthcha' e'ñe kowen yokshatene'.
42016013	‘Ñeñthpa' atethcha' netma'ntacha: —Ama't poesheñarrotheyapa' amach errothenoth e'ñe kowen yetarwasoña epsheño'mar yamo'mtayekop. Tharro'mar ñerra'm ateth yephapa' poesheñarr e'ñech kowen yemorrenteñoth yoksheñeshokmañen yesherbeñ, po'psheñeññapa' amach e'ñeye' yemorrenteño; xhach yottena ñerra'm xha yetsena'teñ. Ñeñtho'mar atethpa' amach kowenaye' yesherbeñe. Ñerra'm aña e'ñe sema'yoxhrena ñeñth e'ñe sokpa atthoch segana aton kelle, ñeñth atethpa' amach errothenoth sema'yoxhroña ñamha añekop ñeñth atarr sherbets Yomporekop.
42016014	Añña fariseonesha' ñeñth e'moene' Jesús ñeñth ateth serrpare'tatenan acheñenesha', ñetñapa' aña atarr ye'chapretenet kelle. Ñeñtho'marña ñet allempopa' poesasare'teñothet Jesúspa' xha atarr che'tatseteñet.
42016015	Jesúsñapa' ateth otanet: —Sapa' xha sottenañ ñerra'mrrathe' atarr kowensoñ atthoña acheñenesha'pa' e'ñe kowen entyensetañ. Tharraña Yomporñapa' e'ñe eñotennas seyoxher ñeñth attho sapa' atarr seshkare'tyeñ acheñenesha'. Tharraña ñeñth e'ñe ñañeñeta atarr kowen entyetset arr patsro, ñetñapa' atarr tsena'tenanet Yompor.
42016016	Allempoña Jesúspa' ateth serrpare'taterranerr acheñenesha' po'poñoneth: —Añña ñoñets Moisés po'ñoñ ñeñth ateth anareth ñamha añ ñoñets ñeñth kellka'yese'th ñeñth a'mhta'yesaye'th Yompor po'ñoñ, ñetpa' ñeñtha e'ñe serrpare'tete'th tharrempowa allempo orrtosa Juan. Allempoteñ serrpare'tatosanet Juanpa' ñapa' añ serrpare'tatosanet ateth penaña Yompor po'kowenña attho atarr ayochreshathtena ña, ñeñthara kowen ñoñets alloch sekeshperra. Ñamha allowen acheñenesha' e'ñe poeyoxhrokmañenet ñeñtha atarr moenenet.
42016017	‘Tharraña ama't attheñpa' ñeñth ateth anareth Yompor po'ñoñ ama't pathrra kellek poeshempothollowenpa' amach chenkërro. Tharro'mar Yompor po'ñoñpa' amach errotheno ya'wañatere ñeñth attho sherbeney. Patsña epoet enet ñeñthpa' wañerrcha'.
42016018	‘Ama a'wañatpawoyaye Yompor po'ñoñ ñeñth ateth yotene' ama asa'pawo yethapor tharro'mar ñerra'm esesha' serre' poethapor o'ch yorerran po'psheñeñ koyanesha' ñeñthcha' poethapor perretpa' ñeñthñapa' xhach ochña'tamperrana poethaporeshe'mañ; ñeñthpa' ama kowenaye' enteñe Yompor. Ñamha ñeñthcha' yorerre' koyanesha' asareth, ñeñth yakmarpa' xhach chetapreten thaporets; ñeñthpa'xho'ña ama kowenaye' enteñe Yompor.
42016019	Elloña Jesúspa' ateth serrpare'tatanet: —Eñall poesheñarr ñeñth atarr ekhllayoreth ñeñth chorrenaya shetamoets atarr koxhneshare' ñeñth atarr kowen apomotyesareth. Epaye' koshatse'tatyeñ ñeñth allpon echyen. E'ñe poksheñothpa' e'ñe ellapene'th rrallme'chats.
42016020	Eñall ñamha poesheñarr ñeñth atarr wokchañetets ñeñthñapa' xha ora poetsaren, ñeñthpa' añ pa'so'cheñ Lázaro. Ñañapa' allach ellapene'th a'yoth yetarroth allothekma be'then ekhllayoreth pa'pakllo.
42016021	Ñapa' añach atarr ye'chena o'ch rra'yesan ama't koñetha'ttsa rreñets ñeñth a'shore'tatyen ekhllayoreth po'mesaphnaxho. Allña ochekpa' o'ch wapoña o'ch tso'na'teññaña' poeptsarña.
42016022	Attheña o' xhap pamtharr allempo rroma ñeñth wokchañneshar. O' rroma mellañotheñnesha'ña waxha'tapa' o' aneret e'ñe Abrahamoesho, allñapa' o' xhapachet atarr kosheñtso. Attheñapa' xhap allempo rroma ñamha ñeñth atarr ekhllayoreth, ñeñthñapa' pampoeñeta'.
42016023	Ñañapa' alla xhap koñcha'poetso ñeñth o'patenaya ñeñth rromoets ñeñth ama ame'ñetso. Allñapa' atarr moeroxhtosa all koñchosa. Attheñapa' kowa' enonethpa' allothña entosan Abraham allapharo'tsen ento. Allñapa' allo'tsen epoet Lázaro.
42016024	Ñeñthña ekhllayoreth allentha xhore'tan Abraham, ñeñthpa' ateth och: “Nompore Abrahama pemoeraye'chna, pemñaye'chon Lázaro o'ch wapa arr atthoch esha'tosan potaph oño, ama't potaphothapa' o'ch onenapna' oñ atthoch a'yamoserrapona' neñeñ o' e'ñe neporrarra'nmawap. Atarr nanak o' nemoeroxhtosa arr tso.”
42016025	Abrahamñapa' ateth och: “Nechemerñecha' the'pa' o'ch peyerposa ora allpon pa'namen ñeñth pechyese'th ñeñth atarr koxhneshare' pentyese'th allempo phokrre'th patso. Lázaroñapa' ama es eche'the ama't koñe'tha ñeñth atarr kowen enten ñamha. The'ña ñapa' o' atarr akshatarethterra, phañapa' o' atarr pha'koñchatarethterra.
42016026	Elloña the'pa' ama't e'ñe eseshapa' amach errothenoth xhapamphsapeto allo'tseneph tharro'mar phapa' atseretho'tsenpha yomhta'n. Sapa'xho'ña the'pa' ama't e'ñe poesheñarrothesapa' amach errothenoth sexhapampesyo yamha. Amathe' erroth yepere'the ñeñthpa' ateth anareth atthoch yello'tsentatarethterra.”
42016027	Allempoña ekhllayorethpa' ateth oterranerr Abraham: “Tharraña ama't attheñ nomporepa' the'pa' o'ch notaph o'ch pemñer Lázaro all patsro nompor pa'pakllo.
42016028	Tharro'mar all napa' nechen amnarsheña nemo'nasheñ. Ñeñtho'marña nemneñ o'ch awerr o'ch kothape'chaterraneta' e'ñe kowen the't ñetpa'xho'ña esempopa' alla xhapoet arr koñcha'poetso.”
42016029	Abrahamñapa' alla otererr: “Ñetpa' echenet Yompor po'ñoñ ñeñth kellkë'th Moisés ñamha allowen ñeñth a'mhtaye'th Yompor po'ñoñ awath. The'pa' e'mhñoterrñañetepa' Yompor po'ñoñ ñeñth echenet.”
42016030	Ñañapa' ateth oterranerr Abraham: “Ñato' amach e'mhñoterrñañeto Yompor po'ñoñ, tharraña nompore Abrahama ñerra'm esesha' tanterrtsa rromoth ñeñthcha' orrterrawet allempoñapa' po'ñoxh ñeñthcha'ña kothape'chaterrawet ello e'ñe kowen Yomporekop.”
42016031	Abrahamñapa' alla otererr: “Ñerra'm amach e'mhñoterrñañeto Yompor po'ñoñ ñeñth ateth kellkë'th Moisés ñamha allowen ñeñth a'mhtaye'th Yompor po'ñoñ awath, the'ña ama't esesha'ch tanterrtsa rromothpa' amach eshek xhapanetoña poeyoxhreto atthoch kothape'cherret ello e'ñe kowen Yomporekop.”
42017001	Allempoña Jesúspa' alla serrpare'taterranerr poeyochresha', ñeñthpa' ateth otanet: —Xhokmach waponaya ñeñthcha' yetpatyene' o'ch ateth phatey ñeñth ama pokteye' enteno Yompor. Tharraña napa' o'ch notas, atarrcha' yoroxheno'tsen ama't erra'tsena acheñer ñeñth orrtatene' ñeñthcha' topatyene' po'psheñeñ ñeñth name'ñenaya o'ch ateth phatyenanet ñamet ñeñth ama't mamesha ama pokteye' enteno Yompor.
42017002	Ama't ñeñth e'ñe errte' name'ñenaya ñerra'm esesha' o'ch orrtatanet atthoch o'ch ateth phatachet ñeñth ama pokteye' enteno Yompor, ñeñthña acheñerpa' atarrcha' yoroxheno'tsen tharro'mar ñapa' aña o'patenaya koñcheñets ñeñth atarr womenk. Ama't ñokoppa' ama tama yoroxhenayayñe ñerra'm ama ateth phatenana' po'psheñeñ, e'ñech allorokma xharachetañ mapoe' añekmoen pa'xhnopho allpon ñerra'm poetse'tamets o'ch wapore'chet oño epo allcha' ño'shach mapoe'.
42017003	Ñeñtho'marña sapa' e'ñech señota, amach sorrtatatsto atthoch sa'shoratach po'psheñeñ ama't erra'tsena. ‘Elloña napa' o'ch alla noterrserr, ñerra'm esempo samo'ts erroth phonas sa ñeñth ama pokteye' enteno Yompor, sokoppa' añ poktetsa o'ch sokthape'chater e'ñe kowen o'ch photer ñeñth ateth o' phowonaphpa' ama't mameshapa' ama pokteye' enteñe Yompor. Allochñapa' ñerra'm o'ch alla kothape'cherran kowen Yomporekop, sañapa' añ poktetsa o'ch alla e'ñe kowen sephretner.
42017004	Ama'tcha' atonoche'tats ateth penset, ama'tcha' pamtharrpa' kanxhrroche'tatscha' ateth penset ñerra'm o'ch alla llekërrana ñeñth ateth pennaset, ñerra'm ama't pamtharr kanxhrroche'tats o'ch alla oterrset: “Napa' o' ateth nephonaph ñeñth ama pokteyaye tharraña the'ña ellopa' amach alla ateth neperre'the”, sokoppa'xho'ña añña e'ñe poktetsa o'ch alla e'ñe kowen sephretner ñeñth ateth sepene'.
42017005	Allempo ateth otarethtenet añña poellsensarnesha'ñapa' ateth ochet Po'partsesharet Jesús: —Elloña yapa' awamenkathcha' pepha'y allochñapa' e'ñech kowen yeyemterrpha.
42017006	Partsesha'ñapa' alla oterraneterr: —Ñerra'm po'ñoxh e'ñe na seyemtenañ napa' e'ñeka'ye na'poktatenña neñoñ ñeñth ateth notenes, ama'tcha' allponathollotha seyemtenna ñerra'mrrathe' mostazllometholl, sañapa' ama't erra'tsena senamoennoñ ama't ñeñth atarr echarr sentenpa' nañapa' atethcha' nepennaseñ. O'ch netma'ntatasa ateth ñerra'm o'ch sot añ tsachekop sicómo'rech: “Bera'nmoepa'ch arroth all then, arrepa'chña thomwerrerr a'yo sa'po”, tsachñapa' atethcha'xho'ña phañ e'ñe ateth soteñ.
42017007	Ellopa' alla toma'ntaterraneterr, ñeñthpa' ateth oterraneterr: —Ñerra'm eseshas echene' sa'tarwasañer, ñato' ñapa' ellapene'thcha' llampoe' sechamoelleñ amapa' ñato' ellapene'thcha' kowampene' sayaraxhno ellerronethña allempoch werra po'tarwasothpa' sañapa' ama't poesheñarrothesapa' amach sotapoereña señañra: “The'pa' o'ch pebe'thoswerr o'ch yerrallme'chnen parro.”
42017008	Elloña ñeñthapa' o'chxho' alla sotapoererr: “The'ñapa' o'ch peptare'twerren ñeñthcha' nerra'nen, allothñapa' o'ch pha'kowenetwerr peshtam atthoch e'ñe kowen pesherbha'werren xhophcha'ña napwerre' nerrar ñeñthcha' nerra'nen. O'chña nerrwanen napa' allempoñapa' xhophcha'ña rrallme'chnets phamha.”
42017009	Ama'tña sapa' atethka'ye sepena. Ñamha sa'tarwasañer ñerra'm esempoch e'nwan ora po'tarwas ñeñth seyecheña, sañapa' ama't poesheñarrothesapa' amach sotereña: “Parasyos o' pe'nwon netarwas.” Ama't ama atarr sokshateñe ñeñthpa' e'ñe pokte' ñokop tharro'mar ñapa' allpona o' e'nwa ñeñth allpon seyecheña.
42017010	Sapa'xho'ña Yompor pa'tarwasañer sepene'. Ñamha ama't allempoch setsotwen ora allowen ñeñth ateth otenes Yompor attherepa'chña sentena ama atarr atonaye' sesherbeno. Aña setsoten ñeñth e'ñe poktetsa allowen añekop ñeñth pa'tarwasañer pen Yompor.
42017011	Allempo sechena Jesús Jerusaléño arr oñem allowa temoena Samaria epoet Galilea.
42017012	Allempoñapa' xhap patherr anetso. Allñapa' waxha'toña xharrasheña ñeñth osyen poetsarñats ñeñth otenet lepra. Ñeñthña aptsarñathexhno a'yotha thomxha'tyesoset.
42017013	Ñetñapa' allothña rranare'tyesosetpa' ateth ochet Jesús: —Maestro Jesúsocha' pemoeraye'chosya yamha.
42017014	Jesúsñapa' allentha kowosanetpa' ateth otosanet: —The'pa' o'ch awes o'ch segatyena' sañeña judionesha' po'kornanesharesho atthoch ñetpa' o'ch eñotaset the'pa' o' sokrrerra. Ateth otanet Jesús, ñetña awanmatsetpa' e'ñe allorokma akrra'yeswerrochet.
42017015	Poesheñarrña allempo eñota o' korrerrapa' alla poetallerrapa' o' alla awerr Jesúseshoneth atarr nanak poksheñesha' aye'choxhtatnerran Yompor.
42017016	E'ñe poeparasyoso'teñesha' rromosa Jesús pa'rrphoth. Ñewa, ñeñth ateth phatsapa' ñeñthpa' ñeñthña samario'marnesha'.
42017017	Allempoña Jesúspa' ateth otan acheñenesha' ñeñth allo'tsa'yen: —Ama't xharrasheña ñeñth o' na'krratyeswa the'. ¿Po'potantañña eskonsheñapa'? Ñetñapa' ama es yerpa'pesnomayeña atthoch aye'choxhtatoñet Yompor.
42017018	E'ñe poesheñarraña ñeñth poerrerrtsa atthoch atarr aye'choxhtatan Yompor ama't ñapa' ama judioneshayaye.
42017019	Allempoña Jesúspa' ateth otan ñeñth a'krraterr: —The'ñapa' o'ch petanterra, e'ñech kowen peserr tharro'mar phapa' e'ñe peyemteñothen na o' phokrrerra.
42017020	Parrochña fariseonesha'pa' a'phtho'chet Jesús: —¿Esempo'tcha' orrterraña Yompor po'kowenña allempoch atarr amhcha'tarethterra ña? Jesúsñapa' ateth otanet: —Yompor po'kowenña attho ayochreshathtena ñapa' ñeñthpa' ama attheyaye ñerra'mrrathe' ñeñth es yentyen yeklloyoth.
42017021	Ñeñtho'marña amach errothenoth oteto: “Arrka'yeña amhcha'tarethtenaña Yompor”, amapa' “Tharroka'yeña amhcha'tarethtenaña Yompor.” Tharro'mar Yompor po'kowenña ñeñth attho ayochreshathtena ñapa' ñeñthpa' o'ka'ye mothetnoma orrtatsa e'ñe sesho ama't seyoxhro.
42017022	Elloña ñapa' ateth oterranerr poeyochresha': —Xherrcha' esempowañen allempoch atarr se'nerren atarrcha' semnerren Ñeñthen Acheñetostse'th o'ch norrterrnasa ama't e'ñe pamtharra. Tharraña ama't e'ñe allempa amach senterrno.
42017023	Saña allempopa' atethcha' otasetañ: “The'pa' o' orrterraña Cristo allo'tsenka'ye”, amapa' “Tharro'tsenka'yeña Cristo.” Sañapa' amach setatstoña all, amach sokthatscheña ñeñth sets all.
42017024	Tharro'mar ñerra'm esempo xherr allempoch nowerra na Ñeñthen Acheñetosets e'ñe allowen acheñenesha'pa' e'ñech entwapoerrnet tharro'mar allempopa' atethcha' perra ñerra'mrrathe' meratste', o'ch meratsta womenkpa' e'ñech a'poetareswan ora enet errapharen.
42017025	Ñewa, na the' ñeñth ateth anareth nokop ñanompa' atarrcha' na'moeroxhtatarethta, ama't namo'tsesha' ñeñth korretsa the'pa' amach eseshaye' nagënaye.
42017026	Tharraña allempoch nowerra po'pocheño na Ñeñthen Acheñetosets, allempopa' e'ñech ateth perret e'ñe ateth pete'th awath allempo korre'th Noé.
42017027	Allempopa' ama es poexha'yeneto aña e'ñe kothape'chete'th attho atarr pa'namen moenenet ñeñthcha' rra'yenet, orrare'tyesete'th, sena'tanatyena yakmaneshaxhno, koyaneshaxhnopa'xho'ña apanatyesete'th ñeñth yoranatyesawete'th. Ñetñapa' ñeñtha e'ñe kowen entete'th. Attheñapa' xhap allempo be'thosos Noé po'warkopawo. Allempoñapa' wata, chopha oñ errakmañen, e'ñe a'kllatwan allowen acheñenesha' errapharen.
42017028	Atthekma perreterr allempo korre'th Lot, aña e'ñe kothape'chyerreterr shonte' rrallme'chyesete'th ñamha shonte' orrare'tyesete'th, atarr es rañtha'yesete'th, ñamha pomatsre'tyesete'th. Shonte' esokmañen ñeñth pa'namen nare'tyesete'th, thomatyesete'th ñamha shonte' pokollaxhno. Ñetñapa' e'ñe ñeñtha kowen entete'th.
42017029	Attheñapa' xhap allempo xha'nom Lot ñeñth anetsroth. E'ñe ñeñthe yethrokma allempo xha'nom Lot alloth, Yomporña poe'ntañoth a'shoranet tso' ñeñth shemashrepñeñeno' worten, ñeñthña e'ñe a'kllatwerraweterr allempo.
42017030	Atthekmach perreterr allempoch norretwerra na Ñeñthen Acheñetosets.
42017031	‘Tharraña allempoch norrterra na sapa' arepa'chña aña sokthape'cheno ñeñth patso'marekpa, ateth ñerra'mrrathe' poesheñarr ñato' a'yothe'tsenach pa'paklloth arepa'chña be'thosatsterro ama't e'ñe mamesha pa'pakllo atthoch yoratsre'tnoma. Amapa' ñerra'm poesheñarr pa'mro'tsenpa' arepa'chña onatsterro.
42017032	Seyerpoepa'chña ateth pha awath Lot poethapor ñeñth atarr morrentnomaya ñeñth patso'marekpa.
42017033	Ñamha ñerra'm esesha' e'ñe aña e'nenet o'ch korrena atomat atthoch e'ñe koshenet arr patsro, ñetñapa' a'chenkaterretcha' ñañeñeta. Tharraña ñerra'm esesha' e'ñe pokte' entene' o'ch es sewanmoet ñeñth ateth moenenet ñeñth e'ñe ñokpoeta arr patsro ñeñthña acheñerpa' korretsach poksheñeshokmañen e'ñe thayotheñ errponañowen.
42017034	‘Po'ñoxhka'ye o'ch notas atethcha'ka'ye perra allempoch nowerra, poesheña'tetspa' anmarethterretcha'; ama't ñeñth e'ñe pamo'ts pene', ñeñthñapa' allach asa'nmarethterra. Ateth ñerra'm tsapo all manrrenet epsheño'maret, poesheñarrpa' anmarethterrach, po'psheñeññapa' allach asa'nmarethterra.
42017035	Amapa' ñato' allempopa' allo'tsencha' epsheña koyanesha' ñeñth parro poetse'tets mapyo ñeñthpa'xho'ña poesheñarrpa' anmarethterrach ñamha po'psheñeññapa' allach asa'nmarethterra.
42017036	Amapa' ñato' allempopa' allo'tsencha' ñamha epsheña ñeñth e'ñe parro tarwasenet pa'mro. Poesheñarrñapa' anmarethterrach, po'psheñeññapa' allach asa'nmarethterra.
42017037	Allempoña poeyochresha'pa' a'phtho'chet, ateth ochet: —Partseshacha' ñeñthpa' ¿erra'tcha'ña ateth perra? Jesúsñapa' ateth otanet toma'nteñtso: —Ñerra'm erro'tsencha' ñeñth rromoe'pa' allcha'ña shontaña tse'm.
42018001	Allempoña Jesúspa' alla serrpare'taterraneterr toma'nteñtso atthoch eñochet ñeñth poktetsa yokop xhokmach yema'yochena amach yemoenme'chatsche ma'yochatsa.
42018002	Ñeñtho'marña allempopa' ateth otanet: —Patherr anetso allo'tsen poesheñarr juez ñeñth po'tarwas pene' o'ch e'ñe kowen a'poktatan ñoñets acheñeneshakop ñerra'm esempo e'moñe'tannenet. Tharraña ñeñthña juezpa' atarr atsrre'mñath. Ama't Yomporpa' ama amhcha'na'tpawoye' enteñe ama't e'ñe mamesha. Acheñenesha'pa'xho'ña ama't poesheñarrapa' ama akwa'penaye' entenaneto.
42018003	Ñeñthña anetsropa' all yexhena ñamha poesheñarr rrethorrnanesha'. Ñañapa' eñall po'psheñeñ ñeñth e'moñe'tene', xhokmach erroth peññañ ñeñth ama pokteyaye. Rrethorrnanesha'ñapa' xhokmach sene'th juezesho. Allcha' xhokma ateth otare'tenan juez: “The'pa' nemneñ o'ch e'ñe kowen peyenpa'n atthoch pha'poktaton kowen ñoñets añekop ñeñth ne'moñe'tene'.”
42018004	Juezñapa' ama't allponmat ama moeno o'ch yenpoe'. Tharraña rrethorrnanesha' ñapa' xhokmach sen juezesho enamare'tene' atthoch a'poktatoñ ñoñets añekop ñeñth e'moñe'tene'. Attheñapa' xhap allempo kothape'ch juezpa' ateth ot: “Napa' po'ñoxh ama't Parets ama nemhcha'teñe; acheñenesha'pa'xho'ña ama't mameshapa' ama akwa'penaye' nentenaneto.
42018005	Tharraña añ rrethorrnanesharpa' atarr atsrre'moxhtana'tenen, epaye' wapame'tennana, o'ka'ye atarr a'mñechatna. Ñeñtho'marña the'pa' o'ch neyenpoe' allochñapa' amach alla werrnane'the.”
42018006	Allempoña Jesúspa' ateth oterrerr: —Ama't se'moeñeña ñeñth ateth oten juez ñeñth atarr atsrre'mñath. The'pa' oten awo'ch a'poktatan rrethorrnaneshakop ama't ñapa' ñeñth acheñer ñeñth atarr atsrre'mñath.
42018007	-
42018008	Ñeñtho'marña the'pa' o'ch noterrserr: Yomporpa' elloña nanakcha' kowen a'poktatonay ñeñthey o' akrerrey ya ñeñtheycha' e'ñe poechemer pen ñerra'm yapa' xhokmach yexhore'teñ ama't yetho ama't ñamha tsapo. Napa' po'ñoxh o'ch notas, Yomporñapa' amach atomato, xhoch ye'mhñote'; ñapa' e'ñechka'ye allorokma e'mhñotey o'ch e'ñe kowen a'poktatonay ñeñth yokop. Tharraña the'pa' o'ch notas, ñerra'm esempoch newerra Ñeñthen Acheñetosets, errponsheñathe'ña nentwerrña arr patsro ñeñth e'ñe kowen name'ñenaya.
42018009	Po'pocheñoña Jesúspa' ateth serrpare'tatan allpon acheñenesha' ñeñth e'ñe ñeta yemtetset tharro'mar ñetpa' e'ñe kowen entyenet e'ñe ñañeñeta. Ñetñapa' ama't mameshapa' ama kowenaye' enteñetoña po'potantañ acheñenesha'. Ñeñtho'marña Jesúspa' alla toma'ntatanet, ñeñthpa' ateth otanet:
42018010	—Eñall epsheña acheñ ñeñth sets Parets pa'pakllo allcha' ma'yochoset. Poesheñarr ñeñthpa' fariseo ñeñth e'ñe ñañeña kowen entetsa; po'psheñeññapa' ñeñth poeshkëñothe'na cobra'yenan acheñenesha' kelle ñeñth gobiernokop.
42018011	Ñeñthña fariseopa' thomos all ma'yochosañ, ñeñthpa' ateth otos: “Nompore, napa' o'ch neparasyoso'toseph tharro'mar napa' atarr kowen acheñren, napa' ama attheyayno Nompore ñerra'm po'potantañ acheñenesha'. Ñetpa' atarr es poerratamphsanna'tyenet, ama pokteye' es phanna'tyeneto, atarrcha' cheta'yeñet koyaneshaxhno ñeñth ama poethaporeyaye. Napa' ama attheye', Nompore, nepeno. Napa' ama neshkare'teno ateth pena añ acheñer ñeñth poeshkëñothe'na cobra'yene' acheñenesha' kelle gobiernokop.
42018012	Napa' pathe'tets semanapa' epochcha' nethore'tena, Nompore, phokop, ñamha ama't ora ñeñth allpon nagën xhokma napoeneph allpon poktetsa phokop ama't nediezmo, Nompore.” Allowa wañ ateth ma'yochena fariseo.
42018013	Po'psheñeñña ñeñth cobrets kelle ñañapa' alla thomos a'yoth. Ñapa' eñotena atarr ochñath ñeñtho'marña ñapa' ama kowoso enoneth Yomporeshoneth. Ña poellkëñothpa' nosan pot poesomapo. Ña poema'yocheñoth ateth otos: “Nompore, the'pa' o'ch pemorrenterrna atthoch e'ñe pephretna'werrnan allowen no'chñar tharro'mar napa' atarrka'ye ochñathen.”
42018014	Jesúsñapa' ateth oterraneterr: —Napa' o'ch notas, ñeñthña ateth a'methene' po'chñar ñeñthña acheñerpa' e'ñe pokte' enteñ Yompor. Ñeñtho'marña allempo ma'yochwapa' o' awerr pa'pakllo e'ñe kowen aphretna'warethterra po'chñar. Po'psheñeñña fariseo ñeñth ama a'methosaye po'chñar, Yomporñapa' arepa'tcha' pokteye' eñche. Tharro'mar allowen ñeñth e'ñe kowen entetsa e'ñe pommo'cheñoth ñeñthña tsapathonethpa' amach esoshe'maye' entereto. Tharraña allowen ñeñth ama esoshe'maye' entetso the', ñeñthña tsapathonethpa' atarrcha' kowen enteret.
42018015	Ñamha allempopa' shonte' waxha'tachet cheshathollesha' Jesúsesho. Ñetpa' añekopña waxha'tachet o'ch a'phlla'yesapanet Jesús atthoch bensare'tamphsapanet. Jesúsña poeyochresha' allempo entapan ñeñth waxha'tate' cheshaneshaxhno, ñetñapa' ama pokteye' eñcheto o'ch anmoset cheshathollesha' Jesúsesho ñeñtho'marña ama amnatarethtapoeto.
42018016	Tharraña Jesúsñapa' allentha xhore'tapanet, ateth otapanet: —Pokte'ñaxho' semnachñaka'yeña cheshanesha' onosetepa' e'ñe nesho. Amachka'ye xha sepatare'tatstapaneto tharro'mar allowen ñeñth atarr neyemtenaya na e'ñe atthet ñerra'mrrathe' cheshatholl, ñetcha' o'patenetña Yompor po'kowenña ñeñth attho ayochreshathtena ña poe'ntañoth.
42018017	Po'ñoxhpa' o'ch notas, ñerra'm esesha' ama e'ñeye' poeyemteñotheye' agëññañeto Yompor po'kowenña amach ateth perreto ñerra'm cheshatholl e'ñech yemtenana ñeñth kowampene', ñetñapa' amach poeyochreshaye' perraneto Yompor attho atarr ayochreshathtena ña.
42018018	Po'pocheñoña poesheñarr ñeñth atarr amhcha'tarethtetsa a'phtho'tosan Jesús, ateth otos: —Maestro, phapa' atarr kowen acheñreph, the'pa' o'ch photapoen ¿errothena'tcha' nephaña na e'ñe kowen atthochña napa' korretsanach e'ñe thayotheñ ama't errponañowen?
42018019	Jesúsñapa' ateth otaph: —Eso'mare't photenenña napa' atarro' kowen acheñren. Arr arromñathenesha' ama't e'ñe poesheñarrapa' ama eñalleña ñeñth e'ñe kowen acheñer. Ñapthaña Yompor ñeñth e'ñe po'ñoxh kowen.
42018020	Phapa' e'ñe peñotwen Yompor po'ñoñ all oteney ñeñthcha' ateth yepena e'ñe kowen; ñeñthpa' ateth oteney: “Amach yechtapretyesatsto thaporets; amach yemtsanna'tatsto; amach yetyesatsto; amach yetoma'tamphsatsche yamo'ts e'ñe attha; ñamha yemorrenteñothpa' yemhcha'na'chcha' yompor ñamha yachor.”
42018021	Ñeñthña a'phtho'tene'pa' ateth otererr: —Napa' e'ñeka'ye cheshotheñ ora añexhnopa' e'ñeka'ye netsotweñ.
42018022	O'ña ateth otwa Jesúsñapa' alla otererr: —Eñallmeñka'ye patherr ñeñth pepalltena ñeñth ama attheye' pepena'. The'pa' añcha'ña ateth pepha o'ch e'ñe pepomwerr ora allpon ñeñth pechyen o'ch phapa'yera' wokchañneshaxhno ñeñth atarr es pallta'yetsa atthochña phapa' pecherrcha' ñeñth atarr nanak sherbets Yompor poe'ntaño. Allempochña pewerrapa' o'ch phoktherren atthoch e'ñe neyochresha' neperreph e'ñe poktakma.
42018023	O'ña e'mwan ñeñth ateth och Jesúspa' ñañapa' xha atarr lleka tharro'mar ñapa' atarr ekhllayoreth, shonte' pa'namen echyen.
42018024	Jesúsña eñch ñeñth ateth atarr llekapa' ñañapa' poellkapreteñothpa' ateth ot: —Ñeñth atarr ekhllayorethpa' atarr nanak echarr atthoch agapoñet Yompor po'kowenña ñeñth attho ayochreshathtena ña.
42018025	Ñewa, ñeñthpa' atethcha' netma'ntacha. Po'ñoxh yapa' yeñoteñ berr añekmoen allpon ñerra'm wakësh atarrka'ye thorrapo' o'ch esho'tosa añethollponathollo ateth ñerra'mrrathe' akosh poetathollo. Ñeñthpa' atethka'ye penaña acheñ ñeñth ekhllayoreth ello atarr thorrapo' o'ch agapan ñamha Yompor po'kowenña ñeñth attho ayochreshathtena ña (tharro'mar ñetpa' ama moeneñeto o'ch sewanmoet ñeñth atarr morrentenet ñet atthoch poeyochresha' perranetañ Yompor).
42018026	Ñeñthña e'moene' ateth oten Jesús ñetñapa' ateth ochet: —Tharraña ñerra'm ateththe'pa' amathe' esesha' a'keshphatarethterrtso ama't poesheñarra tharro'mar yapa' yeñoteñka'ye wakëshpa' amaka'ye esho'tenoña aksheketo.
42018027	Jesúsñapa' ateth oterraneterr: —Sa arromñatheneshaspa' amach es errothenaye' apen senteno. Tharraña Yomporpa' ama eñalle ñokop ñeñth atarr thorrapo' enten.
42018028	Pedroñapa' ateth och: —Partseshacha' po'ñoxh yapa' o' e'ñe yeswanom ora allowen ama't yepakllowen atthoch e'ñe yoktherreph.
42018029	Jesúsñapa' alla oterraneterr: —Po'ñoxhpa' o'ch notas, allowen erra'tsencha' acheñer ñeñthcha' e'ñe sewanmoe' allowen ama't pa'pakllowen, ñato' poethapor, pa'mo'nasheñnesha' ñato' pompor, pachor, ñato' ama't ñamha poechemeresha' atthoch e'ñe kowen sherbhaterrñañet Yompor po'kowenña attho ayochreshathtena ña,
42018030	ama't erra'tsencha' ñeñthcha' sowanmoe' allowen, elloña ñetpa' o'ch alla agërret shonte' esokmañen ñeñth atarr kowen ama't the' allempo e'ñe korrenet, elloña tsapathonethñapa' o'ch agërret ñeñth alloch ñetpa' korretsetach beñekpoen.
42018031	Ñeñth poeyochresha' ñeñth xharra' poechena epsheña, Jesúsñapa' awanmanet elloneth, allñapa' ateth otosanet: —The' po'ñoxhpa' o'ch aweney Jerusaléño. All ora allpon kellka'yesone'th ñeñth a'mhta'yesaye'th Yompor po'ñoñ awath ñeñthcha' ateth na'pharethterra na Ñeñthencha' Acheñetosets, the'ñapa' o'ch e'ñe etsotwerra ñeñth ateth anareth nokop.
42018032	Tharro'mar the'pa' pomoerrnetcha' po'poñ acheñesho ñeñth ama judioneshayaye. Allowen acheñenesha'pa' o'ch achmhare'terrnet, o'ch atserrphatse'terrnet, poe'moñe'teñothetanpa' o'ch a'koshare'terrnet.
42018033	O'ch nashtarethterra, atthothcha'ña moetserrnet. Tharraña poma'pamtañoñapa' o'ch alla netanterra.
42018034	Ama't ateth otwanet, ñetñapa' ama eseshaye' eñotaye ñeñth ateth serrpare'tatanet. Ama't poesheñarrothetapa' ama't mameshapa' ama xhapanetoña poeyoxhreto ñeñth ateth otenanet.
42018035	All oñenet o'ña xhapmochet anetso Jericópa' allña e'ñe thoñetophñopa' all anen poesheñarr aporo'yeth ñeñth xhokma enamoets kelle.
42018036	Ñeñthña aporo'yethpa' o' e'mapan shonte' acheñenesha' ñeñth metaxhets all thoño, ñañapa' allentha a'phtho'tanet: —¿Eso'mare't shonte' metaxhenña acheñenesha'?
42018037	Ñetñapa' ateth ochet: —Añka'ye wetsa Jesús ñeñth nazareto'marnesha'.
42018038	Ñañapa' allentha rrana womenkpa' ateth otapan Jesús: —Pemoeraye'chnomna, Jesúsocha', namha. Phapa' ñeñtheph Davidna'tareph.
42018039	Acheñenesha' ñeñth otaxhetsa ñetñapa' xha moene' che'ptare'tnomet, ateth otoset: —O'wa pemma. Aporo'yethñapa' elloña alla rranerrerr ateth oterranerr Jesús: —Ñeñtheph Davidna'tareph, pemoeraye'chnomnañaka'ye.
42018040	Allempoña Jesús alla thomos otosan acheñenesha': —Sanmon arr nesho. O' wapapa' Jesúsñapa' ateth otaph:
42018041	—¿Eso'tña penmen ñeñthcha' ateth nephoseph? Ñañapa' ateth och: —Añka'ye, Ayochreshathe, nemnen o'ch pekwatnomoen atthoch o'ch kowen nenterrapa.
42018042	Jesúsñapa' alla otererr: —Pekwerrepa'ch, tharro'mar attho atarr peyemtapna na ñeñthka'yeña o' e'ñe a'krraterreph.
42018043	E'ñepa'tcha' allorokma e'ñe kowen enterra. E'ñe kowerrtsapa' xha kotha'nmoe' ñamha Jesús, allentha atarr aye'choxhtatnoman Yompor all kotha'nenan Jesús. Attho' enteñ allowen acheñenesha' ñetpa'xho'ña e'ñe kowen aye'choxhtatneññañet Yompor.
42019001	Allempoña Jesúspa' xhap all anetso Jericó, all oñmos anetso'mar.
42019002	Allñapa' allo'tsen poesheñarr yakma ñeñth sochetsa Zaqueo ñeñth pa'mhcha'tarether peñ allowen ñeñth cobra'yene' acheñenesha' kelle gobiernokop. Ñañapa' atarr ekhllayoreth.
42019003	Zaqueoñapa' atarr moeneñ o'ch entapan ñeñth otenet Jesús. Ñewa, ñapa' amach errothenoth entapano Jesús tharro'mar shonte' acheñ ñeñth emchorra'nenaya all oñen ñamha Zaqueopa' allponmetholla.
42019004	Ñeñtho'marña ñapa' mata allenethcha' oñem, a'tapos tsacho ñeñth pa'so'cheñ sicómo'rech allothcha' entapan Jesús tharro'mar allcha' oñem.
42019005	Allempoña xhap Jesús e'ñe ñesho, kowostsa enonethpa' alla entos, ñañapa' ateth otos: —Zaqueo, peswerra thekma. The' napa' e'ñe poktennana o'ch nexhap pepakllo.
42019006	Ñañapa' allentha sowerra thekma e'ñe poksheñesha' agapaph.
42019007	Allempoña acheñenesha' ateth eñchet, ñetñapa' ama't mameshapa' ama pokteye' es entaye. Ñetpa' ateth otanna'tyeset: —Eso'marcha'ka'yeña be'thososña Jesús allcha' mos añ acheñer pa'pakllo ñeñth atarr nanak ochñath.
42019008	Zaqueoñapa' allentha thomwerrpa' ateth otapan Partsesha': —The'pa' o'ch pe'mhñotosen, Ayochreshathe. Ñeñth ora allpon nechyen, the'ñapa' o'ch napa'yer poeshmet wokchañneshaxhno. Po'ñoxh allempo es neprratampesyese'th poesheña'tetspa' the'ñapa' pa'tatsoche'tatscha' napoerranet.
42019009	Jesúsñapa' ateth otos: —The'ñapa' o' xhapanet allowenakop ñeñth yexhetsa añ pokollro alloch a'keshphatarethterret. Ama't ñapa'xho'ña Abrahamka'ye po'mhreneñ.
42019010	Na Ñeñthen Acheñetosets ñeñtho'marña nowapa añe patsro o'ch ne'nyesos acheñenesha' ñeñth chenkëtsa ñeñthcha'ña na'keshphatyesos.
42019011	Acheñenesha' o' e'mhñotenet shonte' ñeñth ateth serrpare'tatanet Jesús ñeñth ateth pena Yompor po'kowenña, ñamha Jesúspa' o' xhapmoch Jerusaléño. Ñeñtho'marña ñetñapa' xha otenapoetañ allempokmach etsota allempopa' ñach amhcha'tarethtatsa Yomporeshoth arr patsro. Ñeñtho'marña elloña ñapa' toma'ntatanet po'poñ.
42019012	Ñeñthpa' ateth otanet: —Eñall poesheñarr acheñ ñeñth e'ñe kowen amhcha'na'tpo' entyen allowen acheñenesha' ama't e'ñe pamo'tseshowen. Ñeñthña acheñerpa' arr sechena bhaxhayo po'poñ anetso allothcha' apet llesens atthoch esempoch werrapa' o'ch amhcha'tarethetwerra all pa'nyo.
42019013	Allempo ama sena'pa' agotatnoman xharrasheña pa'tarwasañer ñeñthcha' apa'yesnom allponeshapa'tets kelle e'ñe poesheña'ttsokmoet. Allempo apa'yesnomanetpa' ateth otyesnomanet: “Añ kellepa' o'ch setarwasach nokop. Esempoch newerrapa' allempochña e'ñe neñotwerrnas e'ñe poesheña'ttsos errponthe' kelle segana'yesa ñeñth nokop.”
42019014	Tharraña patantarr acheñenesha' ñeñth pa'nyo'marnesha', ñetñapa' atarr e'moñe'teñet. Ñeñtho'mar allempo ta ñeñth anetsro, ñetñapa' moeñet allponsheña ñeñthcha' eñososets all sen o'ch oteñeta' allo'marnesha': “Yapa' ama yemno o'ch sene' añ acheñer o'ch amhcha'tarethta yokop.”
42019015	Tharraña ama't ateth petañ ñokopñapa' xhokmach apet llesens atthoch werra o'ch amhcha'tarethetwerra all pa'nyo pamo'tseshakop. Allempoña xherrpa' agotatwerran pa'tarwasañrenesha' ñeñth apa'yesnom kelle awaña. Ñapa' añekopña agotatyeswerranet o'ch eñotwerranet errponthe' kelle ganatyesñañet po'khllayor e'ñe poesheña'ttset.
42019016	Atthoña apxha'werranet ñeshopa' ñeñth ñanom wapatsapa' ateth otos: “Ayochreshathe, ñeñth allpon phapa'nmoen awaña kelle, nañapa' ello neganaterrnaperr pekhllayor xharroch.”
42019017	Pamo'mte'ñapa' ateth otwer: “E'ñe pokte', phapa' atarr kowen pesherbenen. Ama't allponatholla napa'nmaph awaña, phañapa' atarr kowen pesherbhaton. Ñeñtho'marña the'pa' o'ch nenwerreph xharrakop anets allcha' pa'mhcha'tarethterra pha.”
42019018	Allempoñapa' o' wapa ñamha po'psheñeñ pa'tarwasañerpa' ñapa'xho'ña ateth otos: “Ayochreshathe, na ñeñth allpon phapa'nmoen awaña kelle, nañapa' ello neganaterrnaperr pekhllayor anmaroch.”
42019019	Pamo'mte'ñapa' ateth otwer: “E'ñe pokte', the'pa' o'ch nenwerreph phamha amnarekop anets allcha' pha'mhcha'tarethterra phamha.”
42019020	Allempoñapa' wapa po'psheñeñ pa'tarwasañer, ñapa'xho'ña ateth otos: “Ayochreshathe, arrpa' ñeñtha allponara ñeñth e'ñe allpona phapa'nmoen awaña kelle. Napa' alla nañño'tennaph e'ñe kowen nepennaph pañello.
42019021	Napa' xha nemhcha'teneph tharro'mar neñoteneph phapa' amaka'ye matsrre'mñape. Phapa' xhokmaka'ye peprratampesyen ama't ñeñthpa' ama phoyaye, ñamha xhokmaka'ye pethotatyenña ñeñth ama phaye' nare'tatyenaye.”
42019022	Pamo'mte'ñapa' ateth otwer: “Phaña po'ñoxhpa' amaka'ye kowenaye' pesherbenno ama't e'ñe mamesha. E'ñe ateth photenen napa' atarro' atsrre'mñathen the'ñapa' po'ñoxh atethcha'ka'ye natsrre'moxhtana'twerrephcha'. Ñerra'm po'ñoxh peñotennoñ napa' atarr atsrre'mñatheneñ, ñerra'm po'ñoxh xhokma neprratampesyeneñ ñeñth ama noyaye, ñamha napa' ñerra'm po'ñoxh xhokma nethotatyeneñ ñeñth ama naye' nare'tatyenaye,
42019023	ñerra'm po'ñoxh ateth pentennoñpa', eso'marwañaka'yeña ama bancoye' penennanoña nekhllayor allochñapa' the'ña o' newerrapa' nagapoerreñcha' nekhllayor allo atontateñet.”
42019024	Allempoña pamo'mte'pa' ateth otan ñeñth thomxha'tyets all: “The'pa' o'ch seprratampeswer kelle, o'ch sapoer ñeñth ganatene' xharroch nekhllayor.”
42019025	Ñetñapa' ateth ochet: “Ayochreshathe, ñapa' echenanka'yeña shonte' kelle ñeñth ganena xharroch.”
42019026	Pamo'mte'ñapa' ateth oterraneterr: “Tharraña ama't attheñpa' the'pa' o'ch notas, ñeñth es echets shonte' e'ñe poesherbhateñothet pamo'mte' ñetña ellonethpa' o'ch alla aparethterret po'poñ aton. Tharraña ñeñth ama es echetsopa' ama't allponatholla ñeñth echyenetañ aprratamphsarethterretcha'.
42019027	Ñamha the'pa' añña ñeñth ne'moñe'tene' ñeñth ama moenenaye o'ch na'mhcha'tarethta ñokpoet, the'ña sapa' o'ch sewapatanet atthoch semtsanatosanet e'ñe arr nesho.”
42019028	Allempoñapa' awerrerr Jesús Jerusaléñoneth.
42019029	Xhapmochet aspentho ñeñth pa'so'cheñ Olivopen allo'tsen anets ñeñth Betfagé ñamha Betania. O' xhapmochet all Jesúsñapa'
42019030	ateth otosan epsheña poeyochresha': —Sapa' o'ch sota o'ch sexhap a'yentheye' e'ñe allara anetso. O'ch sexhap allpa' allcha' sentos ashen rre'ptor all wankëñet; ñeñthpa' ama't poesheñarra acheñ ama monteña'. Ñeñthña ashenpa' o'ch sepyamphsospa' o'ch sanerrnan arr.
42019031	Ñerra'm esesha'ch sotapoe': “¿Eso'mare't sepyampeñña ashen?” sañapa' atethcha' sotosanet: “Yepartsesharka'ye moenene'ña añ ashen.”
42019032	Allempoña ñeñth moeñapa' ñetñapa' awanmoet all anetso. Allñapa' atethxho' entoset e'ñe ateth otanet Jesús, allo'tsenka'ye ashen rre'ptor all wankëñet.
42019033	Allempo poeyamphsosetpa' pamo'mte'ñapa' ateth otapanet: —¿Eso'mare'tcha'ña sepyamphsosnayña yashanor?
42019034	Ñetñapa' ateth otosñañetña ashen pamo'mte': —Yepartsesharka'ye moenene'ña añ ashen.
42019035	Allempoñapa' anerretña ashen Jesúsesho. Nowerret pa'shtam ashnache'ñopa' montatweret Jesús.
42019036	Allempo monta'nma Jesús alleneth sen, acheñenesha'ñapa' thothma'tyesoñet pa'shtam thoño allcha' oñem.
42019037	Attheñapa' o' xhapmochet Jerusaléño. Allempo a'nososet Olivophnoth shonte' acheñenesha' ñeñth ame'ñenaya Jesúspa' ñetñapa' allotheñ e'ñe kosha'rrtoset. E'ñe poksheñesha' awanenet, pano'tatse'teñesha' aye'choxhtatneññañet Yompor, tharro'mar atarr kowen entnenet attho Jesúspa' atarr orrtatenanet Pompor po'partsoña.
42019038	Ñetñapa' ateth otyesnenet: —¡Aye'choxhtaterrapo'ch Amhcha'tareth Jesús ñeñth llesensen Yompor! ¡Kosherretepa'ch ama't ñeñth poe'ntaño'tsen! ¡Aye'choxhtaterrapo'ch ñamha Yompor Parets ñeñth poe'ntaño'tsen!
42019039	Fariseonesha'ña poesheña'tets ñeñth allo'tsa'yen ñeñth ama ame'ñenaye Jesús, ñetñapa' ateth otapet Jesús: —Maestro, peche'ptare'taye'chyesnomhñaka'yeña peyochreshaxhno atthoch amach allo'na attha axhotatsetnenpeto.
42019040	Tharraña Jesúsñapa' ateth otosanet: —Napa' o'ch notas, ama'tcha' ateth notatstanetañpa' moema'rrtetañcha', mapyexhnoñapa' poerranare'teñothetpa' naxhotenayach.
42019041	Allempo o' e'ñe xhapmochet attho entosan anets Jerusaléñ, Jesúsñapa' atarr ya'na'tosan jerusaléño'marnesha'.
42019042	Allpa' ateth eñorosa ñokpoet: —Atarr nemneñeñ ama't e'ñe thayekma po'ñoxh sapa'xho'ña o'the' señotereñ errothencha' seperra atthoch Yomporpa' o'ch a'keshphaterrsoñ e'ñech soksheñesha' sokrrerrañ. Tharraña saña theme'ttsen ñeñthñapa' ama't mameshapa' ama xhennaso seyoxhro.
42019043	Tharro'mar napa' o'ch notas, po'ñoxh o'ch xhap allempoch ñeñth se'moñe'tene'pa' konxha'tamperrnasetcha' sa'netser atthoch e'ñe rroxhtamperrset allemhatheñ sathephothpa' waxha'tonasetcha', atthoch amach erreneth seyeterro ama't e'ñe poesheñarrothesa.
42019044	A'mata'twerrnasetcha' ora allowen sa'netser atthoch sepaklle'nachña e'ñe sa'tpetse'twerre' allowenes ama't sakñetharetholleshowen. Allo sorraten sepakëll ama't pathrra mapoe'pa' amach a'poerro, tharro'mar sapa' ama semno o'ch sagërrñañ Yompor poemoereña allempo moeneñeñ o'ch yenpoerrsoñ samha.
42019045	Allempo xhap Jerusaléño Jesúsñapa' awos Parets pa'pakllo. Be'thosospa' allothñapa' xha'nmaxha'tatwosan ñeñth pomatsre'tyetsa all.
42019046	Allñapa' ateth otosan ñeñth pomatsre'tyetsa: —Yompor po'ñoñ ñeñth ateth anwareth awathotheñ, allñapa' ateth oten Yompor: “Añ ñeñth nepakëll nepenpa' añekpaka'yeña sherben allekmach ma'yochennet”; tharraña sañapa' ateth sepeññañña Yompor pa'pakëll ateth ñerra'mrrathe' eñeth ñeñth e'potyetsa mapoetpono'mar.
42019047	Pathe'tets yeth Jesúspa' xhokmach sene'th Parets pa'pakllo all yexhatenanete'th Yompor po'ñoñ. Añña ñeñth pa'mhcha'tarethernesha' pen allowen judionesha' po'kornaneshar ñamha añ ñeñth atarr etsotayenayeñ ñoñets ñeñth ateth anareth ñamha po'potantañ ñeñth amhcha'tarethetyetsa all anetso, ñetñapa' Jesúsa atarr o'patyenet atthoch moetsatachet.
42019048	Tharraña ñetpa' ama erroth peto tharro'mar allowen acheñenesha'pa' atarr yemteññañet Jesús attho atarr kowen serrpare'tatenanet Yompor po'ñoñ. Ñetpa' ñeñthña atarr kowen entyenet.
42020001	Po'pocheño pamtharr Jesúsñapa' alla yexhaterranerr acheñenesha' Parets pa'pakllo. Allpa' añ serrpare'tatenanet kowen ñoñets alloch yekeshperra. Attheñapa' waxha'toña shonte' amhcha'tarethnesha' —ñeñth pa'mhcha'tarethernesha' pen allowen judionesha' po'kornaneshar ñamha allponsheña ñeñth atarr etsotayenayeñ ñoñets ñeñth ateth anareth ñamha po'potantañ ñeñth pompornesha' pha'yen allowen judionesha'.
42020002	Ñetñapa' ateth otoset Jesús: —Ñewa, yapa' añekop yewena yemneñ o'ch photey ¿errothe't apoenpetña llesens? ¿Esesha'tña phapoene'ña llesens atthoth phorrtatyenña ñeñth xhokma atthekma pepha'yena?
42020003	Jesúsñapa' ateth otapanet: —Ñewa, napa'xho'ña nemneñ o'ch na'phtho'tapas samha ama't pathrra ñoñets. Sapa'xho'ña o'ch sotosen,
42020004	awañmo'cha allempo apate'th Juanañ Yomporekop ñeñthpa' ¿esesha'tña llesense' ñato' Yompor amapa' acheñathe' apoe'ña llesens? Nemnen o'ch sotosen ñeñth ateth sokthape'chen sa.
42020005	Ñetñapa' e'ñe a'nawa otanna'tyeset: —Ta'm errothcha'ka'ye yochthe'. Ñerra'm xha yoch Yomporeshothka'ye apetña llesens, ñañapa' xhathe'ka'ye otey: “Ñewa, sañapa' eso'mare'tña ama se'mhñocheña awaña allempo serrpare'tatosan acheñenesha'.”
42020006	Elloña ñerra'm xha yoch acheñeshotha apet llesenspa' acheñenesha'ñapa' xhathe' e'moñe'tyet. Poe'moñe'teñothetaypa' xhathe' rrollapechyet tharro'mar ñetpa' e'ñe kowen eñchete'th Juanañ, xhokma otyenet ñapa' ñeñthka'yeña a'mhtose' Yompor po'ñoñ.
42020007	Ñeñtho'marña ñetpa' ateth ochet Jesús: —Ta'm yapa' amaka'yeña yeñoteñe; erroththe' wapaña Juan, erroththe' apetña ñamha llesens.
42020008	Allempoña Jesúspa' ateth oterraneterr: —Napa'xho'ña the'pa' amach notaso samha alloth aparethenña namha llesens atthoth ateth nepha'yena.
42020009	Allempoña Jesúspa' alla serrpare'taterranerr acheñenesha' toma'nteñtso. Ñeñthpa' ateth otanet: —Eñall poesheñarr acheñ ñeñthña nare'tanatatnomoe' shonte' uvach, pa'moerñapa' e'ñe ora uvachmatatwe. E'ñe allponmatatsapa' o' na'nman po'potantañ ñeñthcha' tarwasatats uvachmo ñeñthcha' koyerrawet allpon ñerra'm esempoch thoteñet. Allempoña ñapa' awo' bhaxhayo po'poñ anetso alla atomat.
42020010	Xhap allempo yen uvachllomhpa' ñañapa' moeñerran po'psheñeñ pa'tarwasañer o'ch enamoerra' uvachllomh po'psheñeñ pa'tarwasañresho ñeñth kowampene' uvachma'. Allempoña xhen allpa' enamwenan ñeñth allpon o'patena pamo'mtayet arepa'tcha'ña es apapoenayeña uvachllomh, elloña ñeñthapa' xha nalle'tapoeñet, o' alla moeño'teret e'ñe attha.
42020011	Allempoña ñeñth pamo'mte' pen uvachma'pa' o' alla moeñerranerr po'psheñeñ pa'tarwasañer. Allempo xhenerr allpa' ñapa'xho'ña xha es otnare'tapetpa' o'xho' nalle'tapet o' matateret e'ñe attha.
42020012	Allempo poma'pocheño o' alla moeñerranerr po'psheñeñ pa'tarwasañer. Ñeñthpa'xho'ña allempo xhenerr ñamha allpa' ñañapa' xha atarr atserrphatse'tapetpa' o'xho' alla matateret.
42020013	‘Allempoña ñeñth pamo'mte' penetpa' ateth ot: “The'pa' errothwachñaka'yeña nepe'the'. The'pa' o'ch nemñe ñeñth e'ñe na nechemer ñeñth atarr nemorrentena. Ñato'rraña ñeñthpa' mecha'na'tapetcha'.”
42020014	Arepa'tcha'ña ama't mameshapa' mecha'na'tapeto. Allempo entapoñet poechemerpa' ateth otanna'tyeset: “Añmapa' ñeñthka'yeña poechemer ñeñthcha' o'paterraya pompor poenaremh esempo. Ñapa'xho'ña the'pa' o'chka'ye yemtsaph allochñapa' yachka'yeña e'ñe o'paterrayaña pompor poenaremh.”
42020015	Allempoñapa' o' rromapet o' chetare'tnomet narmetsmo a'yoth, allña moetsapoñetña ñamha poechemer. Arrpa' allowa ateth toma'ntata Jesús e'ñe ñañeña. Jesúsñapa' ateth oterranerr acheñenesha': —Ñewa, the'pa' o'ch notas, ñeñth pamo'mte' pen atarwasañexhnopa' atethcha' phowerranet.
42020016	Ñerra'm esempoch werranet, pamo'mtayetpa' a'kllatwerranetcha', narmetsma'ña o'ch apoerran po'potantañ. Acheñenesha'ñapa' allempo e'moeñet Jesús ateth oten, ñetñapa' ateth ochet: —¡Ñeñthpa' arepa'chña attheye' phatsterro, Neyompor-re!
42020017	Jesúsña attha kowanetpa' ateth otanet: —Ñerra'm ama ateth poeperra'chepa' eso'mare'tña otenña Yompor po'ñoñ ñeñth anwareth awathotheñ, ñeñthpa' e'ñechka'ye po'ñoxh ateth perra. Tharro'mar ñeñthpa' ateth oten nokop, all atma'ntatarethen mapoe'. Ñeñthpa' e'ñe ateth anwareth Yompor po'ñoñ awathotheñ: Añ mapoe' ñeñth ama pokteye' entyeno ñeñth thomatyene' pokoll, ñeñthña the'pa' o' anarethterra ñeñthcha' ello atarr kowen sherberrets e'ñe ateth ñerra'm kellpach allo e'ñe kowen echarr orratenet pokoll.
42020018	Elloñapa' ateth otanet: —Allowen ñeñth epotho'tetsa añ mapyopa' atarrcha' atserrpenanet, ñamha añ mapoe'pa' ñerra'm eseshesho mata'nompa' e'ñech a'tpetse'twosanet.
42020019	Añña ñeñth atarr etsotayenayeñ ñoñets ñeñth ateth anareth ñamha ñeñth pa'mhcha'tarethernesha' pen allowen judionesha' po'kornaneshar, ñetña allempopa' o' eñochet ñetka'ye atma'ntatarethtenet, ñeñthpa' ñokpoetka'ye ateth eñorenaña Jesús. Allempoña ñetpa' atarr moeneñetañ o'ch rremoet Jesús e'ñe allorokma tharraña ama eseshaye' rromaye tharro'mar ñetpa' mecha'teñet acheñenesha'. Ñewa, acheñenesha' e'ñeka'ye kowen enteñet Jesús.
42020020	Tharraña ñetpa' aña atarr e'nenet atthoch ama't parrochapa' o'ch eñorachet ñeñth ama pokteyaye ama't ñamha gobiernokop, allochñapa' atthoch rremoet o'ch pomoeñeta' amhcha'tarethesho ñeñth nen gobierno' Romoth ñeñth amhcha'tarethtetsa allo'marekop. Attheña ñetñapa' e'ñe a'nawa moeñet allponsheña acheñ Jesúsesho ñeñth ottetsañ ñerra'mrrathe' atarr kowen acheñ, tharraña ñetpa' añekpa amñarethtet atthoch e'ñe poeshkëñoth po'ñoñothetpa' o'ch eñorachet ñeñth ama kowenayaye.
42020021	Allempoña xhapoet ñeshopa' ateth otoset: —Maestrocha', yapa' yeñoteneph ñeñth ateth peñen ñamha attho peyxhatyen Yompor pokthaphña ñeñthpa' e'ñe kowenakma. Phapa' allowen acheñ e'ñe kowen pentweñ; ama aña ñapoeth pemorrenteno ñeñth atarr amhcha'na'tpo' entyen allowen acheñenesha'.
42020022	Ñeñtho'marña the'pa' yemneñ o'ch peñotatapoey erra'tsenthe'ña e'ñe po'ñoxh kowentetsa. ¿Pokte'the' o'ch yetsa'ta impuestos añekop ñeñth amhcha'tarethtetsa Romo, ñeñth ama judioneshayaye? Ñato' amathe' pokteyaye yokop ñeñthey judioneshay o'ch yetsa'ta amhcha'tareth romo'marnesha' ñeñth ama judioneshayaye.
42020023	Jesúsñapa' eñotanet ñeñth ateth shekare'teñetañ, ñañapa' ateth otanet:
42020024	—Ñewa, segaten poetallarr kelle. Gatwetpa' ateth otanet: —Ñewa, sapa' o'ch soten, ¿esesha't sentenña ñeñth atma'ntatarethtetsa all? ¿Esesha't pa'so'cheñ ñeñth akellkarethtetsaña all? Ñetñapa' ateth ochet: —Amhcha'tarethka'ye atma'ntatarethtetsaña all ñamha ñoka'yeña pa'so'cheñ ñeñth akellkarethtetsa all.
42020025	Jesúsñapa' alla oterraneterr: —Ñeñthepñapa' añ poktetsa o'ch yaph amhcha'tareth ñeñth ño ñeñth ateth poktetsa gobiernokop; tharraña elloneth ñeñth Yomporo o'ch yaph ñamha ñeñth ateth poktetsa ñokop.
42020026	Atthoña ama't poeshkëñothet ateth otyenetpa' ama errothenoth eñoracheto ñeñth ama pokteyaye ama't ñamha gobiernokop tharro'mar allowen acheñenesha' ñeñth allo'tsa'yen e'ñe kowen enteñet ateth anapoenanet Jesús. Ñeñthña ashkañnesha'pa' attha kowanrrorteñet tharro'mar atarr kowen anapoenanet Jesús. Ñeñtho'marña ñetpa' ama errothenaye' otenaye' entereterro.
42020027	Allempoñapa' waxha'toña ñamha patantarr ñeñth saduceoneshatets. Ñewa, ñeñth saduceoneshatets ñetñapa' elloneth echenet pokthaphña ñeñtho'mar ateth otenet amathe' errothenoth yetanterroña rromoth ama't errponaña.
42020028	Ñetñapa' ateth otoset Jesús: —Maestrocha', awath Moiséspa' ateth kellkonay ñoñets ñeñth poktetsa ñeñthcha' ateth yepha. Ñeñthpa' ateth otenña Moisés po'ñoñ: Ñerra'm esempo rroma yakma o'ch sa'nman poethapor tharraña ama chemere'tnomopa' añ poktetsa pa'mo'nasheñcha' alla yorerre'ña po'norrar allochñapa' atthoch eñalleterraña ñeñthcha' poechemer perr pa'mo'nasheñeñ. Ñeñthpa' atethka'ye kellka'nmonayña Moisés awath.
42020029	Ñewa, the'pa' eñall kanxherrsheña ñeñth e'ñe poktakma pa'mo'nasheñekmoet. Ñeñth poesheñarr popo'naretpa' o' yoran koyanesha' ñeñth poethapor pha'. E'ñe allponmatatsapa' o' rromaña, yakma ama chemere'tnomo.
42020030	Allempoña ñeñth po'rroxho'merpa' o' yorerran pa'mo'nasheñeñ poethapor. E'ñe allponmatatsapa' ñapa'xho'ña o' rromoerrerr ñamha, ñeñthpa'xho'ña ama chemere'tnomo.
42020031	Allempoña po'psheñeñ pa'mo'nasheñpa' o' alla yorerranerr ñamha po'norrar. E'ñe allponmaterrtsapa' ñapa'xho'ña o' rromoerrerr ñamha, ñeñthpa'xho'ña ama chemere'tnerrerro o' attha rromoerrerr. E'ñe atthekma phowet kanxherrsheño'maretpa' e'ñe poeyorwarochet ñeñthara poesheñarr koyanesha'. E'ñe allowenetpa' e'ñe atthekma pet kolla'wet ama't poesheñarrothetapa' ama chemere'tnomoeto.
42020032	Allempoña o' rromaña ñamha koyanesha'.
42020033	The'ña ñerra'm po'ñoxhthe' yetantena yerromñothpa' añña koyanesha' allempopa' ¿esesha'tcha'ña poethapor perre' tharro'mar allowenet kanxherrsheño'maretpa' e'ñe poeyorwarochet?
42020034	Allempoña Jesús otanet: —Ñewa, ateth yexhen acheñenesha' arr patsro, xhokmach sena'tenet, koyanesha'paxho'ña apoeñet ñeñthcha' poerrollar pha'.
42020035	Tharraña esempowañen allempoch tanterret po'pocheño allowen ñeñthcha' e'ñe pokte' entwerr Yompor allochñapa' atthoch o'ch alla korrerret po'pocheño, ñetña allempopa' ama't poesheñarrotheta amach sena'terreto, ama't koyanesha'pa'xho' amach eseshaye' apoerraye ñeñthcha' yorerrawet.
42020036	Tharro'mar allempopa' amach arromñathterreto ama't awatha atthoch e'ñech ateth perret ñerra'm mellañotheñnanesha'. Yomporñapa' o'ch e'ñe poechemer perranet e'ñe poktakma tharro'mar allempopa' o' tanterret rromothpa' o'wañcha' arromñathterret ama't errponaña.
42020037	Elloña ama't Moisés ateth eñotatane'th acheñenesha' po'ñoxh ñeñth kolla'watsa allempo, ñetñapa' korretseta. Ñewa, all akellkareth tsachmo'r ñeñth e'ñe ñotha wortets. Allothñaka'yeña Yomporpa' eñorana'tanaña Moisés; ñeñthpa' atethka' otña Yompor allempo: “Napa' ñeñthen Po'yomporer pen Abraham ñamha Isaac, ñamha Jacob.”
42020038	Jesúsñapa' alla oterraneterr: —Ñewa, yapa' yeñoteñ Yomporpa' ama añeye' Po'yomporer penaye ñeñth rromoets e'ñe poktakma ñapa' añka'yeña Po'yomporer pene' acheñ ñeñth korretsach. Yomporñapa' e'ñe entenanet allowenetpa' e'ñe korretseta.
42020039	Añña poesheña'tets ñeñth atarr etsotene' ñoñets ñeñth ateth anareth, ñetñapa' ateth ochet: —E'ñe Maestrocha' e'ñe po'ñoxh ateth photen.
42020040	Ñeñtho'mar allempotheñpa' ama't poesheñarrothetapa' ama eseshaye' a'phtho'tenaye' enterraye.
42020041	Allempoña Jesúspa' ateth otan ñeñth atarr etsotayenayeñ ñoñets ñeñth ateth anareth: —Eso'mare'tña otyenet ñeñthcha' Cristotosets ñapa' aña po'mhreneñ pene' David tharro'mar ñeñthcha' Cristoterrets ama aña po'mhreneñ peñe David tharro'mar ñapa' Po'partseshare'naña pe'th David.
42020042	Tharro'mar ama't Davidpa' allempo kellkë'th all libro Salmo allempopa' atethka'ye eñose'thña añekop ñeñthcha' Cristoterrets: Yompor Paretspa' ateth otennan ñeñth Nepartseshar nepen na (ñeñthara ñeñthcha' Cristoterrets): “The'pa' o'ch phanorrwerr arr nekowenroth allcha' pekowentapreterrna.
42020043	Atthochña ama't ñeñth pe'moñe'tene' napa' o'ch name'ñatwerranet allochñapa' o'ch ateth perret ñeñth pemnen pha.”
42020044	Ñeñthpa' atethka'ye ote'thña David ñeñthcha' Cristoterretspa' ñeñthka'yeña Po'partseshar pe'thña ama't allempotheñ. Ñewa, ama't señoteñeña Cristo ñeñth Po'partseshar pe'th David ñeñthña the'pa' o' alla po'mhreneñ per ñamha.
42020045	Elloña shonte' acheñenesha' ñeñth e'mhño'tene' allempo ateth otenan Jesús poeyochresha':
42020046	—Amach semeñe'tapretatsche ommoñathenesha' pokthaphña ñeñthareta ñeñthet atarr etsotayenayeñ ñoñets ñeñth ateth anareth. Tharro'mar ñetpa' añe'naña atarr kowen entenet o'ch chorrenet atarrom shetamoets o'ch attha yorma'tatse'tenet pa'shtam. Ñamha pommo'cheñothetpa' atarrcha' moeneñet o'ch e'ñe poemhcha'na'teñoth e'ñech kowen womhcha'tenanet acheñenesha' all chopeñe'chyenet. Ñamha ñetpa' añe'nach atarr moenenet o'ch anorrxha'tyenet judionesha' po'prawo allekma anorryen ñeñth atarr amhcha'na'tpo' entyen allowen acheñenesha' ñamha e'ñe atthekma penet ñamha all rrallme'chapretenet.
42020047	Tharraña ñetñapa' rrethorrnanesha'naña poerratampesyenetña pa'pakëll. Elloña e'ñe pommo'cheñothetpa' aña atarr moenenet o'ch ateth penet ñerra'mrrathe' ñetpa' atarro' kowen acheñret ñeñtho'marña arrcha' ma'yochenet all shontena acheñenesha', amach thematenayaya ma'yocheneto. Ñeñtho'marña the' napa' o'ch notas, ñeñth ateth petsa pommo'cheñothpa' elloña atarrcha' a'koñcha'tarethterret.
42021001	Allempo allo'tsen Jesús Parets pa'pakllo, ñañapa' arreneth kowen allekma nenet kelle Partsokop. Allñapa' entenan ekhllayorethenesha' ñeñth na'yene' shonte' po'khllayor Partsokop.
42021002	Jesúsña allpa' attha kowenanet, wapa ñamha poesheñarr rrethorrnanesha' ñeñth atarr wokchañetets. Ñapa'xho'ña nosan eptallatholl kellayetholl ñeñth cobretall.
42021003	Jesúsñapa' ateth ot: —The'pa' o'ch notas, añ rrethorrnanesha' ama't atarr wokchañ ñapa' po'ñoxhka'ye atarr aton nosan kelle, ello metana'twosan allowen po'potantañexhno allpon kelle ñeñth na'yenet ñet.
42021004	Tharro'mar allowenet ñeñth na'yenet kelle, añaka'ye na'yenet ñeñth a'pchatyenet, ñañapa' ama't atarr wokchañpa' e'ñe pomwawospan allowen ñeñth echyen ñeñth moenatenaneñ allo'ch yoran atthoch korrena arr patsro.
42021005	Allempoña poesheña'ttets ñetñapa' aña atarr serrpare'tyenet attho Parets pa'pakëllpa' atarr a'kowentateñ. Mapyet ñeñth allo orratenet Partsopo' ñeñthpa' atarr koxhneshare' apha'yesareth. Shonte' koxhneshare' ñamha allo'tsa'yen ñeñth pomyen acheñenesha' all Partsokop. Jesúsñapa' ateth otanet:
42021006	—Ora ñeñth allpon e'ñe koxhneshare' sentyen the' xherrcha' allempoch e'ñe a'mata'tarethetwerra. Ama't poemharra mapyetpa' amach a'poerroña all allo orratenet Partsopo'.
42021007	Poeyochresha'ñapa' a'phtho'chet: —Maestro, ñeñthpa' ¿esempo'tcha'ña ateth perra? Ñamha allempopa' ¿eso'tcha'ña yentyerr ñeñthcha' yeñotaterre' po'ñoxhpa' o'ch xherrmoch allempoch e'ñe etsotwerra ñeñth ateth photeney the'?
42021008	Jesúsñapa' otanet: —E'ñech señoterra, allochñapa' amach esesha' seshkërraye. Tharro'mar shonte'ch orrterrtsa ñeñthcha' ayxha'nataterre' neso'cheñ, ñeñthcha' otyerrets: “Napa' ñeñthenka'yeña Cristotets; the'pa' o'ka'ye xherr allempoch norrterra na ñeñthen Cristotets.” Tharraña sañapa' ñato'tña se'mhñotenaneta'.
42021009	Ñamha allempopa' o'ch se'mare'tyerr o' kellareñtsotyerr allemeñ anetso'mar ñamha o'ch se'mare'tyerr o' orrterra ñamha athparñats errapharen, saña allempopa' amach xha seyorenatsto ama't e'ñe mamesha. Ñeñthpa' atethcha'ka'ye e'ñe po'ñoxh perra. Tharraña allempopa' amach xhena' allempoch e'ñe mellapoterra.
42021010	Jesúsñapa' alla oterraneterr: —Pa'namen acheñ ñeñth e'ñe po'poñe'ttsokma mereñtsoret ñetpa' kellaranna'terretcha'. Ñamha pa'namen anetsoth amhcha'tarethexhnopa' kellaraterrancha' poeyochreneshaxhno.
42021011	Pella'yerrach pats womenk ora errapharen, ñamha orrterrach allemeñ moexheñets o'ch e'ñe chaporrñatsotyerr errapharen. Orrterrach ñamha pa'namen atsnañtsoxhno ñeñth atarr apatanna'tpo'. Allempopa' atarrcha' amhcha'noxhterra entoth. Orrterrach ento ñeñth ama't awathapa' ama poentareto ñeñthcha'ña eñotaterrawet o' e'ñe xherrmoch allempoch mellapoterra.
42021012	‘Ñewa, allempoch ama orrtena' atethpa' saña allempopa' rremanaterrsetcha' atthoch moeroxhtaterrset, sanmarethterrach judionesha' po'prawo allcha'ña e'ñe otteñe'cherrset, atthochña abe'therrset cárcelo allcha' koñchaterrset. E'ñe same'ñeñothen na sapa' sanmarethterrach amhcha'tarethneshesho'mar ñamha allo'tsa'yen ñeñth nanak amhcha'tarethnesha'.
42021013	Tharraña allempopa' atarrcha' kowen atthoch sa'methosnanña neñoñ.
42021014	Ñeñtho'marña allempo sanmarethetyesa allcha' otteñe'cherrset ama't mameshapa' amach sellka'phsatsto, amach sotaphsa'tatsto, errothwachka'ye notosthe' amhcha'tarethesho allempoch a'phtho'tare'tapoen.
42021015	Tharro'mar allempopa' nachka'yeña se'ñoratose'ña all atthoch e'ñe kowen señotyesña atethcha' sanapyesosanet. Allochñapa' ñeñth se'moñe'tene'pa' amach errothenaye' otenaye' entenseto. Ñamha amach errothenoth otaseto ñeñth ateth soten sapa' ñeñthpa' amaka' po'ñoxhaye' ateth soteno.
42021016	Elloña allempoch ateth perrsetpa' ñeñth e'ñe sompor sepen ñamha sachor ñato' ñeñthachka'ye sepomoerre' tharro'mar ñapa' amaka'ye ame'ñenno, amapa' ñato' semo'nasheñ, amapa' ñato' po'potantañ samo'tsesha', amapa' ñato' ñeñth e'ñe parro seyemtena ñeñthachka'ye sepomoerre' tharro'mar ñetpa' ama parrokmaye' atthekma sokthape'cheno. Ñamha patanta'ttsospa' moetsatyerrsetcha'.
42021017	Shonte'ch acheñenesha' ñeñthcha' se'moñe'terre' tharro'mar sapa' naka'ye e'ñe same'ñena.
42021018	Napa' atarrcha' nekwampenes atthoch amach errothenoth sechenkërro ama't e'ñe awatha. Atthoña ama't e'ñe poepharra sechpa' ñeñthpa'xho'ña amach na'chenkaterrnaso.
42021019	Tharraña ama'tcha' atarr moeroxhtaterrset xhokmachña e'ñe seyemteñothen napa' e'ñech sa'wanta'wanomña allowen moeroxhteñets. Atthochña sapa' korretsasach e'ñe po'ñoxh.
42021020	‘Ñerra'm esempoch senterr añ anetser Jerusaléñpa' o'ch e'ñe rroxhtampera solltarnesha' allempoña sapa' señochepa'ch o' xherrmoch atthoch e'ñe a'mata'tarethetwerra ñeñth anetser Jerusaléñ.
42021021	Allempoña ñeñth allpon Judeo'tsa'yenpa' ñetñapa' allorokmoepa'ch yetrra'twerret awanerretepa'ña aspenthareroneth. Ñamha ñeñth allpon anetso'tsa'yen Jerusaléño, ñetpa'xho'ña awanemyesetepa'ch ñamet alloth. Ñamha ñeñth allpon allampaño'tsa'yen all arepa'chña tatsterretoña all Jerusaléño.
42021022	Tharro'mar allempopa' Yomporcha'ña tsa'taterrayaña allowen israelena'tarnesha', tharro'mar allempopa' o'ch e'ñe etsoterra ora allpon ñeñth ateth anwarethtatse'th atethcha' perra allempo.
42021023	Allempopa' atarrcha' llekëñets añekop ñeñth axhomenare' koyanesha' ñamha ñeñth allowen emarethetholleshaxhno. (Tharro'mar ñokpoetpa' atarr thorrapo' atthoch yetrra'tet ñamet.) Tharro'mar allempopa' o'ch orrterra ñeñthcha' atarr moeroxhtaterrawet arr patsro. Atarrcha' a'koñchatarethterra allowen acheñenesha' allempo.
42021024	Ñamha allempo shonte' acheñpa' e'ñech moetsanatwerranet ñeñthcha' kellarerrawet. Po'potantaññapa' rremanatwerranetcha' ñeñth kellarenawet o'ch anmarethterret po'poñ anetso bhaxhayo all yexha'yena pa'namen acheñ. Acheñenesha' ñeñth ama judioneshayayepa' ñeñthcha'ña e'ñe a'mtsoññetwerre'ña jerusaléño'marnesha', atthoch e'ñe athmama'tweretña ñeñth anetser Jerusaléñ. Atethcha'ka'ye perra ñeñth allponmat onañchareth ñeñth ama judioneshayaye o'ch amhcha'noxhterret all Jerusaléño.
42021025	‘Allempopa' orrterrach ento ñeñth ama't awathapa' ama sentare ñeñthcha'ña señotaterre', ñeñthpa' e'ñech atsnesho, orrterra ñamha arrorresho ñamha rantoxhnesho. Ñamha arr patsro ora allpon pa'namen acheñenesha' poeyorñothetpa' atarrcha' nanak lleka'rrterret. Añcha' atarr yore'tame'terrawet attho ñeñth añekmoen sa'ppa' o'ch emo'yarterra, atarrcha' womenk ma'moreterr allempo.
42021026	Acheñenesha' e'ñe pomhchañothetpa' xhach moene' othanatyerret tharro'mar allempopa' o'ch eñoterret atarrcha' moeroxhterret allowenet arr patsro. Ñamha ñeñth womenk orra'yetsa ento the', allempoña ama't ñeñthpa' pella'yerrach.
42021027	Allempoñapa' entapoerrnetcha' na Ñeñthen Acheñetosets o'ch neswamperra oso e'ñe nepartsoteñowen e'ñe nekowenteñesha'.
42021028	Ñerra'm esempoch senterr o' mothetnerra orretyestsa ñeñth allpon o' notwas, allempoña sapa' e'ñech soksheñesha' sekwanrrorterr enoneth tharro'mar allempo o'ch xherrmoch allempoch sa'keshphatarethterra e'ñe poktakma.
42021029	Allempoña Jesúspa' alla serrpare'taterraneterr toma'nteñtso, ñeñthpa' ateth oterraneterr: —Señotenthe' ateth pena tsach, higoch.
42021030	O'ch senteñ allempo tapna'tyen pasopanerpa' sañapa' ñeñthaña señotatene'ña o' xhenmoch allempoch worateterrerr.
42021031	Atthekmach perra ñerra'm esempoch sentyerr ñamha allpon ñeñth o' notwas sapa' ñeñthcha'ña señotaterre' po'ñoxh o'ka'ye xherrmoch allempoch e'ñe etsoterra allempoch amhcha'tarethterra Yompor.
42021032	‘Napa' po'ñoxh o'ch notas, acheñenesha' ñeñth korretsa the' ñetpa' amach e'ñe rromweneta'pa' allempokmach e'ñech etsoterra allowen añexhno.
42021033	Esempopa' añ enet ñeñth sentenpa' e'ñech chenka'werra; patspa'xho'ña atthekmach perra e'ñech chenka'werra. Tharraña naña neñoñpa' amach chenkërro ama't e'ñe errponaña.
42021034	‘Tharraña the'pa' o'ch notas, sapa' xhokmachña e'ñe señotnoma atthoch sapa' amach aña sokthape'chatsto ñeñth sosya'tsañexhno, posa'tare'teñets, ñamha attho e'ñe kowen sokrrena añ patsro. Tharro'mar ñerra'm ñeñtha e'ñe sokthape'chenpa' machayothach waponasa añ yether
42021035	ateth ñerra'mrrathe' tamell e'ñech machayotha rreman ñeñthekop amenkareth. Ñeñthe yetharokmach xherrana ora allowen ñeñth yexha'yetsa añe patsro errapharen.
42021036	Añcha'ña sapa' xhokmachña señose'rtena ñamha añcha'ña senamoen Yompor atthoch sa'wanta'wanom allowen ñeñthcha' sewapoya pa'namen moeroxhteñtsoxhno allochñapa' sañapa' e'ñech señmañesha' sathomwerr nesho na Ñeñthen Acheñetosets.
42021037	Xhokma ateth pe'th Jesús, ellapene'thcha' yexhatats Parets pa'pakllo, ellerronethñapa' o'ch awerr Olivophno ñapa' allka'ye e'ñe a'poe'th.
42021038	Tsapath poetaren awathekmach wapa'moene'th ñamha shonte' acheñenesha' ñeñth e'mhñotyesaye'th all serrpare'tatanete'th Yompor po'ñoñ all Parets pa'pakllo.
42022001	Allempoña xhapmoch allempoch xherrerr pascuapo, allempoch rrerranerr judionesha' pan ñeñth ama anaretheyaye chase'.
42022002	Tharraña allowen ñeñth pa'mhcha'tarethernesha' pen allowen judionesha' po'kornaneshar ñamha allowen ñeñth atarr etsotayenayeñ ñoñets ñeñth ateth anarethet ñokpoet, ñetñapa' Jesúsa atarr o'patenet o'ch moetsatachet tharraña ñetpa' aña mecha'na'tenet acheñenesha'.
42022003	Allempoña oneñethpa' chorrenana Judas ñeñthara ñeñth sochetsa Iscariote. Ñewa, añ ñeñth Judaspa' Jesús poeyochresha' ñeñth parro yemtena po'potantañ ñeñth llesensen Jesús ñeñth allowenet xharrasheñet poechenet epsheña.
42022004	Ñeñthña Judaspa' awo' allo'tsa'yen ñeñth pa'mhcha'tarethernesha' pen allowen judionesha' po'kornaneshar ñamha allo'tsa'yen judionesha' po'guardiarnesha' ñeñth kowampene' Parets pa'pakëll. Allempo xhap allpa' Judasñapa' serrpare'tos epoet ñeñth amhcha'tarethnesha'. Atthoña eñotatosanet ñapa' moeneñka'ye o'ch poman Jesús atthoch rromoet. Allempo ñetñapa' otanna'tyeset: —The'pa' errothwachñaka'ye yepe'the' atthoch yerrmoe'.
42022005	Allempoña ñeñth atarr amhcha'tarethnesha'pa' atarr koshenet, ñetñapa' a'poktachet xhochka'ye tsa'chetña Judas allpon kelle.
42022006	Ñapa' e'ñe pokte' eñch. Allempoña ñapa' aña atarr e'nen errothenothcha' pomanña Jesús e'ñe a'nawa atthoch amach eñche allowen acheñenesha'.
42022007	Allempoña xhapa'moen ñeñth yethñatsro allempoch rrerreterr pan ñeñth ama anaretheyaye chase' allempoch moetserreterr ñamha carnero; ñeñthpa' pascuapo.
42022008	Xhapa'moen ñeñth yetherpa' Jesúsñapa' ateth ota'moenan poeyochresha' epsheña Pedro ñamha Juan: —Sa the'pa' o'ch awes allcha' sa'potos rreñets ñeñthcha' yerra' pascuapo.
42022009	Ñetñapa' ateth ochet: —¿Erra'tña pokollro pemneñña allcha' ya'pota'ña rreñets?
42022010	Ñañapa' ateth oterraneterr: —The'pa' o'ch awa'moenes anetso allcha' sepokte' poesheñarr yakma ñeñth anmampene' oñ porrtho. Ñeñthña acheñerpa' o'ch soktha'ner; allcha' be'thoswerr pokollopa' allcha'ña sebe'thosos samha.
42022011	Allñapa' atethcha' sotos ñeñth apakllathesha': “Yemaestrorpa' ateth oteney atethcha' yotoseph: ‘¿Erro'tsena'tña pecuarto allcha' nerrallme'chos pascuapo epan neyochresha'?’ ”
42022012	Ñeñth apakllathesha'pa' gatapascha' eno po'cuarto ñeñth atarr a'yowen e'ñe kowen aphareth. Allcha'ña sañño'tosña ñeñthcha' yerra' pascuapo.
42022013	Allempo ateth otwanet Jesúspa' poeyochresha'ñapa' atethxho' pet, xha awanmatset. E'ñe ateth otapanet, ñetñapa' e'ñexho' ateth entoset. Allcha' añño'tosñañetña rreñets allcha' rrallme'chenet ñeñthe pascuapo.
42022014	O'ña xhap allempoch rrallme'chet. Jesúsñapa' allña anorros epoet allowen poeyochresha'.
42022015	Allñapa' ateth otosan poeyochresha': —Napa' atarr kowen nenteñ o'ch yerrallme'chen parro añ pascuapo thayepa'tñapa' ama xhena' allempoch moetsataterrnet.
42022016	Tharro'mar napa' o'ch notas, napa' po'pocheño amach alla nerrallme'cherre'the pascuapo. Esempowañencha' etsoterra ñeñth po'ñoxh toma'ntenaya pascuapo e'ñech allempokma amhcha'tarethetwerra Yompor. Allempoñapa' e'ñech parrokma o'ch alla yoksherrerr.
42022017	Jesúsña allempopa' chetan orramets, parasyoso'tan pompor, allempoñapa' ateth otanet: —Añ orrpapo'pa' o'ch sagaphpa' o'ch sepatanna'ta sa allowenes.
42022018	The'pa' o'ch notas, thayotheñ napa' amach alla norrerre'the añ orrpapo' ñeñth narmetsos tharrempowach allempoch ello norrererr esempowañencha' amhcha'tarethetwerra Yompor.
42022019	Allempoñapa' cheterranerr ñamha pan, parasyoso'terranerr pompor. Chetan panpa' shota'ch. Shotatwepa' apa'yesan poeyochresha' ñeñthpa' ateth otanet: —Añpa' ñeñthcha' nechets sepen ñeñthcha' e'ñe nepom atthoch e'ñe nerroma sokop. Ñerra'm esempoch serren añ pan e'ñech seyerpoeñothen na o'ch serreñ.
42022020	Allempoña rrowet o' chetan ñamha orramets, ñeñthpa'xho'ña ateth oterraneterr Jesús: —Añpa'xho'ña ñeñthcha' nerras sepen ñeñthcha' ashatarethtatsa sokop. Ñeñthpa' alloch na'poktatonas e'ñe kowen etserra Nomporesho.
42022021	‘The'pa' o'ch señoch ñamha ñeñthcha' nepomoerre'pa' e'ñeka'ye parro yerrallme'chen.
42022022	Po'ñoxhka'ye the'pa' allo'na sen etsotnomtsa ñeñth ateth onañchareth nokop, na Ñeñthen Acheñetosets, atthothcha' moetsaterrnet. Tharraña nokoppa' e'ñe pokte'; añña po'ñoxh acheñer ñeñthcha' nepomoerre' ñokoppa' atarr llekëñets.
42022023	Allempoña ateth otwa Jesús, poeyochresha'ñapa' allentha otanna'tyeset e'ñe ñañeñeta: —Ta'm, eseshaycha'ka'ye pomoerre'ña Ya'yochreshather.
42022024	Allempoña poeyochresha' e'ñe pommo'cheñothetpa' ateth otanna'tyenet e'ñe ñagattseta: —Erra'tsenotheythe'ña ñeñthey atarr asherben enten allowen acheñenesha' ñato' na, ñato' pha.
42022025	Allempoña Jesúspa' ateth otanet: —Sapa' señoteñthe' ñeñth ateth pena po'poñ acheñenesha' ñeñth ama judioneshayaye. Ñet ñeñth pa'mhcha'tarether penet e'ñech pa'mhcha'noxhteñokmañen pomnaren pha'yenan allowen poeyochreshaxhno. Tharraña ama't ateth penetañ pommo'cheñothpa' añach atarr moenen allowen acheñenesha'pa' e'ñech mecha'na'twenanet ñamha ñetpa' moeneñet acheñenesha'pa' o'ch entenanet, atarro' sherbha'yenanet.
42022026	Sapa' arepa'chña attheye' sephanna'tatsto e'ñe sommo'cheñoth. Ñerra'm erra'tsenothes ñeñthes atarr amhcha'tarethoyen entetsa, ñeñthes acheñrespa' sokoppa' añ poktetsa o'ch ateth senterra ñerra'm ama esoshe'mayayso ateth ñerra'm ñeñth atarr wepoesha'. Ñamha ñerra'm erra'tsenothes ñeñthes moenene' o'ch atarr asherben entenset, ñeñthesña acheñrespa' añ poktetsa o'ch ateth senterra ñerra'm ama esoyayso, allochñapa' atthoch e'ñe kowen sethorrena po'potantañekop.
42022027	Ñewa, yeñoteñ acheñenesha' arr patsro añka'ye atarr amhcha'na'tpo' entenet ñeñth e'ñe koweno anorrxha'tyets all rrallme'chenet, amaña añeye'ña amhcha'na'tpoye' enteneto ñeñth poesherbeñoth epatyene' rreñets ñeñth anorrxhets ñeñth rrallme'chets. Tharraña napa' o'ch notas: Ñeñthekopka'yeña nowapaña sesho atthoch nema'yoxhrena thorraya ñeñthcha' po'ñoxh atarr sherberrets sokop.
42022028	‘Tharraña sañapa' ñeñthes atarr nellkapretenaya ñeñth atarr llekëñets nenten na.
42022029	Ñeñtho'marña the'pa' o'ch nena'nerres sa ñeñthescha'ña napoerr atthoch sa'mhcha'tarethtapreterrna e'ñe ateth pena Nompor o' na'n namha ñeñthencha' amhcha'tarethtapreterraya.
42022030	Allcha' sanorrxha'tyeswerr e'ñe sa sekonaño allcha' e'ñe sa'mhcha'tarethetyeswerra. E'ñe poesheña'ttsos añekopcha'ña sa'mhcha'tarethetyeswerra ñeñth mereñtsorekop israelena'tar ñeñth xharra' mereñtsor ñeñth poechetsa epsheña. Atthoña allpa' o'ch na'mhcha'tarethterra e'ñe nekowenño e'ñech kowen yeparrokmatwerr, allñapa' e'ñech yoksheñeshokmañen yerrallme'chwerr e'ñe parro.
42022031	‘Simón, po'ñoxh the'pa' o'ch notaph, oneñethpa' atarrka'ye enamoenen na sokop, añ moenen o'ch topatenes o'ch ateth phatenes ñeñth ateth kothape'chen ña ñeñth ama pokteye' enteno Yompor. O'ch atarr womenk topatenes ateth ñerra'm ñeñth shoshnene' po'trigor e'ñech womenk pa'shmoenan poeshoshnat.
42022032	Tharraña Simón o'ch notaph, the'pa' napa' o' nema'yochwa phokop atthoch amach e'ñe poktakma a'wañamphsonapeña pha attho atarr peyemtenna. Tharraña ama'tcha' waponaphañ topateñets ñeñth atarr womenk, phaña allempopa' o'ch alla phokthape'cherr kowen Yomporekop. Allempoñapa' o'ch alla e'ñe kowen peyenpoer pemo'nasheñnesha' atthoch ñetpa'xho'ña o'ch alla womenk perret poeyoxher Yomporekop.
42022033	Pedroñapa' ateth och: —Partseshacha' napa' amach na'ypo'ñape, xhokmach nokthaph ama't errach anmapet; ñerra'm cárceloch anmapet allcha' moeroxhtatapet, napa'xho'ña nemnen allcha' yemoeroxhta parro. Ama'tcha' xho moetsapetpa' yerromoepa' parro.
42022034	Jesúsñapa' ateth otererr: —Pedro, o'ch notaph, e'ñech añe tsaprokma amach eñena' wareñthek, phañapa' o'ch ma'poch pha'nasotenna. Ñeñthpa' atethcha' photen, napa' año' pentarno.
42022035	Elloña Jesúspa' yerpaterrana poeyochresha'; ñeñthpa' ateth oterraneterr: —Ñewa, awaña allempo nemñas ateth notapas amach es sanmatsto ama't koñe'tha, ama't sebolsa, ama't sekhllayor ama't ñamha sesapat. Ñewa allempopa' ¿eñalle'tña ñeñth sepalltena? Ñetñapa' ateth ochet: —Allempopa' amaka'ye xho es yepallto ama't e'ñe mamesha.
42022036	Jesúsñapa' alla oterraneterr: —Tharraña the'pa' o'ch notas po'poñ, ñerra'm eseshasthe' ñeñthes echene' sekhllayor the'pa' o'chka'ye sanem all sechopeñe'chyen ama't ñamha sebolsa. Ñamha ñerra'm ama secheno sokchellpa' pokte'ka'ye o'ch sepom seshtam alloch seyora sokchell.
42022037	Tharro'mar the'pa' o'ch alla noterrserr: The'pa' o'chka'ye e'ñe etsoterra ñeñth ateth anwareth Yompor po'ñoñ nokop. Allka'yeña oten napa' errothwanencha' perrnet ateth ñerra'mrrathe' napa' ñeñthen amtsañen. The'pa' ñeñthka'ye o' etsotmocha ñeñth e'ñe ateth anareth nokop.
42022038	Allempoña ñetñapa' ateth otereterr: —Partseshacha' yapa' yechenka'yeña epmeta kochell. Jesúsñapa' ateth otanet: —Ñeñthachka'ye.
42022039	Allempoñapa' o' rrallme'chwanenet ñeñthe pascuapo, Jesúsñapa' xha'nerrpa' awenerr Olivophno; ñapa' atthekma pena xhokmach sen all. Poeyochresha'ñapa' kotha'waneñet.
42022040	Allempoña xhenet allpa' Jesúsñapa' ateth otwenan poeyochresha': —The'pa' arrcha' sema'yochwena atthoch e'ñe sa'wanta' ñeñthcha' sewapoya the' ñeñthcha' atarr womenk setpate'.
42022041	Allempoña ñapa' awo' mame' a'yentheye'. Ñañapa' all konkorpa'wena o' ma'yochwena.
42022042	Poema'yocheñoth ateth otwen: —Apa, ñerra'm phach pokte' ente' arepa'chña pemnatatsche o'ch xhapona ñeñth atarr amoeroxhtatañ nenten. Tharraña ñerra'm phach moenats añcha'ña ateth pephaton ñeñth pemnen pha, amachña añeyaye ñeñth nemnen na.
42022043	Allempoñapa' wapoña mellañotheñ Yompor poe'ntañoth ñeñthña awamenkath phose' atthoch awantan poellkëña.
42022044	Ñapa' atarr nanak poellkëñesha' ma'yochena; poema'yocheñothpa' atarr nanak ñorra'ten. Po'ñorrñapa' xha watena ateth ñerra'mrrathe' errasats tsopsa'tets patso.
42022045	Allempoña ma'yochwapa' tanterra, awerr poeyochreshesho. All entwerranet ñetñapa' xha atarr manrrenet ama't e'ñe poellkëñeshet.
42022046	Ñañapa' ateth otwerranet: —Sapa' eso'mare'tña xha atarr semanrra'ten. The'pa' o'ch setanterrapa' xhoña sema'yochrra'ta atthoch sa'wanta' ñeñthcha' sewapoya topateñets atarr womenk.
42022047	All ateth otyenan poeyochresha'pa' allempoñapa' waxha'toña shonte' acheñenesha'. Ñeñth waxha'tatawet ñeñthpa' ñeñth sochetsa Judas ñeñthara ñeñth poeyochresha' peneñ ñeñth xharrasheña ñeñth a'pchenawet epsheña. Ñañapa' xha ponmosaya Jesús, poetso'tstsapa'teñoth womhcha'tos.
42022048	Jesúsñapa' ateth otaph: —E'ñe'tcha' petso'tstsapa'teñothen pepomoerren na Ñeñthen Acheñetosets.
42022049	Añña ñeñth yemtenaya Jesús allempo ateth eñchet o'ch rromoset Jesús, ñetñapa' ateth ochet: —Ayochreshathe ¿amathe' pokto o'ch yemoñsapha yokchello?
42022050	Poesheñarrña poeyochresha' allentha chetan po'kchell awo'ch xhonto'tapan kornesha' pa'cheñer poetepa'tcha' tsorroñ po'kowenroth. Ñeñthpa' año pa'cheñer ñeñth pa'mhcha'tarether pen allowen judionesha' po'kornaneshar.
42022051	Jesúsña allempo entan poeyochresha' ateth phapa' ñañapa' otanet: —Ñeñthepa'tha, amach ateth sephatsto. Allempoña ñeñth tsorrketa'tetpa' alla a'phllerrñañ poet o' alla orrater o' e'ñe korrerra.
42022052	Ñeñth waxha'toya ñeñthcha' rremose' Jesúspa' ñeñthpa' añka'ye ñeñth pa'mhcha'tarethernesha' pha'yen allowen judionesha' po'kornaneshar, ñamha ñeñth judionesha' po'guardianeshar ñeñth kowampene' Parets pa'pakëll ñamha ñeñth pompornesha' pen allowen judionesha'. Allempo waxha'toñetpa' Jesúsñapa' ateth otapanet: —Eso'mare't sewaxha'tennanaña e'ñe okchellethareroches ñamha etsachperethareroches atthoch serrma'n. Napa' ¿e'ñe't ateth sentenen ñerra'mrrathe' eñethen?
42022053	Napa' allponmatwanen allo'tsenen Parets pa'pakllo e'ñe parro sesho, eso'mare'tña amaña allempokmaye'ña serrma'ne'the. Tharro'mar the' o' xhap allempo ñeñth poktetsa sokop ñeñtho'mar the' o' xhap allempoch oneñethpa' o'ch orrtatennas po'wamenk, ñeñthpa' e'ñe ateth ñerra'm chekmete'.
42022054	Allempoñapa' rremoset Jesúspa' arr aneret amhcha'tareth pa'pakllo ñeñth pa'mhcha'tarether pen allowen judionesha' po'kornaneshar. Pedroñapa' ñapa'xho'ña kothe' tharraña ñapa' chenta' en a'yoth.
42022055	Petothña rroxh pampopa' all a'thorenet tso' all anorrxha'tyen acheñenesha' ñeñth shotetsa. Pedroñapa' all anorros ñamha all shotosa.
42022056	Allempoña wapa koyanesha' ñeñth amhcha'tareth poeñañra. Entosan Pedro all shotenapa' alla kowos, ateth otos: —Añpa'xho'ña enkanesharpa' ñeñthrramtso yemtaye'thña Jesús.
42022057	Tharraña Pedroña xha a'nasochapa' ateth otanña koyanesha': —Napa' amaka'ye nentare.
42022058	E'ñe o'chtapa' wapa ñamha po'psheñeñ entwererrpa' ñapa'xho'ña ateth otwererr: —Phapa'xho'ña parroka'ye e'ñe peyemtena. Pedroñapa' ateth otan ñeñth yakmar: —Napa' amarramche' erra neyemtenoña na epan ña.
42022059	O' tama o'chterrerrpa' o' alla werrerr po'psheñeñ, ñapa'xho'ña ateth otwererr: —Po'ñoxhka'ye añmapa' ñeñthka'ye e'ñe yemtenaya tharro'mar ñapa'xho'ña galileo'marnesha'ka'ye ateth ñerra'm Jesús.
42022060	Pedroñapa' alla oterranerr ñeñth yakmar: —Amarramche' neñoteñeña esthe'ña atarr photenen. E'ñe allempo ateth eñorena Pedro, e'ñepa'tcha' allempokma eñenña wareñthek.
42022061	Allempoña Partsesha' Jesúspa' kowa' allenthe'tsen Pedro. Pedroñapa' allentha yerpoerrana ateth otneñ Partsesha': “Amach eñena' wareñthek ñeñthe tsaprokma phañapa' o'ch ma'poch pha'nasotenna.”
42022062	Allempoña Pedropa' awo' a'yo all e'ñe poellkëñesha' yawosa womenk.
42022063	All yottamphsateñet Jesús amhcha'tareth pa'pakllo añña solltarnesha' ñeñth kowamphsachet ñetñapa' atarr achmhare'teñet Jesús all kowampeñet. Atarr xhota'teñet.
42022064	Wankaklle'cheñet, pachmhare'teñothetpa' ateth oteñet: —Ñewa, the'ña eñoratenperrepa' Parets allochñapa' atthoch photey esesha'the'ña pexhota'tyene'.
42022065	Elloña pachmhare'teñothetpa' pa'namen esokmañen otyeñet, sochatse'tyeñet.
42022066	Tsapathña allempo poetarenpa' apxha'moena allowen ñeñth pompornesha' pen judionesha' epoet ñamha ñeñth pa'mhcha'tarethernesha' pen allowen judionesha' po'kornaneshar epoet ñamha ñeñth atarr etsotayenayeñ ñoñets ñeñth ateth anareth. All apxha'moena allowen judionesha' pa'mhcha'tarethernesha' ñeñth a'poktatyene' ñoñets, all anma'moeñetña Jesús. Allñapa' a'phtho'tare'tapet, ateth otapet:
42022067	—Yapa' the'pa' yemneñ o'ch photosey ñerra'm po'ñoxhthe' pha ñeñtheph Cristotets. Jesúsñapa' ateth otosanet: —Ama't notatstas na po'ñoxh ñeñthen Cristotets sañapa' amachka'ye pokteye' sentno atthoch same'ña'na.
42022068	Ñamha napa'xho'ña ama't o'ch es na'phtho'tas samha sañapa' amachka'ye sanapnoña namha. Tharro'mar sapa' amachka'ye semno sa'rroyerren.
42022069	Tharraña the'pa' ama'tcha' ateth sepha'noñ the'ñapa' o' e'ñe xhap allempoch o'ch alla nanorrwerr Nompor po'kowenroth ñeñth atarr awamenkathtetsa, ama't na Ñeñthen Acheñetosets.
42022070	Allempoña allowenet ateth oteñet: —Ñeñthepñapa' ¿pha'trraña Poechemer penña Yompor? Jesúsñapa' ateth oterraneterr: —E'ñeka'ye po'ñoxh ñeñth ateth sotenen sa.
42022071	Allempoña ñetpa' ateth otanna'tyeset: —The' yapa' ama yemneñe po'potantañ ñeñthcha' a'methare'tamphsose' tharro'mar the' yapa' alloweney e'ñe ye'mwen ñeñth ateth otena añ acheñer, ñapa' Yomporo' Poechemer. Ñapa' xhaka'ye atarr achmhare'tenan Yompor.
42023001	Allempoña allowenet tantrra'twet, e'ñe parrokma anmet Jesús allo'tsen amhcha'tareth Pilato (ñeñth nen gobierno Romoth ñeñth amhcha'tarethtetsa allo'marneshakop).
42023002	Allñapa' atarr otteñe'choset, toma'tampesyesoset, ñeñthpa' ateth otyesoset: —Ya añ acheñer xhokma yenteñ yexhatyenan yamo'tseshaxhno judionesha' ñeñth ama't mameshapa' ama kowenayaye, ñamha ateth oteney año'ch yetsa'tatsto impuesto ñeñth romo'marneshakop ñeñth nen amhcha'tareth Romoth. Ama't ñapa' ateth otena ñapa' ño' Cristotets ño' atarr amhcha'tarethtetsa arr.
42023003	Allempoña amhcha'tareth Pilatopa' a'phtho'tapan Jesús: —Phapa' ¿pha'tña judionesha' pa'mhcha'tarethereph? Jesúsñapa' ateth och: —Atethka'ye ateth photenen.
42023004	Añña ñeñth pa'mhcha'tarethernesha' pen allowen judionesha' po'kornaneshar ñamha acheñeneshaxhno, ñetñapa' ateth otanet Pilato: —Ñewa, napa' amaka'yeña nentoñeña ñeñth attho ama pokteye' es penoña añ acheñer.
42023005	Judionesha'ña pa'mhcha'tarethernesha'pa' alla otereterr Pilato: —Tharraña yañapa' xhokmaña yenteñ ñeñth ateth yexhatyenan acheñenesha' atthoch athpare'tatenanet gobierno. E'ñe Galileotheñ ateth pena, ama't the'pa' o' xhap ñamha arr Judeo e'ñe atthekma o' yexhatwerrerr ñeñth ama kowenaye' yenteno ya.
42023006	Attho' e'mhñotenan judionesha' ateth otyenet e'ñe Galileotheñ yexhaten, allempoña Pilatopa' ateth a'phtho'tanet: —Jesúspa' ñapa' ¿galileo'marnesha'tña?
42023007	Allempoña eñotachet ñapa' po'ñoxhka'ye galileo'marnesha' allempoña Pilatopa' ateth kothape'ch ñeñthpa' Herodesokpaka'ye tharro'mar ñapa' ñeñth amhcha'tarethtetsa galileo'marneshakop. Ñeñtho'marña ñapa' moeñan Jesús Herodesesho tharro'mar Herodespa' allempo xhap Jerusaléño all emo'ten.
42023008	Herodesñapa' e'ñe poksheñesha' agapaneñ Jesús tharro'mar awathotheñ atarr moeneñ o'ch eñch tharro'mar ñapa' ateth e'mare'tenan Jesús ñeñth ateth pha'yena. Ñapa' añekopña atarr moeneñ o'ch orrtatoñ ñamha ñeñth ateth pha'yena orrtatyese' ñeñth ama poentareto.
42023009	Atarr es a'phtho'tare'tapaneñña Jesús tharraña ñapa' ama anapanoña Herodes ama't e'ñe parrocha.
42023010	All thomxha'toset ñamha allowen amhcha'tarethnesha' ñeñth pa'mhcha'tarethernesha' pen allowen judionesha' po'kornaneshar ñamha allo'tsen ñeñth atarr etsotayenayeñ ñoñets, ñetña allpa' otteñe'chwereterr Jesús all Herodesesho, pa'namen otyeswerreterr.
42023011	Allempo Herodes ñamha allowen po'solltarneshar ñetpa'xho'ña poerraphsoñet ñamet. Achmhare'chet all che'tatseteñet. Poeche'tatseteñothet chorrachet amhcha'tareth pa'shtam ñeñth atarr kowen. Allempoña Herodespa' o' alla moeño'ter Pilatesho.
42023012	Ñeñtho'marña Herodes epoet Pilatopa' e'ñe allempokma amo'tstannerret tharro'mar awañmo'chapa' xha e'moñe'tannenet.
42023013	Allempoña Pilatopa' alla apxhaterran ora allowen judionesha' pa'mhcha'tarethernesha' ñeñth po'kornaneshar pa'mhcha'tarethernesha' ñamha po'potantañ judionesha' pa'mhcha'tarethernesha' ama't ñamha allowen acheñenesha'.
42023014	Pilatoñapa' alla otapoerraneterr: —Añ acheñer ñeñth sewapatennan ñeñth soten sa awo' yexhatyesan acheñenesha' ñeñth ama kowenaye' senteno sa, the'ña napa' o' na'phtho'tare'twe ama't allempo allo'tsa'yenes tharraña nañapa' ama't parrochapa' ama nentoñeña ñeñth ateth sotyen attho' pena ñeñth ama kowenayaye.
42023015	Ama't ñamha Herodespa' ama entoñeña ñeñth ama pokteye' yexhkateno, ñeñtho'marña o' alla moeñer nesho. Po'ñoxhpa' amaka'ye eñalleña ñeñth ateth pen ñeñth ama kowenaye' yenteno alloweney atthothcha' yemtsatach.
42023016	Ñeñtho'marña na the'pa' atthachka'ye nekoñchach mame'pa' o'ch alla na'rroyer.
42023017	-
42023019	Tharraña allowen judionesha' poerrannarteñothet ateth ochet Pilato: —Pemtsatachñaka'ye, añcha'ña pha'rroyerrnay Barrabás. Ñewa, ñeñth Barrabás awañmo'chotheñ yottampeñet tharro'mar ña yexhatene' acheñenesha' athpare'chetepa' amhcha'tareth ñeñth nen gobierno' Romoth. E'ñe pathpare'teñoth o' moetsan acheñ. Ñewa, ñetpa' ateth yexhenet: pathe'tets pascuapo ñeñth amhcha'tareth ñeñth nen gobierno' Romothpa' o'ch a'rroyerrñañet judionesha' poesheñarr pamo'ts ñeñth ayottamphsarethtetsa ñerra'm erra'tsen moenenet ñet, ñeñthpa' añekop a'rroyenanet atthoch koshatenan judionesha'.
42023020	Ñeñtho'marña Pilatopa' atarr moeneñeñ o'ch a'rroyerranet Jesús, ñeñtho'marña alla a'phtho'terranerr allowen acheñenesha'.
42023021	Tharraña ñetñapa' ama't mameshapa' amaña pokteye' enteñeto. Elloña ñeñthapa' rrannartet allowenet, ateth oterete'th: —¡Pekorso'tamphsach! ¡Pekorso'tamphsachñaka'ye!
42023022	Poma'pocheño Pilatopa' alla oterraneterr: —¿Eso'mare'tña semneñña o'ch nekorso'tamphsach? Napa' amaka'ye nenteññañeña ñeñth attho ama pokteye' es peno atthoch yemtsatach. Ñeñtho'marña napa' atthachka'ye, nekoñchach mame' allempopa' o'ch alla na'rroyer.
42023023	Tharraña ñetpa' ama kaxhpoeñeto otare'tet. Elloña ñetpa' e'ñe poerrannarteñothet atarr enamoeñet atthoch korso'tamphsach.
42023024	Ñeñtho'marña Pilatopa' ame'ñachet. Atthoña ñapa' ateth eñora: —The'pa' o'ch ateth nephonas ñeñth ateth atarr semnen sa.
42023025	Ñeñtho'mar allempo a'rroyanet Barrabás ñeñth enamoeñet ama't ñeñth pathparñoth yottampeñet ñamha poemtseñoth acheñ. Tharraña Jesúsñapa' o' apanet atthoch moetset ñeñth atarr moenenet ñet.
42023026	Allempo anmet Jesús a'yo allcha' korso'tamphsoset. Allña oñenetpa' allñapa' poktet poesheñarr yakma ñeñth cireneo'marnesha' ñeñthpa' añ pa'so'cheñ Simón ñeñth errte' werrtsa a'yoth. Ñeñthña rremapetpa' o' chechatnomet Jesús po'korsoch ñeñthña anmoe'ña chenta'.
42023027	Allñapa' kotha'wanemh shonte' acheñenesha', shonte' koyaneshaxhno ñeñth atarr ya'na'tnene' Jesús chenta', atarr gogaretyesnenet poellkëñothet.
42023028	Tharraña Jesúspa' allentha kowa'nmanet, ateth otnomanet: —Noxhanesha ñeñthes jerusaléño'marneshas, amach atarr seya'na'tatsteno na. E'ñe sokpa atarr seyawena sakñetharetholleshowen.
42023029	Tharro'mar esempopa' xhokmach waponasa ñeñthcha' atarr sellkaterre'. Allempoña koyanesha' ñeñth ama achoyore'tñepa' ñokpoetñapa' e'ñech kowen entarethterret allempo tharro'mar ñetpa' ama eñalleto poechoyoreshet ñeñthcha' atarr moeroxhterrtsa. Ñeñtho'marña allempopa' otyerrcha' allowen acheñenesha': “O' atarr kosheñtso'tsenterra moexhophnanesha', ama't allowen ñeñth ama achoyore'tñe, ama't allowen ñeñth ama es moma'yeneto.”
42023030	Tharro'mar allempo poemoeroxhteñothet e'ñe poellkëñothetpa' atarrcha' ya'ñameterret. Poeya'ñameteñothetpa' e'ñech pokte' entyerret ñegatamperretepa'to' atthoch pampoerranet e'ñe poktakma. Allochñapa' o'wañcha' allo'na atarr nanak moeroxhtenet.
42023031	Tharro'mar the'pa' attho moeroxhtatennet na ama't napa' e'ñe kowen es norrtatyeneñ, e'ñe attheneñ ñerra'm tsach e'ñe kowen emmo'rate'. Ñeñtho'mar the' napa' neñoteñ elloña atarrcha' amoeroxhtatarethterra ñeñth ama kowenaye' es orrtateno; ñeñthñapa' e'ñe ateth pena ñerra'm tsach rromoech. Arrpa' allowa ateth otnomanet Jesús allempo aneñet allcha' korso'tamphsoset.
42023032	All aneñet ñamha epsheña ñeñth amtsañ ñeñthcha' epoet korso'tamphsoset.
42023033	Allempoña xhapachet all oteñet Poñetallephno, allña korso'tamphsosetña epoet ñamha epsheña ñeñth amtsañ, poesheñarr nosñañet po'kowenroth, po'psheñeññapa' nosñañet poe'chkotheroth.
42023034	E'ñe allempo korso'tamphsosetpa' Jesúsñapa' ateth ma'yochamphsosana ñeñth e'moñe'tene', ñeñthpa' ateth ot: —Nomporcha' the'pa' pephretnanetepa'ch tharro'mar ñetpa' po'ñoxhpa' ama eñoteneto ñeñth atet yexhkatenet, ñeñth ama pokteyaye. Allempoña solltarnesha'pa' yellsheñe'chatoñet pa'shtam po'swertoth atthoch orrta poesheña'tets ñeñthcha' yorayese' poema'tets.
42023035	Acheñenesha'ñapa' attha kowanrrorteñet all thomxhenet a'yeneth. Pa'mhcha'taretherneshet ñetñapa' atarr es otnare'teñet, ateth otatse'tyeñet. —The'ña phapa' o' pha'keshphatyes po'potantañ, the'ñapa' pha'keshphaterra e'ñe phañeña ñerra'm po'ñoxhthe' ñeñtheph akren Yompor ñeñthcha' Cristotosets.
42023036	Solltarnesha'pa'xho'ña atarr achmhare'teñet, che'tatseteñet. Poeche'tatseteñothetpa' ponemhyetpa' aposet vinos ñeñth atarr chella'se'.
42023037	Pachmhare'teñothetpa' ateth otyeñet: —Ñerra'm pha po'ñoxhthe' ñeñtheph pa'mhcha'tarether pen judionesha', the'ñapa' pha'keshphaterra phañeña.
42023038	Ñewa, poñoth all korsocho all noñet tsachtall akellkareth ñeñthña kellekpa' ateth oten: “Añpa' ñeñthka'ye judionesha' Pa'mhcha'tarether.” Ñeñthña kellekpa' ñeñth anareth ma'po'mar ñoñets —griegaxh, latinaxh ñamha hebreyaxh, e'ñe atthekma oten.
42023039	Poesheñarrña amtsañ ñeñth parro korso'tampeñet, ñapa'xho'ña achmhare'ch. Potnare'teñothpa' ateth oteñ: —Ñerra'm po'ñoxhthe' Cristophpa' pha'keshphaterra pañeña, yapa'xho'ña o'ch pha'keshphaterrey.
42023040	Po'psheñeñ amtsañpa' che'ptare'ch. Poeche'ptare'teñothpa' ateth och: Phapa' eso'mare'tña ama pemhcha'na'teñeña Yompor, ama't parro amoeroxhtatarethey.
42023041	Tharraña yokoppa' e'ñeka'ye pokte' yemoeroxhtena tharro'mar ñeñthpa' añ tsa'tatenyet ñeñth allpon yeyexhkatyen ñeñth ama kowenayaye ama't e'ñe mamesha. Tharraña añ acheñer ñeñth parro moeroxhtatenyet ñapa' ama es yexhkateno ama't mamesha ñeñth ama pokteyaye.
42023042	Allempoña ñapa' ateth otan Jesús: —Napa' peyerpa'werrno'thach allcha' pha'mhcha'tarethetwerra.
42023043	Jesúsñapa' ateth och: —Napa' po'ñoxhka'ye notaph, e'ñe thayekma parro'tseneycha' kosheñtso.
42023044	-
42023045	Allempoña xhap pokto atsne'pa' o'wañ atsnom, o' e'ñe chekmetwa errapharen añe patsro. O'ña ellerrotnenmochapa' o' alla poetarerr. Allempoña ñeñth besom allo yottampeññañet Parets pa'pakëll po'ponro awepa't rrarra'nom e'ñe poktakma, o' e'ñe ellopa'tetsta.
42023046	Allempoña Jesúspa' rrana. Poerranarothpa' ateth ot: —Nomporcha' the'pa' o' nepomoerra e'ñe phokop e'ñe nekamkëñowen. E'ñe ñeñtha otwapa' o' rroma.
42023047	Solltar po'capitáner ñeñth romo'marnesha' ñeñth korso'tamphse', allempo ateth ent ateth o' pha, ñañapa' allentha aye'choxhtatan Yomporpa' ñapa' ateth ot: —Añ yakmarpa' po'ñoxhwaka'ye e'ñe atthotha o' yemtsatater, amaka'yeña eñalleña atthoch yemtsatatereñ.
42023048	Ñamha allowen acheñenesha' ñeñth allo'tsa'yen ñeñth ente' ñeñth ateth o' phach o' yoroxhtach, ñetñapa' poellkëñesha' na'yesnerret pot poesomapo awanerret.
42023049	Allowen ñeñth atarr yemtaye'th Jesús awañotheñ ñamha allowen koyaneshaxhno ñeñth kotha'wanmoe' Galileoth awañotheñ, ñetñapa' alla thomxha'tyenet a'yeneth alloth attha kowanrrorteñet ñamet.
42023050	Eñall poesheñarr yakma ñeñthara judionesha' ñeñth e'ñe kowen acheñ e'ñe pokte' es pha'yen, ñeñthpa' añ pa'so'cheñ José ñeñth arimateo'marnesha'. Ñapa'xho'ña poesheñarr ñeñth pa'mhcha'tarether pen allowen judionesha' ñeñth parrokma xhokmach apxhenet epoet po'potantañ amhcha'tarethnesha' atthoch a'poktatenet ñeñth llekëna allowen judionesha'.
42023051	Ñewa, ña awaña allempo apxhenet parro po'potantañ amhcha'tarethnesha' attho o'pateñet Jesús o'ch moetsatachet, ñañapa' ama't mameshapa' ama pokteye' eñche. Tharro'mar ñapa' ñeñth atarr kowene' Yompor esempowañencha' o'ch atarr ayochreshathterra.
42023052	Ñeñthña Josépa' o' awo' Pilatesho o'ch oteña' pokte'ch eñch ñach a'swatose' Jesús ñeñth rromoets korsocho.
42023053	Pilatoñapa' e'ñe pokte' eñch, ñeñtho'marña ñapa' a'swater korsochoth allempoñapa' ephatse'ch shetamtso ñeñth e'ñe kowen, allempoñapa' anemh allcha' pampoeña'. All eñareth mapoetpon all ama apamparethtena' po'poñ arromñath, allka'yeña nenana'ña Jesús.
42023054	Ñewa, allempo pampoet Jesúspa' ñeñthpa' añe yethro allempo xhokma añño'tena judionesha' ñeñth tsapathekop allempoch ameserreterr. Ñewa, allempo pampa'wet Jesúspa' o' ellerren, ñeñtho'mar judionesha'pa' o' mothtan ñeñth tsapathekop allempoch amesa'moenet e'ñe poktakma.
42023055	Ñeñthña koyaneshaxhno ñeñth atarr yemtenaya Jesús ñeñth kotha'wanmoe' awañotheñ Galileoth, ñetñapa' kotha'wanmet all pampoeñeta' atthoch eñchet allcha' neret Jesús.
42023056	Allempoña ñet onaxherret allothpa' o' xhaxherret pokollo, ñetñapa' allowenetpa' yorayeswerret ñeñth atarr eñmosathexhno alloch a'yana'tereta' Jesús ora po'chtsowen atthoch e'ñe kowen eñmosathtatereta'. Ñeñthpa' e'ñeka'ye ateth yexhenaña judionesha'. Ñetpa' alla añño'twaneñetña eñmosathexhno tharro'mar tsapathpa' amach serreto poepampro tharro'mar tsapathcha' xhapa'moen ñeñthe yethro allempo xhokma amesen judionesha' ñeñth ateth anarethtenet ñokpoet.
42024001	Allempo o' wañ yethñats allempo amesenet, allempo mothta'moena yethñats temenk koyaneshaxhnoñapa' e'ñe awathekma awanma'moenet all pampoeñet Jesús. Anma'moeññañet eñmosathexhno ñeñth o'patateñet alloch a'yana'toset. Allñapa' kotha'nma'moenanet po'potantañ koyaneshaxhno.
42024002	O'ña xhaxha'ta'moenet allpa' mapoe'ña ñeñth allo mopamphset Jesús ñeñth poepampoer phachet ama attheraye' entoseto ñeñth ateth phamphset po'poñ ellerro. Entoset mapoe' o' a'rrothe'tarethtena a'yeneth.
42024003	Allempoña ñetpa' esho'trra'toset mapoetpono ñeñth poepampoer phachet amaña esesha' entosayeña arromñath all net.
42024004	Ñetñapa' xha moene' yorwoset ama eñoteñeto errothcha'ña phoset. E'ñe allempo ateth kothape'chyenet awepa'tcha' orrtapanet epsheña yakma alla thomxha'toset e'ñe allo'tsa'yenet, atarr kowen popoetyenet pa'shtamoet.
42024005	Ñetña poeyorñothetpa' attha mo'krra'tyeset patso. Pomhchañothet ama eshkaye' kowa'phseto alleneth then. Ñeñthña yakma epsheñapa' ateth otosanet: —Ñeñth ama arromñatheshayaye, eso'mare'tña se'name'teñña arr allekma nannena arromñathenesha'.
42024006	The' ñapa' amaka'ye allo'tsenarayaye arr, o'ka'ye tanterra. Ama't seyerpoeñoña ñeñth ateth otase'th ama't awañmo'chotheñ allempo Galileo'tsenmeñ.
42024007	Ñeñthpa' atethka'ye otase'th ñapa' ña Ñeñth Acheñetosets xhokmach pomoeret atthoch errothwanen per po'poñ acheñ ñeñth atarr ochñathenesha' atthoch korso'tamperet, tharraña poma'pamtañoñapa' xhokmach tanterra.
42024008	Allempoña ñetpa'xho'ña allentha yerpoeret ateth otanete'th awañmo'chotheñ Jesús.
42024009	Allempoña koyaneshaxhnopa' onaxherret poepamproth, xhaxherret pokollopa' serrpare'tatweret Jesús poellsensarnesha' ñeñth xharrasheña ñeñth poesheñarramha o' poecherra ñamha po'potantañexhno ñeñth poeyochresha' pen. Koyaneshaxhnoñapa' serrpare'tweret allowen ñeñth ateth enta'moenet Jesús poepampro.
42024010	Ñeñth serrpare'tatenaya' Jesús poellsensarnesha' ñeñthpa' añ María Magdalena ñamha Juana ñamha po'psheñeñ María ñeñth Jacobo pachor ñamha po'poñexhno koyaneshaxhno.
42024011	Tharraña Jesús poellsensarnesha' allempo serrpare'tatosanet koyaneshaxhno ñeñth ateth entwa'moenet, ñetñapa' ama't mameshapa' ama ame'ñyetoña koyaneshaxhno, xha otenapoetañ atthathe' otatse'tyen koyaneshaxhno.
42024012	Tharraña Pedroñapa' allentha ta e'ñe matenakma. O'ña xhap ñamha poepampropa' mo'kosa, kowos o'pononeth all net. Ñapa'xho'ña ama entose, shetamtsa entos allo ephatse'chet alla o'shshe'ma'yena a'yeneth. Ñapa'xho'ña awerr pokollo ama eñoteñe ñato' erro'tsenthe'.
42024013	Ñeñthe yethrokma epsheña poeyochresha' ñetñapa' arr senet anetso ñeñth pa'so'cheñ Emaús. Ñewa, ñeñth pa'so'cheñ anets Emaúspa' Jerusaléñotheñpa' allo'tsenthe' xharra' poechena patherr kilómetro xhoycha' xhapats anets Emaúso.
42024014	Ñetñapa' e'ñe poeserrparñesha' senet, añ serrpare'tyesnenet ñeñth allpon ateth o' phowa.
42024015	All senet e'ñe poeserrpare'teñeshetpa' anapanna'tyesnenet Jesúsñapa' alla rremoerraneta'. Allempoñapa' chope'chnomoet e'ñe parro o' awanmoet anetsoneth.
42024016	Tharraña ama't entapetañña Jesúspa' ñetñapa' xha ottenet ñerra'mrrathe' ama amnatarethteneto atthoch cheme'tapet, ama esesha' cheme'taye.
42024017	Jesúsñapa' ateth otosan poeyochresha': —¿Eso'tña seserrpare'tyesnen? ¿Eso'mare'tña xha atarr sellka'nena?
42024018	Poesheñarrña ñeñth sochetsa Cleofas, ñañapa' och: —¿Ama't peñoteñeña allowen ñeñth Jerusaléño'tsen awañotheñ o' e'ñe e'mare'twet ñeñth ateth o' metwa all? Phapa' ¿phapthathe'ña ñeñtheph thaya xhapats all Jerusaléño ñeñtheph ama eñotosaye ñeñth ateth o' phowerret Jerusaléño?
42024019	Ñañapa' ateth otnomanet: —¿Eso'tña ñeñth ateth o' phowerretña all? Ñetñapa' alla otnereterr: —Añka'ye yeserrpare'tnen Jesús ñeñth nazareto'marnesha' ñeñth a'mhtene' Yompor po'ñoñ awaña. Po'wamenkoth orrtatennay po'partsoña ñeñth ama't awatha yapa' ama yentare. Ñamha ateth yexhatyese'th ñeñthpa' atarr kowen. Ñeñthpa' e'ñe pokte' entapreteñ Yompor; acheñenesha'pa'xho'ña e'ñe pokte' enteñet.
42024020	Tharraña ya'mhcha'tarethernesha' ñamha ñeñth pa'mhcha'tarethernesha' pen allowen judionesha' po'kornaneshar, ñetñapa' o' pomoeret Jesús atthothka'yeña o' moetsatateret, ñeñtho'marña o' korso'tamperet.
42024021	Tharraña yapa' ñeñthka'yeña atarr yemneneñ ñato' ñach ya'rroyatatosayeñña alloweney ñeñthey israelena'tarey (attho amhcha'noxhtana'tenya romo'marnesha' ya ya'netsro). Tharraña the'ñapa' xhaña o' moetseret. The'pa' o'ka'ye ma'pamta'moen.
42024022	-
42024023	Ñamha the'ña koyaneshaxhnoña ñeñth parro yeyemtena, ñetñapa' awathekma awanma'moenet o'ch enta'moeñet poepampro ñetñapa' año' eseshaye' entosayeña poepampro all neretañ. Allempoña waxherret poepamproth ateth serrpare'tatwerryet, allñapa' año' orrtawet mellañotheñ ñeñtho'ña otawet Jesúspa' o'ka'ye tanterra o' alla bethterra. Ñeñtho'marña yapa' ñeñthña atarr yeyore'tene'.
42024024	Allempoña ñamha allponsheña ñeñth parro yeyemtena, ñetpa'xho'ña allentha awanmoet ñamet poepampro. E'ñe ateth otwerrey koyaneshaxhno, ñetpa'xho'ña ama eseshaye' entosaye.
42024025	Jesúsñapa' alla otnerraneterr: —Sapa' ama es sexhenoyoña seyoxhro, atarr se'charrtaten seyoxher atthoch e'ñe same'ña'waña ora ñeñth ateth eñosyesete'th Cristokop allowen ñeñth a'mhta'yesaye'th Yompor po'ñoñ awathotheñ.
42024026	Ama't señoteñeña ñeñthcha' Cristotatspa' atethka'ye anarethña ñokop ñapa' atarrcha'ka'ye amoeroxhtatarethetwanena xhoch rromats. Elloñapa' o'ch alla xherr esempo allempochña e'ñe kowen a'kowentatarethterra.
42024027	Allempoña Jesúspa' o' yerpatnerraneterr ora allowen ñeñth ateth anareth añekop ñeñthcha' Cristotats. E'ñe Moisés po'ñoñotheñ yerpatnomanet ñamha po'potantañexhno po'ñoñ ñeñth eñosyestse'th Cristokop, ñeñthara ñeñth a'mhta'yesaye'th Yompor po'ñoñ awath.
42024028	Allempoñapa' xhapmochet anetso all sechenet. Jesúsñapa' xha otetnena ñerra'm ñapa' amhtoche'ch.
42024029	Ñetña alla poepateñothetpa' ateth ochet: —Allachka'ye yexhap arr parro o'ka'ye tsapoenmoch. Allempoña Jesúspa' be'thosos allcha' xhapoet.
42024030	Allempoña anorrxha'toset allcha' rrallme'choset. Jesúsñapa' chetosan pan, parasyoso'tamphsosan pan, shota'tospa' apa'yesosanet.
42024031	Allempo ateth phosa, poeyochresha'ña epsheñapa' xha e'ñe cheme'toset añpa' ñeñthepa'tka'yeña Jesús. E'ñe allorokma ñetpa' o' amnatarethterret atthoch e'ñe cheme'teret. E'ñe cheme'terretpa' allepa'tcha' ma'natamperranet.
42024032	Allempoña ñetpa' ateth otanna'tyeset: —Ñeñtho'marepa'tka'yeña atarr nanak koshatosey ñorra' ama't xha yellkëna yeyoxhro allempo serrpare'tatnomoey thoño all yerpatnomya Yompor po'ñoñ ñeñth ateth ana'yesareth e'ñe ñokop.
42024033	Ñetña e'ñe allorokma tantrra'terretpa' o' alla awanerret Jerusaléño. Allñapa' o' xherret allo'tsa'yen po'potantañ poellsensarnesha' ñeñth o' xharrasheñamha poechena poesheñarr. Allo'tsen ñamha po'potantañexhno.
42024034	Allña ñetpa' ateth otweret po'potantañ: —Po'ñoxhka'ye o' tanterraña Yepartseshar. Ellonethñapa' orrterrana ñamha Simón.
42024035	Allempoña ñetpa' serrpare'tweret ñeñth ateth enteret thoño ñamha all shota'tosan pan, atthoña ñetpa' allña e'ñe cheme'tosetña Jesús.
42024036	Ñeñtha atarr otatsetyenetpa' Jesúsñapa' xhepa'tcha' thomwets e'ñe all chorren allowen poeyochreshaxhno. Alla womhcha'twenanet, poewomhcha'tweñothanetpa' ateth otwenanet: —The'pa' xhosaña e'ñe kosherrtsa seyoxhro.
42024037	Tharraña ñetñapa' xha atarr yore'twenanet, xha atarr mecha'trra'tet, xha otenapoetañ choyeshe'matsthe' orrterranet.
42024038	Jesúsñapa' ateth otwenanet: —Eso'mare'tña sañapa' xhaña seyoren. Eso'mare'tña sañapa' xhaña atarr se'charrtatenña seyoxher.
42024039	The'pa' o'ch sekwapoennan not ama't ñamha netak atthoch e'ñe señotapoerren naka'ye. Sa'phllapoennan nechets, sekwa'yesapoennan nechets allochñapa' o'ch e'ñe señotapoenen. Napa' ñeñthen echtsothen, choyeshe'matspa' amaka'yeña echtsotheyayeto ñamha amaka'ye anpatheyaye ateth o' sentapoenen napa' echtsothenka'ye ñamha anpathenka'ye.
42024040	Allempoñapa' gatwenanet pot ñamha pa'tak.
42024041	Ñetñapa' attha kowanrrortapoeñet. Ama't atarr koshapoeñetañpa' amaña e'ñeye' ame'ñapoeñeto ñato' po'ñoxhthe' Jesús. Attha echarrtatenet poeyoxher tharraña Jesúsñapa' ateth oterraneterr: —¿Arrpa' ama't secheno ama't koñe'tha rreñets?
42024042	Ñetñapa' aña apapoeñet pashepharr kak achmareth ñamha pets pokoyemh all nenan po'moñ.
42024043	Ñeñtha agapwenpa' o' rroweñ all chorrenet atthoña ñetpa' entapoeñet.
42024044	Allempoñapa' ateth oterraneterr: —Ñeñth ateth notase'th allempo orameñ allo'tseney e'ñe parro, ora allowen ñeñth ateth anareth awathotheñ Yompor po'ñoño nokop, ñeñthña the'pa' o' e'ñe etsotwerra —e'ñe Moisésotheñ po'ñoñ ñeñth ateth anareth ama't ñamha ora allowen ñeñth kellka'yesone'th ñeñth a'mhta'yesaye'th Yompor po'ñoñ, ama't ñamha ñeñth akellkarethtatse'th libro Salmos, the'pa' ñeñthña o' e'ñe etsotwerra ñeñth ateth ana'yesareth nokop awathotheñ.
42024045	Allempoñapa' o' xhapatanet poeyoxhreto allowen ñoñtsoxhno ñeñth akellka'yesareth ñokop.
42024046	Jesúsñapa' alla oterraneterr: —Po'ñoxhpa' allowen ñoñets ñeñth akellka'yesareth atethka'ye oten ñeñthcha' Cristotosetspa' xhokmach po'ñoxh rromos, tharraña poma'pamtañoñapa' o'ch alla tanterra.
42024047	Atthochña serrpare'teret Cristo e'ñe Jerusaléñotheñ errapharen ora allemeñ allowanen acheñeneshesho'mar. Atthothcha'ña acheñenesha'pa' o'ch kothape'cherret ello e'ñe kowen Yomporekop allochñapa' atthochña o'ch e'ñe aphretna'warethterret allowenet po'chñaret.
42024048	Jesúsñapa' ateth oterraneterr: —The'ña sapa' o'ch sa'potherrnan ora ñeñth allpon ateth sentyesne'th ama't theme'ttsen.
42024049	Ñamha sa the'pa' elloneth o'ch ateth notnerres, po'ñoxhka'ye napa' nemñowerrnascha' Yompor Poekamkëñ entoth ñeñthcha' e'ñe sechorra'yesaya e'ñe poesheña'ttsos ñeñth ateth oten Yompor ñeñthcha' e'ñe apa'yerres. Tharraña sañapa' allasach anetso Jerusaléño, esempowach chorratasa Parets Poekamkëñ ñeñthcha'ña awamenkath sepha'yesose' ñeñthcha' apoerres Yompor poe'ntañoth.
42024050	Allempoña Jesús err Jerusaléñoth, awanerran poeyochreshaxhno a'yo anetso Betanio. Allñapa' echantosan potpa' bensare'tampesyesosanet.
42024051	E'ñe poebensare'tampeñothanetpa' allñapa' a'tenoche' poe'ntaño o' sowanenanña poeyochreshaxhno.
42024052	Ñetña allempo ateth entapoeret Jesús awerr poe'ntañopa' pa'ye'choxhtateñesha' ma'yochnerretpa' awanerret Jerusaléño e'ñe poksheñeshokmañenet.
42024053	Ñetña allempopa' ellapenete'th Parets pa'pakllo all atarr aye'choxhtateññañet Yompor. Ñeñthpa' atthetepa'ch Nompore. Allowa.
43001001	Awathotheñ e'ñe ñanom pa'mothrotheñ Cristoñapa' eñalla epoet Pompor Parets. Ñañapa' ñeñthara ñeñthcha' Po'ñoñ pha' Parets tharro'mar ñach eñotaterre' acheñenesha' ateth oteñ Yompor Parets. Tharraña ñapa'xho'ña e'ñe atthekma partsoten ateth partsoten Pompor ñeñth atarr nanak Parets.
43001002	Allempo errte' ayexhkatarethta pats, ñañapa' e'ñe parro allo'tsen epoet Pompor Parets.
43001003	Ñeñtho'marña allowen esokmañen ñeñth eñall, ñapa' ña e'ñe yexhkatwe' ñeñth ateth moenet epoet Pompor. Ñeñth allpon eñallpa' ama eñalle ñeñth ama yexhkato ña, ama't esotholla, ñokma poeyexhkatar.
43001004	Ñañapa' añepa't ñeñth alloch e'ñe yokrrena. Ñeñthña alloch e'ñe yokrrenapa' ñeñthcha' yeñotaterre' allowen ñeñth kowen enten Pompor Parets. Ñeñtho'mar ñapa' ateth pena ñerra'mrrathe' poetare' tharro'mar ñapa' ñach a'poetarsamperre' allowen yokthaphña.
43001005	Ama't ateth pena sosya'tsañexhno añe patsro ñerra'mrrathe' chekmete', ñañapa' e'ñe a'poetareswos. Chekmete'ñapa' ama't awathapa' amach errothenoth a'chekmetamperrano ñeñth poetarñatser ñeñth Yompor po'kowenña.
43001006	Ama't allempo ama orrtena' Cristo ñeñthcha' poetarñatsotosets arr patsro, ñanempa' añ orrtatsa poesheñarr yakma ñeñthpa' añ pa'so'cheñ Juan; ñapa' Yompor llesense'.
43001007	Ñapa' añekop wapa ñach a'pothose' atthoch wapa Cristo arr patsro ñeñthcha' a'poetarsamperre' allowen yokthaphña. Atthoña ña po'ñoñothpa' ame'ñatosana acheñenesha'.
43001008	Tharraña Juanpa' ama añeyaye ñeñthcha' poetarñatsotosets arr patsro; ñapa' añekpa wapa atthoch a'pothosan ñeñthcha' a'poetarsamphsañtostsa.
43001009	Allempoña xhap añe patsro ñeñth poetarñatsotosets tharro'mar añ poetarñatser ñeñth e'ñe po'ñoxh ñeñthcha' a'poetarsamphsose' allowen acheñenesha' pokthaphña, ñeñthpa' alletsa, o'ch orrtosa añe patsro.
43001010	Ama't añ patspa' ño poeyexhkatareñ, acheñenesha'ña arr patsropa' arepa'tcha' kowenaye' agapapeto tharro'mar ama eseshaye' eñotapaye.
43001011	Ama't arr xhapañ e'ñe ña pamo'tseshesho, pamo'tsesha'ñapa' arepa'tcha' kowenaye' agapapeto.
43001012	Tharraña poesheña'tets ñeñth e'ñe kowen agapyesapoe', ama't allowen ñeñthcha' ame'ñerraya ña, ñetñapa' apoerranet llesens atthoch e'ñe poechemer perranet Yompor Parets.
43001013	Ñeñth attho poechemer perrey Yompor ñeñthpa' ama attheyaye ateth ye'ñalletena ya ñeñthey arromñathey. Tharro'mar ñeñth attho ye'ñalletena arr patsropa' ñeñthpa' ateth anarethey ya ñeñthey arromñathey. Ñamha attho poechemer o' perrey Yompor, ñeñthpa' ama añotheyaye ñeñth ateth kothape'chateney po'psheñeñ acheñ pokthaphña. Yapa' añothña o' poechemer perrey Yompor attho o' moenaterrey e'ñe ña pokthaphña.
43001014	Cristoña ñeñth Po'ñoñ pen Yompor o' acheñetos arr patsro, o' yeyxhañ e'ñe parro mame' añe patsro. Ñapa' atarr amoerañtosa. Ñamha attho yexhatosey Yompor po'ñoñ ñeñthña ñoñetspa' e'ñe po'ñoxh ateth, ama shekëñtsoyaye ama't mamesha. Ñamha yapa' xhokma yentoñe'th po'kowenña. Ñeñthña po'kowenñapa' ateth ñerra'm Pompor ñeñth po'pathrror pene' ña.
43001015	Allempoña Juan poerranarothpa' a'pothan Cristo, ñeñthpa' ateth eñora ñokop: —Añmapa' ñeñthka'yeña notase'th awaña, ñeñthcha' wapatsa chenta' ñapa' atarr awamenkathesha', nañapa' ama tama awamenkatheyayno, tharro'mar ñapa' awathotheñ eñalla. Ama't allempo ne'ñalleta na, ñañapa' eñalla. Ñeñthpa' allowa ateth ot Juan ñenmath Cristokop.
43001016	Ñapa' atarr amoerañtosa ñeñtho'marña alloweneypa' atarr bensare'tampeney. Allo'na sen yebensare'tampesnene'.
43001017	Ñoñets ñeñth ateth anareth awathotheñpa' ñeñth kellkonay Moisés awath. Tharraña Jesucristopa' ñaña orrtatose'ña moereñets ñamha ñapa' añ orrtatonay ñoñets ñeñth e'ñe po'ñoxh Yompor po'ñoñ alloch yekeshperra.
43001018	Yompor Paretspa' ama't awathapa' ama eseshaye' poentare. Po'pathrrorña ñeñth Cristotosets ñeñthpa'xho'ña Parets ñeñth e'ñe parro atthekmoet; ñapa' ña yeñotaterre'ña ateth penaña Pompor Parets.
43001019	Allempo judionesha' pa'mhcha'tarethernesha' ñetñapa' moeñet acheñ Jerusaléñoth ñeñthcha' awanmatsa Juanesho. Añ moeñet judionesha' po'kornaneshar ñamha levitanesha' ñeñth po'tarwas pene' o'ch thorrenet Parets pa'pakllo. Ñetpa' añekop amñarethtet ñetcha' a'phtho'toset Juan ñapa' esesha'the'ña. O'ña xhapoet ñeshopa' ateth otoset: —Phapa' ¿eseshape'tña, ama't añeyaype ñeñthephcha' Cristoterrets?
43001020	Juanñapa' ama a'nasoto; attho a'methapa' ñapa' ateth otapanet: —Napa' amaka'ye añeyayno ñeñthcha' Cristoterrets.
43001021	Ñetñapa' alla otereterr: —Ñeñthepñapa' ¿eseshape'tña, ama't añeyaype Elías ñeñth a'mhtaye'th awath Yompor po'ñoñ? Ñañapa' ateth oterraneterr: —Amaka'ye ñeñtheyayno. Ñetñapa' alla a'phtho'tereterr: —Amapa' ñato' ¿añephthe' ñeñthephcha' a'mhterre' Yompor po'ñoñ ñeñth yekwen? Ñañapa' alla oterraneterr: —Amaka'ye ñeñtheyayno.
43001022	Ñetñapa' alla otereterr: —Ñeñthepñapa' ¿eseshape'tña pha? Yapa' yemneñka'ye o'ch photey allochñapa' o'ch yotera' ñeñth yemñene'. ¿Errothena'tcha'ña photeyña phokop?
43001023	Ñañapa' ateth oterraneterr: —Napa' nokopka'ye eñose'thña Isaías ñeñth a'mhtaye'th Yompor po'ñoñ awath. Allempopa' atethka' ote'th: E'morrterrach poesheñarr po'ñoñ all amayo allcha' serrpare'taterranña acheñenesha'. Poerranarothpa' añcha' toma'ntaterranet thoñ ñapa' atethcha'ka'ye oterranet: “Sa'kowenetyes thoñ allcha' oñmos Partsesha' o'ch e'ñe sa'paxharretyesoñ pa'theph.”
43001024	Ñewa, ñeñth amñarethtatsa Juanesho, ñetpa' añka'ye moeñenawet ñeñth fariseonesha' ñeñthara judionesha' pa'mhcha'tarethernesha'.
43001025	Ñetñapa' alla otereterr Juan: —Arepa't Cristoyaypepa' eso'marwañaka'yeña phapatenña Yomporekop, arepa't Elíasoyaype, arepa't añeyaype ñeñthcha' a'mhterre' Yompor po'ñoñ.
43001026	Juanñapa' ateth oterraneterr: —Napa' ama't napatyen Yomporekoppa' e'ñeka'ye oñochaya napatyenanet. Tharraña o' xhap sesho po'psheñeñ ñeñth ello atarr sherbets, tharraña sapa' amaka'ye señoteñeña sa.
43001027	Ñapa' ama'tcha' chenta wapapa' ñapa' ñeñthka'yeña ello atarr sherbets; nañapa' ama es nesherbeno atthoch ama't po'sapatrexhapa' o'ch nepyampes.
43001028	Ñewa, allpa' atethka'ye penet all oteñet Betábara allara Jordanaso yomhta'n tharro'mar Juanpa' allka'ye apatyenanña acheñenesha' Yomporekop.
43001029	Tsapathña Juan allempo entapan Jesús ñeshoneth en, ñañapa' ateth otan acheñenesha': —Añka'yeña ñeñth o' llesenserr Yompor ñeñthcha' Po'carneror pen, ñach yawanmamperre' yo'chñar alloweney ñeñthey añe patsro'tsa'yeney, tharro'mar ñach rromoerrets yo'chñarekop atethcha' perra ateth amtsarethtena carnero ochñartsokop.
43001030	Añmapa' ñeñthka'yeña notase'th awaña: “Ñeñthcha' wapatsa chenta'pa' ñapa' atarr awamenkathesha', nañapa' ama tama awamenkatheyayno, tharro'mar ñapa' awathotheñ eñalla. Ama't allempo ne'ñalleta na, ñañapa' eñalla.”
43001031	Ama't na awañmo'chapa' ama neñoteñe esesha'the'ña ñeñthcha' wapatsa chenta' ñeñthcha' Cristoterrets. Tharraña napa' añekpaña nowena nach apatyesnomoe' acheñenesha' oño, atthochña norrtaterrñañ israelena'tarneshakop ñeñth po'ñoxh Poechemer pen Yompor.
43001032	Allempoña Juanpa' eñotatan acheñenesha' ñapa' ateth otanet: —Na awaña allempo napataph Jesúspa' Yomporña Poekamkëñ e'ñe ateth nentaph ñerra'mrrathe' yeph o' sowa'nma entoth, xhap e'ñe Jesúsesho.
43001033	Ama't allempo napa' ama neñoteñe ñeñththe'ña Yompor Poechemer tharraña Yompor ñeñth o' llesenserren atthoch napatyes acheñenesha' oño, ñapa' atethka'ye otenen: “Esempoch pent o' sowa'nma Nekamkëñ o'ch xhap e'ñe ñesho ñeñthcha' chorrosaya, ñapa' ñeñthcha'ka'yeña chorraterrawetña Parets Poekamkëñ.”
43001034	Na po'ñoxhpa' o'ka'ye neñch ñeñtho'mar the'pa' neñotatenes ñeñthka'yeña Yompor Poechemer.
43001035	Tsapathñapa' po'pocheño all then Juan epoet epsheña poeyochresha'.
43001036	Kowenan Jesús all chopeñe'chen a'yeneth, alla oterraneterr: —Añka'yeña ñeñth Po'carneror pen Yompor.
43001037	Ñeñthña epsheña poeyochresha' allempo e'met ateth oteñ Juan, ñetñapa' allentha kotha'nmet Jesús.
43001038	Poetallesnomtsaña Jesúspa' entapanet kotha'neñet chenta' ñañapa' ateth otapanet: —¿Eso'tña semnen? Ñetñapa' ateth ochet: —Maestro, ¿erra'tña pexhap?
43001039	Ñañapa' ateth otanet: —Soktherrenka'ye o'ch senteña'. Ñetñapa' allentha kotha'neret Jesús o'ch enteñeta' all a'posa. Alla a'poset ñamet ñeñthe yethro tharro'mar allempopa' o' mamhamena o'ch ellerren.
43001040	Ñewa, ñeñthña epsheño'maret ñeñth e'moe' ateth oten Juan ñeñth kothe' Jesús, poesheñarr ñeñthpa' Andrés ñeñth Simón Pedro pa'mo'nasheñ.
43001041	Andrésñapa' allorokma awerr e'nerraya' Simón; o'ña entera'pa' ateth otwerr: —Yapa' o'ka'ye yenter Mesías. (Ñewa, ñeñthña ñoñets Mesías añka'ye otenet ñeñthcha' Cristoterrets.)
43001042	Andrésñapa' allentha anerran pa'mo'nasheñ Simón Jesúsesho. Jesúsñapa' kowapoe'pa' ateth otaph: —Pha'tña Simón, ñeñtheph poechemer pen Jonás. The'pa' nesocherrephcha' Cefas (ñeñthara so'chñets ñeñth otenet griegaxho Pedro).
43001043	Tsapathña Jesúspa' sechena o'ch awerr Galileo. Allña entwenan Felipe ñañapa' ateth otweñ: —Ama't pemno o'ch phokthenen.
43001044	Ñewa, Felipepa'xho'ña galileo'marnesha', ña pa'netserpa' añ pa'so'cheñ Betsaida ñeñthara ñamha Andrés pa'netser ñamha Pedro.
43001045	Felipeñapa' entwenan Natanaelpa' ateth otweñ: —Yapa' o'ka'ye yenter ñeñth ñokop kellkë'th Moisés all orrtatan ñoñets ñeñth ateth anareth, ñamha ñokop kellkë'th ñeñth a'mhta'yesaye'th Yompor po'ñoñ. Añepa'tka'ye Jesús ñeñth wetsa Nazaretoth ñeñth José poechemer.
43001046	Natanaelñapa' ateth otapan Felipe: —Nazaretothpa' ama't awathapa' amaka'ye wenoña ñeñth e'ñe kowen acheñ. Felipeñapa' ateth otererr: —Po'ñoxh orraka'ye o'ch penteña'.
43001047	Natanaelpa' allentha awo' o'ch entenana' Jesús. Jesúsñapa' entapan Natanaelpa' ñañapa' ateth eñora ñokop: —Añka'yeña po'ñoxh poesheñarr israelnesha' ñapa' amaka'ye shekëno ama't mamesha.
43001048	Natanaelñapa' ateth otosan Jesús: —Napa' ¿errothenothe'tña peñotenen? Amaka'ye pentarno. Jesúsñapa' ateth otererr: —Allempo ama a'sechenpha' Felipe nesho, allempo phapa' alla phanen mañtho higocho nañapa' nentenephka'ye.
43001049	Natanaelñapa' ateth otererr: —Maestrocha' pepa'tña Yompor Poechemereph. Pepa'tña Amhcha'tareth ñeñth atarr kowen allowen israelnesha'.
43001050	Jesúsñapa' otererr: —Napa' o' notaph napa' nenteneph allempo phanen mañtho higocho, ñeñtho'marthe'ña o' phame'ña'na. The'ñapa' o'ch notas, elloña the'pa' nanakcha' senterrnan nepartsoña ñeñth ama tama sentennana'.
43001051	Jesúsñapa' alla otererr: —Po'ñoxhka' notenes, senterrcha' enet atorareth ñamha Yompor po'mhllañotheñrenesha' a'taxhenet ñamha sowaxhenet e'ñe nesho, na Ñeñthen Acheñetosets.
43002001	O'ña ma'pamoetwerr allempo xherr Jesús Galileo, allña anetso Caná atarr koshaprechet poesheñarr yakma ñeñth sena'tetsa. Jesúsña pachorpa' allo'tsen.
43002002	Jesúsña epoet poeyochresha'pa' ñetpa'xho'ña awa'ñarethtet allcha' rrallme'chapreteneta'.
43002003	Allñapa' xha wañaphset vinos. Jesúsñapa' ateth och pachor: —The'pa' ama eñalle vinos, o'xha wañaphset.
43002004	Jesúsñapa' ateth otan pachor: —Achocha', eso'mare'tña ateth photenenña na. Nokoppa' amaka'ye xhena' allempoch es norrtatyes.
43002005	Tharraña ama't ateth otañpa' pachorñapa' ateth otan ñeñth sherbets all: —Ñerra'm errothencha' otas nechoyorpa' sañapa' e'ñech ateth sepha.
43002006	Ñewa, allpa' allo'tsen pechapmha orroth mapyemh. Ñeñthña orrothexhnopa' tama ateshamerr, poemha'ttso orrothpa' ñato' senthe' oñ epa galon amapa' ma'pathe' galon sets oñ atthoch chorrareswa. Ñeñth orrothexhnopa' allekma nenet oñ alloña a'kowentatena judionesha' Partsokop ñeñth ateth anarethtenet ñokpoet.
43002007	Allñapa' ateth otan Jesús ñeñth sherbets all: —The'pa' o'ch se'chorrayes oñ orrotho. Ñetñapa' atethxho' pet e'ñe e'chorrareswawet oñ.
43002008	Allempoña o' e'chorrareswetpa' Jesúsñapa' ateth oterraneterr: —The'ñapa' o'ch seshe' koñe'thpa' o'ch sanemh allo'tsen ane'tañ. Ñetñapa' atethxho' pet.
43002009	Allempoña ane'tañpa' allentha amllan oñ ñeñth a'pnasareth vinos ñañapa' ama eñoche erroththe' o' wapatetña vinos. Aña eñotene' ñeñth sherbenawet all ñeñth etasote' oñ. Allempoña amlla'wan vinospa' ñañapa' allentha agotan ñeñth sena'tetsa.
43002010	Ñeñthpa' ateth och: —Ñerra'm xho yorrpa' añcha'ña ñanom yorrtat ñeñth e'ñe kowen vinos. O'chña yonwawe awa'ñareth e'ñe kowen vinospa' allempochña yapanet ñamha ñeñth ama e'ñe kowenayaye. Tharraña phañapa' amaña attheye' pepeno. Ñeñthapa' xha'tña phañño'twaña vinos ñeñth e'ñe kowen thayaño' phorrtach. (Ane'taññapa' ateth otan ñeñth sena'tetsa tharro'mar ñapa' ama eñoteñe.)
43002011	All ñanom entatanet Jesús po'partsoñapa' ñeñthpa' arr Cano allara Galileo. Atthoka'yeña orrtatanetña Jesús po'partsoteña. Allempoña poeyochresha'pa' o' eñochet po'ñoxhepa't ñapa' Parets atthoña e'ñe ame'ñyet.
43002012	Allempoña Jesúspa' awo' Capernaumo pachore'na ñamha pa'mo'nasheñexhno, ñamha allowen poeyochresha'. Allñapa' alla allponmateneta'.
43002013	Allempoña xhapmoch pascuapo allempoch alla kosherrerr judionesha'. Jesúsñapa' awerr Jerusaléño.
43002014	Allña Parets pa'pakllopa' entwenan ñeñth pomoene' po'waksher, ñamha carnero, ñamha yeph; ñamha ñeñth kamhya'yenawet po'khllayoretpa' ñetpa'xho'ña alla anorrxhenet.
43002015	Allñapa' pellta'tosan apexh pashtarexh. E'ñe matatwosan allowen ñeñth pomatsre'tyetsa Parets pa'pakllo, e'ñe awanerret po'waksher ñamha po'carneroret. Ñamha ñeñth kamhya'yenawet po'khllayoretpa' e'ñe yo'patsetampeswosanet po'khllayoret patso. E'ñe a'koye'tampeswosanet all na'yenet po'khllayoret.
43002016	Allpa' ateth otosan ñeñth pomoene' yeph: —The'pa' sawanerr añ arroth. Amach ateth sephatstono Nompor pa'pakëll ateth ñerra'mrrathe' ñeñth e'ñe pokollenochaya allekma pomatsre'tyenet.
43002017	Allempoña poeyochresha'pa' allentha yerpoet ñoñets ñeñth anareth awathotheñ ñokop, ñeñthpa' ateth oten: “Napa' atarrcha' nempa'tonaph pepakëll ama'tcha' ñeñtho'mare'na moetserrnetañ.”
43002018	Allempoña judionesha' pa'mhcha'tarethernesha'pa' ateth ochet: —Añña phorrtatosnay pepartsoña allochñapa' atthochña yeñotaph po'ñoxhpa' phapa' allsensarethephthe', the'ñapa' attho' pephosnaythe' añexhno.
43002019	Jesúsñapa' ateth oterraneterr: —Sapa' ama'tcha' sa'matoñ añ Parets pa'pakëllpa' poma'pamtañoña napa' o'ch alla nathomater.
43002020	Judionesha'ñapa' alla otereterr: —Añ attho e'nwoñet Parets pa'pakëllpa' atarr atomat athorrarethta e'ñe pa'tatsoch xharrowa char poechena pechap. Ta', phañapa' ¿po'ñoxhcha' e'ñech poma'pamtañokma yethpa' o'ch alla phathomatwer?
43002021	Ñewa, Jesúspa' añepa't otanet ña po'chets ñeñthepa't pa'pakëll pen Parets.
43002022	Ñewa, xhap allempo moetseret Jesús allempoña tanterrapa' poeyochreshaxhnoñapa' allentha yerpoerret ñeñth ateth ote'th Jesús allempo. Ñeñtho'marña allempo Jesús poeyochreshaxhnopa' atarr yemterrñañet Yompor po'ñoñ ñeñth anwareth awathotheñ, ama't ñamha Jesús po'ñoñ atarr ame'ñeret.
43002023	Allempoña allo'tsen Jesús Jerusaléño, all koshapretenet pascuapo shonte' acheñenesha' enteññañet ñeñth attho orrtatenanet po'partsoña all, ñeñtho'marña allpa' shonte' ame'ñaya.
43002024	Tharraña Jesúspa' ama yemtanete'the ñet, tharro'mar ñapa' eñotanete'th ateth alloweney acheñey xhokma yokthape'chyen ñeñth yemnen ya.
43002025	Ñapa' ama e'nenano ama't poesheñarra ñeñthcha' ote' ñeñth ateth yokthape'chyen alloweney acheñey. Tharro'mar ñapa' xhokma eñoteney ateth yokthape'chyen alloweney acheñey.
43003001	Allempopa' eñall poesheñarr yakma ñeñth fariseo ñeñth sochetsa Nicodemo. Ñeñthñapa' poesheñarr ñeñth amhcha'tarethtetsa judioneshakop.
43003002	Ñañapa' wapa Jesúsesho tsapopa' ateth otos: —Maestrocha' yeñoteneph phapa' añ pellsensene' Yompor atthoch peyxhatosey kowen tharro'mar yapa' yeñoteñ añach orrtatyene' partsoteñets ñeñth awamenkath pen Yompor.
43003003	Jesúsñapa' ateth otaph: —E'ñe po'ñoxh notaph, esesha'ch ama eñalleterrtso ello ñetñapa' amach errothenoth poeyochresha' perraneto Yompor.
43003004	Nicodemoñapa' ateth otererr: —Amathe' errothenoth ye'ñalleterrerroña po'pocheñoña' o'ka'ye yepo'nme'ten. Errothenothwathe'ñaka' yexherrerrña yachor pa'tho atthothcha' ye'ñalleterrerr po'pocheño.
43003005	Jesúsñapa' ateth otererr: —E'ñe po'ñoxh noteneph, erra'tsencha' ama eñalleterrtso oñoth ñamha Yompor Poekamkëñoth, amathe' errothenoth poeyochresha' perraneto Yompor ñeñtho'marña amach eshek o'patapreteretoña Yompor po'kowenña ñeñth attho ayochreshathtena ña.
43003006	Ñeñth attho eñalletena arromñathenesha'pa' ñeñthpa' arromñatha. Tharraña ñeñthcha' eñalleterrtsa Parets Poekamkëñoth, ñeñthpa' ñeñthña kamoekñetsotets ñeñthñapa' ama arromñatheshayaye.
43003007	Ñeñth ateth noteneph, “allowenespa' añ sepalltena o'ch se'ñalleterrerr ello”, phapa' amach xha pe'charrtatsto peyoxhro, amach xha photatsto año'the' errothenoth pe'ñalleterrerroña ello po'pocheño.
43003008	Ñeñthpa' e'ñe ateth pena ñerra'mrrathe' mhorr. Mhorrpa' erra moene'pa' allcha' mhorraren. Pe'moenthe' ateth ma'moreten, ama peñoteñe erroththe'ña wena ñamha errathe'ña sen. Atethcha' perra ñamha allowen erra'tsencha' eñalleterrtsa Yompor Poekamkëñoth.
43003009	Nicodemoñapa' alla a'phtho'tererr: —Ñeñthpa' ¿errothena'tña añ?
43003010	Jesúsñapa' ateth otererr: —Phapa' ama't añepeñ israelnesha' po'maestror, ama't peñotenoña añ.
43003011	E'ñe po'ñoxh noteneph: Alloweney ya ñeñth yeñotenpa' ñeñthcha'ña yeserrpare'ten ñamha ñeñth yentyenpa' ñeñthcha'ña ya'pothen tharraña sapa' ama xhennasoña seyoxhro añ ñeñth ya'pothen.
43003012	Ñerra'm aña notenes ñeñth ateth yeyxhena añe patsro, saña ñerra'm ama same'ñennopa' errothenothwathe'ñaka'ye notasña ñamha ento'mar ñeñth Yomporekop.
43003013	‘Ama eñalle ama't poesheñarra ñeñthcha' a'tapoets ento ñamha ñeñthcha' sowerrtsa ñeñthara entoth. Napthaña na Ñeñthen Acheñetosets ñeñthen sowatsa entoth, naptha nentar Nompor poe'ntaño tharro'mar napa' ñeñth na'netser nepen.
43003014	Ñewa, awath Moiséspa' yexhkatan ñeñth atma'ntatareth shecheph all amayo, ñeñthñapa' wankë' tsachopa' o' echantampes enoneth. Attho Moisés echantamphsan shecheph all amayopa', napa'xho'ña ñeñth poktetsa nokop atethcha' perrnet namha, korsochothcha' echantamphsarethen.
43003015	Allochñapa' allowen ama't erra'tsena ñeñthcha' name'ñerraya na, ñetñapa' amach chenkërreto, e'ñech korretseta poksheñeshokmañen e'ñe thayotheñ errponañowen.
43003016	‘Attho atarr morrentenya Yompor alloweney acheñeneshay arr patsro ñeñtho'marña apoey Poechemer ñeñth po'pathrror pen, allochñapa' allowen ñerra'm esesha' ame'ñerraya ña amach chenkërreto, ñetñapa' korretsetach poksheñeshokmañen e'ñe thayotheñ errponañowen.
43003017	Yomporpa' amaka'ye añekpaye' moeñanoña Poechemer arr patsro atthoch moeñosan acheñenesha' koñcheñtso. Ñapa' añekopña moeñe atthoch ñach a'keshphatose'ña acheñenesha' arr patsro.
43003018	‘Erra'tsencha' ame'ñerraya ña ñetñapa' amach amñarethterreto koñcheñtso. Tharraña ñeñthcha' ama ame'ñerrayo ñokpoetñapa' anarethtet atthoch amñarethterret koñcheñtso tharro'mar ñetpa' ama ame'ñoñeto Yompor Poechemer ñeñth po'pathrror pen.
43003019	Ñañapa' o' wapa arr patsro atthoch yexhatosey ñeñth e'ñe kowen enten Yompor, atthoña a'poetarsamphsosnay yokthaphña. Tharraña shonte' acheñenesha' ñetñapa' ama moeneto o'ch a'poetarsamphsarethtet pokthaphñet. Ñetpa' aña moenenet chekmete' tharro'mar amaka'ye masosyaye' kothape'chyeneto. Ñeñtho'marña ñetpa' atthothcha'ña amñarethterret koñcheñtso.
43003020	Allowen ñeñth ama masosyaye' kothape'chyeneto ñetpa' ama kowenaye' enteñetoña Cristo ñeñth a'poetarsampene' alloweney yokthaphña. Ñeñtho'marña ama eneto allo'tsen ñeñth a'poetarsamphsañtetsa thaye'to'the' orrtatarethtet pokthaphñet ñeñth ama masosyo.
43003021	Añña ñeñth e'ñe ateth pene' ñeñth po'ñoxh kowen enten Yompor, ñetpa' e'ñe pokte' enteñet o'ch onet allo'tsen ñeñth a'poetarsamphsañtetsa tharro'mar ñetpa' añ moenenet o'ch eñotateret po'potantañ ñetpa' Yompor awamenkath penawet ñeñtho'marña ñetpa' añ orrtatyenet ñeñth kowen enten Yompor.
43003022	Allempoña Jesúspa' awerrerr Judeo epoet poeyochresha'. Allñapa' alla allponmat epoet poeyochresha'. Allña Jesúspa' apatyesan acheñenesha' Yomporekop.
43003023	Ñamha allempo Juanpa'xho'ña arr apatyenan acheñenesha' all oteñet Enón e'ñe alla allame'tets Salimo, tharro'mar allpa' shonte' oñexhno. Acheñenesha'pa'xho'ña shonte' waxha'tyeset atthoch apatarethetyeset Yomporekop.
43003024	Ñewa, allempopa' ama yottampeñeta' Juan.
43003025	Allempoña Juan poeyochresha'pa' serrpare'tet epoet judionesha'. Allpa' añ serrpare'tatanna'tet esthe' poktetsaña atthoch ya'kowentatarethta Partsokop, añthe' ñeñth attho apatyen Juan amapa' ñato' añthe' attho apatyen Jesús.
43003026	Ñeñtho'marña awanmoet Juaneshopa' ñetñapa' ateth otoset: —Maestrocha' ñeñth epaph awaña yomhta'n Jordanaso, ñeñth peserrpare'tatosey, ñapa'xho'ña ñepa'tka'yeña apatyets ñamha. Ñeñtho'marña allowenetpa' o'ka'ye awanmoet ñesho.
43003027	Juanñapa' ateth otapanet: —Ama't poesheñarrotheyapa' ama awamenkatheyayye ñerra'm ama Yompor awamenkath yephaye.
43003028	Sapa' ama't señoteñe ñeñth ateth notwanmas awaña, napa' ama añeyayno ñeñthencha' Cristoterrets. Napa' attha moeñan nanom atthoch nota.
43003029	Jesúspa' e'ñech ateth netma'ntacha ateth ñerra'mrrathe' yakma ñeñth sena'tetsa. Ñewa, ñeñth sena'tetsa ñeñthñaka'yeña agëne'ña koyanesha' ñeñthcha' poethapor pha'. Tharraña ñeñthña poeyempa' ñeñth parro epoet then ñerra'm añ e'm poeyem po'ñoñ ñeñth sena'tetsapa' ñañapa' atarrcha' koshapretana poeyem. Ñeñtho'marña na the'pa' atarr nokshapreteña Jesús.
43003030	Jesúspa' e'ñe pokte' allo'nepa'ñaka'yeña enteñet po'ñoxhpa' ñaka'yeña atarr sherbets. Nañapa' e'ñe pokte' allo'nepa'ña entennet napa' ama e'ñeye' nesherbeno. Arrpa' allowa ateth ot Juan Cristokop.
43003031	Ñewa, yeñoteñ ñeñth wetsa entoth Yomporeshoth eñchetepa' ñapa' atarrka'ye amhcha'tareth. Tharraña ñeñth patso'marnesha' ñeñthpa' alla eñorena patso'mar. Ñeñth wetsa entoth Yomporeshoth eñchetepa' ñapa' atarrka'ye amhcha'tareth.
43003032	Tharro'mar allowen ñeñth entyen Pomporesho ñamha ñeñth allpon e'myen all, ñapa' ñeñthka'yeña serrpare'tateney, tharraña ama't poesheñarrothapa' ama eseshaye' xhapawetoña poeyoxhreto ñeñth ateth otenanet.
43003033	Ñeñth xhapats poeyoxhro ñeñth ateth serrpare'tatenanet ñeñth wapatsa Yomporeshoth ñetñapa' ateth otet: Yomporpa' e'ñethe' po'ñoxh ateth oten Poechemerekop.
43003034	Tharro'mar ñeñth llesensa' Yomporpa' Yomporo po'ñoño eñorena tharro'mar Yomporpa' ama atparethayaya chorratenanetoña Poekamkëñ.
43003035	Yomporpa' atarrka'ye nanak moerenanaña Poechemer. Ñeñtho'marña apwaweñ allowen allpon eñall allochñapa' ñach pomnaren penawet.
43003036	Esesha'ch ame'ñenaya Yompor Poechemer ñetpa' korretsetach poksheñeshokmañen thayotheñ ama't errponañowen. Añña ñeñth athpare'tene' Yompor Poechemer ñetpa' amach enterreto ñeñth korreñtsor. Ñetñapa' xhachka'ye koñchaterranet Yompor.
43004001	-
43004003	Allempoña Jesúspa' atarr ayochreshathta nanak, ello metanenan attho yochresha'ten Juan. Ñamha atarr apatyenan acheñenesha' Yomporekop. Ñewa, ama ñaye' apatenaweto, aña apatenawet poeyochresha'. Ñeñtho'marña allempo e'mare'ch fariseonesha' ñeñthara judionesha' pa'mhcha'tarethernesha'. Jesúsña allempo eñoch attho fariseonesha' o' eñochet ña atarr nanak ayochreshathta, ñañapa' allentha kexhpa'nerran Judea, o' alla awerr Galileo.
43004004	Thoññapa' e'ñe arr oñen Samario'mar, ñeñtho'marña all oñerrña Jesús.
43004005	O'ña xhap Samariopa' allothñapa' o' awen patherr anetso ñeñthpa' añ pa'so'cheñ Sicar. Añña anets Sicarpa' allame'ttso'tsena Jacob po'patseñ ñeñth apa'nman poechemer José awath.
43004006	Allñapa' all poten oñ ñeñth po'ñeñ pe'th Jacob. Jesúsñapa' nanak tsanom poechope'cheñoth ñeñtho'marña anorros e'ñe allame'tets apko'satho. Allempopa' e'ñe pokto'tsen atsne'.
43004007	-
43004008	Allñapa' machayotha wapa poesheñarr koyanesha' ñeñth samario'marnesha' ñeñthcha' etenaya' oñ. Jesúsñapa' ateth otaph: —Napa' nemneñ o'ch phaposen oñ. Ñewa, allempopa' poeyochrenesha'ñapa' o' awanmoet anetso o'ch rañtheneta' ñeñthcha' rret.
43004009	Koyanesha'ña samario'marnesha'pa' ateth otos: —Phapa' judioneshaphpa' eso'mare'tcha'ña penamapoenña oñ o'ch napaph. Phapa' peñotenen napa' ñeñthen samario'marneshan. (Ñeñtho'marña ateth otos tharro'mar judionesha'pa' ama amo'tstanneneto epoet samario'marnesha'.)
43004010	Jesúsñapa' ateth otererr: —Ñerra'm peñoteñeñ ñeñth e'ñe attha apoeney Yompor, ñamha ñerra'm peñotennoñ na ñeñthen photene' phapoen oñ, phapa' o'ch penamoennoñ na nañapa' o'ch napospeñ oñ kowen alloch e'ñe phokrrañ. Ñeñth oteñ o'ch aph kowen oñ, añ oteñ Yompor po'kowenña, tharraña koyanesha'ñapa' ama eñoche,
43004011	ñeñtho'marña ateth otererr: —Ama, Ayochreshathe, pecheno alloch pet oñ. Oñpa' nanakrramtso o'pono'tsen. Errothwamtsoch peyoraña oñ ñeñth e'ñe kowen alloch e'ñe yokrra.
43004012	Awath yatañ Jacoboñ ñeñth yapa'nmoe' añ oñ ñapa' ñeñth orre'th ñamha poechemerneshañ ñamha po'waksherneshañ. Phapa' añephwathe'ka'ye ñeñtheph ello metanene' yatañ Jacoboñ attho amhcha'tarethte'th ña.
43004013	Jesúsñapa' ateth otererr: —Allowen ñeñth orrene' añ oñpa' elloch alla oñpa'terreterr.
43004014	Tharraña ñerra'm esesha' orre' oñ ñeñthcha' napanet na ama't awathapa' amach oñpa'terreto. Ñeñthcha' napanet na oñ, e'ñe poeyoxhretopa' poenasanetcha' ateth ñerra'mrrathe' alloth poten oñ, amach wañerro ama't awatha. Atthochña ñetpa' korretsetach thayotheñ ama't errponañowen.
43004015	Koyanesha'ñapa' alla otererr: —Ñeñthepñapa', Ayochreshathe, phapoen ñeñth oñer allochñapa' amach alla no'ñpa'terrerro allochñapa' amach alla nowerre'the eterrayerr arr oñ.
43004016	Jesúsñapa' ateth otererr: —The'pa' orrerreph, o'ch pexhore'tera' perrollar, allempochña alla pewerra arr.
43004017	Koyanesha'ñapa' ateth otererr: —Napa' amarramtso arrollaretheno. Jesúsñapa' ateth otererr: —E'ñe po'ñoxh ateth photen año' arrollaretheyaype.
43004018	Tharro'mar amnarsheña perrollareshe'mañ ñeñth poeyorwareph. Ñamha ñeñth peyorene' the'pa'xho'ña ama perrollareyaye. Ñeñthpa' e'ñe po'ñoxh ateth photen.
43004019	Allempoña e'man ateth oteñpa' koyanesha'ñapa' ateth otererr: —Ayochreshathe, the'ña po'ñoxhpa' o' neñotaph phapa' añepepa't ñeñtheph a'mhtene' Yepapar po'ñoñ.
43004020	Yatañneshañ samario'marnesha'pa' ñetpa' konkorpoete'th ma'yochatset arr añ aspenthero. Tharraña sa ñeñthes judioneshaspa' sapa' xha soten aña patherr poktetsa Jerusaléño'chña yekonkorpoena' alloweney.
43004021	Jesúsñapa' alla otererr: —Noxheshacha', phame'ñona ñeñth ateth noteneph tharro'mar the'pa' o' xhap ñerra'm esempoch sema'yocheña Yompor, ama sepallteno o'ch sekonkorpoeña Apa añ aspenthero ama't ñamha Jerusaléño.
43004022	Saña ñeñthes samario'marneshas aña semchatse'tyen ñeñth ama señoteno. Yaña ñeñthey judioneshay añ yekonkorpana'tena ñeñth e'ñe po'ñoxh yeñoten, tharro'mar judionesha'pa' ñetpa' o' orrtateret ñeñthcha' a'keshphatañterrtsa.
43004023	Tharro'mar the'pa' o' xhap ñeñthcha' e'ñe po'ñoxh aye'choxhtaterre' Yompor, arrcha'ka'ye aye'choxhtatoñet e'ñe ñet poeyoxhreto. Ñeñthcha' ateth aye'choxhtaterrñañet ñeñthña e'ñe po'ñoxh ateth moenen Yompor.
43004024	Yompor Paretspa' ñapa' ña kamoekñetsotets amaka'ye entpawoyaye. Ñeñtho'marña ñeñthcha' e'ñe po'ñoxh aye'choxhtaterre' ña, arrcha'ka'ye aye'choxhtatoñet e'ñe ñet poeyoxhreto, ñeñthpa'xho'ña amaka'ye entpawoyaye. Tharro'mar ñeñthcha' ateth aye'choxhtaterrñañet ñeñthña po'ñoxh ateth moenen Yompor.
43004025	Koyanesha'ñapa' alla otererr: —Napa' neñoteñ añ Mesíaspa' wapach ñeñthara ñeñth yoten Cristo. Ñerra'm ña wapatsapa' e'ñech serrpare'tatwerrey ora allowen ñeñth esokmañen eñall.
43004026	Jesúsñapa' alla otererr: —Napa' naka'ye ñeñthen peserrpare'tatene'.
43004027	E'ñe allempo ateth otenpa' poeyochresha'ñapa' waxherret. Ñetñapa' attha kowanrroretweret all serrpare'tatenan koyanesha'. Tharraña ñetpa' ama't poesheñarrothapa' ama eseshaye' otwerraye ¿eso'tña pemnen? Ama't poesheñarrothetapa' ama otwereto ¿eso'mare't peserrparenña epaph koyanesha'?
43004028	Koyanesha'ñapa' alla na'nerran porrethpa' o' awerr alla pa'netsro. Allñapa' otwerran pamo'tsesha':
43004029	—The'pa' soktherren o'ch senteña' poesheñarr enkanesha' ñeñth o' serrpare'tatwosen ora allpon ñeñth ateth nepha'yesara. Ñato' ñeñththe'ña Cristotets ñeñth atarr yekwen o'ch wapa.
43004030	Ñetñapa' allentha onaxha'tet anetsothpa' o' awanmoet Jesúsesho.
43004031	Allempo ama xhaxheneta' ñesho poeyochresha'ñapa' ateth otyeñet: —Maestro, ma'mathe'thach rreñets.
43004032	Tharraña ñapa' ateth otanet: —Napa' nechenka'ye ñeñth nerrar nepen ñeñthña sapa' amaka'ye señoteñe.
43004033	Poeyochresha'ñapa' ateth otanna'tyeset: —Amathe' esesha' wapatoyeña poerrar.
43004034	Jesúsñapa' alla oterraneterr: —Añka'yeña nerrar nepen o'ch nepha ateth moenen Nompor ñeñth nellsensene', tharro'mar ñeñthpa' atthochña e'ñe netsotwoñ po'tarwas.
43004035	Ama't sotenoña sa: “Palltenmeñ pa'tatsmha arrorr o'ch e'ñe ya'yapaxha'wa yenaremh.” The'ñapa' o'ch notas: The'pa' sekwe'ka'ye a'yo o'ch sentap shonte' acheñ ñeñth onaxhets, o'ka'ye xhap allempoch ame'ñerrnet. The' ñetpa' e'ñeka'ye ateth nentenanet ñerra'm yenaremhpa' o' pomella'wen o'ka'ye xhap allempoch yapxha'we.
43004036	Ñeñth apxhets nokop ñeñthpa' atsa'tarethtetcha' ñeñthcha'ña atarr koshaterrawet. Ñamha allowen ñeñth ame'ñatenet ñetñapa' napanetcha' alloch e'ñe korrerret thayotheñ ama't errponañowen. Ñeñtho'marña añ ñeñth nare'tets ñamha ñeñth apxhets nokoppa' e'ñech parrokma koshapretannenet, ama't ñeñth ñanom epatwe' neñoñ ñamha ñeñthcha' thorratsa chenta' ñeñth nokop.
43004037	Tharro'mar ñeñthpa' e'ñe po'ñoxh ateth yepena ñeñth ateth oten añ ñoñets ñeñth xhokma yotanna'tyena ya: “Poesheñarrpa' o'ch nare'tatse'tyes, po'psheñeññapa' ñeñthcha' apxha'yesets.”
43004038	Ñamha sapa'xho'ña o'ch nemñas samha o'ch same'ñatera acheñenesha' ama't ama sanmaye' ñanom thorratso all nokop, po'psheñeñña ñeñth ñanom thorratse'th all. Tharraña the'pa' sach ame'ñaterrawet atthoch sethorrapretera ñeñth ñanom thorratse'th all nokop. The'pa' sach apxherrets all ama't ama saye' nare'tatse'ttse'the all. Ama't po'psheñeñ nare'tatse'ttse'th, the'ñapa' sach tarwasapreterrawet all.
43004039	Koyanesha'pa' e'ñe po'ñoñotha ame'ñatana pamo'tsesha' samario'marnesha' allempo serrpare'tatwerranet attho Jesúspa' o' serrpare'tatos ora allpon ñeñth ateth poepha'yesara.
43004040	Ñeñtho'marña samario'marnesha' allempo waxha'tet ñeshopa' atarr nanak a'patare'tapet Jesús a'posanetepa'to' all pa'netsreto. Ñañapa' e'ñe epomta a'posa all.
43004041	Po'potantañexhnopa' shonte' ñeñth ame'ñapaya attho serrpare'tatosanet Jesús all pa'netsreto.
43004042	Ñetñapa' ateth oteñet koyanesha': —The'ñapa' ama e'ñe pha peñoñotheye' yame'ñeno. The'pa' e'ñe ya e'moene' yamha alloweney. Ñeñtho'marña the' yapa' o' yeñoch po'ñoxh ñapa' ñach ya'keshphaterre' alloweney ñeñthey añe patsro'tseney.
43004043	Allempoña epomta'moen Samario Jesúsñapa' o' alla awen Galileo all pa'ney peñ ña.
43004044	Tharro'mar e'ñe po'ñoxh ateth eñorena Jesús ñokop, ñeñthpa' ateth ot: Ñeñthña a'mhtene' Yompor po'ñoñ pa'nyo'marnesha'ñapa' ama't mameshapa' ama mecha'na'teñeto.
43004045	Allempoña xherrerr Jesús Galileo allowenña galileo'marnesha'pa' e'ñe kowen agapapoeñet tharro'mar ñetpa' e'ñe entwoñet allowen ñeñth ateth pha'yesos Jerusaléño allempo entapreteneta' pascua all. Ñetpa'xho'ña allempopa' all awanmoet ñamet o'ch entapreteneta' pascua.
43004046	Jesúsñapa' alla awerrerr po'pocheño Cano e'ñe allara Galileo all e'ñe ñanem a'pnasenana' oñ vinos. Allñapa' allo'tsen poesheñarr ñeñth sherbene' amhcha'tareth. Ñaña poechemerpa' xha atsna'ten all anetso Capernaumo.
43004047	Allempoña e'mare'tan Jesús o' wapa Judeoth o' xhenerr Galileo, ñañapa' allentha awo' o'ch enteña' atthoch oteña' kotherepa' pa'pakllo atthoch a'krraterrñaña' poechemer, o' rromamoch.
43004048	Jesúsñapa' ateth och: —Ñerra'm ama nentatasñe nepartsoña ñamha ñeñth ama sentarepa' amathe' same'ñennañe.
43004049	Ñeñthña sherbene' amhcha'tarethpa' o' alla otererr: —O'ch Ayochreshathe phoktherren thayepa'tñapa' ama rromoena' nakñe'ther.
43004050	Jesúsñapa' ateth otererr: —The'pa' awerreph, pechemerpa' o'ka'ye alla korrerra. Yakmañapa' e'ñe ame'ñana Jesús po'ñoñ ñeñth ateth och, ñañapa' allentha awerr.
43004051	Allempoña awen thoñoñapa' poktenan poeñañresha'. Ñetñapa' ateth otapoeñet: —Phakñe'therpa' o'ka'ye korrena.
43004052	Ñañapa' allentha otapanet: —¿Esempo'tña pasateñ? Ñetñapa' ateth otereterr: —Ellerro allempo koyatse'ten atsne' mame'pa' allempoka'yeña metweñña po'wrateña.
43004053	Allempoña pomporpa' o' yerepya ñañapa' ateth ot: —Ellerropa' allponka'yeña atsne' otenña Jesús nechemerpa' o'ka'ye korrerra. Ñapa' ñeñthña ame'ñate' ama't ñamha allowen pamo'tsesha' ñeñth parro pa'pakllo'tsa'yenet e'ñe ame'ña'wet ñamet.
43004054	Arrpa' attho poepocheño Jesúspa' entatanet po'partsoña allempo wapa Judeoth o' alla xherrerr Galileo.
43005001	Allempoña o' alla xherrerr allempoch alla kosherrerr allowen judionesha' ñeñth ateth anarethet ñokpoet. Jesúsñapa' alla awerrerr ñamha Jerusaléño.
43005002	All Jerusaléño e'ñe allame'tets allothekma a'be'theñet carnero allñapa' allo'tsen oñ apko'sathtatareth ñeñth sochen hebreonesha' po'ñoño Betesda. Ñeñthñapa' eñall amnar poecha'petar.
43005003	Allña poecha'petarothpa' shonte' atsnañethnesha' ñeñth pena'rrartetsa all —ñeñth aporo'yethexhno ñamha ñeñth che'ka'repaxhno ñamha ñeñth echarretyetsa. Ñetñapa' añ kowenet ñerra'm esempoch pelle'llchena oñ.
43005004	Tharro'mar ñerra'm esempoch pelle'llchena ñeñth oñerpa' mellañotheño'ch sowetsa all o'ch pelle'llchatosan oñ. Ñerra'm esesha' ñanom esha'tostsa all oño allempo pelle'llchena ñeñthña atsnañetherpa' akrrerrochayo'ch, ama't erra'tsena atsnañtsor rromoenawet.
43005005	Allñapa' allo'tsen poesheñarr yakma ñeñth ma'poch xharra' poechena posok char atsna'ten.
43005006	Allempoña entos Jesús alla phanena ñañapa' eñotos shonte' char atsna'ten ñeñtho'marña ateth otos: —¿Ama't pemno o'ch phokrrerra?
43005007	Atsnañethñapa' ateth otan Jesús: —Amaka'ye, Ayochreshathe, eñalle ñeñthcha' nesha'te' oño allempo pelle'llchena. Napa' o'ch thaya awen po'psheñeññapa' awo'tcha' esha'tosa ñanom.
43005008	Jesúsñapa' ateth otererr: —The'pa' o'ch notoseph: Petantena, pechta'nen allo pemoen, pechope'chen thayekma.
43005009	Yakmañapa' allorokmoepa'tcha' korrena, ñañapa' allentha chetenan allo moenpa' allentha chope'chnen. Ñewa, ñeñthña yethropa' allempo amesen judionesha'.
43005010	Ñeñtho'marña judionesha'pa' ateth ochet ñeñth o' korrerra: —The' añe yethro allempokma yamesen. Amaka'ye pokteyaye o'ch phanen pemoe'.
43005011	Tharraña ñapa' ateth otanet: —Ñeñth o' a'krratosenpa' atethka' otosen: “Pechta'nen pemoe'pa' pechope'chnen.”
43005012	Ñetñapa' allentha a'phtho'chet: —¿Esesha'tña photose'ña, “O'ch pechta'nen pemoe'pa' o'ch pechope'chen”?
43005013	Tharraña ñeñth a'krratarethterrtsapa' ama eñoteñe esesha'the'ña a'krraterre' tharro'mar Jesúspa' ama allo'tsenaro, ñapa' o' awerr a'nawa, tharro'mar all shontosa acheñenesha' ñeñthcha' entenaya'.
43005014	O'ña atarr o'chetpa' Jesúsñapa' alla enterran ñeñth a'krraterr ñorra' e'ñe alla Parets pa'pakllo. Allñapa' ateth oter: —The'pa' o' phokrrerra. The'ñapa' amach alla pho'chña'tatsterrerro ñato'rraña alla nanak pemoeroxhterrerr.
43005015	Yakmañapa' o' awerr, ateth otwerran judionesha': —Jesúsepa'tka'yeña ñeñth na'krraterre'.
43005016	Ateth pena Jesús añe yethro allempo amesen judionesha' ñeñtho'marña ñetpa' o'pateñet Jesús.
43005017	Jesúsñapa' ateth otanet: —Nompor e'ñe theme'ttsen atarr thorrena ñeñtho'marña napa'xho'ña atarr nemneñ o'ch nethorra namha.
43005018	Ñeñtho'marña judionesha' pa'mhcha'tarethernesha'pa' ello atarr nanak o'pateñet o'ch moetset, tharro'mar ñetpa' ateth otyeset: —Ñapa' ama ñapthaye' añe yether o' poeswerro allempokma yamesen, ñapa' añe'naña oten e'ño' Pompor penan Parets, ñapa' atthaka'ye moeneñ o'ch Partsokoptartena.
43005019	Jesúsñapa' ateth oterraneterr: —E'ñe po'ñoxh notenes, na ñeñthen Poechemer pen Yompor amathe' errothenoth es nephoña e'ñe notha. Napa' añña ateth nepha'yen ateth nenteññañ Apa, tharro'mar ñeñth ateth pen Apapa' napa'xho'ña ñeñthen Poechemerenpa' atethcha' es nepha'yen namha.
43005020	Apapa' atarr moerenna tharro'mar napa' e'ñeka'ye po'ñoxh Poechemeren, ñeñtho'marña gatyenen ora allowen ñeñth ateth pha'yen ña. Elloña ñapa' añ gatyenen ñeñth nanak thorrapotyets ñeñth ateth etsotayen ña; ñeñthpa' añekop ateth pennan atthoña sapa' atarrcha' sekwanrrortenen.
43005021	Ñewa, yeñoteñ Apapa' tantaterran arromñathenesha'pa' apoerranet allochña ñetpa' korretsetach. Napa'xho'ña e'ñeka'ye ateth nepenaña namha ñeñthen Poechemeren. Ñerra'm erra'tsencha' nemna' na o'ch napanet allochña ñetpa' korretsetach atethcha'ka'ye napoerranet.
43005022	Apapa' ama't poesheñarrapa' amach a'methamperraneto errothencha' entyeswerranet. Naña apoen llesens ñeñthen Poechemeren nachña a'methamperrawet errothencha' nentyeswerranet e'ñe poesheña'ttset.
43005023	Allochñapa' atthochña allowenet mecha'na'tennetcha' namha ñeñthen Poechemeren e'ñe ateth mecha'na'tennanet Nompor Parets. Ñerra'm esesha' ama nemhcha'na'tenaye na ñeñthen Poechemeren, Nompore'naka'yeña ama mecha'na'teneto ñeñth nellsensene'.
43005024	‘Napa' e'ñe po'ñoxh ateth notenes: Ñerra'm esesha' e'mhñote' neñoñ ñamha ñerra'm yemterrnanet Nompor ñeñth nellsensene' ñetñapa' korretsetach poksheñeshokmañen thayotheñ errponañowen. Amach a'koñchatarethterreto ama't errponaña. Tharro'marña ñetpa' o' metanerretña ñeñth e'ñe po'ñoxh rromoeñets, o' xherret allña ñetpa' korretsetach thayothen errponañowen.
43005025	E'ñe po'ñoxh o'ch noterrserr: O' xherrmoch allempoch ateth perra, ñeñth arromñathenesha'pa' ñetñapa' e'moerrnanetcha' neñoñ ñeñthen Yompor Poechemeren. Ñeñthcha' e'mhñoterre' na neñoñ ñetñapa' korretsetach.
43005026	Ñewa, Apapa' e'ñe ñotha korrena, ña napoene'ña atthoch napa'xho'ña korretsanach namha ñeñthen Poechemeren.
43005027	Ñamha ña napoene'ña llesens atthoch nemñe patanta'tets acheñenesha' koñcheñtso, po'potantaññapa' amach nemñerraneto koñcheñtso. Atethka'ye allsensarethenña na Ñeñthen e'ñe Acheñetosets.
43005028	Ñeñth ateth o' notwaspa' amach xha semoññe'tatsche tharro'mar esempopa' xherrcha' ama't ñeñth poepampro'tsa'yenpa' e'moerrnanetcha' neñoñ.
43005029	Xha'nmaxherretcha' alloth apamparethtete'th. Ñeñth ateth pha'yesaye'th e'ñe kowen ñeñth poktetsa ñetñapa' añekopcha' tanterret atthoch ello alla korrerret. Ñeñthña pha'yesaye'th ñeñth ama pokteyaye ñetñapa' añekpach tanterret atthoch ello alla amñarethterret koñcheñtso.
43005030	‘Amathe' errothenoth es nepha'yesoña e'ñe notha. Ateth eñotatenen Nomporpa' atthochña nemñe patanta'tets acheñenesha' koñcheñtso, po'potantaññapa' amach. Ñamha errothencha' nentyeswerranetpa' ñeñthpa' e'ñe pokte' tharro'mar ama e'ñe na nemnenñotheye' es nepha'yeno. Nomporña poemnenñoth es nepha'yen tharro'mar ña nellsensene'.
43005031	Ñerra'm e'ñe nañeña a'pothetsa, ñeñth attho na'pothenapa' amathe' es sherbeno.
43005032	Eñallña po'psheñeñ ñeñth e'ñe no Nompor ñeñthña na'pothene'ña na. Ñamha neñoteñ ñerra'm ña na'pothe'pa' ñeñth attho a'pothenen ñeñthña e'ñe po'ñoxh sherbets.
43005033	Ñamha sa awañmo'chapa' semñe acheñ Juanesho ñeñth a'phtho'tose' nokop. Juanña attho a'pothanpa' ñeñthña e'ñe po'ñoxh ateth.
43005034	Napa' ama e'ñe nokpa ne'neno ñeñth na'pothe'; añekpa'naña notenes sa ñato' sapa' same'ñoñathe' Juan po'ñoñ attho a'pothan na, allochñapa' atthoch sekeshperra same'ñeñothen.
43005035	Juanpa' e'ñe ateth pe'th ñerra'mrrathe' lampareñ korretsa, atthoña xhoyo'te'th. Sañapa' sa moenatse'th o'ch sokshame'ta mame' all a'poetarsamphsas.
43005036	Tharraña ateth na'pothen napa' ñeñthña nanak sherbets. Ello metanenan ñeñth ateth a'pothan na Juan. Allowen es nepha'yen ñeñth ateth yechenna Apa o'ch e'ñe netsotoñ, añ netsotateñpa' ñeñthña o' eñotatanet napa' Apa nellsensene'.
43005037	Ñamha Apa ñeñth nellsensene' ñapa'xho'ña ñaka'yeña na'pothene'. Sapa' ama't awathapa' ama se'maroñeña po'ñoñ ateth e'morrtena, ñamha ama sentareña ateth orrtena ña.
43005038	Sapa' ama't po'ñoñapa' ama xhennasoña seyoxhro tharro'mar na ñeñthen llesensen Apa, sañapa' ama same'ñenno.
43005039	Sapa' añcha' sethorra'yesa Yompor po'ñoñ ñeñth ateth anwareth awathotheñ tharro'mar sapa' xhathe' sotenapañ e'ñe ñoñtsochayothapa' sapa' korretsasathe' errponowañen. Tharraña Yompor po'ñoñ ñeñth anwareth awathotheñ ñeñthpa' naka'yeña a'pothe'th.
43005040	Sañapa' amaña semnoña o'ch same'ñerrna atthochña e'ñe sokrrerrañ.
43005041	‘Tharraña napa' ama añeye' ne'neno atthoch aye'choxhtatennan acheñenesha'.
43005042	Tharro'mar napa' neñotenes sapa' ama't mameshapa' ama semorrenteño Yompor ama't seyoxhra.
43005043	Napa' attho nowapa Nomporña nellsensene' tharraña sapa' amaña same'ñenno. Ñerra'm esesha'chña wapatsañ ñeñth e'ñe ñotha wena saña ñeñthpa' atarrthe' same'ñyañ.
43005044	Sapa' tharro'marña ama same'ñenno sapa' añaka'ye se'nen o'ch e'ñe sañeña aye'choxhtatannetsa, amaka'yeña añeye'ña se'neno atthoch e'ñe kowen entas ñapoeth Yompor.
43005045	Amach sokthape'chatsche ñato' nach sotteñe'cherre' esempowañen Apoesho. Tharraña eñallka'yeña po'psheñeñ ñeñthcha' sotteñe'cherre' ñeñthpa' añka'ye Moisés, sañapa' ñeñthaña atarr nanak seyemtena.
43005046	Ñerra'm po'ñoxh same'ñeñañ Moiséspa' napa'xho'ña same'ñennañcha' tharro'mar ñapa' nokopka'ye kellkonas.
43005047	Tharraña ñerra'm ama same'ñeññaño ñeñth ateth kellkonase'th ña, ñeñtho'marña napa'xho'ña amach errothenoth same'ñonoña namha neñoñ.
43006001	Allempoña Jesúspa' awo' yomhta'n sa'p Galileaso, ñeñthara sa'p otenet Tiberias.
43006002	Allñapa' kotha'neñ shonte' acheñenesha' tharro'mar ñetpa' o' entwoñet po'partsoña attho a'krratyerran allowen ñeñth atsna'tyets.
43006003	O'ña xhap yomhta'n Jesúsñapa' awos aspentho, allña anorros epoet poeyochresha'.
43006004	Allempopa' o' xhapmoch pascuapo allempoch alla kosherrerr judionesha'.
43006005	Jesúsña kowatsa a'yopa' entapan shonte' acheñenesha' ñeñth onaxhets ñeshoneth. Allempoñapa' ateth otan Felipe: —Errawachka' yerañthaña panthe' ñeñthcha' rros acheñenesha' ñeñth o' waxha'ta.
43006006	Ñewa, Jesúspa' e'ñe po'tomña ateth ot tharro'mar ñapa' eñoteñ atethcha' pha.
43006007	Felipeñapa' ateth och: —Ama't epoch xharroch xharra' denario alloch yerañtha panpa' ama't poeshmetathollapa' amathe' rra'yeseto.
43006008	Poeyochresha'ña Andrés ñeñth pa'mo'nasheñ Simóm Pedropa' ñañapa' ateth och:
43006009	—Arr poesheñarr wepoeshachorpa' echenanka'ye amnar pan ñeñth cebada ñamha epa kak. Atthapa' amathe' yepataneto, acheñpa' shonte'ka'ye.
43006010	Jesúsñapa' ateth otanet: —The'pa' sotanet anorrxha'tetepa'. Ñewa, allpa' e'ñe kowen emmo'raten pasetma'. Ñetñapa' anorrxha'tet. Yakmanesha'pa' ñato' amnarochthe' mil eñall.
43006011	Jesúsñapa' chetan panpa' parasyoso'tampes, allempoñapa' apan poeyochresha'. Poeyochresha'ñapa' epatyeset allowen acheñenesha' ñeñth anorrxhets all. Atthekma pha allempo apa'yesanet ñamha kak. Allowenetpa' e'ñe agapwawet ñeñth allpon moena'yeset.
43006012	Allempoña o' rrallme'chwetpa' allowenetpa' e'ñepa'tcha' yetrra'twawet. E'ñe yetwawetpa' Jesúsñapa' ateth oterranerr poeyochresha': —The'pa' o'ch sa'yapaxherr ñeñth shotna'tyets ñeñth sa'pchatyes allochñapa' amach es pertatso.
43006013	Allempoña a'yapaxherret ñeñth shota'tatyeset xhepa'tcha' chorrats xharra' poechena epa kañther ñeñth a'pchatet all rratanet amnar pan cebada.
43006014	Attho orrtatanet po'partsoña acheñenesha'ñapa' ateth otyeset: —Añña po'ñoxhpa' ñeñthka'ye a'mhtene' Yompor po'ñoñ ñeñth atarr yekwen o'ch wapa añe patsro.
43006015	Jesúsñapa' eñotanet ñetpa' añ moenenet o'ch wapoñetpa' o'ch rromoset o'ch noset ñeñthcha' pa'mhcha'tarether pet. Ñeñtho'marña Jesúspa' a'nawa awerr all aspentho e'ñe ñapoeth.
43006016	Allempoña ellerren poeyochrenesha'ñapa' awanerret sa'patophño.
43006017	A'taxha'twerret po'noñthopa' o'ch awamperret yomhta'n, Capernaumoneth. Allñapa' alla chekmetamphset. Jesúsñapa' ama werra' all allo'tsa'yenet.
43006018	Allñapa' orrnotampesnomoet, sa'pñapa' xha emo'yarerta.
43006019	Ñetñapa' echotnomoet sa'p amnar amapa' pechapthe' kilómetro allñapa' machayothepa'tcha' entapet Jesús chope'chnen enoth oño. O' allame'ttsamha phan noñth. Ñetñapa' xhepa'tcha' mecha'tapet.
43006020	Tharraña ñapa' ateth otosanet: —Naka'ye o' nowapa, amach attha semhcha'tatstapno.
43006021	Ñetñapa' moeneñetañ o'ch agapapet noñthoth, eñotostsetpa' o' xhapña noñth yomhta'n all sechenet.
43006022	Tsapathña acheñenesha' ñeñth alla a'patsa yomhta'n ñetpa' eñoteñet e'ñe pathrra noñth allo a'taxha't Jesús poeyochresha' ñamha Jesúspa' enteñet amaka' a'tapo noñtho epoet poeyochresha' e'ñe ñapthochayeta awanmoet.
43006023	Tharraña noñthexhnoñapa' xhokma waxhena Tiberiasoth, o' xhapoet allame'tets all rret ellerro pan ñeñth parasyoso'tampes Partsesha' Jesús.
43006024	Allempoña acheñenesha' ñeñth allo'tsen ñetñapa' o'wañ eñchet Jesús poeyochreshowen. Ñetpa'xho'ña allentha a'taxha'tet ñamet noñtho, awamphset Capernaumoneth, o'ch e'nereta' Jesús.
43006025	Allempoña entoset yomhta'npa' ateth otoset: —Maestro, ¿esempo'tña pexherrña pha arrma?
43006026	Jesúsñapa' ateth otapanet: —Na po'ñoxhpa' o'ch notapas, sapa' amaka'ye añekpaye' se'nenno attho o' norrtatonas nepartsoña. Sapa' añekpaka'yeña se'nenen attho o' nerratwas pan o' e'ñe seyetwa.
43006027	The'pa' o'ch notas, sapa' amach aña sema'yoxhratsto yokrramh ñeñth e'nwapo'. Añcha'ña sema'yoxhra sokrramh ñeñth ama e'nwapawoyaye; ñeñthña alloch sapa' korretsasach soksheñeshokmañen e'ñe thayotheñ ama't errponañowen. Ñeñthña sokrramhpa' nach sapoerre' Ñeñthen Acheñetosets tharro'mar Apapa' o' llesenserren na Ñeñthen Acheñetosets arr patsro.
43006028	Acheñenesha'ñapa' ateth otereterr: —Errothenwachka' yephaña ñeñth kowen enten Yompor.
43006029	Jesúsñapa' ateth oterraneterr: —Ñeñth kowen enten Yomporpa' o'ch same'ña'na na ñeñthen llesensen.
43006030	Ñetñapa' ateth otereterr: —Errothenothwachka' pegateyña pepartsoña ñeñthcha' yentpa' atthothcha' yame'ñapha. Phapa' eswañaka' petsoten.
43006031	Ya yatañneshañpa' rra'yesete'th ñeñth maná all amayo atethka'ye anwareth Yompor po'ñoñ awathotheñ: “Rratyesanete'th pan ñeñth apanete'th Yompor poe'ntañoth.”
43006032	Jesúsñapa' alla oterraneterr: —E'ñe po'ñoxh o'ch notas: Ama Moisésoye' apawete'theña pan ñeñth wetsa entoth. Naka'ye Nompor sapoene'ña ñeñth e'ñe po'ñoxh sokrramh sepen. Añ sokrramhpa' entothña wena.
43006033	Naña sokrramh sepen ñeñthen o' apoerres Nompor, napa'xho'ña entoth nowapa Yomporeshoth allochñapa' acheñenesha'ña arr patsropa' ñetñapa' korretsetach.
43006034	Ñetñapa' ateth otereterr: —Ayochreshathe yapa'xho'ña xhokmach phapoey ñeñth korramets.
43006035	Jesúsñapa' alla oterraneterr: —Napa' na korramhtsotets alloch e'ñe sokrra. Esesha'ch wapatsa nesho ñetña ama't awathapa' amach alla cheporrerrete'the. Esesha'ch name'ñerraya na ñetña ama't awathapa' amach alla oñpa'terrete'the. Ñewa, ñeñthpa' añ notenes, esesha'ch name'ñerraya na ñetñapa' xhokmach e'ñe kosherret poeyoxhreto, ama't awathapa' amach alla es e'nerrete'the.
43006036	Tharraña napa' o' notwas: Sapa' o' sentnoñ amaña same'ñenno.
43006037	Allowen acheñenesha' ñeñth o'patatenna Apapa' ñetñapa' ame'ñerrnetcha'. Esesha'ch name'ñerraya ñetñapa' amach alla newapore'terraneto.
43006038	Tharro'mar napa' ama añekpaye' nowapoña entoth atthoch o'ch aña ateth nephos ñeñth nemnen na. Napa' añekopña nowapa o'ch ateth neperr ñeñth ateth moenen Nompor ñeñth nellsenserre'.
43006039	Ñeñthpa' ateth moenen Nompor ñeñth nellsenserre': Amachña xha na'chenkatereña acheñenesha' ñeñth ora allpon o'patatenna na, xhochña ello netantaterrñañ esempowañen.
43006040	Añmapa' ñeñthña moenen Nompor: Erra'tsencha' neñoterre' ñerra'm ame'ñerrnetcha' na ñeñthen Yompor Poechemeren, ñetñapa' korretsetach poksheñeshokmañen thayotheñ ama't errponañowen. Ñetñapa' xhokmach netantaterranet esempowañen.
43006041	Attho Jesúspa' otenanet, “Napa' na korramhtsotets ñeñthen wapatsa entoth”, judionesha'ñapa' pokwana'teñothet otatse'tyeñet.
43006042	Ñeñthpa' ateth otyeset: —Añmapa' añaka'ye Jesús, José poechemer, ñeñth pompor ñamha pachor e'ñeka'ye yechme'teñ. The'ñapa' eso'mare'tña oten ñapa' entotho' wapa.
43006043	Jesúsñapa' ateth otanet: —Sapa' amach attha sotatse'tanna'tyesatsto.
43006044	Ama't eseshapa' amach errothenoth ame'ñerrneto ñerra'm Nompor ñeñth nellsensene' ñerra'm ña ama kothape'chaterraweto kowen. Ñetñapa' netantaterranetcha' esempowañen.
43006045	Ateth kellkë'th ñeñth a'mhtaye'th Yompor po'ñoñ awath, po'kellkopa' ateth anwareth: “Allowenetpa' Yomporcha'ña eñotaterrawet.” Allowen ñeñthcha' e'mhñoterre' Nompor atthoch kowen kothape'chaterranet, ñetñapa' nachña ame'ñerret.
43006046	‘Ama't eseshapa' ama poentareto Apa. Napthaña na ñeñthen wapatsa Yomporeshoth nentarka'yeña Apa.
43006047	E'ñe po'ñoxh notenes: Esesha'ch name'ñerraya ñetñapa' korretsetach poksheñeshokmañen thayotheñ e'ñe errponañowen.
43006048	Napa' na korramhtsotets alloch e'ñe sokrra.
43006049	Satañneshañpa' ama't rra'yesete'th ñeñth maná all amayo, ñetñapa' o' kolla'wenet.
43006050	Tharraña ñeñthen sotene' the' ñeñthña e'ñe po'ñoxh sokrramh ñeñthen wapatsa entoth allochñapa' esesha'ch rre'pa' ñetñapa' korretsetach thayotheñ e'ñe errponañowen.
43006051	E'ñe po'ñoxh napa' na ñeñthen korramhtsotets alloch e'ñe sokrra ñeñthen wapatsa entoth. Ñerra'm esesha' rre' añ korrametspa' ñetñapa' korretsetach thayotheñ e'ñe errponañowen. Añ korramets ñeñthcha' nepomoerr na acheñeneshakop arr patsro alloch e'ñe korrenet, ñeñthpa' añka'ye nechets.
43006052	Judionesha'ñapa' ñeñtho'maraxho' es otanna'tyeset. Ñetñapa' ateth otyeset: —Errothenothwachñaka' apoeyña e'ñe ña po'chets ñeñthcha' yerra'.
43006053	Jesúsñapa' alla oterraneterr: —Po'ñoxh o'ch notas, ñerra'm ama serrerrnano nechets Ñeñthen Acheñetosets, ñerra'm ama sorrerrnano ñamha nerras, sapa' amathe' errothenoth sokrroña sa.
43006054	Ñerra'm esesha' rrene' nechets ñamha ñerra'm orrennanet nerras, ñetñapa' korretsetach thayothen e'ñe errponañowen, tharro'mar nañapa' netantaterranetcha' esempowañen.
43006055	Tharro'mar nechets ñeñth e'ñe po'ñoxh korramhtsotets; ñerraspa'xho'ña ñeñth e'ñe po'ñoxh orrpapo'.
43006056	Ñeñthcha' rrene' nechets ñamha ñerra'm orrennanet nerras ñetñapa' e'ñech parrokmatennet na, napa'xho'ña e'ñech neparrokmatenanet ñet.
43006057	Apa ñeñth nellsensene' ñapa' ama arromñatheshayaye, ñaka'yeña napoene'ña attho napa'xho'ña korretsanach. Ateth nepena namha, allowen ñeñth pokrramh nepene' napa'xho'ña añ napoenanet atthoch ñetpa'xho'ña korretsetach ñamet.
43006058	Na ñeñthen sokrramh sepen ñeñthen wapatsa entoth. Ama attheyayno ñerra'mrrathe' pan ñeñth rre'th satañneshañ awath. Ñetpa' o' kolla'wenet. Esesha'ch e'ñe pokrramh nepene' ñetñapa' korretsetach thayotheñ e'ñe errponañowen.
43006059	Arrpa' allowa ñeñth ateth yexhatenan acheñenesha' judionesha' po'prawo all Capernaumo.
43006060	Allempoña ateth e'moeñet ateth oten, shonte' poeyochreshaxhnopa' ateth otyeset: —Añ ñoñetspa' amaka'ye e'ñeye' pokteyaye, amathe' esesha' ame'ñayo.
43006061	Jesúspa' e'ñe poeyoxhro eñotanet xha otatse'tyen poeyochreshaxhno, ñeñtho'marña ateth oterraneterr: —Ñeñth ateth notenespa' are't pokteye' senteñe.
43006062	Ta'm, ¿errothena'tcha' sotña ñerra'm po'ñoxh sentennoñ na Ñeñthen Acheñetosets o'ch alla na'terreñ ento alloth nowapa awath?
43006063	Yekamkëñ alloña e'ñe po'ñoxh yokrrena. Yechetspa' ama't koñe'thapa' ama sherbeno. Neñoñ ñeñth neserrpare'tatenespa' e'ñe po'ñoxh sekamkëñekop ñeñthña po'ñoxh alloch e'ñe sokrra.
43006064	Tharraña pantanta'ttsospa' amaña same'ñenno. Ñewa, Jesúspa' e'ñe allempotheñ eñotenan ñeñthcha' ama ame'ñerrtso. E'ñe eñotenan ñamha ñeñthcha' pomoerre'.
43006065	Jesúspa' alla oterraneterr: —Ñeñtho'marña napa' notase'th, amach esesha' name'ñerrayo ñerra'm ama Apa kothape'chaterraweto atthoch kotherrnet.
43006066	Allempotheñña shonte' Jesús poeyochreshaxhno poerraxherret ñeshothpa' o'wañ chopeñe'chenet parro.
43006067	Allempoña Jesúspa' ateth otan poeyochresha' ñeñth xharrasheña poechena epa: —Sapa'xho' ¿semneñe't o'ch sepoerrerra samha?
43006068	Simón Pedroñapa' ateth och: —Partseshacha', esesha'wathe'ñaka'ye yoktha'. Phapthaka'ye pechenña ñoñets atthochña yapa' korretsayach thayotheñ errponañowen.
43006069	Yapa' o'ka'ye yame'ñapha. Yapa' yeñoteneph phapa' pepa'tka'ye Cristotets, ñeñtheph Yompor Poechemereph.
43006070	Jesúsña ateth otanet: —Napa' naka'yeña sa'krerre'ña sa, xharrasheñas sepchena epa. Ñeñthña poesheñarrpa' ñeñthpa' oneñethena'tar.
43006071	Ñewa, Judasokop ateth eñora. Ñeñth Judaspa' ñeñth Simón Iscariote poechemer. Ama't ñeñth a'pchenawetañ epa poeyochresha', poesheñarrpa' ñeñthcha' pomoerre'.
43007001	Allempoña Jesúspa' alla chopeñe'chyen e'ñe alla Galileo'mar. Ama moeno o'ch chopeñe'chen ñamha all Judeo'mar tharro'mar judionesha'pa' xha o'pateñet o'ch moetset.
43007002	Allempopa' o' xherrmocherr allempoch kosherrerr judionesha'; ñeñthcha' kosherreterr añ pa'so'cheñ Manatpoetsopo', ñeñth ateth yexhenet ñet.
43007003	Allempoña Jesúspa' ateth och pa'mo'nasheñnesha': —The'pa' orrerreph arroth, awerreph alla Judeo allochñapa' peyochreneshaxhno ñeñth allo'tsa'yen o'ch phorrtatwerranet ñamet pepartsoña ñeñth ateth pepha'yena the' arrma.
43007004	Ñewa, ñerra'm yemneñ o'ch yorrta allowenakoppa' ama't poesheñarrotheyapa' amachña a'nawa es yepha'yeno. Ñerra'm po'ñoxh phorrtatyen pepartsoña arrpa' phorrtachñaka'ye ñamha allowen acheñeneshakop añ patsro.
43007005	Ama't pa'mo'nasheñnesha'pa'xho'ña tharro'mar ateth ochet ñetpa'xho'ña amaka'ye ame'ñeñeto.
43007006	Jesúsñapa' ateth otanet: —Allempo ñeñth poktetsa nokop o'ch norrta allowenakoppa' amaka'ye e'ñeye' xhena'. Tharraña sokoppa' e'ñeka'ye pokte' xhokmaka'ye eñall.
43007007	Tharro'mar acheñenesha'ña añ patsropa' amachka'ye errothenoth e'moñe'tasoña sa, tharraña napa' xhokma e'moñe'tyennet tharro'mar napa' añka'ye neñotatyenanet ñeñth ateth phatse'tyenet ñeñth ama pokteyaye.
43007008	Sapa' orras sokshapretena'. Napa' e'ñe thayekmapa' amachka'ye neto koshapretatsa. Tharro'mar nokoppa' ama e'ñeye' xhena' allempoch e'ñe pokta'wona.
43007009	Ateth otwanetpa' ñapa' alla a'pa mame' Galileo.
43007010	Allempoña pa'mo'nasheñexhnopa' ñetñapa' awanmoet koshapretatset. O'ña tama o'chetpa' awo' ñamha, tharraña ñapa' ama orrtenaneto, a'nawa kotha'nenanet chenta'.
43007011	Judionesha'ña all koshenetpa' ñetñapa' e'neñet ateth otyenet: —Ta'mka'ye ¿erro'tsenthe'ña Jesús?
43007012	Allña acheñenesha'pa' shonte' eñosyenet ñokop. Patanta'tetspa' ateth otyenet: “Ñapa' e'ñe kowen acheñer”; po'potantañexhnopa' ateth otyenet: “Amaka'ye kowenayaye, atthaka'ye shekare'tyenan acheñenesha'.”
43007013	Ñetpa' atarr mecha'teñet judionesha' ñeñtho'marña a'nawa ateth otanna'tyenet.
43007014	O'ña patma'nma attho koshenet Jesúsñapa' be'thosos Parets pa'pakllo, yexhatosanet all.
43007015	Allñapa' epaye' kowanrrorech judionesha'. Ñetñapa' ateth otyeset: —Ta', errothenthe'ka'yeña añ, ama't ama ayxhatarethe kellekpa' atarrepa't es eñotyen.
43007016	Jesúsñapa' otanet: —Ñeñth attho neyxhatyenes ñeñthpa' amaka'ye noyaye nokthaphña, ñeñthpa' Yomporoña pokthaphña ñeñth nellsensene'.
43007017	Ñerra'm esesha'ña moene' o'ch ateth pet ñeñth moenen Yompor ñetñapa' eñochetcha' neyxhateñpa' Yomporo amaka'ye nothaye' neñeno.
43007018	Ñerra'm esesha' e'ñe ñothotha eñenpa' ñetñapa' añach e'nenet o'ch kowentateññañ acheñenesha' e'ñe ñokop. Añña ñerra'm esesha' e'nene' o'ch kowentatenan ñeñth llesensene' ñapa' ñeñthña eñetsña ñoñtso e'ñe po'ñoxh ama shekëñtsoyaye.
43007019	‘Ama't apasoña Moisés ñoñets ñeñth ateth anareth. Tharraña ama't apaseñ, sañapa' ama't e'ñe poesheñarrothesapa' ama sephowenoña ñeñth ateth oten añ ñoñets, ñeñthepñapa' eso'mare'tña the'pa' semneñña o'ch semtsan.
43007020	Acheñenesha'ñapa' ateth otereterr: —Phapa' xhathe' chorrenpha oneñeth. Amarramche' esesha' pho'patenayeña o'ch moetsapet.
43007021	Jesúsñapa' alla oterraneterr: —Napa' ama't parrocha norrtatonas nepartsoña añ yethro allempo yamesen saña allempopa' atarr sekwanrroretnoñ tharraña sañapa' ama pokteye' senteñe.
43007022	Moiséspa' apa'nmas ñeñthcha' seyxha' atthoch setsorrannena. Ñewa, po'ñoxh ñeñthpa' ama ñanom Moisésoye' sapaye, ñeñthpa' satañneshañe'naña seyxhatnomoe' awathotheñ. Ñeñtho'marña sapa' xhokmach setsorrateñ asheñorrotholl ñerra'm o'ch posokmata'moen ama't añ yethro allempokma yamesen xhokmaña setsorrateñña asheñorrotholl.
43007023	Attho sapa' setsorrateñ asheñorrotholl ama't añ yethro allempokma yamesen atthoch amach sathpoeno ñoñets ñeñth ateth anareth Moisésoth, ñeñthepñapa' eso'marwañaka'yeña se'moñe'tenenña na allempo e'ñe na'krraten poesheñarr acheñ añ yethro allempokma yamesen.
43007024	Ñerra'm esempo senteñ po'psheñeñ ñeñth ateth penpa' amachña ñeñthotha sotteñe'chatsche año' kowenaye' es yexhkateno. Xhochña ñanom señoch errothenthe'ña ñeñth po'ñoxh ateth pena.
43007025	Patanta'tets jerusaléño'marnesha'pa' ateth otyenet: —Ta'm amathe' añeyayeña ñeñth o'patenet o'ch moetset.
43007026	Ñapa'xho'ña allo'tsenepa't arr, attha ama es poexheno eñosets, amaña errotheye'ña oteñeto. Ñato' tharro'marthe'ña ama't amhcha'tarethnesha'pa' o'ka'ye eñotwet po'ñoxh ñapa' ñeñthka'ye Cristotets.
43007027	Tharraña añpa' yeñoteñka'ye alloth wena. Tharraña esempoch wapa ñeñthcha' e'ñe po'ñoxh Cristotats ñapa' amach eseshaye' eñotapaye errothcha' wapa.
43007028	Jesúsña allempo yexhaten Parets pa'pakllo, ñapa' poerranaroth ateth otanet: —Sapa' sechme'tennoñthe', señotennoñthe'ña na erroththe' nowapa. Tharraña napa' ama nothaye' nowapo, eñallña ñeñth nellsense'; ñapa' e'ñe po'ñoxh ñerra'm erroth ot, ama poenesho po'ñoñ. Ñeñthña sapa' ama señoteñeña sa.
43007029	Nañapa' e'ñe neñoteñ, ñeshothka'ye nowapa. Ñapa' ñeñthka'yeña nellsenserre'.
43007030	Allempokma atarr moeneñet o'ch rromoetañ tharraña ama esesha' rromaye. Tharro'mar ama xhena' allempo ñeñth poktetsa ñokop atthoch rromoet.
43007031	Shonte' acheñenesha' ñeñth ame'ñaya. Ñetñapa' ateth otyenet: —Añthe'ka'yeña po'ñoxh Cristo ñeñth yekwen o'ch wapa. Yapa' o'ka'ye orrtatosnay po'partsoña, amathe' errothenoth wapo po'psheñeñ ñeñthcha' ello metanose' po'partsoteña ñeñth ateth entatyeney añ yakmar.
43007032	Fariseonesha'ñapa' e'mare'teñet shonte' acheñenesha'pa' e'ñe kowen eñosyenet Jesúsokop. Ñeñtho'mar ñet ñamha ñeñth pa'mhcha'tarethernesha' pen allowen judionesha' po'kornaneshar, ñetñapa' moeñet guardianesha' ñeñthcha' rromoenayañ Jesús.
43007033	Jesúsñapa' alla oterraneterr: —O' mameshamha e'ñe parro'tseney. O'chña mamerrerrpa' o'ch alla awerren allo'tsen ñeñth nellsensene'.
43007034	Allempoña ama'tcha' se'name'terrenpa' amach senterrno. Allcha' neserr napa' sañapa' amathe' errothenoth sexhapo.
43007035	Judionesha'ñapa' ateth otanna'tyeset: —Ta', ¿errach taña añma ñeñtho'mar amach yentere? Ñato' arrcha' ta griegoneshesho all parratse'tyen yamo'tsesha' o'ch yexhatenana' griegonesha' all.
43007036	Ta', ¿esthe'ña añma ñeñtho'mar ateth oten: “Ama'tcha' se'nerrna'pa' amach senterrno; allcha' neserr napa' sañapa' amach errothenoth sexhapo”?
43007037	O' e'ñe wañmoch all koshena judionesha'. Añe yethro allempo nanak koshenet, Jesúsñapa' thomos all, poerranaroth ateth otosanet: —Erra'tsenthe' acheñer oñpa'tets e'ñe poeyoxhreto, onetepa' nesho orretepa'.
43007038	Ñeñth name'ñenaya na e'ñe poeñmateñothet poeyoxhretopa' ateth pena ñerra'mrrathe' alloth poten oñ aton ñeñth atarr kowen, tharro'mar ñeñthpa' ateth oten Yompor po'ñoñ ñeñth anwareth awathotheñ.
43007039	Ñewa, añ ñoñetspa' añekop serrpare'ten Yompor Poekamkëñekop ñeñthcha' chorrerraya allowen ñeñthcha' ame'ñerraya ña. Tharraña allempopa' ama aparethteneta' Yompor Poekamkëñ, tharro'mar Jesúspa' ama xhena' allempoch alla awerr Yompor poe'ntaño allcha' e'ñe kowentaterrñañet.
43007040	Allempo e'mwet ñeñth ateth oten Jesús, patantarrña acheñenesha'pa' ateth otyeset: —Po'ñoxh añmapa' ñeñththe'ka'ye a'mhtene'ña Yompor po'ñoñ ñeñth xhokma yekwen.
43007041	Po'potantañpa' ateth otyeset: —Añmapa' ñeñththe'ka'yeña Cristotets ñeñth xhokma yekwen. Po'potantaññapa' ateth otyenet: —Ñeñthcha' Cristoterretspa' amathe' arrotha wapo Galileoth.
43007042	Ama't otenoña Yompor po'ñoñ ñeñth anwareth, Davidcha' po'mhrenñoth wapaña ñeñthcha' Cristoterrets; arrothcha' wapa anetsoth ñeñth Beléñ ñeñth pa'netser pe'th David.
43007043	Ñeñtho'marña allowen acheñenesha'pa' ellopa'tetstatenet pokthaphña Jesúsokop.
43007044	Patanta'tetsñapa' atarr moeneñet o'ch rromoet, tharraña ama esesha' rromaye.
43007045	Guardianesha'ñapa' poerraxherret allo'tsen ñeñth pa'mhcha'tarethernesha' pen allowen judionesha' po'kornaneshar epoet ñamha fariseonesha'. Ñetñapa' ateth otarethtapoerret: —Eso'marwañaka'yeña amaña sewapatere.
43007046	Guardianesha'ñapa' ateth otwerret: —Ama't eseshapa' ama poeñosaroña atarr kowen ateth eñen ña.
43007047	Fariseonesha'ñapa' ateth oterraneterr: —Tharro'marthe' ama sewapatere sapa'xho'ña xhothe'ka'ye shekapas samha.
43007048	Ama't ñamha patantarr amhcha'tarethnesha'pa' ama't o' xha ame'ñyeto ñamet. Ama't ñamha patantarr fariseonesha'pa'xho'ña o'the'ka'ye xha ame'ñyet.
43007049	Tharraña ñeñth acheñeneshar ñeñth ama eñotenaye ñoñets ñeñth ateth anareth ñetñapa' a'kmarethet.
43007050	Ñeñthña poesheñarr fariseo ñeñth Nicodemo ñeñth tatsa awaña Jesúsesho, ñañapa' ateth otan pamo'tsesha' fariseonesha':
43007051	—Ñoñets ñeñth ateth anareth yokoppa' ateth oteney, amach errothenoth yekoñchache ama't poesheñarra acheñ e'ñe atthotha. Xhochña ñanom ye'mhñoch atthoch yeñoch esthe' otatse'tyen ñeñth atarr sosey yenten eshekcha'ña yekoñchach.
43007052	Ñetñapa' ateth ochet: —Eso'marwachka' pemoñesyaña galileo'marnesha', ñato' phapa' galileo'marneshaphthe'. Phapa' amarramche' galileo'marneshayaype. The'pa' pelleya'yes Yompor po'ñoñ allochñapa' o'ch peñoch Galileothpa' ama't poesheñarrapa' amach wapoña ñeñthcha' a'mhtene' Yompor po'ñoñ.
43007053	Allempoña allowenet awanemyerret pa'paklleto.
43008001	Jesúsñapa' awerr Olivophno.
43008002	Tsapathña po'pocheño e'ñe awathekma alla xhenerr Parets pa'pakllo. Shonte' acheñenesha' alla waxheneterr ñesho. Ñañapa' anorros allña yexhatenaneterr.
43008003	Ñeñthña etsotayenayeñ ñoñets ñeñth ateth anareth judioneshakop ñamha fariseonesha' ñetñapa' wapatoñet poesheñarr koyanesha' ñeñth rromoet all eñchet chetapretenan po'psheñeñ pakma poerrollar. Nosñañet e'ñe rroxho.
43008004	Allñapa' ateth otoset: —Maestro, añ koyanesha'pa' o' yentaprech e'ñe all chetapretenan pakma poerrollar.
43008005	Moisés po'ñoñ ñeñth ateth anareth ñeñthpa' ateth oteney, añpa' xhoch yarrolle'ch. The'ña phapa' ¿errothe'tcha'ña photeyña pha?
43008006	Ñeñthpa' tharro'mara ateth otoset ñato'rraña eñorachet ñeñth ama pokteyaye allochñapa' atthoch a'methampeñeta'. Jesúsñapa' allentha mo'kapa' o' kellkan pats potapho.
43008007	Ñetñapa' alla a'phtho'tereterr. Jesúsña echanterrtsapa' ateth otanet: —Ñerra'm erra'tsenothesthe' ama eñalle so'chñarpa' sarrolle'chka'ye sanom.
43008008	Alla mo'kërrerr o' alla kellkërranerr pats potapho.
43008009	Ñetñapa' o' e'met ateth otanet Jesúspa' e'ñe akophotheñ awanemwerret e'ñe poesheña'ttset. Añ ñanom awanerrtsa po'nmeneshaxhno, atthothapa' o' ñapthamha Jesús epoet koyanesha'.
43008010	Jesúsña echanterrerrpa' ateth otan koyanesha': —Noxheshacha', ¿erro'tsa'yeneta'tña? Ama't poesheñarrotheta ñetpa' are'tcha'ña koñchatape.
43008011	Ñañapa' ateth otan Jesús: —Ama, Ayochreshathe, eseshaye' nekoñchataye. Jesúsñapa' alla otererr: —Napa'xho'ña amach nekoñchatape. The'ña ñerra'm awerrephpa' amach allo'na ateth pepha'neno ñeñth ama't mamesha ama pokteyaye.
43008012	Jesúsña po'pocheñopa' serrpare'taterranerr acheñenesha', ñeñthpa' ateth oterraneterr: —Napa' na ñeñthen a'poetarsampene' acheñenesha' pokthaphña añe patsro. Esesha'ch noktherre' o'wañcha' allo'na kothape'chatnenanet pokthaphña ñeñth atarr sosya'tsañ; ñeñthpa' chekmeta chopeñe'chyenet. Ñetñapa' Yomporcha' po'kowenño korrerret ñeñthara ñeñth poetarets.
43008013	Fariseonesha'ñapa' ateth ochet: —Phapa' phañeña a'pothetsa ñeñtho'marña attho pha'pothenapa' ama sherbeno.
43008014	Jesúsñapa' oterraneterr: —Tharraña ama't nañeña a'pothetsapa' attho na'pothenapa' e'ñe sherben. Tharro'mar napa' neñoteñ alloth nowapa ñamha neñoteñ allcha' neserr. Sañapa' ama señotenno alloth nowapa ñeñtho'marña ama señoteñe allcha' neserr.
43008015	Sa sotatseñpa' e'ñe orrena ateth sepena, arromñatheneshasa ateth petsa. Napa' ama't poesheñarrapa' ama notatse'tenaneto e'ñe attha.
43008016	Tharraña ñerra'm esempo na'methenanet ñeñth ateth nentapretyenanet ñeñthpa' e'ñe po'ñoxh ateth tharro'mar napa' ama naptheye' es nepha'yeno, napa' xhokmaña epan Apa ñeñth nellsensene'.
43008017	Ñoñets ñeñth ateth anareth ñeñth sechen sa, ñeñthpa' ateth oten: Ñerra'm epsheña a'pothene' e'ñe atthekma ñeñthpa' e'ñeka'ye po'ñoxh otenet.
43008018	Napa' ñeñth ateth na'pothena na, Apaña ñeñth nellsensene' ñaka'yeña na'pothene'ña nokop.
43008019	Ñetñapa' ateth otereterr: —¿Erro'tsena'tña pha Phompor? Jesúsñapa' ateth oterraneterr: —Ama't napa' ama señotenno, Apapa'xho' ama señoteñe. Ñerra'm señotennoñ na Nompore'nathe' señoteneñ.
43008020	Allempopa' ateth otanet Jesús all allekma añño'tenet kelle ñeñth Yomporekop allempo yexhatanet allara Parets pa'pakllo. Tharraña ama't poesheñarra ama eseshaye' rromaye tharro'mar ama xhena' allempoch ñeñth poktetsa ñokop o'ch rromoet.
43008021	Allempoña Jesúspa' ateth oterraneterr: —Napa' o'ch awerren, sapa' se'nerrencha'. Sapa' orach ochñarethes serromwa. Allcha' neserrpa' sañapa' amach sexhapo.
43008022	Judionesha'ñapa' ateth otanna'tyeset: —Ta'm ñapa' o'ch moetsa ñañeña, ¿ñeñtho'marthe' ateth oten allcha' serrpa' yañapa' año'ch yexhapo?
43008023	Ñañapa' alla oterraneterr: —Sapa' alla ayexhkañas arr patsro. Nañapa' ento'marneshan. Sapa' patso'marneshasa, nañapa' ama patso'marneshayayno.
43008024	Napa' o' notas sapa' orach ochñarethes serromwa tharro'mar ñerra'm amach same'ñerrno na ñeñthen peretnene' ochñarets, po'ñoxh sapa' orach ochñarethes serromwa.
43008025	Ñetñapa' ateth otereterr: —Phapa' po'ñoxh ¿eseshape'tña? Jesúsñapa' alla oterraneterr: —Napa' ñeñthenka'ye po'ñoxh xhokma sotene'.
43008026	Atarr nanak palltena xhokmach notenes ateth sepena sa, shonte'ch neños añekop ateth nentyen. Tharraña ñeñth nellsensene' ñapa' e'ñe po'ñoxh ateth oten ña. Napa' añka'yeña ne'ñoreññaña acheñenesha' arr patsro ñeñth ateth ne'moeññañ Apa.
43008027	Ñetñapa' ama esesha' xhapaweto poeyoxhreto ñeñth ateth otenanet Pomporekop ñeñth atarr Parets.
43008028	Jesúsñapa' alla oterraneterr: —Ñerra'm esempoch sapa' sechantamphsen eno korsocho na Ñeñthen Acheñetosetspa' allempochña xhaponasa seyoxhro napa' ñeñthen e'ñe po'ñoxh xhokma sotene'. Xhaponasach ñamha napa' ama es nepeno e'ñe notha, añña ne'ñorena ateth yexhatenen Apa.
43008029	Ñeñth nellsensene' ñapa' e'ñe parro'tsenen. Ama a'montsenno, tharro'mar napa' e'ñe xhokma ateth nepena ñeñth moenen ña.
43008030	Allempo ateth serrpare'tatenanet allempopa' shonte' ame'ñaya all.
43008031	Allempoña Jesúspa' ateth otan judionesha' ñeñth ame'ñenaya ña: —Ñerra'm xhokma sokthape'chon neñoñ po'ñoxhpa' neyochresha'ch nepenes.
43008032	Allempopa' señoterrcha' ñoñets ñeñth e'ñe po'ñoxh Yompor po'ñoñ. Ñeñthña ñoñets po'ñoxhpa' toramperrescha' e'ñech koweno'tsenes.
43008033	Ñetñapa' ateth otereterr: —Yapa' Abrahamka'ye po'mhrenñey. Ama't awatha yapa' ama't poesheñarrotheyapa' ama ewankaretheye atthoch esesha' yetarwasate' e'ñe attha. Eso'marthe' phañapa' photeneyña atoramphsaretheyo'ch.
43008034	Jesúsñapa' alla oterraneterr: —Po'ñoxhka'ye notenes: Allowen ñeñth ochña'tare'tetspa' po'chñara wankënawet, ñetñapa' po'chñara tarwasatenawet e'ñe attha.
43008035	Ñeñth atarwasatareth e'ñe attha amach xhokmaye' yexherro e'ñe parro epoet pamo'mte'. Tharraña na ñeñthen Poechemeren xhokma e'ñe neyxhena epan Namo'mte' errponañowen.
43008036	Ñeñtho'marña na ñeñthen Poechemeren ñerra'm na setoramperre' sapa' atoramphsarethescha' e'ñe po'ñoxh, amach alla tarwasaterrse'the so'chñar.
43008037	Na po'ñoxhpa' neñotenes sapa' po'mhrenñeseñ Abrahampa' tharraña sapa' aña semnen o'ch semtsan. Tharro'mar neñoñpa' ama't mameshapa' ama xhennaso sa seyoxhro.
43008038	Napa' añ neñeñ ñeñth ateth nentapreteñ Apa. Sapa'xho'ña aña ateth sepen ñeñth ateth se'mapreteñ ñeñth sompor sepen.
43008039	Alla otereterr: —Ya yatañpa' Abrahamka'ye. Jesúsñapa' ateth oterraneterr: —Sapa' ñerra'm po'ñoxh Abraham po'mhrenñeseñ sokthape'cheneñthe' ateth e'ñe kowen kothape'che'th Abraham.
43008040	Tharraña sa the'pa' xha so'patenna o'ch semtsan na ñeñthen seserrpare'tatene' ñoñets ñeñth e'ñe po'ñoxh ñeñth ateth ne'moeññañ Yompor. Abrahampa' amaka' attheye' pe'the.
43008041	Sapa' e'ñe aña sokthape'chen ateth pena sompor. Ñetñapa' alla otereterr: —Yapa' amaka'ye ellapnaneshotheye' ye'ñalleto. E'ñe ñaptha Yompor yepeñ ñeñthara Parets.
43008042	Jesúsñapa' alla oterraneterr: —Ñerra'm po'ñoxh Sompor sepeñeñ Parets atarrthe' semorrentennañ na tharro'mar napa' Partseshothka'ye nowapa o' nexhap arr. Napa' amaka'ye nothaye' nowapo, napa' Yomporña nellsense'.
43008043	Eso'mare'tña sapa' ama xhennasoña seyoxhro ñeñth notenes. Ñato' tharro'marthe'ña ama semno o'ch se'mhñoten ñeñth ateth notenes.
43008044	Sapa' oneñethaka'ye ñeñth sompor sepen. Ñeñtho'marña sapa' aña semnen o'ch sepha ñeñth moenen sompor. Ñapa' awathotheñ e'ñe pa'mothrotheñ amtsañta. Ñapa' ama't mameshapa' ama eñora'penoña Yompor po'ñoñ ñeñth e'ñe po'ñoxh tharro'mar ñoñets ñeñth e'ñe po'ñoxhpa' amaka'ye atanenoña ña poeyoxhro. Ñerra'm xho eñorenapa', shekëñtsach eñorena tharro'mar ñapa' e'ñe shekëñtsa eñoten. Po'ñoxh sekëñetspa' pomporka' penanña oneñeth.
43008045	Tharro'mar napa' añ notenes ñeñth e'ñe po'ñoxh sañapa' amaña same'ñenno.
43008046	Ama't poesheñarrothesa sa, napa' amach errothenoth sotno napa' eñallo' no'chñar. Attho napa' añ notenes ñeñth e'ñe po'ñoxh eso'mare'tña sañapa' ama same'ñenno.
43008047	Erra'tsenthe' Yomporena'tarpa' ñetñapa' xhochka'ye e'mhñoteññañet Yompor po'ñoñ. Ñeñtho'marña sapa' ama se'mhñoteññañe po'ñoñ, amaka'ye Yomporena'tareyayso.
43008048	Judionesha'ñapa' ateth otereterr: —E'ñe po'ñoxh ateth yoteneph, phapa' samario'marneshaph, oneñetha pechorrenaya.
43008049	Jesúsñapa' oterraneterr: —Napa' ama xhoye' chorrenno oneñeth. Napa' atarr nanak nemhcha'na'teñ Nompor Parets. Sañapa' ama semhcha'na'tenno na.
43008050	Napa' ama añeye' ne'neno atthoch nekowentata nañeña. Eñallña ñeñth nekowentatene' na. Ña eñoretsa ateth es entyen arr patsro.
43008051	Po'ñoxhka' notenes: Ñerra'm esesha' e'ñe kothape'cherre' neñoñpa' ñetña ama't awathapa' amach e'ñe poktakma rromoerreto.
43008052	Judionesha'ñapa' alla otereterr: —The'ña po'ñoxh yapa' o' yeñotaph phapa' xha chorrenpha oneñeth. Ama't Abrahampa' o' rromoen ñamha ñeñth a'mhta'yesaye'th Yompor po'ñoñ ñeñthpa'xho'ña o' kolla'wenet. The'ña phapa' ateth photeney esesho'ch kothape'cherre' peñoñpa' ama't awathapa' año'ch rromoerreto.
43008053	Phapa' xhathe' photenapañ ellothe' pemhtaneñ attho amhcha'tarethte'th Abraham ama't ñapa' o'ka'ye rromoen. Ñeñth a'mhta'yesaye'th Yompor po'ñoñpa' ñetpa'xho'ña o' kolla'wenet. Phapa' xhathe' photenapañ amathe' arromñatheshayaype.
43008054	Jesúspa' ateth oterraneterr: —Ñerra'm na kowentatetsa nañeña, nekowentateña e'ñe napa' amathe' es sherbeno. Nomporpa' ña nekowentatene' ñeñthara ñeñth soteneñ Seyompor-ro' sepeñ samha.
43008055	Sapa' amaka'ye señoteñe tharraña napa' neñoteñka'ye. Ñerra'm na otetseñ ama neñoteñe napa'xho'ña attheneñthe' ñerra'm sa, xhathe' neshkare'tensoñ. Napa' e'ñe po'ñoxh neñoteñ ñeñtho'mar xhokma nokthape'cheññañ po'ñoñ.
43008056	Abraham ñeñth sa satañpa' atarr nanak kosha allempo eñoch o' xhap allempo ñeñth poktetsa nokop o'ch nowapa arr patsro. Allempoña eñoch napa' o' nexhap arr patsro atarr nanak kosha.
43008057	Judionesha'ñapa' alla otereterr: —Phapa' ama pechena' amnaroch xharra' pecharña phañapa' eso'mare'tña photeneyña phapa' pentero' Abraham, ñeñthpa' awathrramche' korre'th.
43008058	Jesúsñapa' alla oterraneterr: —Po'ñoxhka' napa' o'ch notas: Ama eñalletena'ña Abraham, nañapa' eñallana.
43008059	Ñetñapa' allentha chetet mapoe'pa' o'ch rrolle'chetañ tharraña Jesúsña a'nawa xha'nerr Parets pa'pakllothpa' o' awerr o' sowanerranet.
43009001	All oñen Jesúspa' allña entnoman poesheñarr yakma aporo'yeth. Ñeñthña aporo'yethpa' attha eñalletña.
43009002	Poeyochresha'ñapa' allentha a'phtho'chet: —Maestro, ¿esesha'tña ochña'tats ñato' ña amapa' pamo'mte'the' ñeñtho'mar eñalletaña ateth aporo'yeth?
43009003	Jesúsñapa' ateth otanet: —Amaka'ye po'chñarotheyaye ama't ñamha pamo'mte'; ñeñthpa' añekopña allochñapa' o'ch norrtatoñ Yompor po'partsoña ñesho.
43009004	Ñeñth poktetsa o'ch norrtatoñ po'partsoña ñeñth nellsense' thayepa'tñapa' poetarmeñ. Ñerra'm o'ch chekmetenpa' amach eshkaye' yetarwaso.
43009005	Thayepa'tña añe patsro'tsenmeñenpa' na ñeñthen a'poetarsampene' acheñenesha' pokthaphña añe patsro.
43009006	Allempoña ateth otwapa' allentha a'xhonan pa'snom patso o' a'xhaxha'tach. Ñeñthña xhaxha'te'pa' alloña a'yaklle'chanña aporo'yeth.
43009007	O'ña a'yaklle'chwepa' ateth och: —The'pa' orraph oño all apko'sathtataretho ñeñthpa' añ pa'so'cheñ Siloés. Allcha' pe'paklle'cha. (Ñewa, añka'ye otenetña Siloés ñeñth oñ awa'ñareth.) Ñañapa' allentha awo' oño allcha' e'paklle'chena'. E'paklle'chwatsapa' e'ñe errtsapa' allenthepa'tcha' kowenterraña pa'klle' e'ñe kowen enterra.
43009008	Pamo'tsesha'ña ñamha po'poñexhno acheñ ñeñth e'ñe cheme'tene' all allempo enamaren kelle, ñetñapa' ateth otyeset: —Añpa' ¿ama't añeyayeña ñeñth anorrtse'th ñeñth enamare'tatse'th kelle?
43009009	Patantarr acheñenesha'pa' ateth otyenet: —Ñeñthka'ye. Po'potantañexhnopa' ateth otyenet: —Amaka'ye ñeñtheyaye, atthaka' ñeñthema'thtena. Aporo'yethñapa' ateth otanet: —Napa' ñeñthenka'ye.
43009010	Ñetñapa' ateth otyeset: —¿Errothenothe'tña o' pekwerr?
43009011	Ñañapa' ateth oterraneterr: —Añ yakmar ñeñth otenet Jesús ñaka'ye a'xhaxha'te'ña pa'snomo patspa' alloka'yeña a'yaklle'chen. Allempoñapa' oten nepaklle'chenepa'to' oño Siloéso. Nañapa' allña ne'paklle'chena'. E'ñe e'paklle'chwatsanpa' allenthepa'tcha' nekwerr.
43009012	Ñetñapa' alla otereterr: —¿Erro'tsena'tña ñeñth yakmar? Ñañapa' ot: —Ta'm, amaka'ye neñoteñe.
43009013	Allempoña ñeñth poro'ye'chatse'thpa' anmet allo'tsen fariseonesha'.
43009014	Ñewa, allempo a'xhaxha'tan Jesús pa'snomo pats allo a'yaklle'chan aporo'yeth ñeñth kowaterre' allempopa' añ yethro allempo amesenet.
43009015	Fariseonesha'ñapa' ello alla otereterr: —¿Errothenothe'tña o' kowaterrpet? Ñañapa' ateth otosanet: —Añoka'ye a'yaklle'cherrnet senmatso ñeñth a'xhaxha'tareth epoet pats o'ña ne'paklle'cherrapa' allentha nekwerr.
43009016	Patantarrña fariseonesha'pa' ateth otyeset: —Ñeñth yakmarpa' amathe'ka'ye Partseshotheye' wapo ñeñtho'mar ama esoye' entenanoña ñeñth anareth patherr yeth allempokma yamesen. Po'potantaññapa' ateth otyeset: —Ta', elloña ñerra'm ochñath acheñ amathe' errothenoth orrtatonayeña partsoteñets. Atthoña e'ñe all ellopa'tetstatet pokthaphña ñokop.
43009017	Ellopa' alla otereterr ñeñth poro'ye'chatse'th: —¿Errothena't photenña pha añekop ñeñth o' kowaterreph? Ñañapa' ateth ot: —Ñapa' ñeñthka'ye a'mhtene' Yompor po'ñoñ.
43009018	Judionesha'ñapa' ateth otyeset: —Ñapa' amaka'ye po'ñoxh aporo'yetheyaye, e'ñeka'ye kowen entena. Allempoñapa' xhore'toñet pamo'mte' ñeñth o' kowerr.
43009019	Ñetñapa' ateth otapoñet pamo'mte': —Añpa' ¿añe'tña sakñe'ther ñeñth sotyese'th awo' eñalletaña sakñe'ther aporo'yeth? The'ñapa' ¿errothenothe'tña o' kowerr?
43009020	Pamo'mte'ñapa' ateth otosanet: —Po'ñoxh añka'yeña yakñe'ther ñeñth attha eñalletatsa aporo'yeth.
43009021	Attho o' kowerrpa' yapa' amaka'yeña yeñoteñe. Ta', esesha'the' o' kowater, yapa' ama yeñoteñe. Sa'phtho'ch e'ñe ña, ñapa' o'ka'ye attha po'napen, ñothachka'ye eñora. Judionesha'ña allempopa' ateth otyeset: —Po'ñoxhepa'tka'ye aporo'yeth o' kowerr.
43009022	Ñewa, pamo'mte' ateth otanet tharro'mar ñetpa' mecha'teñet judionesha'. Ñewa, judionesha' ñetpa' ateth a'poktatenet ñerra'm esesha' otets: Jesúspa' ñeñthka'ye Cristotets, ñeñthña ateth otetspa' o'ch moeño'chet ñet po'prawoth.
43009023	Ñeñtho'marña pamo'mte'pa' ateth otanet: —Ñapa' o'ka'ye attha po'napen, ñothachka'ye eñora.
43009024	Poepocheñopa' alla xhore'tereterr ñeñth poro'ye'chatse'th ateth otapet: —The' phapa' o'ch pekowentaterrñañ Yompor. Yapa' yeñoteñ añ yakmapa' atarrka'ye ochñath.
43009025	Ñañapa' ateth oterraneterr: —Ta', ñato' ochñatheñthe' napa' ama neñoteñe. Napa' añaka'ye neñoten napa' aporo'yethen the'ñapa' o' kowen nekwerr.
43009026	Ñetñapa' alla otereterr: —¿Errothe'tña perreph? ¿Errothenothe'tña o' kowaterreph?
43009027	Ñañapa' oterraneterr: —Ama'tña napa' o'ka'ye notwas sañapa' are'tña señoteñe. ¿Eso'mare'tña semneñ o'ch alla noterrserr? Ñato' ¿añekopthe' semneñ o'ch yochresha'tasa samha?
43009028	Ñetña allentha otnare'chetpa' ateth otereterr: —Phapa' poeyochresha' peneph ñeñth yakmar, yañapa' Moiséska'ye poeyochreshay.
43009029	Yapa' yeñoteñ Paretspa' eñorana'tana Moisés, tharraña ñeñth yakmarpa' ama yeñoteñe erroththe'ña wapa.
43009030	Ñeñth poro'ye'chatse'thpa' ateth oterraneterr: —Errothenothwaka'ye ama señoteñethe'ña erroththe' wapaña ama't napa' o'ka'ye e'ñe kowen kowaterren.
43009031	Yapa' yeñoteñ ñeñth ochñath acheñpa' amaka'ye e'mhñoteñe Yompor, tharraña ñerra'm ya yemhcha'na'teñoth Yompor ateth yepena ñeñth moenen ñapa' xhokmach e'mhñoteney.
43009032	Ya ama't awathapa' ama ye'mareña esesha'pa' o' kowaterranña ñeñth attha eñalletña aporo'yeth.
43009033	Ñerra'm ñapa' ama Yomporeshoth wapañe amathe' errothenoth kowaterrnoñe.
43009034	Ñetñapa' alla otereterr: —Phapa' pe'ñalleta e'ñe ochñartsoth. The'ñapa' xha pemneñ o'ch peyxhatey ya. Allentha moeño'chet e'ñe ñet po'prawoth.
43009035	Jesúsñapa' o' e'mare'ch ñeñth aporo'yethtatse'thpa' o' moeño'chet. Allempoña enter Jesúspa' ateth oter: —¿Phame'ñeña't ñeñth Yompor Poechemer?
43009036	Ñañapa' ateth och: —Ayochreshathe, ¿esesha'tña ñeñth Yompor Poechemer ñeñthcha' name'ña?
43009037	Jesúsñapa' ateth otererr: —Ñeñth pekwen, ñeñthen ateth photene', naka'ye.
43009038	Ñañapa' allentha konkorpa ñeshopa' ateth otererr: —Name'ñerrphach, Partseshacha'.
43009039	Jesúsñapa' alla oterrerr: —Napa' añekopña nowapa arr patsro allochñapa' atthoch akrarethterra acheñenesha' errothencha' nentyesanet, allochñapa' ñeñth ama entetsopa' o'ch e'ñe kowen enterra. Ñeñthña entetsañpa' o'ch alla aporo'yethterra. Ñeñthpa' añ toma'ntata, ñeñth atarr ochñath entetsa ñerra'm ame'ñerrana Jesús, ñetpa' xherranetcha' Yompor po'kowenña poeyoxhreto. Ñeñthña ama ochñatheye' entetsañe ñeñtho'marña ñetpa' amach ame'ñereto Jesús, ñetñapa' amach xherraneto Yompor po'kowenña poeyoxhreto.
43009040	Patanta'tetsña fariseonesha' ñeñth allame'ttso'tsa'yenet ñesho, ñetñapa' e'moeñet ñeñth ateth oten Jesús. Ñetpa' ateth ochet: —Ta'm yapa' ¿amathe' aporo'yetheye' pentenye?
43009041	Jesúsñapa' ateth otanet: —Ñerra'm po'ñoxh sa aporo'yeth sentenañ amathe' eñallmeñeña so'chñar. Tharraña sapa' ateth soten, sapa' año' aporo'yetheyayso, e'ño' kowen sekwen, ñeñtho'marña the'pa' o'ch notas, so'chñarpa' xhokma eñall.
43010001	Allempoña Jesúspa' alla yexhaterraneterr, ñeñthpa' ateth toma'ntaterraneterr: —Po'ñoxhka' notenes: All yottampeñet carnero ñerra'm esesha' ama be'thetso allothekma be'thenet ñerra'm po'pshemhtañotha a'tenet, ñeñthña po'ñoxhpa' eñethka'ye ñeñth aprratamphsañtetsa.
43010002	Tharraña ñerra'm esesha' be'thets e'ñe allothekma be'thenet ñeñthña po'ñoxhpa' ñeñth kowampene' carnero.
43010003	Ñeñth kowampene' yetarrpa' ñerra'm esempo waxherra ñeñth kowampene' carnero ñapa' xhokmach toramphsapoerranet. Carneropa' e'ñe eñoteññañet pamo'mte' po'ñoñ. Ñañapa' o'ch xhore'tyesan po'carneror pa'so'chñopa' o'ch xha'nmaxha'tatan po'carneror.
43010004	Allempoña xha'nmatwe allowen a'yothpa' ñañapa' o'ch ota. Po'carnerorñapa' allenthach kotha'wanemh chenta'. Ñetñapa' e'ñe cheme'teññañet pamo'mte' po'ñoñ.
43010005	Tharraña awapñapa' ama kotheñe, xhach matampesya tharro'mar ama eñotenano awapña po'ñoñ.
43010006	Ñeñthpa' ateth oterranerr fariseonesha' toma'nteñtso tharraña ñetñapa' ama eñotoñeto ñeñth otenanet.
43010007	Allothñapa' alla oterraneterr Jesús: —Po'ñoxhka' notenes: Napa' na yetarrotets allothcha' be'then carnero.
43010008	Allowen ashkañnesha' ñeñth wapyestse'th allempo ama nowena' na, ñetpa' eñethareret ñeñthet aprratamphsañtetsa, tharraña ñetpa' ama e'mhñotenanetoña carnero.
43010009	Napa' na yetarrotets. Ñerra'm esesha'ch be'thets nesho ñeñthpa' keshperrach, be'therretcha' ñamha xha'nerretcha' enterretcha' e'ñe kowen poerrar. Ñewa, ñeñthpa' añ otenanet: Ñerra'm esesha'ch ame'ñaya ña ñetñapa' keshperretcha'. Ñachña kowamperrawet e'ñe kowen amach es pallterreto.
43010010	Jesúsñapa' alla oterraneterr: —Eñethpa' amaka'ye wenoña e'ñe attha, añekopña wena o'ch etyes, o'ch es moetsa, o'ch es a'chenkatwa. Tharraña napa' añekopña nowapa atthochña sapa' korretsasach soksheñeshokmañen e'ñe thayotheñ errponañowen.
43010011	Napa' na ñeñthen kowen kowampene' carnero. Ñeñth e'ñe kowen kowampene' carnero ñapa' e'ñe ñañeña a'rroyerrtsa o'ch rroma po'carnerorekop.
43010012	Tharraña po'psheñeñ ñeñth atsa'tarethtatsa atthoch kowampenan carnero ñeñthpa' ama pamo'mtayeyaye; ñañapa' ñerra'm entapan ma'yarrpa' xhach mata o'ch sa'nmanña carnero. Ma'yarrñapa' o'ch rroma'yesosan carnero, patantarrña carneropa' o'ch attha a'parratse'tach.
43010013	Ñeñth attha atsa'tarethtetsapa' po'ñoxhpa' ama lleka'penanoña carnero ama't mamesha. Ñeñtho'marña xhach sa'nmanña carnero.
43010014	‘Napa' na ñeñthen kowen kowampene' carnero. Napa' e'ñe nechme'teñ ñeñth necarneror. Ñeñthña nopa' e'ñe cheme'tenen namha.
43010015	Ateth pena Apa e'ñe eñotenen, nañapa' e'ñe neñoteñ namha Apa. Napa' e'ñe nañeña o'ch na'rroyerra atthoch nerroma necarnerorekop.
43010016	Eñall po'poñexhño ñeñthcha' necarneror neperr, ñetpa' ama parrokmateneto arr allo'tsen ñeñth necarneror nepen the'. Añ poktetsa o'ch nerraneta' atthoch e'mhñoterrnanet neñoñ, allochñapa' o'ch e'ñe parrokmaterret. Poesheñarrana ñeñthencha' kowamperrawet.
43010017	‘Apapa' ello atarr morrentenna tharro'mar napa' na'rroyena nañeña o'ch nerroma acheñeneshakop, elloñapa' o'ch alla netanterra.
43010018	Ama't eseshapa' amach poerratampesnoña nokrreña, napa' na ñeñthen a'rroyetsa e'ñe nañeña. Napa' anarethen atthoch na'rroya o'ch nerroma; anarethen ñamha atthoch ellopa' o'ch alla netanterra. Ñeñthpa' Apaña notene' atethcha' nepha. Arrpa' allowa ateth toma'ntatenanet allowen ñeñthcha' ame'ñerraya ñeñthña po'carneror pen ñeñthcha' atarr kowen kowampen.
43010019	Ñeñth attho serrpare'tatenanet Jesús, allña judionesha'pa' ellopa'tetstatenet pokthaphña Jesúsokop.
43010020	Shonte' acheñenesha' ñeñth ateth otyesets: —Añmapa' xhaka'ye chorreña oneñeth, xhaka'ye mospoena. Eso'mare'tña se'mhñoteñ.
43010021	Po'potantañexhnoñapa' ñetpa' ateth otyenet: Ñerra'm xho chorreña oneñethpa' amathe' errothenoth eñosoña ateth e'ñe kowen. Oneñethpa' amathe' errothenoth kowaterranoña aporo'yeth.
43010022	Allempoñapa' xherrerr allempo alla kosherrerr judionesha' Jerusaléño allempoch yerpoerret ñeñth attho nete'th awath Parets pa'pakëll ñokop. Allempo alla kosherreterrpa' allempopa' wapo.
43010023	Jesúsñapa' alla chopeñen Parets pa'pakllo all oteñet Salomón poecha'petaro.
43010024	Allñapa' arrotampesya judionesha'pa' ateth ochet: —Esempowachñaka'ye pe'nwaña ñeñth attho pemoññe'tatenya. Ñerra'm po'ñoxhthe' pha Cristotetspa' photeyñaka'ye e'ñe po'ñoxh.
43010025	Jesúsñapa' ateth otanet: —Ama't notatstas sapa' amachka' same'ña'no. Napa' e'ñe neyemteñoth Apa ateth es nepha'yen. Ñeñth norrtatyenpa' ñeñthcha'ña señotate' napa' ñeñthen Cristotets.
43010026	Tharraña sapa' ama same'ñenno tharro'mar sapa' ama necarneroreyayso ñeñth ateth o' notwas.
43010027	Ñeñth po'ñoxh necarnerorpa' e'mhñotennanet neñoñ, nañapa' neñotenanet. Ñetñapa' kothennet.
43010028	Nañapa' napoerranetcha' atthochña ñetpa' korretsetach thayotheñ errponañowen, ñetñapa' ama't awathapa' amach chenkërreto. Ama't eseshapa' amach poerraterrnetoña e'ñe na nototh.
43010029	Nomporpa' ña napoene'ña ñeñth name'ñenaya. Ñapa' atarr awamenkathesha'. Ña po'wamenkpa' ama eseshaye' metanenaye. Ama't eseshapa' amathe' errothenoth poerratamphsetoña Nompor e'ñe ña pototh.
43010030	Napa' e'ñe parro atthekman epan ña.
43010031	Ñeñtho'marña allempo judionesha' ñetpa' chetet mapoe' allo'ch rrolle'chet.
43010032	Jesúsñapa' ateth oterraneterr: —Shonte' koxhnesha' norrtatyesonas Nompor po'wamenkoth. ¿Erra'tsenothe'tña añ ñeñth e'ñe koxhnesharoth sapa' semneñ o'ch sarrolla'n?
43010033	Judionesha'ñapa' ateth otereterr: —Ama phorrtateñotheye' koxhnesha' yemneñe o'ch yarrolle'taph. Yapa' añekopña yemneñ o'ch yarrolle'taph attho phapa' atarr phachmhare'teñ Parets. Phapa' acheñothaka'ye pemneñ o'ch pepartsokoptarta.
43010034	Jesúsñapa' alla oterraneterr: —Ñoñets ñeñth ateth anareth awathotheñ sokop allpa' atethka'ye anwareth añekop ñeñth e'ñe ñenmath a'pothe' Yompor po'ñoñ, ñeñthpa' ateth otanete'th Yompor: “Sapa' atethcha' entenes acheñenesha' ñerra'mrrathe' yompores.”
43010035	Yompor po'ñoñ ñeñth anwareth awathotheñ ama poenesho. Ateth otanete'th ñetpa' yomporo'ch entenanet acheñenesha',
43010036	naña ñeñthen o' nerren Yompor ñeñthen o' moeñerren arr patsro, sapa' achmharñathach sepenen tharro'marothña napa' noten Yompor Poechemeren.
43010037	Ñerra'm amathe' añeye' norrtateno Yompor po'partsoña ñeñthepñapa' amach same'ñatsetno.
43010038	Tharraña attho po'ñoxh norrtateññañ po'partsoña ama't ñeñthapa' same'ñya, ama't napa' ama ame'ñoyen sentenno. Atthochña po'ñoxh xhaponasa seyoxhro attho Apapa' e'ñe parrokmatenna, napa'xho'ña neparrokmaten epan Apa.
43010039	Ellopa' moeneñetañ o'ch rromoet tharraña ñet allempopa' xha a'keshphachet.
43010040	Allempoña Jesúspa' awerr yomhta'n Jordanaso all e'ñe ñenmath apatyese'th Juan Yomporekop. Allñapa' alla a'pa.
43010041	Shonte' waxha'tyestsa ñeshopa' ñetñapa' ateth otyesoset: —Juanpa' ama't koñe'tha ama orrtatano partsoteñets, tharraña allowen allpon otyesye'th Juan añekop ñeñthcha' Cristoterrets ñeñthña the'pa' e'ñe po'ñoxh ateth pena.
43010042	Allñapa' shonte' acheñenesha' ñeñth ame'ñaya Jesús.
43011001	Allempo atsna'ten poesheñarr yakma ñeñthpa' añ pa'so'cheñ Lázaro ñeñth yexhetsa anetso Betania epoet epsheño'mar po'xh, poesheñarrpa' María, po'psheñeñpa' Marta.
43011002	Ñewa, ñeñthña Maríapa' ña a'yatkate'ña Partsesha' eñmosatho pa'tko allempoña e'ñe ña poe'chopa' alloña a'porrarra'tkër, ña po'se Lázaropa' xha atsna'ten.
43011003	Po'xhanesha'ñapa' allentha moeñet acheñ Jesúsesho, ñetñapa' ateth otoset Jesús: —Partseshacha', ñeñth atarr pemorrentenapa' xha atsna'ten.
43011004	Jesúsña e'mare'chpa' ñapa' ateth otapanet: —Ña amaka'ye añekpaye' atsna'teno o'ch rroma, tharrekpa ateth pena allcha' norrtatoñ Yompor po'partsoña, allochñapa' o'ch kowentatennanet na ñeñthen Yompor Poechemeren.
43011005	Jesúspa' ama't atarr morrentenanañ Marta ñamha pa'mo'nerr ñamha Lázaro,
43011006	tharraña allempoña e'mare'tan Lázaropa' xha atsna'ten, ñapa' amaña allorokmaye' to, ñapa' alla epomterr e'ñe all allo'tsen.
43011007	Allempoña epomta'moenpa' ateth ota'moenan poeyochresha': —The'pa' o'ch awerrey alla Judeo allo'tsen Lázaro.
43011008	Poeyochresha'ñapa' ateth ochet: —Maestrocha', allpa' xhaka'ye o'patenpha judionesha' o'ch rrolle'tapet atthoch moetsapet. Ta'm, ¿phaña the'pa' o'ch alla pesechenerr o'ch alla awerrperr?
43011009	Jesúsñapa' ateth otan poeyochresha': —Ama'tña yethpa' o'ka'ye ellapen poetarsats. Ñerra'm yechope'ch yetho amach yepotho'teno tharro'mar e'ñe yenten poetare' añe patsro.
43011010	Añña ñerra'm yechope'ch tsapo yepotho'tena tharro'mar ama a'poetarsamphsaretheye. (Attho Jesúspa' e'ñe eñotatenanet allponmatmeñ ñokop atthoch e'ñe etsotwan Yompor po'tarwas tharro'mar ama xhena' allempo ñeñth poktetsa ñokop atthoch moetset.)
43011011	Allempo otwa atethpa' o' alla oterranerr poeyochresha': —Lázaro ñeñthey e'ñe parrokma atarr yemorrentannena ña the'pa' xhaka'ye moen, ñeñtho'marña the' napa' o'ch awen o'ch alla nopoera'.
43011012	Allempoña poeyochresha' ñetñapa' ateth otereterr: —Ñerra'm, Partseshacha', xhathe' e'ñe kowen moenpa' ñeñthepñapa' korrerrach.
43011013	Ñewa, Jesúspa' añ otenanet attho Lázaroñpa' xhoka'ye rromoen; ñetñapa' xha otenapoetañ añthe' otenanet ñeñth attho xhokma e'ñe yemoen bethnathothey.
43011014	Allempoña Jesúspa' alla oterraneterr atthoch e'ñe eñochet: —The'pa' po'ñoxhka'ye o' rroma Lázaroñ.
43011015	Napa' the'pa' atarr nokshena tharro'mar ama allo'tsenno all. Atarr kowen nenteñ sokop allochñapa' atthoch e'ñe kowen same'ñerrna. Ama'tpa' the'pa' o'ch awey Lázaroñesho, o'ch yenteña'.
43011016	Tomásña ñeñth otenet Epanesha' ñapa' ateth otan po'potantañ ñeñth parro yochreshatsokmoet: —Ama'tpa' awanmapo'ch yerromoepa' yamha epay Jesús.
43011017	Allempoña xhap Jesús all, ñapa' eñotos o'ka'ye pa'tatsmat pampa'wet.
43011018	Ñewa, Betania allame'ttsamha Jerusaléñ —o' ma'pamha kilómetro atthoch yexhap Jerusaléño.
43011019	Allñapa' shonte' judionesha' ñeñth waxhetsa allo'tsen Marta epoet pa'mo'nerr María ñeñthcha' emya'tenawet attho ya'na'teñet po'sayañet Lázaroñ ñeñth o' rromoerr.
43011020	Allempoña Martapa' e'mare'tan Jesús o' wena ñañapa' allentha awo' o'ch poktenan Jesús. Maríañapa' allo'tsena pokollo all anen.
43011021	Martaña allempo poktenan Jesús ateth otapoeñ: —Ñerra'm, Partseshacha', arro'tsenpeñcha' amathe' rromoerrñeña nesayañ.
43011022	Ama't the'pa' napa' neñoteneph ñerra'm erra'tsencha' penamh Yepapar, ñapa' xhokmach ateth phonaph.
43011023	Jesúsñapa' ateth och: —Po'ñoxhpa' tanterrach pesayañ.
43011024	Martañapa' ateth otererr: —Po'ñoxh napa' neñoteñ tanterrach esempowañen allempoch atantatarethey alloweney.
43011025	Jesúsñapa' ateth otererr: —Napa' na ñeñthen e'ñe po'ñoxh atantatañen, napa' ñeñthen alloch e'ñe sokrrena. Erra'tsencha' name'ñenaya na ama'tcha' rromoenetañpa' ñetpa' ellochña alla korrerret.
43011026	Ama't ñamha allowen ñeñth korra'yetsa the' erra'tsencha' name'ñerraya na ñetñapa' korretsetach thayotheñ e'ñe errponañowen. Phapa' ¿phame'ñenna't ñeñth ateth noteneph?
43011027	Martañapa' ateth otererr: —Partseshacha', napa' neñoteneph e'ñe po'ñoxh phapa' ñeñtheph Cristotosets, phapa' Yepapar Poechemereph, pha atarr yekwen awathotheñ o'ch pewapa arr patsro.
43011028	Allempo ateth otwepa' ñapa' allentha awerr pokollo, ateth otwerran pa'mo'nerr María, ñeñthpa' ateth och a'nawa: —The'pa' o' wena Maestro, o' agotatweneph.
43011029	Maríaña e'mare'te'pa' atantoche' allentha awo' ñamha o'ch poktenan Jesús.
43011030	Ñewa, Jesúspa' ama xhena' anetso, allo'tsenara all pokteñ Marta.
43011031	Judionesha'ña ñeñth allo'tsa'yen pokollo ñeñth emya'tene' ñetñapa' enteñet atantoche' María poema'yoreñ xha'nem ñetñapa' allentha kotha'wanmet. Ñetpa' xha otenapoetañ arrcha' ta po'sayañ poepampro o'ch ya'na'teña'.
43011032	Allempoña xhap María allo'tsen Jesús, all entospa' konkorposa pa'rrphoth. Ñapa'xho'ña ateth otos: —Ñerra'm, Partseshacha', arro'tsenpeñcha'pa' amathe' rromoerrñeña nesayañ.
43011033	Allempo entosan Jesús all atarr yawena María ñamha judionesha' ñeñth kothose' ñetpa'xho'ña e'ñe parro atthekma yawanrrortenet, ñañapa' poeyoxhropa' atarr llekapretosanet ñeñtho'marña xha enarosa.
43011034	Ñañapa' ateth otapanet: —¿Erra'tña sepampoer? Ñetñapa' ateth ochet: —Ñewa, Ayochreshathe, o'ch awey o'ch penteña'.
43011035	Allempoña Jesúspa' yawosa ñamha.
43011036	Judionesha'ñapa' otyeset: —Ñapa'xho' atarrepa'tka'ye morrenteña.
43011037	Poesheña'tetsñapa' ateth otyeset: —Añmapa' ñeñthka'ye kowaterre'ña aporo'yeth. Ñerra'm arro'tseneñcha'pa' amachka'ye moenacheñe o'ch rromoerreñña Lázaroñ.
43011038	Jesúsña e'ñe poellkëñothpa' enarerrerr. Allempoñapa' xhap poepampro all mapoetpono e'ñe all yottampeñet mapyo.
43011039	Allñapa' ateth otosanet Jesús: —The'pa' sa'rrothe't mapoe' a'yeneth. Martaña ñeñth arromñath po'xhpa' ateth oterranerr Jesús: —Partseshacha', o'the' xha pomhaña' o' pa'tatsmat pampa'wet.
43011040	Jesúsñapa' otererr: —Ama'tña napa' o'ka'ye notwoseph ñerra'm phame'ña'nachpa' pentoñcha' Yompor po'partsoña.
43011041	Allempoñapa' a'rrothe'tet mapoe' a'yeneth, Jesúsñapa' kowa' enoneth ateth ot: —Apa, neparasyoso'taph tharro'mar the' phapa' pe'mhñotenen ñeñth ateth nenamoeneph.
43011042	Ñewa, napa' neñoteñ xhokma pe'mhñotenen. Añña acheñenesha' ñeñth thomxha'tets arr ñokpoet neparasyoso'teneph allochñapa' atthoch eñotenpet pha ñeñtheph nellsensene'.
43011043	Ñeñtha otwapa' allempoñapa' rrana womenkpa' ateth ot: —¡Lázaroñe, the'pa' o'ch notaph petantena, pexha'nen!
43011044	Allempoñapa' xhepa'tcha' xha'netsña Lázaro ñeñth o' rromwa, ephota'tareth poto ñamha pa'rrphoth, ñamha pa'klloyothpa' e'taklle'chareth pañello. Jesúsñapa' ateth oterraneterr: —The'pa' xhosañaka'ye toramperre' eshekcha' chope'chnerr o'ch awerr.
43011045	Allempoña shonte' judionesha' ñeñth kothose' María ñeñth ente' Jesús attho orrtatosanet po'partsoña ñetpa'xho'ña e'ñe allempokma ame'ñeret ñamet Jesús.
43011046	Tharraña po'potantañexhnoñapa' awanmoet fariseoneshesho ñetñapa' serrpare'tatoset fariseonesha' ñeñth ateth o' phowa Jesús.
43011047	Allempoña fariseonesha' ñamha ñeñth pa'mhcha'tarethernesha' pen allowen judionesha' po'kornaneshar, ñetñapa' apxhachet allowen ñeñth a'poktatene' ñoñets judioneshakop. Ñetña allempopa' ateth otyeset: —Errothwachñaka' yepe'ña, ñeñth yakmarpa' xhokmaka'ye orrtatyenanet partsoteñets.
43011048	Ñerra'm attha yekexhpoe' allowenña acheñenesha'pa' xhathe' ame'ñyet ña, allempoña po'ñoxhpa' xhathe' wapa amhcha'tarethnesha' romo'marnesha' xhathe' poerratamphsosyet Parets pa'pakëll ama't ñeñth anareth Partsokop, ama't e'ñe ya ya'netserpa' xhathe' poerratamphsosyet.
43011049	Poesheñarrñapa' ñeñth sochetsa Caifás allempopa' ñeñth pa'mhcha'tarether pen allowen judionesha' po'kornaneshar ñañapa' ateth otanet: —Sapa' ama es señoteno, ama't koñe'tha.
43011050	Ama't pokte' senteñeña ñerra'm poesheñarr yakmapa' o'ch rroma allowen acheñeneshakop, allochñapa' allowen yamo'tsna'tarpa' amach chenka'werreto.
43011051	Ñapa' ama ñothaye' eñosoña ateth. Ña allempopa' ñeñth pa'mhcha'tarether pen allowen judionesha' po'kornaneshar ñeñtho'marña ñapa' Parets eñosate'. Ñapa' añ a'pothanet attho Jesúspa' ñach rromoerrets allowen pamo'tsna'tarneshakop.
43011052	Amach e'ñe ñaptha pamo'tsna'tarekpayaya rromoña Jesús, añekpa'nachña rroma allowenakop ama't erra'tsencha' poechemer perr Yompor arr patsro, ñachña parrokmataterrawet.
43011053	E'ñe allempotheñña atarr o'pateñet Jesús o'ch moetsatachet.
43011054	Ñeñtho'marña Jesúspa' o'wañ chopeñe'ch allo'tsa'yen judionesha' all Judeo. O' awo' amayarero'mar, xhap patherr anetso ñeñth pa'so'cheñ Efraín. Allñapa' alla a'posa epoet poeyochresha'.
43011055	Allempoña o' xherrmocherr pascuapo allempoch alla kosherrerr judionesha'. Allampaño'marnesha' ñeñth allo'tsa'yenet shontet awanmoet Jerusaléño. Ama xhena' pascuapo ñetpa' añekopña awanmoet atthoch a'kowentatoset e'ñe ñetañeña Partsokop.
43011056	Ñetñapa' Jesúsa e'noset, a'phtho'tanna'tyesoset allempo thomxha'toset Parets pa'pakllo; allñapa' otanna'tyenet: —¿Errothena't sotenña sa, ta'm wapachña Jesús, ñato' amach wapoña arr?
43011057	Ñewa, ñeñth pa'mhcha'tarethernesha' pen allowen judionesha' po'kornaneshar ñamha fariseonesha' ñetpa' ateth otyeset acheñenesha': —Ñerra'm eseshascha' eñote' erro'tsenthe'ña Jesúspa' o'ch sotey ya allochñapa' o'ch yerrmach.
43012001	O' pechapmatamha o'ch xhapa'moen pascuapo, Jesúspa' alla xherr Betanio. Allñapa' allo'tsen Lázaro ñeñth rromats awaña ñeñth alla tantaterr Jesús.
43012002	Allñapa' all rrallme'chatneñet. Martañapa' ña nenawet rreñets. Lázaroñapa' ña rrets epoet Jesús ñamha po'potantañexhno.
43012003	Allña Maríapa' chetan poemharr eñmosath ñeñth otenet nardo poese' e'ñe ñeñthoche' ñeñthñapa' atarr tsa'te'. Ñañapa' alloña a'yatka'tan Jesús. E'ñe ña poe'chopa' alloña a'porrarra'tkër. Ñeñthñapa' ora eñmosathtatan pokollowen.
43012004	Judas Iscariote ñeñth Simón poechemer ñeñthara poeyochreshar ñeñthcha' pomoerre' ñañapa' ateth ot:
43012005	—Eso'marthe'ña añ eñmosathpa' ama xhoye'ña yepome, xhochñaxho' yepomeñpa' yeganañcha' shonte' kelle ñeñth trescientos denario allempopa' yapa'yeseñcha' wokchañneshaxhno ñeñth atarr es pallta'yetsa.
43012006	Ñapa' ama poellkëñotheye' wokchañneshaxhnokop ateth oto. Ñapa' tharro'mara ateth ot, ñapa' atarrka'ye eñeth. Ñapa' e'ñe ñakma anmampene' kellayepo'r ñeñth allowenakop, ñapa' allothña etenña kelle ñeñth esha'tenet all.
43012007	Tharraña Jesúsñapa' ateth otanet: —Semnachñaka'yeña koyanesha' ñeñth ateth penen. Ñapa' añekop añño'tennan awathotheñ eñmosath tharrempowa allempoch a'yana'terrneterr ñeñthcha' epoet pampa'pesnet.
43012008	Tharraña ama'tcha' xho pomosaneñ eñmosath alloch es apa'yesaneñ wokchañneshaxhno, tharraña xhokmachka'ye eñallña wokchañneshaxhno arr patsro. Tharraña nañapa' po'ñoxhpa' amachka'ye allo'na sentenno arr patsro.
43012009	Shonte' judionesha' allempo e'mare'chet o' alla xherr Jesús all Betanio, ñetñapa' waxha'tet. Ama e'ñe ñapthekpa Jesúsokop waxha'teto o'ch enteñeta', añekpa'naña waxha'tet o'ch enteñeta' ñamha Lázaro ñeñth rromats awaña ñeñth tantaterr Jesús.
43012010	Ñeñthña pa'mhcha'tarethernesha' pen allowen judionesha' po'kornaneshar ñetñapa' añe'na o'patenet Lázaro ña'nach moetset.
43012011	Tharro'mar allempo tanterra Lázaro shonte' judionesha' ñeñth ame'ñaya Jesús ñeñtho'marña ñetpa' o' kexhpa'weretña ñet po'kornaneshar.
43012012	Tsapathña shonte' acheñenesha' ñeñth shontetsa pascuakop Jerusaléño, ñetñapa' e'mare'teñet Jesús o' xhapmoch ñamha Jerusaléño.
43012013	Ñetñapa' tsorro'tyesnomoet shekëpan ñeñth anemyeset allo topanetyesnomoet thoñ allcha' oñmos Jesús. Ñetñapa' poerranareshet awanmoet o'ch poktet Jesús ñeñthpa' ateth otyesnomoet: —¡Aksherrapo'ch alloweney! ¡Aye'choxhtaterrapo'ch Jesús ñeñth llesensen Yompor! ¡Aye'choxhtaterrapo'ch Jesús ñeñthcha' Pa'mhcha'tarether perr israelnesha'!
43012014	Ñewa, Jesúsñapa' all entnoman patherr ashnathollpa' allentha monta'nma allo. Ñeñthpa' añekop ateth pha ñeñth ateth anwareth awathotheñ e'ñe ñokop, ñeñthñapa' ateth oten:
43012015	Amach xha semhcha'tatsto sióno'marneshacha' ñeñtharasa jerusaléño'marneshas. Sekwe'thach the'chka'yeña waponasaña ñeñthcha' Sa'mhcha'tarether seperr. Ñapa' añaka'ye monta'nena ashen rre'ptorechor.
43012016	Ñewa, ñeñth ñoñets allempoña poeyochresha'pa' ama xhapaneto poeyoxhreto. Tharraña tsapathonethña allempo rroma Jesús, o' alla tanterra alla awerr poe'ntaño all atarr kowentatapoer Pompor, ñetñapa' allempaña xherranetña poeyoxhreto the'ña po'ñoxhpa' o'ka'ye etsoterra e'ñe ateth anwareth ñokop ama't awathotheñ.
43012017	Acheñenesha' ñeñth allo'tsa'yen allempo xhore'tenan Lázaroñ poepamproth attho tantater, ñetñapa' ñeñtha a'pothayeset.
43012018	Ñeñtho'mare'naña awanmaña shonte' acheñenesha' o'ch poktet tharro'mar ñetpa' o' e'mare'chet ñamet ñapa' orrtatenanet po'partsoña.
43012019	Allempoña fariseonesha'pa' ateth otanna'tyeset: —Señchthe'ka'ye'm yapa' amathe' erroth es yepho ama't koñe'tha. Sekwe' shonte'ka'ye ñamha acheñenesha' errapharenoth o' e'ñe kotha'wanmet.
43012020	Patanta'tets griegonesha'pa' awanmoet ñamet o'ch koshapreteneta' pascua; ñetpa' añekop awanmoet o'ch konkorposet all.
43012021	Ñetñapa' ponmosyet Felipe ñeñth betsaido'marnesha' ñeñthara galileo'marnesha'. Ñeñthñapa' ateth otoset: —Nomporcha' yapa' añka'ye yemnen o'ch yeserrpare'tos epay Jesús.
43012022	Felipeñapa' allentha otenana' Andrés. Ñetña e'ñe epsheño'maretpa' awanmoet o'ch oteñeta' Jesús.
43012023	Jesúsñapa' ateth otapanet: —The'ña po'ñoxhpa' o' etsoterra allempoch na Ñeñthen Acheñetosetspa' o'ch alla kowentaterren Nompor.
43012024	Ñeñthpa' e'ñech po'ñoxh ateth netma'ntatasa ateth pena poerets. Ama't erra'tsena poertsor ama xho pampallme'cho patso allcha' poetsowa pa'tall ñeñthach pathrrara poe'llomer. Tharraña ñerra'm xho pampallme'cha patso allcha' poetsa' pa'tall atthochña chop. Ama't poellmharra pampallme'chatsa atarrcha' aton ellomhre'terr. Ñeñthpa' añ notenes e'ñe pokte' o'ch nerroma na ñeñthen poesheñarrana atthochña shonterra ñeñthcha' name'ñerraya.
43012025	Ñeñtho'marña notenes: Ñeñth atarr morrentenaya attho koshena arr patsro, ama pokteye' entenano o'ch es sowanom Yomporekop, ñeñthña pokrreña atarr morrentena, ñeñth ateth petsapa' xhach a'chenkatena e'ñe ñañeña. Tharraña ñeñth ama morrentenaye attho koshena arr patsro, e'ñe pokte' enteñ o'ch es sowanom Yomporekop ama't pokrreñowen, ñeñth ateth petsa ñetñapa' korretsetach poksheñeshokmañen thayotheñ e'ñe errponañowen.
43012026	Ñerra'm esesha' moenats o'ch thorrenet nokop, kotha'netepa' atthochña e'ñe neyochresha' neperranet. Tharro'mar ñerra'm erro'tsenencha' na ñeñth thorretsa nokop ñetpa'xho'ña allo'tsenetcha' ñamet. E'ñe allowen erra'tsencha' thorrerrtsa nokop, Nomporñapa' atarrcha' kowentaterranet.
43012027	‘The' na neyoxhropa' xha atarr nellkëna. Tharraña ama't attheñpa' Nomporña napa' amach xha notatsche amach moenatano o'ch wapona ñeñth atarr amoeroxhtatañ nenten. Ñeñth atethpa' amach notatsche tharro'marña napa' ñeñthekopka'yeña nowapa nach amoeroxhtatarethterrtsa. Añcha'ña noch Nompor:
43012028	—The'pa' pepa'chña Apa aye'choxhtatarethterrtsa. Allempoñapa' xha e'morrtatsa ñoñets entoth, Yomporñapa' ateth ot: —Napa' o' nekowentatwa, elloña o'ch alla nekowentaterrerr nañeña.
43012029	Shonte' acheñenesha' ñeñth thomxhets all, ñetña ateth e'moeñetpa' ateth otyeset: —Xhothe'ka'ye thekorena. Po'potantaññapa' ateth otyeset: —Añka'ye eñorana'tenaya Yompor po'mhllañotheñer.
43012030	Jesúsñapa' ateth oterraneterr: —Ama nokpaye' wenoña añ ñoñets. Ñeñthpa' e'ñe sokop wena.
43012031	The'pa' o' anarethta allowen acheñenesha' arr patsro ñeñth ama name'ñenaye ñetpa' amñarethterretcha' koñcheñtso. Ñamha oneñeth ñeñth pa'mhcha'tarether pen acheñenesha' arr patsro, the' ñokoppa' o' anarethta awapore'tarethterrach esempowañen.
43012032	Na ñerra'm esempoch echantamperrnet korsocho allempoña napa' nexhore'tercha' allowen pa'namen acheñ atthoch ame'ñerrnet.
43012033	Ñapa' añekopña eñorana'tenanet atthoch eñotatanet ñapa' korsochoch rromoerr.
43012034	Acheñenesha'ñapa' ateth otyeset: —Yapa' yeñoteñ añ ñoñets ñeñth ateth anareth awathotheñ, ñeñthpa' ateth oten ñeñthcha' Cristoterrets ñapa' ama arromñatheshayaye ama't errponaña. Ta', ¿eso'marthe' phañapa' photen ñeñtheph o' Acheñetosetspa' echantamphsarethepho'ch korsocho allcha' perromoerr? Ta', ¿esesha'the'ña ñeñth po'ñoxh Acheñetosets? amapa' ¿ñeñtharathe' ñeñthcha' Cristoterrets?
43012035	Jesúsñapa' ateth oterraneterr: —Mameshamha palltena arro'tsenmeñen na ñeñthen a'poetarsamphsañtetsa. Sokthape'cherrnan e'ñe thayekma neñoñ thayepa'tña arro'tsenmeñen ñeñthencha' a'poetarsamperre' sokthaphña allochñapa' atthoch amach xha sechenka'werro. Po'ñoxh ñeñth ama ame'ñetso ñetpa' ama eñoteñeto atthoch chenka'werret. Ñeñtho'marña ñetpa' e'ñe ateth penet ñerra'mrrathe' chekmeta chope'chenet ama eñoteñeto errenethcha' tet.
43012036	Na ñeñthen sa'poetarsampene' sokthaphñapa' the'pa' arro'tsenmeñen. Sokthape'cherrnan neñoñ thayepa'tñapa' arro'tsenmeñen. Allochñapa' o'ch seyexhkërra sa acheñres ñeñthescha' atarr kowen orrtatyerre' ñeñth kowen enten Yompor tharro'mar sapa' e'ñech poetaro sokrrena. Otwa Jesús atethpa' awerr a'nawa; acheñenesha'ñapa' ama eñocheto errathe' awerr.
43012037	Jesúspa' ama't shonte' orrtatyenanet po'partsoña tharraña amaña eseshaye' ame'ñenayoña ña.
43012038	Ñeñthpa' atthoka'yeña etsotaña Isaías po'ñoñ ñeñth a'mhtaye'th awath Yompor po'ñoñ. Ñeñthpa' ateth ote'th ñokop: Amach, Nomporcha', eseshaye' yame'ñayo ñeñthcha' ateth yeserrpare't. Ama, Nomporcha', eseshaye' poktenaye pha pewamenk.
43012039	Ñeñtho'marña amathe' errothenoth ame'ñeto. Tharro'mar elloneth Isaíaspa' ateth ote'th:
43012040	E'ñe pathpare'teñothet Yomporñapa' moenatanet o'ch echarrtet poeyoxhret. Atthochña ñetpa' xhach ottenet ñerra'm aporo'yethet ñeñth ama es enteno. Ñeñtho'marña ama moenatenaneto o'ch es entet thaye'to'the' xhapanet poeyoxhreto. Ñeñtho'marña ama't mameshapa' amach es kothape'cheneto nokop atthoch na'keshphaterranetañ.
43012041	Isaíaspa' tharro'mar ateth ote'th ñapa' e'ñe entane'th Cristo po'kowenña ñeñtho'marña eñose'thña ñokop.
43012042	Tharraña shonte' acheñenesha' ñeñth ame'ñaya Jesús ama't ñamha amhcha'tarethexhno. Tharraña ñetpa' mecha'chete'th fariseonesha' ñeñtho'marña ama a'methete'the. Añ mecha'tenet thaye'to'the' moeño'tanet judionesha' po'prawoth.
43012043	Tharro'mar ñeñth ame'ñetsañ ñetpa' añe'na moenenet o'ch e'ñe kowen entenanet acheñenesha'. Ama añeye'ña moeneneto o'ch e'ñe kowen entanet Parets.
43012044	Jesúsña rranapa' ateth oterrerr: —Ñerra'm esesha' name'ñenaya na, ama napthaye' ame'ñenneto. Añe'naña ame'ñenet Nompor ñeñth nellsensene'.
43012045	Esesha' nentene' napa' añe'naña entenet ñamha Nompor ñeñth nellsensene'.
43012046	Napa' añekopña nowapa arr patsro nach a'poetarsampene' acheñenesha' pokthaphña, allochñapa' ñerra'm esesha'ch name'ñaya na amach allo'tsenareto chekmeto. Ñeñth chekmeto'tsena ñetpa' ama eñoteñeto ñeñth kowen enten Yompor.
43012047	Ñerra'm esesha' e'moe' neñoñ tharraña ama't ama ame'ñerrnaneto neñoñ, napa' amach naye' moeñenaweto koñcheñtso. Tharro'mar napa' ama añekpaye' nowapo arr patsro atthoch nemños acheñenesha' koñcheñtso. Napa' añekopña nowapa o'ch na'keshphatos acheñenesha' arr patsro.
43012048	Esesha'chña nachmene' ñeñthcha' ama ame'ñerraye neñoñ, ñokpoetñapa' eñall atthoch amñarethterret koñcheñtso. Ñeñthara añ ñoñets ñeñth neñen na the'pa' ñeñthcha'ña moeñaterrawetña koñcheñtso esempowañen.
43012049	Tharro'mar napa' ama e'ñe nothaye' neñeno. Apaña ñeñth nellsensene' ñapa' ñaña notene' atethcha' notas ñamha atethcha' ne'ñorana'tasa.
43012050	Napa' neñoteñ ñeñth ateth otenen ña ñeñthpa' ñeñthcha'ña allochña sapa' korretsasach soksheñeshokmañen thayotheñ e'ñe errponañowen. Ñeñth ateth neñen napa' añka'ye neñen ñeñth ateth otenen Apa.
43013001	Ama't ama xhena' pascuapo allempoch kosherrerr judionesha', Jesúsñapa' eñoteñ e'ñech ñeñtheshaña allo'tsen arr patsro o'ch awerr Pomporesho. Ñapa' xhokma atarr morrentenana allowen ñeñth poeyochresha' pen arr patsro. Ñeñtho'marña allempopa' e'ñe poktakma morrentwenanet.
43013002	-
43013004	Ñewa, Judas Iscariote ñeñth Simón poechemer, oneñethñapa' awepa't kothape'chach poeyoxhro o'ch pomoerran Jesús. Jesúsñapa' e'ñe eñoteñ ñapa' tharro'mar llesenserña Pompor allowenakop. Tharro'mar ñapa' e'ñe eñoteñ Yomporeshothka'ye wapa, elloñapa' o'ch alla awerr ñesho. Ñeñtho'marña allempo rrallme'chnenet Jesúsña o' thompa' rrotana patherr pa'shtam ñeñth nen enoth o' chetan patherr e'shmoko'tametspa' o' chana allo.
43013005	Allothñapa' o' shan oñ wantejo alloña e'patka'tyesanña poeyochresha'. E'shmoko'tamhtsoñapa' alloña a'porrarra'tkayerranet ñeñth allo chanena.
43013006	Attheñapa' ponmana Simón Pedro, ñañapa' ateth och: —Partseshacha', amaka'ye pokteyaye o'ch pe'patka'tonña netak. Tharro'mar phapa' pha atarr sherbets, napa' amaka'ye esoyayno.
43013007	Jesúsñapa' ateth och: —Ñeñth ateth nepenes the' sapa' amach señoche. Esempopa' xhaponasach seyoxhro.
43013008	Pedroñapa' ateth otererr: —Ama't awatha napa' amach nemnatape o'ch pe'patka'tenña na tharro'mar napa' amaka'ye nemno o'ch nepenkna'ntataph. Jesúsñapa' ateth otererr: —Ñerra'm amach ne'patka'tapepa' amach errothenoth e'ñeye' peyemtenno.
43013009	Simónña Pedropa' ateth otererr: —Ñerra'm po'ñoxhthe' ateth, Partseshacha', amachña ñaptha netak pe'patka'tono nota'nachña e'ñe ora noñowen.
43013010	Jesúsñapa' ateth otererr: —Ñeñth o' apwapa' amaka'ye es pallteneto, añaka'yeña palltenet o'ch e'patka'chet. Ateth sepena sa a'kowentatwarethes sa sokthaphñoth. Sapa' e'ñe kowen a'kowentatwaretheseñ tharraña ama allowenakmaye' a'kowentatwaretheso.
43013011	Ñewa, Jesúspa' e'ñe eñotenan ñeñthcha' pomoerre' ñeñtho'marña ateth otanet: “Ama allowenakmaye' a'kowentatwaretheso.”
43013012	Allempoña e'patka'twanet pa'takpa' cheterran pa'shtampa' o' alla anerr. Allempoñapa' ateth oterraneterr: —The'pa' o'ch neñotatas ñeñth neyxhatenes ñeñth attho ne'patka'tenes.
43013013	Ñewa, sapa' sotenen Maestro, ñamha sotenen Partsesha'. E'ñe pokte' po'ñoxh sotenen tharro'mar po'ñoxhpa' ñeñthenka'ye.
43013014	Attho na ne'patka'tas sa, ama't na ñeñthen Separtseshar sepen ñamha Semaestror sepenen, sapa'xho'ña ñeñth e'ñe poktetsa sokop se'patka'tanna'tepa'ch samha. Ñewa, ñeñth po'ñoxh notenes, ñeñthpa' ateth: Amach sañeña atarr kowen entetso, atthochña e'ñe kowen sesherbhannena.
43013015	O' neñotatas atethcha' sepha samha. Sapa'xho'ña atthepa'ch sepha ateth o' nephowas sa.
43013016	Po'ñoxhka'ye o'ch notas: Ñeñth ayochreshath ñerra'm ama esoye' enteno ñañeña ama't e'ñe mamesha, ñeñthña poeyochreshaxhno pen e'ñepa'ch atthekmoet amach esoye' enteneto e'ñe ñañeñeta. Ama't na ñeñthen allsensarethen ama esoye' nenteno ama't mamesha, ñeñthcha' nellsensa'yes namhapa' amoepa'chña esoye' enteneto e'ñe ñañeñeta.
43013017	Ñerra'm ñeñthña sexhapoya seyoxhropa' ñeñth ateth neyxhatenes, sañapa' atarrcha' kosheñtso'tsenes ñerra'm e'ñe po'ñoxh ateth sephowa.
43013018	‘Ama allowenakpayaysoye' neñeno. Napa' neñotenes e'ñe poesheña'ttsospa' ateth sokthape'chyen seyoxhro. Ama't neñotensoñ attheseñpa' tharraña e'ñe attha na'krerres allochñapa' atthoch etsoterra Yompor po'ñoñ ñeñth ateth anwareth nokop awathotheñ, ñeñthpa' ateth oten: “Ñeñth parro yerrallme'chenpa' ñepa'tcha'ña tanterrtsa nokop.”
43013019	E'ñe thayotheñpa' ateth notenes ama't ama etsotena' allochñapa' esempoch etsoterra, sapa' same'ñach napa' ñeñthen po'ñoxh Cristotets.
43013020	Po'ñoxhka'ye o'ch notas: Ñerra'm esesha' e'ñe kowen agëne' ñeñth nellsensen na ñetpa' na'naka'yeña agënet e'ñe kowen. Ñamha ñeñth e'ñe kowen nagëne' na, ñetpa' Nompore'naka'yeña agënet ñeñth nellsensene' na.
43013021	Jesúsña allempo ateth otwapa' poeyoxhroñapa' xha lleka'wena. Allempoñapa' ateth otanet: —Po'ñoxh the'pa' o'ch notas, poesheñarrothes sapa' ñeñthescha' nepomoerre'.
43013022	Poeyochresha'ñapa' allentha kowanna'tyeset. Amaña esesha' eñotaye erra'tsenakopthe'ña eñen.
43013023	Poesheñarrña poeyochresha' ñeñth atarr moerena Jesús, ñañapa' e'ñe epoet Jesús anen all rrallme'chenet parro.
43013024	Ñeñtho'marña Simón Pedropa' agotan ñeñth anets epoet Jesús, ñeñthpa' ateth och: —Ñewa, pha'phtho'ch yemaestror erra'tsenakopthe'ña eñorena ñeñthcha' pomoerre'.
43013025	Ñañapa' e'ñe allame'ttsa ateth otan Jesús: —Partseshacha', ¿erra'tsenakpa'tña pe'ñorena ñeñthcha' pepomoerre'?
43013026	Jesúsñapa' ateth och: —Ñeñthcha' nap añ pan ñeñthcha' ne'xhoma' ñeñthcha'ka'yeña nepomoerre'. Allempoña e'xhoman panpa' apan Judas Iscariote ñeñth Simón poechemer.
43013027	Allempoña apwe panpa' allempokmoepa't chorrya oneñeth. Jesúsñapa' ateth och: —Errothenthe' pepha'chpa' e'ñeñaka'yeña thayekma ateth pepe'.
43013028	Poeyochresha'ñapa' ama't poesheñarra ñeñthet allo'tsa'yenet, ñetñapa' ama eseshaye' eñotaye esokopthe' ateth otenan Judas.
43013029	Poesheña'ttsetpa' xha otapoetañ Jesúspa' ñato' añthe' oteñ o'ch rañthenana' ñeñth moenenet allcha' koshapretet, tharro'mar Judaspa' ñaka'ye anmape'champene'ña kellayepo'r. Amapa' ñato' añthe' oteñ o'ch es apa'yesan wokchañneshaxhno.
43013030	Allempoña Judaspa' agapwan panpa' allentha xha'nerr. Allempopa' o' tsapoen.
43013031	Allempoña Jesús xha'nompa' ateth oterraneterr: —The'ña po'ñoxhpa' e'ñe xhapmoch allempoch kowentaterrnan Parets na Ñeñthen Acheñetosets. Atthochña napa'xho'ña nekowentaterrñañcha' Nompor Parets.
43013032	Attho napa' nekowentaterrñañ Nompor Parets, ñapa'xho'ña kowentaterrnancha' na, ñeñthpa' e'ñech mametholla o'ch e'ñe kowentaterrnan.
43013033	Jesúsñapa' alla oterraneterr: —Na'kñetharneshacha', o' e'ñe koñe'thamha pallta allo'tsenmeñencha' na e'ñe arr parro. Napa' o'ch awerren. Allempoña sapa' se'nerrna'ch. Ateth noteñ awaña judionesha', allcha' neserr napa' sañapa' amach errothenoth sexhapo, the'pa'xho' sapa' e'ñe ateth notenes.
43013034	Ñamha o'ch notas atethcha' sephannena ñeñth e'ñe etserra: Semoeranna'tepa'ch. Ateth nepenes sa atarr nemoerensa, sapa'xho'ña atarrepa'chña semoerannena.
43013035	Allochñapa' e'ñe semorrentanna'teñothpa' eñotasetcha' sapa' sa e'ñe po'ñoxh neyochreshas.
43013036	Simónña Pedropa' ateth och: —Partseshacha', phapa' ¿erra'tcha'ña peserr? Jesúsñapa' ateth och: —Allcha' neserr napa' phapa' amach errothenoth phoktha'noña na the'. Esempoña po'ñoxhpa' ama't chenta seserrcha' samha.
43013037	Pedroñapa' ateth otererr: —Partseshacha', ¿eso'mare'tcha'ña ama thayekma noktherrpe? Napa' e'ñe pokte' nenteñ yerromoepa' e'ñe parro.
43013038	Jesúsñapa' ateth otererr: —¿Po'ñoxha't e'ñe pokte' penteñ o'ch yerroma parro? Po'ñoxhka'ye the' napa' o'ch notaph: Amach eñena' wareñthek phañapa' o'ch ma'poch pha'nasotenna.
43014001	Jesúspa' alla oterraneterr: —Seyoxhropa' amach xha sellkatsto. Attho seyemteña Yompor napa'xho'ña xhoña seyemterrna.
43014002	Nompor pa'netsro all poe'ntaño allpa' shonte' pokoll allcha' seyxha'werra. Ñerra'm ama attheñepa' napa' amathe' notasñe. Ñeñtho'marña napa' o'ch awerren atthoch nañño'twerrnas allcha' seyxha'werra.
43014003	Ñerra'm o'ch awerren napa' nañño'twerrnascha' allcha' seyxha'werra. Ellochña nowerrerrpa' allempochña e'ñe nawerrsa' nesho allochñapa' allo'tseneycha' e'ñe parro.
43014004	Sapa' e'ñe señoteñ allcha' neserr ñamha e'ñe señoteñ atthoch sexherr samha all.
43014005	Tomásñapa' ateth och: —Ayochreshathe, yapa' amaka'ye yeñotenpe errachña peserr. Errothenothwachka'ye yeñochthe' atthoch yexherr yamha.
43014006	Jesúsñapa' ateth och: —Napa' na thoñetets ñeñthen alloch sexherr Yomporesho, napa' na ñeñthen sotene' ñeñth e'ñe po'ñoxh Yompor po'ñoñ, napa' na ñeñthen alloch e'ñe sokrrena. Amach esesha' xherrtso Yomporesho ñerra'm ama nanom ame'ñerreto.
43014007	Ñerra'm o' señoterrnoñ na, Nompore'nathe'ña señoterreñ. Thayotheñña e'ñe po'ñoxhpa' o'ch señoter tharro'mar the'pa' o' senter.
43014008	Felipeñapa' ateth och: —Partseshacha' pegatey ñeñth Apa, yapa' o' ñeñthamha yepallta o'ch yeñoch.
43014009	Jesúsñapa' ateth och: —Felipe, awathotheñ napa' allo'tseney parro. Phañapa' ¿ama't peñotenno? Ñeñth poentaren napa' Apa'naka'yeña o' enterret. Eso'mare'tña photenen o'ch negataph Apa.
43014010	Phapa' ama'tña phame'ñenno napa' e'ñe neparrokmaten epan Apa, Apapa'xho'ña e'ñe parrokmatenna. Ñeñth ateth notenespa' ama nothaye' ateth notenso. Apaña ñeñth neparrokmaten, ñapa' e'ñe etsotatennan ñeñth ateth nepha'yen.
43014011	Same'ña'na ñeñth notenes, napa' e'ñe neparrokmaten epan Apa, Apapa'xho'ña e'ñe parrokmatenna. Ama't napa' ama ame'ña'poye' sentenno tharraña attho po'ñoxh norrtatyeññañ Nompor po'partsoña ama't ñeñthapa' same'ñyañaka'ye.
43014012	Po'ñoxhka'ye o'ch notas, ñerra'm esesha' name'ñerraya ñetpa'xho'ña elloch atarr kowen orrtatyerret ñeñth ateth norrtatyen the'. Tharro'mar na the'pa' o'ch awerren Apoesho.
43014013	Ñerra'm escha' senamoen e'ñe na neso'chño e'ñe seyemteñothen na, napa' e'ñech ateth nepennas. Atthochña na ñeñthen Yompor Poechemerenpa' nekowentateññañcha' Apa.
43014014	Ñerra'm es senamoen e'ñe neso'chño e'ñe seyemteñothen na, napa' e'ñech ateth nepennas.
43014015	‘Ñerra'm sa po'ñoxh semorrentennathe'pa' o'ch same'ñerrnana neñoñ ñeñth ateth notenes.
43014016	Napa' nenamonascha' Apa ñapa' apascha' po'psheñeñ ñeñthcha' sokthape'chaterre' ñeñthcha'ña sechorrerraya errponañowen.
43014017	Ñeñthña Yompor Poekamkëñ ñeñthcha'ña señotaterre' ñeñth e'ñe po'ñoxh Yompor pokthaphña. Ñeñthña ama ame'ñetso arr patsropa' ñetpa' amach errothenoth chorrerranetoña Yompor Poekamkëñ tharro'mar ñetpa' ama enteñeto ñamha amach eñoteñeto. Tharraña sapa' o' señoter tharro'mar ñapa' allo'tsenes parro epas allcha' chorrerrsa.
43014018	Napa' amach xha newokchapotatnerrso. Ellochña alla nowerrerr sesho.
43014019	O' mameshamerra palltenmeñ ñeñthña ama ame'ñetso arr patsro ñetñapa' amach eseshaye' nenterraye, tharraña sapa' xhokmach senterren. Tharro'mar napa' korretsana, ñeñtho'marña sapa'xho'ña korretsasach.
43014020	Allempoch chorrerrsa Yompor Poekamkëñ allempochña señoter napa' e'ñe po'ñoxh neparrokmaten epan Apa, sañapa' separrokmaterrnach, nañapa' neparrokmatennasach.
43014021	Ñerra'm esesha' e'mhñoterre' neñoñ ñamha e'ñech ateth perret ñeñth ateth notenanet ñetñapa' ñeñthet e'ñe po'ñoxh nemorrentenaya. Ñeñthña nemorrentenaya napa' ñetñapa' Apach atarr morrentenawet. Napa'xho'ña atarr nemorrentenanet, nañapa' neñotaterranetcha' e'ñe po'ñoxh ñeñth ateth nepena na.
43014022	Allempoña po'psheñeñ Judas ñeñth ama añeyaye Iscariote, ñañapa' ateth och: —Partseshacha', yapa' ¿eso'mare'tcha'ña the'pa' o'ch peñotatey ya ñeñth ateth pepena amachña añeye'ña peñotato ñeñth ama ame'ñetso arr patsro?
43014023	Jesúsñapa' ateth oterraneterr: —Ñerra'm esesha'ch nemorrentaya na e'ñechña ateth perret ñeñth ateth notenanet. Apañapa' atarrcha' morrentenanet. Ñeshetoñapa' yexhapcha' atthoch yeyxherra ñet poeyoxhreto.
43014024	Ñeñtho'marña ñerra'm esesha' ama nemorrentayo amach ateth perreto ñeñth notenanet. Añ ñoñets ñeñth ateth se'moennan ñeñthpa' ama noyaye neñoñ, ñeñthpa' Apoña po'ñoñ ñeñth nellsensene'.
43014025	‘Añmapa' tharro'mar ateth notenes thayepa'tñapa' allo'tsenmeñen na arr e'ñe sesho.
43014026	Tharraña Parets Poekamkëñ ñeñthcha' sokthape'chaterre', Apapa' moeñerrnascha' e'ñe na neso'chño e'ñe seyemteñothen na. Ñapa' ñeñthcha' señotaterre'ña seyoxhro ora allowen ñeñth xhokma neyxhatenes the'. Ñamha ñeñthcha' seyerpaterraya allowen ñeñth ateth notyesase'th.
43014027	‘Nokshateña nena'nerrnascha' alloch e'ñe soksherra seyoxhro, napa' xhochña atarr nokshaterres seyoxhro. Ñeñth ateth nokshatenes na seyoxhro ñeñthpa' ama attheyaye ñerra'mrrathe' añ patso'mar kosheñets. Ñeñtho'marña seyoxhropa' amach xha sellka'peno ama't mamesha, amach xha es semhcha'teno.
43014028	The'pa' o' se'mwe ateth o' notwas, na o'ch awerren, ellochña alla nowerrerr sesho. Ñerra'm po'ñoxh semorrentennañ o'the' sokshañ tharro'mar napa' o'ch awerren Apoesho. Tharro'mar ñapa' nanak awamenkathesha', ello metanenen na.
43014029	The'pa' ama't ama etsotena', napa' o' notwas, allochñapa' ñerra'm esempoch etsoterra, sañapa' same'ñerach.
43014030	‘The' e'ñe parro'tseneypa' o'wañcha' allo'na neñosnen shonte' tharro'mar o' wapmocha oneñeth ñeñth pa'mhcha'tarether pen acheñenesha' arr patsro. Tharraña ama't o' wapañpa' e'ñe ñothapa' amach erroth phosno.
43014031	Napa' añcha'ña ateth nepha ñeñth ateth otenen Apa. Atthochña acheñenesha' arr patsropa' eñochetcha' na po'ñoxhpa' e'ñe nemorrenteña Apa. The'pa' sathomxha't o'ch awey arroth.
43015001	Jesúsñapa' alla yexhaterraneterr ñapa' añ toma'ntata ña uvachrexhmo'retets. Ñeñtho'marña ateth otanet: —Napa' na atthen ñerra'mrrathe' ñeñthen uvachrexhmo'retets ñeñth e'ñe po'ñoxh kowen sherbets. Nomporñapa' ña amre'tene' ñeñth uvachrexhmo'r.
43015002	Sa ñeñthes neyemtenaya na sapa' atthes ñerra'mrrathe' uvachmo'r poetakër. Allowen poetakër erra'tsen ñeñth ama me'tetso, Nomporñapa' xhochña pechamphsoñ poetakër. Ñamha allowen ñeñth me'tetspa' xhochña pechtakre'tyeset mamesha'tets atthoch e'ñe kowen e'shtakre'chet allochñapa' atthoch atarrcha' nanak me'ten.
43015003	Ñeñth ateth neserrpare'tatenes ñeñth neñoñpa' alloña o' sa'kowentatarethetwa ateth ñerra'mrrathe' uvach o' e'ñe e'shtakre'twet e'ñe kowen.
43015004	The'pa' atthoña separrokmatenna atthoña napa'xho'ña neparrokmatennasa. Ateth pena tsachtakër ñerra'm ama parrokmateno poe'choroth amach me'to e'ñe ñotha, sapa'xho'ña ñerra'm ama separrokmatenno amach errothenoth seme'toña samha e'ñe sotha.
43015005	‘Napa' na atthen ñerra'mrrathe' uvachrexhmo'r poe'chor, sapa' sa poetakres. Esesha' neparrokmaterre' ñamha napa' e'ñech neparrokmatenanet, ñeñthcha'ña nanak me'tats. Ñerra'm a'yo'tsensa neshoth amathe' errothenoth sorrtatyesoña ñeñth kowen enten Yompor.
43015006	Esesha'ch ama neparrokmaterraye awapore'tarethcha' ateth ñerra'mrrathe' tsachtakër ñeñth ama me'tetso xhochña pecha'tamphsetña poetakër o'ch e'ñe porrarrke'chwa allempochña a'yapaxhetpa' o'ch chamoet tso allcha' poywa.
43015007	‘Ñerra'm separrokmaterrna ñerra'm xhokma sokthape'chennan neñoñ escha' senamoen napa' napascha'.
43015008	Attho nanak kowen seme'tenpa' ñeñthpa' allochña sekowentateññañ Nompor tharro'mar sapa' añcha' sorrtatyen ñeñth kowen enten ña. Ñamha sapa' atthochña eñoterres acheñenesha' po'ñoxh ñeñthes neyochreshas.
43015009	Attho Apapa' atarr nanak moerenna na, napa'xho'ña atarr nanak nemoerensa samha. Xhokmoepa'ch seyemtennana ñeñth attho napa' xhokma nemorrentensa.
43015010	Ñerra'm same'ñennana neñoñ ñeñth ateth notenes e'ñech señotenen napa' atarr nemorrentensa. Ateth nepena na e'ñe name'ñeññaña Nompor po'ñoñ ñeñth ateth otenen, ñeñtho'marña napa' e'ñe neñoteñ ñapa' atarr morrentenna namha.
43015011	‘Añmapa' tharro'mar ateth notenes allochñapa' ñeñth noksheña napa' koshaterrescha' samha. Allochñapa' sapa' o'ch e'ñe soksherra e'ñe poktakma.
43015012	Añña ñeñth notenes: Atarrepa'ch semorrentannena allowenes ateth nepena namha atarr nemorrentensa samha.
43015013	Añmapa' ñeñthña e'ñe po'ñoxh morrenteñets, o'ch ya'rroya yañeña o'ch yerroma añekop ñeñth atarr yemorrentyena.
43015014	Ñerra'm e'ñe ateth sephowen ñeñth ateth notenes sañapa' ñeñthes e'ñe neyemtena.
43015015	The'pa' o'wañ attheye' nentenes ñerra'mrrathe' ñeñth ya'tarwasañer yepen, tharro'mar ñeñth ya'tarwasañer yepen ñapa' ama eñotenanoña ñeñth ateth kothape'chen pamo'mte'. Tharraña na the'pa' e'ñe neyem nepenes tharro'mar ñeñth ateth ne'moeññañ Apapa' sapa'xho'ña o' neñotaterres.
43015016	Sapa' ama saye' na'krerraye, napa' naña sa'krerre'ña sa. Atthoña o' napoerresña llesens atthoch seta me'tarsats atthoch e'ñe kowen es sorrtatyen ñeñth kowen enten Yompor. Ñeñthpa' ñeñthcha' se'mer seperr ñeñthña se'merpa' amach awañañathterro ama't awatha. Allochñapa' ama't erra'tsena senamoeñ Apa e'ñe na neso'chño e'ñe seyemteñothen na, ñapa' apascha'.
43015017	Añka'yeña notenes: Xhokmoepa'ch atarr kowen semorrentannena.
43015018	Jesúsñapa' alla oterraneterr: —Ñerra'm acheñenesha' añ patsro e'moñe'tenset sapa' señochepa'ch na e'ñe nanom e'moñe'tenet.
43015019	Ñerra'm sa e'ñe parro atthekmaseñ ñeñth ama ame'ñetso arr patsro, ñetñapa' e'ñethe' kowen moerensetañ tharro'mar e'ñeka'ye ñeñthena'tarekmas. Tharraña sapa' ama e'ñe atthekmaye' separro'marneshakmateno ateth pena allowen acheñenesha' ñeñth ama ame'ñetso arr patsro. Sañapa' o' na'krerres elloneth nokop. Ñeñtho'marña acheñenesha' añ patsropa' o' e'moñe'taset samha.
43015020	Seyerpach añ ñoñtsor ñeñth o' notwas: “Allowen ñeñth yochreshats errothencha' perrñañet ñeñth yochresha'tenawet, ñetpa'xho'ña e'ñech atthekma apharethterret ñamet.” Attho napa' kothare'tennet poe'moñe'teñothetan, sapa'xho'ña poe'moñe'teñothetaspa' kothare'tasetcha' samha. Attho napa' ama ame'ñerrnaneto neñoñ, sapa'xho'ña amach ame'ñerrnaseto samha señoñ.
43015021	Ñeñthpa' atethcha' perrset tharro'mar sapa' naka'ye same'ñena tharro'mar ama eseshaye' eñotenaye Yompor ñeñth nellsensene'.
43015022	‘Ñerra'm ama nowapañe amach neserrpare'tatosanetañe, amathe' eñallñeña atthoch neyowa'yesanet po'chñarothet. Ñeñtho'mar the'pa' ama eñalle atthoch a'nasotet po'chñaret.
43015023	Ñeñtho'marña ñerra'm esesha' ne'moñe'tene' na, Nompore'naña e'moñe'tennanet.
43015024	Ñerra'm amach norrtatanetañe kowenñats ñeñth ama't awatha po'psheññexhnopa' ama orrtatanete'the e'ñe atthothapa' amathe' eñallñeña atthoch neyowa'yesanet po'chñarothet. Tharraña the'ña ñetpa' ama't e'ñe entennetañpa' xhaña e'moñe'tennet ñamha Nompore'na e'moñe'tennanet.
43015025	Tharraña ñeñthpa' tharro'mara ateth penet allochñapa' atthoch etsoterra ñoñets ñeñth e'ñe ateth anwareth awathotheñ, ñeñthpa' ateth oten nokop: “E'ñech atthotha e'moñe'terrnet.”
43015026	‘Ñeñthcha' sokthape'chaterre' e'ñe kowen seyoxhro ñeñthcha' nemñowerrnas Apoeshoth. Ñeñthpa' ñeñthña Apa Poekamkëñ ñeñthcha'ña señotaterre'ña ñeñth e'ñe po'ñoxh Yompor pokthaphña tharro'mar ñeñthpa' Apoeshoth wena. Ñerra'm esempoch xhaponasa ñachña na'pothose'.
43015027	Sapa'xho'ña sa'pothancha' tharro'mar e'ñe allempotheñ nethorrosa, sapa' e'ñe allempotheñ parro'tseney.
43016001	‘Ñeñthpa' tharro'marña o' ateth notwas allochñapa' amach alla ello sepoerrerro.
43016002	Tharro'mar esempopa' xhapcha' allempoch wapore'tas judionesha' po'prawoth. Po'ñoxh xhapcha' allempo esesha'pa' ñato' o'ch moetsaset xhach otenapoetañ ñetpa' allothe' sherbeñetña Yompor.
43016003	Ñeñthpa' tharro'marcha' ateth phaset ñetpa' ama eseshaye' eñotenaye Apa ama't napa' ama eñotenneto.
43016004	Añexhnopa' o' notwas allochñapa' ñerra'm esempoch xhap, sapa' seyerpoerrnanach ñeñth ateth notase'th. ‘Awañmo'cha añexhnopa' ama notase'the tharro'mar allempotheñpa' e'ñe parrokma allo'tseney.
43016005	Na the'pa' o'ch awerren allo'tsen ñeñth nellsense'. Saña ama't poesheñarrothesapa' amaña sa'phtho'tenno, errachña neserr.
43016006	The'ña ñeñth ateth notenes saña seyoxhropa' xhaña atarr sellkëna.
43016007	The'pa' añ notenes ñeñth e'ñe po'ñoxh. Sokoppa' aña nanak poktetsa napa' o'ch awerren. Tharro'mar ñerra'm amach neserro amathe' errothenoth waponasoña Yompor Poekamkëñ ñeñthcha' sokthape'chaterre' kowen. Tharraña ñerra'm neserrcha' napa' añcha' nemñawerrnas Yompor Poekamkëñ ñeñthcha' sokthape'chaterre' kowen seyoxhro.
43016008	Ñerra'm esempoch wapa Yompor Poekamkëñ acheñenesha'ña arr patsropa' ñachña xhapatawetña poeyoxhreto atthoch eñochet ñet po'ñoxhepa't eñallet po'chñaret. Ñamha añcha'ña xhapatanet poeyoxhreto ñeñth e'ñe pokte' entyen Yompor. Ñamha añcha'ña xhapatanet poeyoxhreto atthoch ñetpa' eñoteretcha' po'ñoxhpa' koñcheñtsach amñarethterret ñeñth ama name'ñenayo na ñeñthen Yompor Poechemeren.
43016009	Yompor Poekamkëñpa' eñotaterrancha' acheñenesha' po'ñoxh ñetpa' ama pokteye' entenaneto Yompor tharro'mar ama ame'ñenneto na ñeñthen Yompor Poechemeren.
43016010	Ñamha ñach eñotaterrawet ñeñth e'ñe pokte' entyen Yompor tharro'mar napa' amach allo'tsenarano sesho. Napa' o'ch awerren Apoesho amach alla senterrne'the.
43016011	Paretsña Poekamkëñpa' ñachña eñotaterrawet po'ñoxhpa' koñcheñtsach amñarethterret ñeñth ama ame'ñetso tharro'mar oneñeth ñeñth pa'mhcha'tarether pen shonte' acheñenesha' arr patsro, ñokoppa' e'ñe po'ñoxh anwareth amñarethterrach koñcheñtso.
43016012	‘Shontemeñ ñeñthcha' notaseñ tharraña the' sapa' amathe' errothenoth xhaponaso seyoxhro.
43016013	Tharraña ñerra'm esempoch waponasa Parets Poekamkëñ, ñeñthcha'ña señotaterre' ñeñth e'ñe po'ñoxh Yompor po'ñoñ tharro'mar ñapa' ñachka'ye señotatene' ñeñth e'ñe po'ñoxh Yompor po'ñoñ ñeñth ama shekëñtsoyaye. Ñapa' amaka'ye e'ñe ñotha eñeno. Añka'yeña eñen ñeñth ateth e'moen Partsesho. Ñapa' añcha' serrpare'tatas ñeñthcha' ateth perra tsapathoneth.
43016014	Ñapa' nachka'ye kowentaterre'; e'ñe eñotennan ñeñth ateth nepena na, ñapa' ñeñthcha'ña eñotatyerres.
43016015	Ora allowen ñeñth ateth pena Apapa' napa'xho'ña e'ñe ateth nepena namha. Ñeñtho'marña napa' notenes eñotenan ñeñth ateth nepena na, ñapa' ñeñthcha' señotatyerre'ña samha.
43016016	Jesúsñapa' ateth oterraneterr: —The'pa' mameshamha o'wañcha' allo'na sentnenen tharro'mar napa' o'ch awerren Apoesho. Tharraña sapa' e'ñe mameshapa' o'ch alla yentannerra.
43016017	Poeyochresha'ñapa' ateth otanna'tyeset: —¿Errothenthe'ña añ ñeñtho'mar ateth oteney, mameshamhapa' o'waño'ch allo'na yentneñ tharraña mameshapa' awo'ch alla yentannerra? ¿Errothenthe'ña añ ñeñtho'mar ñapa' ateth oteney, ñapa' awo'ch awerr Pomporesho?
43016018	Alla otanna'tyenet: —¿Eso'marthe'ña ateth oteney, mameshamhapa' o'wañcha' allo'na yentneñ? Amaka'yeña yeñoteñe esthe'ña oteney.
43016019	Jesúsña eñotanet ñetpa' xho moeneñetañ o'ch a'phtho'chet. Ñañapa' otanet: —¿Ñeñthe'tña sotannena ñeñth ateth notenes, o' mameshamha o'wañcha' allo'na sentnenen, tharraña mameshapa' o'ch alla yentannerra?
43016020	Po'ñoxhka'ye o'ch notas: Sapa' sellkëñothpa' seyawerrach. Acheñenesha'ña arr patsro ñeñth ama ame'ñetso ñetñapa' xhach atarr koshet. Sapa' sellkërrach tharraña sellkëña sapa' poenaserrnasach soksheña.
43016021	Ñeñthpa' o'ch netma'ntatasa ñerra'mrrathe' koyanesha' allempo xheññaña allempoch emare'ten, xhach lleka tharro'mar o' xhapoña allempoch atsotenana poechoyoretholl. Tharraña allempochña eñalletatwepa' o'ch alla atarr kosherra o'ch poeserranña attho atarr llekach poe'maretholl, elloñapa' atarrcha' kosherra tharro'mar o' eñalletatwan poe'maretholl arr patsro.
43016022	Jesúsña alla oterranerr poeyochresha': —The'ña sapa' nanak llekëñtso'tsenes, tharraña elloñapa' o'ch alla yentannerra. Allempoña sapa' o'ch alla atarr soksherra seyoxhro. Ñeñthña soksheñapa' ama't e'ñe poesheñarra amach errothenoth poerratamperrseto.
43016023	‘Allempopa' amach sepallteno o'ch alla es sa'phtho'terrnerr. E'ñe po'ñoxh the'pa' o'ch notas: Ñerra'm es senamoeñ Apa e'ñe na neso'chño e'ñe seyemteñothen na ñañapa' apascha' ñeñth senamoeñ.
43016024	Sa theme'ttsenpa' ama es senamoeno e'ñe seyemteñothen na e'ñe neso'chño. The'ña ñerra'm senampa' sagaphcha' allochñapa' o'ch soksha e'ñe poktakma.
43016025	‘Ñeñth allpon neserrpare'tatyesase'th ñeñthpa' e'ñe toma'nteñtsoxhno notyesase'th. Tharraña xhapcha' esempo allempopa' amach alla neserrpare'taterrserro toma'nteñtso. Allempopa' añcha' neserrpare'tatas Apakop ñeñthpa' amach toma'nteñtsoyaye, allochñapa' e'ñech señotwe.
43016026	Allempopa' senamoeñcha' Apa e'ñe seyemteñothen na e'ñe neso'chño. Allempopa' amach pallteno o'ch nema'yochampensa Apoesho.
43016027	Apañapa' atarrcha' morrentensa attho sapa' semorrentenna, e'ñe seyemtenna attho napa' Apoeshoth nowapa.
43016028	Po'ñoxh napa' Apoeshoth nowapa, o' nexhap añe patsro. Elloñapa' o'ch alla nesa'nerr añ pats, o'ch alla awerren Apoesho.
43016029	Poeyochresha'ñapa' ateth ochet: —The'ñapa' ama toma'nteñtsoye' peñeno ñeñtho'marña yapa' e'ñech yeñotwe.
43016030	The'pa' yeñoteneph phapa' ñeñtheph eñotwene' ora allowen esokmañen. Ñeñtho'marña yapa' amaka'ye pallteno o'ch alla ya'phtho'terrperr po'poñoneth. Tharro'mar the'pa' yeñoteneph phapa' Partseshoth pewapa.
43016031	Jesúsñapa' ateth oterraneterr: —Sapa' thaya'tña o' same'ña'na.
43016032	The'pa' o' e'ñe xhapmoch sa ama't poesheña'ttsospa' o' xhaponasañ xhach sematrra'tyesa allemeñ. Xhach sawanomyesa allcha' semna'yes sa. Nañapa' sa'ypo'ña'wanmoencha'. Tharraña napa' ama e'ñe naptheyaye, epanña Apa.
43016033	Ora allowen añexhnopa' o' e'ñe notwas allochñapa' e'ñe seyemteñothen napa' xhokmach sokshena seyoxhro. Po'ñoxh añ patsropa' xhokmach semoeroxhtena. Tharraña e'ñe seyoxhro sapa' xhokmoepa'chña sokshena tharro'mar napa' o' na'mchechatwe allowen ñeñth e'moñe'tene' Yompor añe patsroth.
43017001	Allempoña ateth otwanet añexhno Jesúspa' allentha kowa' enonethpa', ñeñthpa' ateth otan Pompor poema'yocheñoth: —Apacha', the'pa' o' xhapona allempoch etsota ñeñth nokop. The'pa' pekowentatonepa'ch na tharro'mar Pechemer pepenen allochña napa'xho'ña nekowentatonaphcha' phamha.
43017002	Attho phapoen llesenspa' alloña pomnaren nepeñña allowen acheñenesha'. Allochñapa' allowen acheñ ñeñth pho'patatenna, naña ñetpa' napoenanetcha' alloch ñetpa' korretsetach poksheñeshokmañen thayotheñ e'ñe errponañowen.
43017003	Añmapa' ñeñthña alloch ñetpa' korretsetach thayotheñ e'ñe errponañowen ñerra'm esempo eñoterrpet pha ñeñtheph phapoeth e'ñe po'ñoxh Yomporetets ñamha ñerra'm eñoterrnet na ñeñthen Jesucristo pha pellsensaren.
43017004	‘Napa' o' e'ñe nekowentatwonaph arr patsro. O' e'ñe netsotwonaph ñamha petarwas ñeñth ateth photen.
43017005	The'ña, Apacha', pekowentaterrnanepa'ch e'ñe alla pesho e'ñe ateth allempo atarr a'kowentatarethen pesho awath allempo ama eñalletena' añ pats.
43017006	‘Allowen acheñ ñeñth neyochresha' pephatenen nañapa' añ neñotatenanet ñeñth ateth pepena pha tharro'mar ñetpa' ñeñthet e'ñe allpona pho'patatna arr patsro. Ñetñapa' pepa'tña o'patenawet ñeñthcha' neyochresha' pephaten namha. The'ña ñetpa' e'ñe ame'ñerrnapet peñoñ.
43017007	Ñamha ñetpa' e'ñe eñotweñet allowen ñeñth ateth ne'ñorenanet ñamha ñeñth es norrtatyenanetpa' ñeñthpa' e'ñe ora peshothekma wena.
43017008	Napa' añña ne'ñorenanet ñeñth ateth photenen pha. The'ña ñetpa' e'ñe kowen ame'ñennet. Ñamha e'ñe po'ñoxh eñoteñet napa' e'ñe peshoth nowapa, pha ñeñtheph nellsenserre'.
43017009	‘The'ña napa' o'ch nema'yochampesnomanet ñet. Ama allowenakpaye' acheñenesha' arr patsro nema'yochenpho, e'ñe añekpa nema'yochenpha ñeñth neyochresha' pephatenen tharro'mar ñetpa' ñeñthareta peyochresha' pepen phamha.
43017010	Tharro'mar allowen ñeñth e'ñe nokmapa' phapa'xho'ña e'ñe phokma. Ñeñthña e'ñe phokmapa' napa'xho'ña e'ñe nokma. Ñetña the'pa' e'ñe kowentatapretennet.
43017011	‘The'ña nokoppa' o' xherrmoch e'ñech ñeñtheshaña añe patsro'tsenen tharro'mar napa' o'ch alla awerren pesho. Tharraña ñetpa' allo'tsenaretach arr patsro. Pha Apa Partso, pekwamphsepa'ch allowen ñeñth neyochresha' pephatenen. Pewamenkothcha'ña pekwamphsanet. Allochña ñetpa' o'ch e'ñe parrokmatet e'ñe ateth yepena yamha.
43017012	Allempotheñ e'ñe parro'tseney phoña pewamenkoth nekwamphsanete'th. Napa' xhokma nemoñenanet. Ñeñtho'marña ama't poesheñarrotheta ñetpa' ama na'chenkataneto, ñapthaña chenka añ ñeñth o'patena chenkëñets. Ñeñthpa' atthochña Apa etsoterra peñoñ ñeñth anwareth awathotheñ.
43017013	‘Tharraña the' napa' o'ch awerren pesho. Napa' añekopña neñen añexhno añ patsro atthoch ñetpa' atarrcha' kosherret poeyoxhreto e'ñe ateth nokshena na.
43017014	Napa' añ ne'ñorana'tenanet ñeñth e'ñe pho peñoñ. Acheñenesha'ña ñeñth ama ame'ñetso añ patsro, ñetñapa' xha e'moñe'tenanet tharro'mar ñetpa' ama allo'na parro'marneshateneto ñeñth ama ame'ñetso, ateth nepena namha ama neparro'marneshatenaneto.
43017015	Ama añeye' nenamoenpe atthoch phawenaneta' añ patsroth, añña nenamoeneph o'ch pekwamphsanet. Amach pemnatatsche oneñeth o'ch alla a'poerrataterranet.
43017016	Ñetpa' ama allo'na parro'marneshateñeto ñeñth ama ame'ñetso arr patsro ateth nepena namha ama neparro'marneshatenaneto.
43017017	Pame'ñeñothet pha peñoñ pha'kowentamphsanetepa'ch e'ñe phokop. Pha peñoñpa' ñeñthña e'ñe po'ñoxh ama shekëñtsoyaye.
43017018	Attho pha pemñan na arr patsro, the'ña napa' o'ch nemñanet ñamet atthoch serrpare'tatyeset acheñenesha' arr patsro.
43017019	Ñeñtho'marña ñokpoet nañapa' o' na'rroyerra phokop, atthochña ñetpa'xho'ña a'kowentatarethterretcha' Partsokop. Ñeñthpa' e'ñe po'ñoxh ateth photeney pha peñoñoth ama shekëñtsoyaye.
43017020	‘Tharraña amach e'ñe añekpa nema'yocho ñeñth e'ñe neyochresha' nepen the', añekpa'nachña nema'yochampesnoma allowen ñeñthcha' name'ñerraya tsapathoneth e'ñe neyochresha' po'ñoñoth.
43017021	Allochña allowenetpa' parrokmatetcha' ateth pepena pha Apa e'ñe peparrokmatennana ñamha napa' e'ñe neparrokmatennapha. Allochña ñetpa' o'ch e'ñe parrokmaterryet e'ñe parro epay. Atthochña acheñenesha'ña arr patsropa' ñetñapa' eñoteretcha' pha ñeñtheph nellsenserre'.
43017022	Ateth pepena pha pekowentapretenna napa'xho'ña e'ñe nekowentapretenanet ñet, atthothcha'ña ñetpa' e'ñech parrokmatet ateth yepena yamha e'ñe yeparrokmaten.
43017023	Napa' neparrokmatenanet, phañapa' peparrokmatenna. Allochña allowenetpa' e'ñech parrokmatwenet e'ñe poktakma. Atthoch acheñenesha' arr patsro ñetpa' eñoteretcha' phapa' pha nellsenserre'. Ñamha eñoteretepa'ch phapa' atarr pemorrentenanet e'ñe ateth atarr pemorrentenna na.
43017024	‘Apacha', allowen ñeñth peyochresha'tatenna na, napa' añ nemnen erro'tsenencha' ñetpa'xho'ña allo'tsenakmayepa'chña e'ñe parro. Allochñapa' atthoch enterrnanet nekowenña allo o' alla pekowentaterren na, tharro'mar phapa' pemorrentenna allempotheñ ama ayexhkatarethtena' añ patser.
43017025	Apa, pha ñeñtheph e'ñe pokte' es pets, acheñenesha' ñeñth ama ame'ñetso arr patsro ñetpa' ama eñotenpeto. Nañapa' e'ñe po'ñoxh neñoteneph. Añña ñeñth e'ñe neyemtenaya ñetñapa' eñotenpet phapa' pha nellsensene'.
43017026	Napa' naña e'ñe eñotatenawet ñet ñeñth ateth pepena pha. Ellopa' allach neñotaterraneterr. Allochñapa' ñetpa'xho'ña e'ñech morrentanna'terret e'ñe ateth pepena pha atarr pemorrentenna na. Atthochña napa' e'ñech neparrokmatenanet ñet. Ñeñthpa' allowach nema'yochapha, Nompore.
43018001	Jesúsña allempo ma'yochwanmapa' allentha awanman poeyochresha' o'ch awanmoet yomhta'n amañesre'to. Ñeñth amañesre'te'pa' añ pa'so'cheñ Cedrón. Allña yomhta'npa' allo'tsen narmetsma', all xhapña Jesús epoet poeyochresha'.
43018002	Ñewa, Judas ñeñthcha' pomoerre' Jesús ñapa' e'ñe poentarña all, tharro'mar awañmo'chotheñ Jesúspa' allekma apxhatenan poeyochresha'.
43018003	Judasñapa' allentha anman solltarnesha' ñamha guardianesha' ñeñth moeñen fariseonesha' ñamha ñeñth pa'mhcha'tarethernesha' pen allowen judionesha' po'kornaneshar. Ñetñapa' xhaxha'tet all elamparñethareret. Orra'yesnenet ñamha po'wrare. Orra'yesnenet ñamha alloch kellaret.
43018004	Jesúsñapa' e'ñe eñoteñ ora ñeñthcha' xhapoya allempo. Ñaña poktanetpa' ateth otapanet: —Sapa' ¿esesha'tña se'nen?
43018005	Ñetñapa' ateth otoset: —Añka'ye ye'nen Jesús ñeñth nazareto'marnesha'. Ñañapa' alla oterraneterr: —Napa' añenka'ye. Judas ñeñth pomoe'pa' ñapa'xho'ña allo'tsen.
43018006	Allempo otenanet Jesús: “Napa' añenka'ye”, ñetñapa' o' cheterret pa'che'ñonethpa' allepa'tcha' a'trra'tet.
43018007	Elloñapa' alla oterraneterr: —¿Esesha'tña se'nen? Ñetñapa' alla otereterr: —Yapa' añ ye'nen Jesús ñeñth nazareto'marnesha'.
43018008	Jesúsñapa' alla oterraneterr: —Napa' o'ka'ye notwapas napa' añen. Ñerra'm nathe' se'nenpa' neyochresha'ñapa' semnatanet ñetpa' o'ch awanerret.
43018009	Ñeñthpa' tharro'mar ateth ot allochñapa' atthoch etsota Jesús po'ñoñ ateth o' otwanom: “Ñeñth allpon neyochresha' pephatenen napa' ama't poesheñarrapa' amach na'chenkache.”
43018010	Allempoña Simón Pedro ñeñth okchellethpa' ñañapa' po'kchella cheta'pa' o'ch xhonto'tapaneñ kornesha' poeñañra poetepa'tcha' tsorroñ. Ñeñthpa' añ pa'so'cheñ Malco, ñeñthpa' año poeñañra ñeñth pa'mhcha'tarether pen allowen judionesha' po'kornaneshar.
43018011	Tharraña Jesúspa' ateth otan Pedro: —Pesha'terr phokchell allekma peneñ. Pokte'ka'ye o'ch xhapona ñeñth amoeroxhtatañ tharro'mar ñeñthpa' ateth moenatenen Nompor.
43018012	Allempoña solltarnesha' epoet po'capitáner ñamha judionesha' po'guardianeshar ñetñapa' rromoset Jesúspa' o' wankët.
43018013	Ñanompa' arr anmet allo'tsen Anás, tharro'mar ñapa' ñeñth Caifás pa'go'. Ñeñthña Caifáspa' ña pa'mhcha'tarether pen allowen judionesha' po'kornaneshar allempo ñeñthe chararo.
43018014	Caifáspa' ñapa' ñeñthña kothape'chataye'th judionesha' allempotheñ o'pateñet Jesús, ñeñthpa' ateth otanete'th: Añ poktetsa poesheñarr ñeñth acheñerpa' o'ch rroma allowen acheñeneshakop.
43018015	Simón Pedro ñamha po'psheñeñ poeyochresha' ñetñapa' kotha'nmet ñamet Jesús chenta'. Ñeñthña poesheñarrpa' e'ñe cheme'teñ kornesha' ñeñth nanak amhcha'tarethtetsa allempo. Ñapa'xho'ña o' be'thososet epoet Jesús all akonxha'tamphsarethtena kornesha' po'pamp.
43018016	Pedroñapa' alla thomos a'yoth alloth be'thenet. Po'psheñeñña poeyochresha' ñeñth e'ñe cheme'ten kornesha' ñeñth nanak amhcha'tareth, ñañapa' xha'nerr a'yoth, allñapa' eñoswerr epoet koyanesha' ñeñth kowene' yetarr. Allempoñapa' errana' ñamha Pedro.
43018017	Koyanesha'ña ñeñth kowene' yetarrpa' ateth otapan Pedro: —¿Ama't phapa'xho'ña poeyochresha'the'ka' penephña añ enkaneshar? Ñañapa' ateth otos: —Napa' amaka'ye poeyochreshayayno.
43018018	Ñeñthña tarwasets all epoet guardianesha' ñetñapa' all tsoma'tenet kellmesha, a'wortatenet tharro'mar allpa' nanak sentheten. Allña thomxhenet all shotenet. Pedropa'xho'ña allo'tsen all shotena ñamha.
43018019	Kornesha'ña ñeñth nanak amhcha'tarethtetsa, ñapa' allentha a'phtho'tapan Jesús poeyochreshakop ñamha añekop ñeñth ateth yexhatyen.
43018020	Jesúsñapa' ateth otos: —Napa' ama a'nawayaya neserrpare'tateñe acheñenesha' arr patsro. Xhokma neyxhatyen judionesha' po'prawo'mar ñamha Parets pa'pakllo allekma shontena judionesha'. Ama't parrochapa' ama esempo neñosoña a'nawa.
43018021	Eso'mare'tña nañeña pha'phtho'ten. Añcha'ña pha'phtho'tyes ñeñth ne'maye'th errothenthe' neserrpare'tatyesanete'th. Ñetpa' eñoteñetthe'ña ñeñth ateth notyesanete'th.
43018022	Allempoña ateth otwanet Jesúspa' poesheñarrña guardia ñeñth allame'ttso'tsenapa' ñañapa' allentha taklle', ateth och: —Amarramche' attheye' yanapoeñeña kornesha' ñeñth nanak amhcha'tareth.
43018023	Jesúsñapa' ateth och: —Ñerra'm añthe' neñen ñeñth ama kowenayayepa' photen all ama kowenaye' neñeno. Ñerra'm kowenthe' neñenpa' eso'marthe'ña petakllenen.
43018024	Allempoña Anáspa' allentha moeñe e'ñe ewankareth pa'ñachoresho Caifásesho. Ñeñthña Caifáspa' ñeñth e'ñe pa'mhcha'tarether pen allowen judionesha' po'kornaneshar.
43018025	Simón Pedroñapa' alla then all shotena. Ñetñapa' ateth ochet: —Phapa'xho'ña ¿ama't poeyochresha' penpe? Ñañapa' xha a'nasochapa' ateth ot: —Napa' amaka'ye.
43018026	Kornesha'ña ñeñth nanak amhcha'tareth poesheñarrña ñeñth pa'tarwasañer ñeñth pamo'ts tsorrketa't Simón Pedro, ñañapa' ateth och: —Napa' ¿ama't pha nentoña narmetsmo? Phapa' allo'tsenephka'ye.
43018027	Pedroñapa' alla a'nasotererr. E'ñe allempokmaña eñen wareñthek.
43018028	Allempoña Jesúspa' anereterr Caifáseshoth. E'ñe awathekma anma'moeñet amhcha'tareth po'palaciopawo. Ñeñthña amhcha'tarethpa' ñeñth nen gobierno' Romoth ñeñth amhcha'tarethtetsa allo'marneshakop. Allowen judionesha' ñetñapa' ama be'thososeto amhcha'tareth pa'pakllo tharro'mar ñeñth amhcha'tarethpa' romo'marnesha' ama judioneshayaye allochña ñetpa' año'ch xha a'sosyateto ñañeñeta Partsokop eshekcha' e'ñe kowen rrallme'chet pascuapo.
43018029	Ñeñtho'marña Pilatopa' xha'nmanet a'yoth allo'tsa'yenet, ateth otapanet: —¿Errothenothe'tña sotteñe'cheñña añ acheñer?
43018030	Ñetñapa' ateth otyesoset: —Ñerra'm ama añ pha'yeno ñeñth ama pokteyayepa' amathe' errothenoth o' yewapacheñeña pesho.
43018031	Pilatoñapa' ateth oterraneterr: —Xhosa sañeña anmoe' sachña ente' errothenthe' ñeñth ateth pena ñeñth ateth anareth ñoñets sokop atthothcha' sotteñe'ch. Judionesha'ñapa' ateth otyeset: —Yokop ñeñthey judioneshaypa' ama pokteyaye o'ch yemtsach acheñ ama't poesheñarra.
43018032	Ñeñtho'marña ñetpa' ateth otyeset allochñapa' atthoch etsota Jesús po'ñoñ ateth otwanet awaña allempo ñanom eñotatanet ñapa' korsochoch rroma.
43018033	Allempoña Pilatopa' alla be'therrerr pokollo. Ñañapa' agotatan Jesúspa' ateth och: —Phapa' ¿pha't amhcha'tarethtetsaña judioneshakop?
43018034	Jesúsñapa ateth och: —Añpa' ¿e'ñe't photha photenña ateth, ñato' esesha'the' photene'ña añ nokop?
43018035	Pilatoñapa' ateth otererr: —Napa' amaka'ye judioneshayayno, ama es neñotenoña sokop. Phaña phamo'tsna'tar ñamha ñeñth pa'mhcha'tarethernesha' pen judionesha' po'kornaneshar ñetña the'pa' o' pomoerrpet nesho. ¿Eso'tña pepen ñeñth ama't mameshapa' ama pokteye' entapretenpeto?
43018036	Jesúsñapa' ateth otererr: —Attho na'mhcha'tarethtena napa' ama añe patsroyaye. Ñerra'm añe patsrach na'mhcha'tarethtenañpa' allempoña neyochreshaxhnopa' moñsa'netañcha', allempopa' amach pomnoñeña judionesha'. Tharraña attho na'mhcha'tarethtena napa' ama arro'marekpayaye.
43018037	Pilatoñapa' ateth otererr: —Ñeñthepñapa' pepa'tka'yeña amhcha'tareth. Jesúsñapa' ateth otererr: —Na po'ñoxhpa' amhcha'tarethenka'ye e'ñe ateth photenen pha. Napa' ñeñtho'marña ne'ñalletosa añe patsro atthoch nach a'pothose' ñeñth e'ñe po'ñoxh Yompor pokthaphña. Allowen ñeñth moenene' ñeñth e'ñe po'ñoxh Yompor pokthaphña, ñetñapa' e'mhñotennet.
43018038	Pilatoñapa' alla oterrerr: —¿Erra'tsena'tña ñoñets ñeñth e'ñe po'ñoxh? Ñeñtha otwapa' o' alla xha'nerrerr allo'tsa'yen judionesha'. Allñapa' ateth otwerranerr judionesha': —Napa' amaka'ye nenteññañeña ñeñth attho ama pokteye' es peno atthoch yemtsatach.
43018039	Tharraña ateth seyxhenpa' e'ñe pathe'tets char allempoch xherrerr pascuapo nañapa' xhokmach na'rroyerrnas poesheñarr sokop ñeñth ayottamphsarethtetsa allempo, ñeñthara ñeñth samo'ts sepen. The'pa' ¿añe't semnen o'ch na'rroyerrnas ñeñth Sa'mhcha'tarether sepen sa ñeñthes judioneshas?
43018040	Allempoña ñetpa' poerrannarteñothetpa' ateth otyeset: —Tharraña Jesúspa' amach pha'rroyatsche, añcha'ña pha'rroyerrnay Barrabás. Ñeñthña Barrabáspa' ñeñth atarr aprratamphsañtetsa.
43019001	Allempoña Pilatopa' ateth otan po'solltar-renesha': —The'pa' o'ch sanemh Jesús allcha' sashte'.
43019002	Solltarnesha'ña pa'llokchame'teñothet Jesúspa' pellta'toñet choyo'mets agrexh ñeñthña choyo'mhtachet ñeñth ateth choyo'mhtena ñeñth po'ñoxh amhcha'tarethtetsa. Chorrachet ñamha shetamoets ñeñth kellwemamoeno tsamamtena ñeñth pa'shtam pen ñeñth po'ñoxh amhcha'tarethtetsa.
43019003	Pa'llokchame'teñothetpa' e'ñe ateth phachet ñerra'mrrathe' ñeñth po'ñoxh amhcha'tarethtetsa. Allña ponemhyetpa' pachmhare'teñothetpa' ateth oteñet: —Poetare' amhcha'tarethecha', atarrwaka' kowenephthe' pha ñeñtheph judionesha' pa'mhcha'tarethereph. Allñapa' takllapecheñet.
43019004	Pilatoñapa' alla xha'nerrerr allo'tsa'yen judionesha'. Allñapa' ateth oterraneterr: —Sekwe', the'pa' o'ka'ye alla newapaterrnaserr Jesús allochñapa' o'ch señoch napa' amaka'ye nenteññañeña ñeñth attho ama pokteye' es peno atthoch yemtsatach.
43019005	Allempoña xha'nom ñamha Jesús achoyo'mhtatareth agrexh ñeñth apellta'tareth, achorrataretha ñamha shetamoets ñeñth kellwemamoeno tsamamtena. Pilatoñapa' ateth oterraneterr: —Sekwe' añka'yeña ñeñth yakmar.
43019006	Ñeñthña pa'mhcha'tarethernesha' pen allowen judionesha' po'kornaneshar ñamha guardianesha' allempoña ñetña eñchetpa' poerranarothetpa' ateth otyeset: —Ñapa' ¡pekorso'tamphsachñaka'ye! Alla oterete'th: ¡Pekorso'tamphsachñaka'ye! Pilatoñapa' oterraneterr: —Añka'ye seña', sañeña korso'tamphse' tharro'mar napa' amaka'ye nenteññañeña ñeñth attho ama pokteye' es peno atthoch yemtsatach.
43019007	Judionesha'ñapa' ateth otereterr: —Yapa' yechenka'ye patherr ñoñets ñeñth ateth anareth. Ñeñthña ñoñetspa' ateth oteney añ poktetsa ñapa' xhokmach rroma tharro'mar ñapa' pachmhare'teñoth oten ñapa' ño' Parets Poechemer.
43019008	Allempoña Pilato e'man ateth ñoñetspa' xha yorwen.
43019009	Alla be'therrerr pokollo ateth otwerranerr Jesús: —Phapa' ¿erro'marneshape'tña pha? Jesúsñapa' ama anape.
43019010	Pilatoñapa' alla otererr: —Amawachñaka'yeña phanapnothe'. ¿Ama't peñoteñeña napa' allsensarethen atthoch na'rroyerreph, allsensarethen ñamha atthoch nekorso'tamperreph?
43019011	Jesúsñapa' ateth otererr: —Amach errothenoth pepha'noñeña ñerra'm ama Yompor phapayñe llesens ateth. Ñeñtho'marña ñeñth nepomoe' peshopa' ñetpa' ello metanennapet pho'chñar.
43019012	Elloña Pilato atarr moeneñeñ o'ch a'rroyerran Jesús tharraña judionesha'ñapa' poerranarothetpa' ateth otyerreterr: —Ñerra'm añ pha'rroyerrpa' phapa' ama pemno o'ch pha'mhcha'tarether pepe' ñeñth atarr amhcha'tarethtetsa Romo. Tharro'mar allowen ñeñth ñañeña netsa amhcha'tarethpa' xhokma moeneñ o'ch athpare'teñet ñeñth atarr amhcha'tarethtetsa Romo.
43019013	Pilatoña allempo e'man ñeñth ateth otenet allentha xha'nmaterran Jesús a'yoth ñañapa' anorrwerr all po'konaño allekma a'poktatenan ñoñets, ñeñth otenet Mapyetaten. Hebreyaxhopa' oteñet Gabata.
43019014	Allempopa' añe yethro allempo añño'tena judionesha' ñeñth atthekma penet pascuapo. O'ña xhap poktopa', Pilatoñapa' ateth oterranerr judionesha': —Sekwe'ñaka'yeña añ ñeñth sa'mhcha'tarether sepen.
43019015	Ñetñapa' alla rrannarterreterrpa' ateth otyerreterr: —¡Ñapa' xhepa' rromats! ¡Pekorso'tamphsachñaka'ye allcha' rroma! Pilatoñapa' ateth oterraneterr: —Sapa' ¿atthe't semnen o'ch nekorso'tamphsonas sa'mhcha'tarether? Ñeñthña pa'mhcha'tarethernesha' pen allowen judionesha' po'kornaneshar ñetñapa' ateth otyeset: —Yapa' amaka'ye eñalleña po'poñ ya'mhcha'tarether, ñapthaña ya'mhcha'tareth yepeñ ñeñth atarr amhcha'tarethtetsa Romo.
43019016	Allempoña Pilatopa' apanet Jesús atthoch korso'tamphset. Ñetñapa' anmet allcha' korso'tampeñeta'.
43019017	Attho sen Jesús allpa' anenan po'korsoch. Xhapachet all oteñet Poñetallephno, ñeñth otenet hebreyaxho Gólgota.
43019018	Allña korso'tamphsoset epoet ñamha epsheña acheñ. All korso'tamphsetpa' rroxhtamphsatoset epsheña.
43019019	Pilatoñapa' kellkatan ñoñets ñeñthpa' ateth ot: “Añmapa' Jesús ñeñth nazareto'marnesha' ñeñth Pa'mhcha'tarether pen judionesha'.” Ñeñthña ñoñetspa' e'ñe korsocho ne'.
43019020	Shonte' judionesha' ñeñth lleya'yese' ñeñth kellek tharro'mar all korso'tamphsetpa' e'ñe allame'ttsa anetso. Ñeñthña kellekpa' e'ñe ma'po'mar ñoñets akellkarethta —hebreyaxh, griegaxh ñamha latinaxh, e'ñe atthekma oten.
43019021	Ñeñthña pa'mhcha'tarethernesha' pen allowen judionesha' po'kornaneshar ñetñapa' ateth ochet Pilato: —Amachka' pekellkatstoña ateth. Añcha'ña pekellka' ñokop, “ñapa' ñañeñaka'ye otetsa judionesho' Pa'mhcha'tarether.”
43019022	Pilatoñapa' ateth otanet: —Ñeñth o' nekellkatwapa' o'ka'ye akellka'warethta.
43019023	Allempoña korso'tampeswet Jesúspa' solltarnesha'ñapa' yoroñet ñeñth chorrena. Apanna'tyeset poema'tets pa'tatssheño'maret. Ñeñthña pa'shtampa' ama eñalle all sephchena, ora apomotareth e'ñe pathrra shetamoets e'ñe poñe'motheñ.
43019024	Ateth otanna'tyeset: —Amachka'ye yerrarratsche, xhochña yeyellsheñe'chatoñ pa'shtam yeswertoth atthoch orrta erra'tsenotheycha' yore'. Ñeñthpa' tharro'mar ateth phowet allochñapa' atthoch etsoterra Yompor po'ñoñ ñeñth ateth anwareth awathotheñ, ñeñthpa' ateth oten: “Ñetpa' apanna'tyerretcha' ñeñth nechorrena. Neshtamñapa' yellsheñe'chatonetcha' po'swertoth atthoch orrta ñeñthcha' yore'.” Ñeñthpa' ateth o' e'ñe perra solltarnesha'.
43019025	Allña e'ñe allame'tets Jesús po'korsochopa' all thomxhen koyanesha'. Allo'tsen pachor, ñamha pachor pa'mo'nerr, ñamha po'psheñeñ María ñeñth Cleofas poethapor, ñamha María Magdalena.
43019026	Jesúsña entan pachor ñamha poeyochresha' ñeñth nanak morrentena all thomxhenet allame'tets. Allñapa' ateth otan pachor: —Achocha', añka'yeña pechoyor.
43019027	Allempoñapa' ateth otan ñeñth poeyochresha': —Añka'ye ñeñthcha' phachor pepha'. Allempoña ñapa' anerran Jesús pachor e'ñe ña pa'pakllo allcha' kowampes.
43019028	Allempoña Jesúspa' o' eñoch o' etsotwa ora allowen ñeñth ñokop, ñañapa' ateth ot: —Xha no'ñpa'ten. Ñeñthpa' tharro'mar ateth ot allochñapa' atthoch etsoterra Yompor po'ñoñ ñeñth ateth anwareth awathotheñ.
43019029	Allñapa' allo'tsen pajo' all chorre' chase'. Allña e'xhomoetña ñeñth atsotso'tpo'. O'ña tsotso'tatwet ñeñthñapa' net tsachpho ñeñth otenet hisopocheph alloña xhapachet Jesús poenamo.
43019030	Allempoña Jesúspa' agapan chase' ñañapa' ateth oterrerr: —The'ñapa' o' e'ñe etsotwerra allowen ñeñth ateth anareth nokop. Allempoña o' epapa' xha rromats.
43019031	Allempopa' o' xhap allempoch añño'terrerr judionesha' tsapathekop allempokma amesenet. Ñeñtho'marña ñetpa' ama pokteye' eñcheto o'ch alla ellapen ñeñthcha' rromanatats korsocho añ yethro allempo amesenet. Ñeñthña yethro allempo amesenet o'ch alla atarr kosherreterr ñamha pascua. Ñeñtho'marña Pilatopa' enamoeñeta' atthoch cheno'tatoñet pa'thap o'ch rromoet e'ñe mamekma allochñapa' o'ch anmarethterret korsochoth.
43019032	Allempoña ponemhya solltarpa' cheno'tosan pa'thap ñeñth parro korso'tampeñet e'ñe epsheño'mar.
43019033	Allempoña ponemhyet ñamha Jesúspa' ñañapa' entoset o' rroma. Ñeñtho'marña ñapa' ama chenamphseto pa'thap.
43019034	Tharraña poesheñarrña solltarpa' xhokma enos po'panmeto poephototh. Allothña atarr xha'nom po'rras ama't ñamha oñsasen.
43019035	Ñeñthña ente'pa' ñapa' serrpare'tatanet ateth ent. Ñapa' e'ñe eñoteñ e'ñe po'ñoxh ñeñth ateth oten. Ñeñtho'marña yapa' yeñoteñ ñeñth ateth serrpare'tenpa' e'ñe po'ñoxh. Atthochña sapa'xho'ña same'ñerach ñeñth ateth oten ña.
43019036	Ñeñthpa' ateth pha atthoch etsoterra Yompor po'ñoñ ñeñth anwareth awathotheñ, ñeñthpa' ateth oten: “Ña ama't pathrra poeneppa' amach chenampereto.”
43019037	Ama't ñamha Yompor po'ñoñ ellonethpa' ateth ote'th awath: “Ñetpa' enteretcha' ñeñthcha' enerret.”
43019038	Allempoña José ñeñth arimateo'marnesha'pa' ñañapa' awos Pilatesho o'ch oteña' pokte'ch eñch ñach a'swatose' Jesús ñeñth rromoets korsocho. Ñewa, ñeñth Josépa' kothenan ñamha Jesús tharraña e'ñe a'nawa, tharro'mar ñapa' mecha'tenan judionesha'. Allempo ateth enamosan Pilato, Pilatoñapa' e'ñe pokte' eñch, ñeñtho'marña alla awerr korsocho, xherr allpa' a'swatosan Jesús korsochoth all rromoen.
43019039	Allñapa' wapa ñamha Nicodemo ñapa' añ wapatoñ eñmosath, atsetareth ñeñth otenet mirra epoet ñamha áloe. Allo'tsenthe' ma'poch xharra' kilo. Ñewa, ñeñth Nicodemopa' ñeñthara ñeñth wapatsa ñanom Jesúsesho tsapo.
43019040	Ñetña anerretña Jesús rromoe'. Allñapa' ephatse'tweret shetamtsotomo epoet ñamha eñmosath. Ñeñthpa' ateth yexhena judionesha' ñerra'm xho pampoeñet arromñath.
43019041	E'ñe allame'tets all korso'tamphset allñapa' allo'tsen narmetsma'. Allña narmetsmopa' allo'tsen mapoetpon allña pampa'neretña Jesús allempo rroma. Ñeñth mapoetponpa' e'ñe etserra eñareth, tharraña allpa' ama pampoeñeta' ama't pathrra arromñath.
43019042	Allempopa' tharro'mara alla na'neret allame'tets tharro'mar allempopa' añ yethro allempoch añño'tena judionesha' tsapathekop allempokma amesenet.
43020001	Allempo mothta'moenerr yetsñats temenk, Maríaña Magdalenapa' awathekma awa'moen poepampro, allempopa' ama e'ñe poetareswena'. Allñapa' amoepa'tcha' attheraye' entosanoña mapoe' allo yottamphset. Ama allo'tsenarayaye, attha apmesareth a'yeneth mame'.
43020002	Ñeñtha pa'che'ñera alla materra o' awerr allo'tsen Simón Pedro ñamha po'psheñeñ poeyochresha' ñeñth atarr morrentena Jesús. Maríañapa' ateth otwerranet: —O' anerrnayetthe' Yepartseshareñ poepamproth. Ama yeñoteñe, errathe'ña neret.
43020003	Allempoña Pedro epoet po'psheñeñ poeyochresha' ñetñapa' allentha awanmoet ñamet poepampro o'ch enteñeta'.
43020004	Epsheño'maretpa' matrra'tet all. Po'psheñeñña poeyochresha'pa' ñañapa' ota, metanan Pedro. Ñañapa' ñanmakma xhap poepampro.
43020005	Epostsaña o'pononeth o'ch kowos all net Jesús ama entose, aña entosñañ allo epet alla o'yerrmoena. Tharraña ama be'thoso.
43020006	Allempoña xhap ñamha Simón Pedro ñeñth onets chenta'. Ñañapa' allentha be'thosos poepampro ñapa'xho' aña entosñañ allo epet Jesús alla o'yerrmoena.
43020007	Añña allo wankoñet poñpa' ama parrokmaye' allo'tseno epoet allo epet. Ñeñthñapa' ñapoeth a'thpoetena a'yeneth.
43020008	Allempoñapa' be'thosos ñamha po'poñ poeyochresha' ñeñth ñanom xhapats poepampro. Ñapa'xho'ña entos ama eñalle Jesús. Allempaña ame'ñya po'ñoxhepa't o' tanterraña Jesús rromoth.
43020009	Tharro'mar ñet allempopa' ama xhenanetoña ñeñth ateth anwareth awathotheñ Jesúsokop all oten Jesúspa' xhokmach tanterra po'rromñoth.
43020010	Allempoña poeyochresha'pa' awanerret pa'pakllo.
43020011	Maríañapa' allo'tsenara a'yoth allame'tets poepampro all nanak yawena. Allña yawenapa' o' epa, o' kowa' o'pononeth poepampro all net Jesús.
43020012	Allñapa' aña ent epsheña mellañotheñ, pa'shtamoet atarr wallama'thareret. E'ñe ñopa'tets anorryenet poesheñarrpa' poñoth anen, po'psheñeññapa' pa'rrphoth anen all phanet awaña Jesús.
43020013	Ñetñapa' ateth ochet María: —¿Eso'mare't, noxhesha, nanak peyawena? Ñañapa' ateth otanet: —Awo't anerrnanetthe' Nepartseshareñ ama neñoteñe errathe'ña o' net.
43020014	Ñeñtha otwapa' poetallerra pa'che'ñoneth allenthepa'tcha' enterran ñamha Jesús e'ñe all. Tharraña ñapa' ama cheme'che.
43020015	Jesúsñapa' ateth och: —¿Eso'mare't, noxhesha, atarr peyawena? ¿Esesha'tña pe'nen? Ñañapa' xha otenapañ añthe' ñeñth kowampene' narmetsma' all. Ñeñtho'marña ñapa' ateth och: —Ayochreshathe, ñerra'm phathe' anmoe'pa' pegaterren errathe' peneña', ñachña erraya'.
43020016	Jesúspa' ateth otererr: —¡María! Ñaña poetallerrtserrpa' xha e'ñe cheme'terre' ñeñtho'marña ateth ot po'ñoño hebreyaxho: —¡Raboni! —ñeñth ateth otenet ñet Maestro.
43020017	Jesúspa' ateth otererr: —Amach xha perrmatsetno, napa' ama na'tena' Apoesho. Arrña orraph masheñneshesho o'ch photenaneta' napa' o'ch na'terr Nomporesho ñeñth Neyomporer nepen ñeñthara ñeñth Seyomporer sepen samha.
43020018	Maríaña Magdalenapa' awerr serrpare'tatwerrñañ poeyochresha' ñeñthpa' ateth otwerranet: —Napa' o'rramtso nenta'moeñña Yepartseshar. Serrpare'tatwerranet ñeñth ateth och Jesús.
43020019	Ñeñthe yethrokma allempo mothta'moena yethñats temenk, ellerronethña poeyochreshaxhnopa' apxha'nenet. Ñetpa' xha yore'tenanet judionesha' ñeñtho'marña ñetpa' e'ñe echarr yottampenet. Ama't ateth yottampenetañpa' Jesúsñapa' xhepa'tcha' be'thoswets. E'ñe rroxho thomwen allempoñapa' ateth otwenanet: —The'ña po'ñoxhpa' xhosa kosherrtsa seyoxhro.
43020020	Allempoña ateth otwenanetpa' gatyeswenanet pot ñamha all enareth poephoto. Poeyochresha'ña atarr nanak koshapoeñet allempo entapoeñet Po'partsesharet.
43020021	Allempoña Jesúspa' oterraneterr alla: —The'ña po'ñoxhpa' xhosa e'ñe kosherrtsa seyoxhro. Attho na moeñan Apa, napa'xho'ña the'pa' o'ch nemñas samha.
43020022	Allempoña otwenanet atethpa' allentha a'thorawenanet ateth oterraneterr: —The'ñapa' chorrasepa'ch Parets Poekamkëñ.
43020023	Ñerra'm esesha' sephretnataten po'chñarpa' Yomporpa'xho'ña o' peretner. Ñerra'm esesha'ña ama sephretnatateno po'chñarpa' Yomporpa'xho'ña ama peretneñe.
43020024	Poeyochresha'ña Tomás ñeñth otenet Epanesha' ñañapa' ama allo'tsenayaye all apxhenet allempo wena Jesús.
43020025	Ñapa' atthaña serrpare'tater po'potantañ ñeñth parro yochreshatsokmoet, ñeñthpa' ateth ochet: —Yapa' o'ka'ye yenterña Yepartseshar. Ñañapa' xha otanet: —Napa' ñerra'm amach nentoñe pot all patet klavo, ñerra'm amach xho na'phlloñe e'ñe na nototh all patet, amach xho neno not poephototh all enetpa' amathe' errothenoth name'ñaso.
43020026	Allempoña posokmaterrpa' poeyochresha'ñapa' alla apxherreterr o'pono. Allempopa' allo'tsen ñamha Tomás. Ama't yetarrpa' e'ñe echarr ayotetwareth Jesúsñapa' all be'thoswenerr thomwenerr e'ñe allpa' alla otwenaneterr: —The'ña po'ñoxhpa' xhosa kosherrtsa seyoxhro.
43020027	Allempoñapa' ateth otwenan Tomás: —Pekwon not all pata'net, pha'phlle'ka'ye. Pha'phlla'n ñamha nephototh all enanet. Amachña xha pe'charrtatatsto peyoxher xhoña phame'ña.
43020028	Allempoña Tomáspa' ateth och: —¡Nepartseshare, the'ña po'ñoxhpa' Neyomporer nepeneph!
43020029	Jesúsñapa' alla otererr: —Phapa' xho e'ñe penterren ñeñtho'maraña the'pa' phame'ñenna. Tharraña elloña añ atarr kosheñtso'tsen ñeñth ama't ama xho entennopa' ame'ñennet.
43020030	Po'ñoxh shonte' po'poñexhno ñeñth ateth gatyesan Jesús poeyochresha' po'partsoña. Ñeñthpa' ama akellkaretheyaye añ libro.
43020031	Allpon ñeñth akellkarethtatsa arr libro ñeñthpa' añekop anareth ñeñthcha' same'ñate' po'ñoxh Jesúspa' ñeñth Cristotets, ña po'ñoxh Yompor Poechemer. Tharro'mar e'ñe same'ñeñotha Cristo sañapa' korretsasach thayotheñ e'ñe errponañowen.
43021001	Allempoña Jesúspa' orrterranerr poeyochresha' e'ñe sa'patophño Tiberiaso. Allpa' ateth orrterranet:
43021002	Ñewa, allempo shontenet allpa' allo'tsen Simón Pedro ñamha Tomás ñeñth otenet Epanesha' ñamha Natanael ñeñth kano'marnesha' e'ñe allara Galileo. Ñamha allo'tsen Zebedeo poechemeresha' ñamha allo'tsen po'poñ epsheña poeyochresha'.
43021003	Simónña Pedropa' ateth otanet: —Napa' o'ch neterrayena'. Po'potantañexhnopa'xho'ña ateth ochet: —Yapa'xho'ña o'ch yokthaph. Allempoñapa' awanmoet a'taxha'toset noñtho. Tharraña ama't arepenetañ terrayatsetpa' amaña es rromoeneto.
43021004	Allempoña o' poetarenmoch Jesúsñapa' thomwen poeme'taro. Tharraña poeyochreshaxhnoñapa' ama esesha' cheme'tapaye.
43021005	Jesúsñapa' ateth otosanet: —Neyochreneshacha' ¿ama't eñalleña sekakar ñeñthcha' serra'moen? —Ñetñapa' ateth ochet: —Amaka'ye eñalle.
43021006	Ñañapa' ateth oterraneterr: —Sewapore't seterraya noñth po'kowenroth allpa' serrmoe'chka'ye. Ateth otanetpa' atethxho' pet. Arepa'tcha' eshkaye' cheterreto po'terraya o' rromoet nanak aton kak —shonte'.
43021007	Allempoña poeyochresha' ñeñth atarr morrentena Jesúspa' ñañapa' ateth otan Pedro: —¡Yepartsesharepa'tka'ye! Simónña Pedropa' allempo eñotan Partseshepa't wetsa ñañapa' poema'yoreñ chorrerrana pa'shtam tharro'mar ñapa' moelle'mkotha terrayen. Ñañapa' poema'yorñekma omacha oñopa' awo' Jesúsesho.
43021008	Po'potantañexhnoña poeyochresha'pa' chenta' onaxherret noñtho. Ñato' cien metrothe' allo'tsen atthoch xherret tophña'so. Chetare'tnerret po'terraya e'ñe chorre' kak.
43021009	Allempo sowa'rretwerret patsopa' all entwerret kellmesh all worten all achmarethtena kak; allo'tsen ñamha pan.
43021010	Jesúsñapa' ateth oterraneterr: —Sakra' patantarr kak ñeñth serrmoen e'ñe errte'.
43021011	Allempoña Simón Pedropa' alla a'terr noñtho, chetan terraya noñthoth o' ne' mastho, e'ñe chorre' atesha' kakaxhno —allo'tsen ciento cincuenta tres ñeñth allpon rromoet kak. Tharraña ama't shonte' rromoet kakpa' ama rrarratano terraya.
43021012	Jesúsñapa' alla oterraneterr: —The'pa' sonaxherr o'ch serra'moen. Poemhcha'na'teñothet ama't poesheñarrotheta ama esesha' otenaye: ¿Eseshape'tña pha? tharro'mar eñoteñet po'ñoxhpa' Partsesha'ka'ye.
43021013	Allempoña wapanet Jesús allame'tets, chetosan pan apa'yesosanet. Apa'yesosanet ñamha kak.
43021014	Ñeñthpa' allempo poma'pocheñowa orrterrana poeyochresha' allempo tanterra rromoth.
43021015	Allempoña rrowa'moenet Jesúsñapa' ateth otan Simón Pedro: —Simón, Jonás poechemere, phapa' ¿atarrthe' pemorrentenna, ellothe' pemhtana'tweñ añenesha'? Ñañapa' ateth otan Jesús: —Po'ñoxhka'ye, Partseshacha', peñotenen napa' nemorrentenpha. Jesúsñapa' ateth otererr: —Ñeñthepñapa' e'ñech kowen peserrpare'tatyes allowen ñeñth name'ñenaya; ñetpa' e'ñe ateth nentenanet ñerra'mrrathe' necarnerorethollesha'.
43021016	Poepocheñoñapa' alla otererr: —Simón, Jonás poechemere, ¿po'ñoxha't atarr pemorrentenna? Ñañapa' alla oterrerr: —Po'ñoxh, Partseshacha', e'ñe peñotenen napa' nemorrentenpha. Ñañapa' alla otererr: —Ñeñthepñapa' e'ñech kowen pekwamphson allowen ñeñth name'ñenaya; ñet po'ñoxhpa' e'ñe ateth nentenanet ñerra'mrrathe' necarnerorexhno.
43021017	Poma'pocheñoñapa' alla otererr: —Simón, Jonás poechemere, ¿ama't e'ñe mamekpa pemorrentenno? Pedroñapa' llekënana attho alla poma'pocheño otererr e'ñe ñeñthara, ¿pemorrentenna't?, ñeñtho'marña ñapa' otererr: —Partseshacha', allowenpa' e'ñepa't peñotweñ. E'ñe peñotenen napa' nemorrentenpha. Jesúsñapa' alla otererr: —Ñeñthepñapa' e'ñech kowen pekwamphson necarnerorexhno.
43021018	Po'ñoxhka'ye the'pa' o'ch notaph, pha allempo wepoeshenpha' pechorre'th e'ñe photha, all peseche'thpa' all pechopeñe'chyese'th. Tharraña esempoch pepo'nme'tenpa' phañapa' o'ch atthamha peyopen peke' atthochña o'ch po'psheññamha pechorratenaya allempopa' anerrpetcha' all ama pesecheno.
43021019	Ñeñthpa' tharrekop ateth eñorana'tenanet allochñapa' atthoch eñochet errothenothcha' rromoerr Pedro atthothcha' kowentaterran Yompor. Ñeñtha otwepa' alla oterran Pedro: —Phapa' xhokmoepa'ch e'ñe phokthenen.
43021020	Pedroñapa' poetallerrtsa entapan o' kotha'nemh po'psheñeñ poeyochresha' ñeñth atarr morrentena Jesús, ñeñth e'ñe anorrtse'th epoet awañmo'cha allempo rrallme'chete'th ñeñthara poeyochresha' ñeñth otaye'th awaña: “Partseshacha', ¿erra'tsenakpa'tña pe'ñorena ñeñthcha' pepomoerre'?”
43021021	Allempoña entaph Pedro, ñañapa' allentha otan Jesús: —Partseshacha', ñokoppa' ¿ama't eñalleña ñeñthcha' wapoya ña?
43021022	Jesúsñapa' ateth otererr: —Ñerra'm na moenate' ñapa' allach a'pa esempowañenña nowerrapa' ñeñthpa' e'ñe pokte' ñokop, ñeñthpa' ama phokpayaye. Phokoppa' añ poktetsa xhokmoepa'ch phokthenen.
43021023	Ñeñtho'marña epa'wa añ ñoñets errapharen allo'tsa'yen masheñnesha', ñeñtho'marña ñetpa' ateth otanna'tyenet, ñeñth poeyochresha'pa' año'ch rromoerro ama't errponaña. Tharraña Jesúspa' ama attheye' oteno amach rromoerro. Ñapa' aña oteñ: “Ñerra'm na moenate' ñapa' allach a'pa esempowañenña nowerrapa' ñeñthpa' e'ñe pokte' ñokop, amaña po'psheññekpayaye.”
43021024	Napa' ñeñthen poeyochreshan ñeñthen ateth eñotatets ateth ñeñtharana kellkë' añ. The'ña ya alloweney yeñoteñ ñeñth ateth na'pothapa' ñeñthpa' e'ñe po'ñoxh ateth.
43021025	Shonteñ po'ñoñexhno ñeñth ateth pha'yesa Jesús. Ñerra'm e'ñech yekellka'weñ ora allowen ñeñth ateth pha'yese'th Jesús eñalleñthe' shonte' nanak libros. Napa' noten shonteñthe' nanak librospa' e'ñech epa'wañ ora errapharen añe patsro ñerra'm allponcha' yekellkañ libros. Ñeñthpa' atthetepa'ch Nompore. Allowa.
44001001	The'pa', masheñe Teófilo, nekellkothpa' o'ch neserrpare'taterrperr po'pocheño. Awaña ñeñth nekellkonaph all neñotataph ora allpon ateth pe'th Jesús allempo añe patsro'tsenmeñ. Ñamha ora allpon yexhate'th Jesús, ñeñthpa'xho' o' notwaph nekellkoth.
44001002	Tharraña allempotheñ a'terr poe'ntañopa' palltena o'ch notaph ñamha. The' añ nekellkothpa' o'ch notaph. Tharraña ama't allempo ama a'terra' Jesúspa' añña ñeñth poeyochresha'pa' o' otwanet atethcha' pet. E'ñe Parets Poekamkëñothpa' o' llesensa'wanerran poeyochresha' ñeñth akra' ña.
44001003	Ama't pomoeroxhteñoth o' rromwa awaña, allempoñapa' o' orrterrana poeyochresha' e'ñe bethnathoth. Ñeñtho'marña ñetpa' eñochet e'ñe po'ñoxh añpa' ñeñthara Jesús ñeñth rromats awaña. Tharro'mar pa'tatsoch xharramatnerr attho orrtame'tnerranet mamesha'tets. Ñamha xhokma eñchete'th allame'tets. Allempoña ñapa' a'pothanet ateth penaña Parets po'kowenña attho ayochreshathtena ña.
44001004	Allempo allo'tsenet e'ñe parro epoet poeyochresha'pa' ateth otanet: —Amach erra setatsto arroth, allasach arrma Jerusaléño. O'ch sekweñ esempoch xhaponasa ñeñth Parets Poekamkëñ. Tharro'mar Paretspa' o' otwas o'ch moeñonas Poekamkëñ. Ñeñtho'mar napa' o' na'pothwonas Parets po'ñoñ awaña.
44001005	Allempopa' añña ñeñth notwas: Juanañpa' añothña apate'th oño, tharraña na tsapathonethpa' añcha'ña nechorratasa Parets Poekamkëñ. Añpa' allowa ateth ot Jesús.
44001006	Po'pocheño all apxhenet aspentho pa'so'cheñ Olivopen. Poeyochresha'ñapa' ateth a'phtho'chet Jesús: —The'pa', Partseshacha', ñato' pokte' penteñ o'ch phapaterrey ñeñthey israelneshay yepatseñ. Allochñapa' amach esesha' poñeña yeyore'tame'tenaye.
44001007	Jesúsñapa' ateth otanet: —Ñeñth sokoppa' ama pokteyaye o'ch señoch. Añña Yompor po'partsoteñoth e'ñe eñotweñ. Ñapa' o' ne' allempoch etsotwerra ora allowen añexhno.
44001008	Jesúspa' alla oterraneterr: —Añña pokte' o'ch señoch, ñerra'm esempoch waponasa Parets Poekamkëñ sesho, ñach awamenkath sephose'. Allempopa' sa'pothoncha' neñoñ errapharen —Jerusaléño, ñamha ora Judeo, ñamha Samario, ñamha ora allowanen pats.
44001009	Ñeñtha otwanenanetpa' allempoñapa' a'tenochayo' enoneth. Añña poeyochresha' pokwanrrorteñothetpa' o' ma'natena oso. O'wañ orrta, ama't mamesha.
44001010	Ama't allempo o'wañ orrta Jesús, ñetpa' allo' kowanrrortenet enoneth alleneth o' chenka'wanena Jesús. Allempoñapa' kowerrtset patsonethpa' alla entet epsheña yakma o' thomxha'toset e'ñe parro. Pa'shtamoetpa' nanako' wallama'thareret.
44001011	Ñetñapa' ateth otosanet: —Eswañaka' galileo'marneshacha' sekwanrrortenña enoneth. Añ Jesús ñeñth o' a'terr entopa' werrerrcha' po'pocheño ateth senteñ o' awerr ento.
44001012	Allempoña o' a'ten Jesúspa' añña poeyochresha'pa' o' awanerret alla Jerusaléño. O' onaxherret Olivophnoth alloth a'terr Jesús. Tharro'mar ñeñth aspeneth Olivopenpa' allame'ttso'tsena Jerusaléñoth, Olivophnothpa' ñato' allo'tsenthe' patherr kilómetro atthoch yexhap Jerusaléño.
44001013	O'ña xhaxherret anetso Jerusaléño all pokollo allekma a'poenetpa' o' be'thosxha'twerret, a'tapoet eno all tama a'yowen bhath. Allñapa' apxhet allowenet. Ñeñth apxhatsa ñeñthpa' añexhno: Pedro, ñamha Jacobo, ñamha Juan, ñamha Andrés, ñamha Felipe, ñamha Tomás, ñamha Bartolomé, ñamha Mateo, ñamha Jacobo ñeñth Alfeo poechemer, ñamha Simón ñeñth cananistanesha' ñeñth atarr thorratse'th pa'netsrekop, ñamha allo'tsen Judas ñeñth Jacobo pa'mo'nasheñ.
44001014	Allña apxhenetpa' e'ñe ñeñtha nete'th poeyoxhro kowen ñoñets. Allothpa' e'ñe poma'yoxhreñothet kowenpa' xhokma ma'yochete'th. Allo'tsen ñamha koyaneshaxhno, ama't Jesús pachor María, ñamha pa'mo'nasheñnesha' allo'tsenet ñamet.
44001015	Parrochña Pedropa' o' thomos o'ch serrpare'tatanet. Allempopa' ñato' allo'tsenthe' ciento veinte acheñenesha'. Allempoñapa' otanet:
44001016	—O'ch masheñneshacha' notas: Po'ñoxh o' etsotwa Yompor po'ñoñ ñeñth anareth awathotheñ. Tharro'mar Parets Poekamkëñoth eñose'th David. Ama't awathpa' ote'th David atethcha' pha Judasoñ ñeñth anmoe' ñeñth rromoe' Jesús. Ñewa, pokte'ñaxho' o'ch etsota Yompor po'ñoñ.
44001017	Judasoñpa' awaña allempo allo'tseney e'ñe parro ñapa'xho'ña akreñña Jesús o'ch poeyochresha' pe'.
44001018	-
44001019	Ñewa, Judasoñpa' tsa'chet allpon kelle attho poman Jesús. Tharraña ñeñth kellepa' allo rañthet pats. Tharraña allempo shora'nom Judasoñ xhap patsopa' potsa'nmos pa'th, o' yo'pawa ora. Allempoña e'mare'ch allowen jerusaléño'marnesha' attho Judasoñpa' o' rroma. Añña pats ñeñth rañthet Judasoñ po'khllayorothpa' o' sochet Acéldama. Añ ñoñets ñeñth otenet Acéldama ya yeñoño yoteñ Errasatsotnanen.
44001020	Añña ñeñth kellkë'th awath David ñeñthpa' anwarethta añ libro Salmos. Añña ñeñth ateth oteney: All yexhena, poenasepa'ch amarath, all amach eseshaye' yexhatstatso. Ñeñth po'tarwas pha' atthoch sherbhaneñ Yomporpa' tharraña ñeñthpa' apanepa'ch po'psheñeñ. Ateth oten añ libro Salmos.
44001021	-
44001022	Alla oterraneterr Pedro: —Ñeñtho'mar the'pa' añ poktetsa o'ch ye'ñ po'psheñeñ ñeñthcha' parro ya'potha attho Jesúspa' o' tanterra. O'ch ye'ner poesheñarr ñeñth xhokma parro yechopeñe'che'th awaña allempo arro'tsenmeñ Yepartseshar Jesús. O'ch ye'ner poesheñarr ñeñth xhokma yokthaye'th ama't allempotheñ Juanañpa' apatapan Jesús tharrempowa allempo a'terr Jesús.
44001023	Allempoñapa' o' neñet epsheña, poesheñarr añ pa'so'cheñ José Justo, ñeñthara José oteñet ñamha Barsabás. Po'psheñeñpa' añ pa'so'cheñ Matías.
44001024	Allempoñapa' o' ma'yochet. Poema'yocheñothetpa' ateth otet: —Yompore, ñeñtheph entene' alloweney yeyoxher, the'pa' o'ch peñotatey erra'tsenthe' pemnen pha ñeñthcha' ello alla sherberrets phokop ateth ñerra'm pellsensar.
44001025	Judasoñpa' o' sa'nmoey o' awo' all ñeñth o'patatarethtena ña e'ñe ña po'chñaroth.
44001026	Allempoñapa' yellsheñe'chet e'ñe ñet po'swertoth atthoch eñochet erra'tsenthe' moenenña Yompor ñeñthcha' alla sherberrayerr. Allempoña yellsheñe'chenet aña orrtatsa Matías ñeñthepa't moenenña Yompor. Allempotheñ Matíaspa' awo' agëñ po'poñexhno ñeñth xharrasheña poechetsa patherr ñeñth poellsensar Jesús.
44002001	Allempoñapa' o' meterrerr allponmat amnaroch xharramat, o' xhap allempo koshena judionesha' ñeñth otenet Pentecostepo. Allempoña ñetpa' alla apxherreterr e'ñe parro ñeñthet ame'ñetset.
44002002	Allempoñapa' machayotha e'mapoet ateth ñerra'm womenkësha' ma'more'tos entoth. Allowenet ñeñth allo'tsa'yen pokollo e'ñe e'mwet.
44002003	Añña ñeñthet apxhetsetpa' o' wapanet ateth ñerra'm tso'. Wapapa' xha chapa'rrtosa po'worter ñesheto. Xhapyesanet e'ñe poesheña'ttsokmoet ateth ñerra'm worte'. Añña worte'pa' alla a'prra'ta ñesheto.
44002004	Añña ñeñth xhapyesawet e'ñe poesheña'ttsokmoetpa' añepa't Parets Poekamkëñ ñeñthcha' chorrawet. Allempoñapa' allorokma eñosyeset po'poñ ñoñtso ñeñth ama eñosete'the awaña. Añña Parets Poekamkëñpa' awo' eñoratyesanet po'poñe'ttsokma atthoch serrpare'tachet pa'namen acheñ e'ñe ñet po'ñoñeto.
44002005	Allempo Jerusaléñopa' allo'tsa'yen shonte' judionesha' ñeñth waxhetsa pa'namen anetsoth. Ñetpa' kowen kothape'chete'th Partsokop.
44002006	Allempoña e'marethtet xha ano'tenetpa' o' matrra'tosa shonte' pa'namen acheñenesha' o'ch enteñeta' ñeñth ano'tatsets. Xhapoet all ano'tatsenetpa' o' entoset ñeñth ame'ñetsapa' año eñosyenet e'ñe ñet po'ñoñeto. Allempoñapa' attha kowanrrortoset.
44002007	Poemoññe'teñothetpa' ateth otyeset: —Ta', errothenothe'ka' e'myennayetña yeñoñ. Yapa' yeñotenanet ñetpa' galileo'marnesheta.
44002008	Ama't po'poñ ñeñth yenyo'mar ñoñetspa' e'moeñet. Alloweneypa' o' e'ñe ye'myes ateth eñosyenet e'ñe kowen yeñoño.
44002009	Allempopa' alla otanna'tyerreterr: —Yapa' yeñen po'poñe'ttsokma ñoñets tharro'mar yapa' pa'namen anetsoth yewena. Alloth anetsroth yewapyena ñeñthpa' pa'namen pa'so'chñexhno —ama't Partioth ñamha Medioth ñamha Elamoth ñamha Mesopotamioth, Judeoth, Capadocioth, Pontoth, Asioth,
44002010	Frigioth, Panfilioth, Egiptoth ñamha Africo'maroth, alla allame'tets Cireneo. Ñamha ñeñth wetsa Romoth ñeñth xhokma a'poetsa arr.
44002011	Ama't ñamha judionesha' shonte', ñamha ama't ñeñth ame'ñaten judionesha'. Ñamha ñeñth wetsa Cretoth ñamha Arabioth. Ya the'pa' o' e'ñe ye'myes e'ñe yokma yeñoño ateth aye'choxhtateññañet Parets po'kowenña e'ñe yeñoño.
44002012	Otanna'tyerreterr alla: —Ta'm, ñetpa' errothenetthe'ka'yethe'. Yapa' ama't awathapa' ama yentareña galileo'marnesha'pa' o'ch eñosyesña e'ñe kowen yeñoño. Ta', esokopthe'.
44002013	Añña po'potantañ acheñenesha'pa' o' achmhare'tanet ateth otarethtet: —Tharro'mar ottenetña' xhoka'ye posa'tyenet.
44002014	Añña Pedropa' tanta o' thom e'ñe alla epoet po'poñexhno yochreshats. Eñora womenk, otanet: —Masheñe judioneshacha' ñamha allowenes ñeñthes arro'tsenes Jerusaléño, the' o'ch notas: Se'mhñoten o'ch neñotatas atthoth ateth yepena ya.
44002015	Yapa' ama yeposañotheye' o' yo'notaphsa'moeno ateth soteney sa, tharro'mar ama xhoye' o' yarepeno orrats.
44002016	Añña ñeñth sentyen the' ñeñthpa' añ o' etsota ñeñth ateth ote'th Joel ñeñth a'mhtaye'th Yompor po'ñoñ awath. Añña ñeñth kellkë'th awath Joel:
44002017	Añ ateth oteney Yompor: Allempoch mellapoterrmocha, atethcha' perra, o'ch nenanet Nekamkëñ poeyoxhreto, allowen arromñathenesha' o'ch nechorratanet Nekamkëñ. Añña pemhreneñpa' ñetcha' a'potherret neñoñ ñeñthcha' neñotatwanet, ama't ñamha koyaneshaxhno a'potherrnancha' neñoñ. Añña ñeñth wepoeshare' xhokmach es norrtatyesanet ñeñthcha' entyesonet neshoth. Añña ñeñth po'nmeneshare'pa' es norrtatyesanetcha' poexhopoñeto.
44002018	Ama't allowen ñeñth nesherbene', ñamha ama't koyaneshaxhno nenwanetcha' Nekamkëñ poeyoxhreto atthoch a'pothonet neñoñ.
44002019	Allempoña enopa' o'ch nentatyesanet ñeñth ama't awathapa' ama poentareto. Patsopa'xho'ña o'ch norrtatyesanet ñeñthcha' eñotaterrawet. Kellareñtsothpa' norrtatcha' errasats. Poethomamphsanna'teñothet pa'netserpa' orrterrach tso' errakmañen, chepoterrcha' amos ñamha errapharen.
44002020	Ama't ñeñth yexhoyo'tampene' the' allempopa' poenaserrach chekmete'. Arrorrpa'xho'ña allempopa' tsama'thterrach ateth ñerra'mrrathe' errasats. Atethcha' yoroxhterra allempoch werrmocha Yompor.
44002021	Allempopa' ama't erra'tsena xhore'te' Yompor poeyoxhrokmañen atthoch a'keshphachpa', Yomporñapa' a'keshphatanetcha'. Arrpa' allowa ateth kellkë'th awath Joel.
44002022	Añpa' ñeñthara alla oterraneterr Pedro: —O'ch, masheñe judioneshacha', noterrserr: Sapa' señoteñ awañapa' orrte'th Jesús ñeñth nazareto'marnesha'. Ñapa' xhokma orrtatonase'th po'partsoteña, ñamha xhokma orrtatyesonase'th ñeñth ama sentare ñeñthcha' señotate' ñapa'xho'ña nanak Parets. Pompor apoene'ña po'partsoña atthoch señotoñ Poechemer ña nanak Parets.
44002023	Añña ñeñthara Jesús sañapa' o' sepomwer atthoch korso'tamphset. Sañapa' o' saph po'poñ acheñenesha' ñeñth athpare'tene' Yompor atthoch ñetpa' o'ch moetset. Ateth o' sephowa, Yomporpa' awathotheñ eñotwase'th atethcha' sepha, tharro'mar ateth moene'th ña.
44002024	Tharraña ama't rromwapa' Pomporpa' o' alla tantater. Tharro'mar amathe' errotheno the'pa' alla a'po rromoe'.
44002025	Ama't ateth ote'th David awath, ateth ñerra'm Jesús eñoratse'th. Ateth ote'th: Napa' neñoteñ Nompor xhokma allo'tsenen parro epan. Ñach nanak awamenkath nepe' atthoch amach nemhcha'to.
44002026	Ñeñtho'marña nanak nokshena neyoxhro, noksheñeshokma neñen. Ama't nerromapa' neñoteñ amach alla na'po rromoe'.
44002027	Napa' neñoteñ amach a'ypo'ñono nekamkëñ alla o'pono. Nomporpa' amach moeno o'ch poetsowa alla nechets tharro'mar ñapa' entenen e'ñe kowenare' es nepen ñokop.
44002028	Añcha'ña o'ch entaterren atthoch yokrrerra e'ñe kowen. Poparrokmateñoth epan ñapa' ñach nokshaterre' nanak. Allowa ateth ote'th David awath ateth ñerra'm Jesús eñostse'th.
44002029	Allempopa' alla oterraneterr Pedro: —O'ch masheñneshacha' noterrserr, añ poktetsa e'ñe eñotoxhen o'ch notas: Yatañ David awathpa' rroma. Rromapa' pampoet. All pampoetpa' yenteñ ama't theme'ttsen. Ñeñtho'mar yeñoteñ awath allempo ote'th añ ñoñetspa' ama añekpaye' serrpare'te'the e'ñe ñokop, añekopña serrpare'te'th Jesúsokop.
44002030	-
44002031	Tharro'mar David ñapa' ña a'mhtaye'th awath Yompor po'ñoñ. Ñapa' e'ñe eñotwe'th atethcha' pha ñeñthcha' Cristotats allempoch xhap añe patsro. Ñeñtho'mar ama't awathotheñpa' eñose'th atethcha' tanterra ñeñthcha' Cristotats. Pomporpa' amach a'ypo'ñano Poechemer o'pono. Amach moenatoñe o'ch poetsowa po'chets. Yomporpa' ama't awathpa' ateth otan David o'ch noñ poesheñarr po'mhrenñoth ñeñthcha' amhcha'tarethtatsa esempo. Davidpa' eñotane'th Yompor ñapa' ama poeno po'ñoñ.
44002032	The'ña yapa' o' yeñch Yomporpa' o' tantaterran Poechemer Jesús.
44002033	The'ña ñapa' e'ñe allo'tsen epoet Pompor Parets all partsoten ento. Pomporpa' o' e'ñe apwe Poekamkëñ. The'ñapa' añ ñeñthara Poekamkëñ o' chorratya yamha ateth otnerrey awaña. Ñeñtho'marña o' orrtonaya ateth sentyes ñorra', ñamha ateth se'myes kowen ñoñets e'ñe sa señoño.
44002034	Ñeñtho'marña yeñoteñ ama añekpaye' serrpare'te'the David e'ñe ñokop, tharro'mar ñapa' rromapa' ama tanterro allothpa' ama a'terro ento ateth ñerra'm Jesús. Ñamha po'pocheño awathpa' eñose'th David, attho' ote'th: Yompor Paretspa' ateth otennan ñeñth e'ñe Nepartseshar nepen na (ñeñthara ñeñthcha' Cristoterrets): “The'pa' o'ch phanorrwerr arr nekowenroth allcha' pekowentapreterrna.
44002035	Atthochña ama't ñeñth pe'moñe'tene' napa' o'ch e'ñe name'ñatwerranet allochñapa' o'ch ateth perret ñeñth pemnen pha.” Añpa' allowa ateth ote'th David awath.
44002036	Allempoñapa' alla oterraneterr Pedro: —Sapa' israelena'tares. Ñeñtho'marña señochepa'ch e'ñe eñotoxhen attho Yompor Parets o' nan Poechemer Jesús. Ñapa' ña Partseshatets, ñeñthara Cristotats. Añ ñeñth Jesús sañapa' o' sekorso'tamphsach. Añpa' ñeñtha allowa serrpare'tatanet Pedro.
44002037	Allempoñapa' ñeñth matrra'tatsa allpa' o' xhapanet poeyoxhro añ ñoñets. Nanak llekanrrortet. Ateth ochet Pedro ñamha po'potantañexhno Jesús poellsensar. E'ñe poellkëñothet ateth otet: —Masheñneshacha', errothenwachka'ye yeperraña the'.
44002038	Pedroñapa' ateth otanet: —The'pa' aña poktetsa ñeñthcha' seperra allowenes. The' sellkëñoth o'ch sokthape'cherr ello kowen Yomporekop. Allochñapa' Yomporpa' peretna'werrnascha' so'chñar. E'ñe same'ñeñoth Jesucristo añ pokte' the' o'ch sapatarethterra Partsokop. Allochñapa' Paretspa' chorraterrsach Poekamkëñ.
44002039	Ñeñthpa' pokte' atethcha' sepha, tharro'mar ateth otnerrey Jesús o'ch chorratwerrya e'ñe poesheña'ttsoy Poekamkëñ, alloweney ñeñthey o' wa'ñerrey Yeyomporer Parets o'ch yame'ñera. Ñamha o'ch chorratwonasa ama't sa sechemeresha' Poekamkëñ, ñamha allowen ama't ñeñth ellapharo'tsa'yenet.
44002040	Allempoñapa' o' alla serrpare'taterraneterr atthoch otanet pa'namen ñoñets. Atthoch kothape'chatanetpa' ateth otanet: —Amach sokthape'chatsto ateth kothape'chen po'poñ acheñenesha' ñeñth ama ame'ñetso. Atthothcha' sekeshperrach.
44002041	Allempoña allowen ñeñth ame'ñaya Pedro ateth otanetpa' o' apatarethtet. Allempopa' ñato' allpon ame'ñatsa ma'pa mil acheñenesha'. Xha shontena ñeñth ame'ñatsa.
44002042	Allempotheñ ñeñth ame'ñatsapa' e'ñe ma'yoxhrenet ateth yexhatanete'th Jesús poellsensar. Nanak kowen entanna'tete'th allekma apxhete'th parro. Poeyerpoeñothet Jesús o' toma'ntatet pan ateth ñerra'm Jesús po'chets. Nanak ma'yochete'th e'ñe parro.
44002043	Ñeñth Jesús poellsensarpa' orrtatanete'th shonte' pa'namen ñeñth ama poentareto, orrtatanete'th partsoteñets atthoch eñochet añmapa' Partsepa't. Ñeñtho'marña allowen acheñenesha'pa' nanak mecha'na'tete'th.
44002044	Ñeñth ame'ñatsapa' xhokma apxhete'th parro, poksheñoth apanna'tyesete'th ñeñth es palltatse'th.
44002045	O'ch venda'yesete'th ñeñth echyenet ñamha allpon ñeñth o'patyesete'th ñeñthpa'xho'ña venda'yesete'th. Allpon gana'yesete'thpa' o'ch apanna'tyesete'th ñerra'm esesha' es palltatse'th.
44002046	Pathe'tets yethpa' o'ch awanenet e'ñe parro Parets pa'pakllo. Errothenopa' poeyerpoeñothet Jesús o'ch toma'ntachete'th pan ateth ñerra'm Jesús po'chets. Ñamha xhokmach rrallme'chapretanna'tete'th pa'paklleto. E'ñe poksheñeshet poeyoxhretopa' xhokmach rrallme'chete'th. Allempopa' nanak amoerañterret.
44002047	Ñamha xhokmach aye'choxhtatoñete'th Yompor. Allowen acheñenesha'pa' e'ñe kowen entapretanete'th ñeñth ateth pete'th. Pathe'tets yeth Yomporothpa' xhokmach ame'ñachete'th po'poñexhno acheñenesha'. Attheñapa' o' xha shonta ñeñthcha' a'keshphatarethtatsa.
44003001	Pamtharrpa' xhap allempokma ma'yochenet Parets pa'pakllo, ateth ñerra'm allempopa' ñato' o' ellerrenmoch. Pedroñapa' awo' Parets pa'pakllo epoet Juan, o'ch ma'yochoset all.
44003002	O'ña xhapoet allpa' a'taposet Parets pa'pakllo. Allempoña a'tapmochet allpa', allempokma wapachet ñamha poesheñarr ñeñth echarrtetsa pa'tkoth, ama eshkaye' chope'cheno. Allempotheñ eñalleta ama chope'cheno. Xhokmach pamo'tsesha'pa' o'ch aneñet allekma be'thenet Parets pa'pakllo. O'ch na'nmet allothekma be'thosete'th ñeñth otete'th Ama Makoweno. Allñapa' allcha' enamare'tyenan kelle ñeñth be'thostse'th Parets pa'pakllo.
44003003	Ñeñthña echarrtetsapa' entapan Pedro epoet Juan. Ñetpa'xho'ña be'thosmochet Parets pa'pakllo. Ñañapa' enamapanet kelle.
44003004	Pedroñapa' alla o'chet kowe' epoet Juan. Allempoña Pedropa' ateth otan ñeñth ama chope'chetso: —Ñewa, pekwa'y alla.
44003005	Ñeñthña echarrtetsapa' alla e'ñe kowanet, ñapa' otapañthe' o'ch apet kelle.
44003006	Tharraña Pedroñapa' ateth och: —Napa' ama necheno kelle, tharraña ñeñth nechenpa' ñeñthcha'ña napaph. O'ch notaph, e'ñe po'partsoteñoth Jesucristo ñeñth nazareto'marnesha' o'ch notaph, pechope'cherrepa'.
44003007	Pedroñapa' chete' pototh po'kowenrothpa' o' echañch. Allempokma korra'wena pa'tkoth, ama't all meya'nen yetakpa' o' korra'wena poktakma.
44003008	Korra'wetsa pa'tkothpa' poksheñothpa' omacha enoneth, o' then e'ñe kowen. Allempoñapa' chopeñe'chen. Ama't all chopeñe'chen omachme'tetsa all aye'choxhtatenan Yompor. Attheñapa' be'thos Parets pa'pakllo epoet Pedro ñamha Juan.
44003009	Allowen acheñenesha' ñeñth allo'tsa'yen, ñetpa'xho' enteñet attho pa'ye'choxhtateñesha' Yompor all chopeñe'chen.
44003010	Ñetpa' cheme'teñet añmapa' ñeñthara ñeñth anorrtse'th allothekma be'thosete'th Parets pa'pakllo, ñeñth otenet Ama Makoweno, allekma enamare'te'th kelle. Ñetñapa' attha kowanrrorteñet.
44003011	Añña ñeñth korrerrtsapa' ama a'rroyen enterrano Pedro ñamha Juan. Allempoña all thomxhenet all oteñet Salomón Popellrraro. Acheñenesha' po'yorñothetpa' matrra'tet allo'tsen Pedro ñamha Juan ñamha ñeñth a'krraterr Pedro.
44003012	Allempoña xhaxha'tet all thomxhenetpa', añña Pedropa' otapanet, ateth ot: O'ch, masheñe israelneshacha', notas, eso'marthe' sekwanrrorteney. Xhathe' sotenapañ e'ñethe' ya yewamenkoth yechope'chater, amapa' xhathe' sotenapañ e'ñethe' ya, ya'kowentateñoth yechope'chater. Añmapa' ama attheyaye.
44003013	Añcha'ña o'ch notas: Añmapa' Yompor orrtatene' ñeñth o' sentwa. Añña Yomporpa' ñeñthara Po'yomporer pe'th ama't Abraham ñamha Isaac ñamha Jacob, ñamha allowen yatañneshañ. Yomporpa' e'ñe pokte' eñch o'ch kowentatan Poechemer Jesús. Ñeñtho'marña o' orrtatonas ñeñth o' sentwa. Tharraña sa ñeñthara Jesúspa' o' sepomwe. Ama't allempo Pilatopa' pokte' enteñeñ o'ch a'rroyereñ, tharraña sañapa' xha sa'nasotampesya allowenes.
44003014	Ama't ñeñth nanak Parets, ñamha ama't ñeñth e'ñe pokte' es pets, sañapa' xha sa'nasotampesya. Allempo Pilatopa' ama't moeneñ o'ch a'rroyer, sañapa' aña sanamh ñeñth amtsañ ñeñthcha' a'rroyonaset.
44003015	Ñañapa' xhaña semtsach ñeñth alloch e'ñe yokrra. Tharraña ama't moetsetañpa' añña Pomporpa' o' alla tantater. Tharro'mar yapa' yeñoteñ yapa' yenter ama't allempo tantwerra.
44003016	Ya yeyemteñoth e'ñe Jesús o' korrerra ñeñth ama chope'chetso ñorra'. Ama't sapa' señoteñ attho awañapa' ama chope'che'the. Tharraña the'pa' o' senter o' chopeñe'cherr. Yapa' o' yame'ñera Jesús ñeñth o' a'krrataterran ñeñth echarrtatse'th awaña. The'ña ama't sapa' o' sentwer allowenes.
44003017	‘The'ña masheñneshacha' napa' neñotenes awaña sapa' ama es sexhapoyo seyoxhro allempo semtsach Jesús. Ama't ñeñth sa'mhcha'tarethernesha' ama es xhapaweto poeyoxhreto ñamet.
44003018	Tharraña ñeñth ateth sephowa the'pa' o' etsoterra Yompor po'ñoñ. Tharro'mar allowen ñeñth a'mhtaye'th Yompor po'ñoñpa' atthekma otete'th, ñeñthcha' Cristotats Partsokoppa' moeroxhtachetcha' esempo. Ñeñtho'marña the'pa' o' etsota Yompor po'ñoñ ñeñth akellkareth.
44003019	Ñeñtho'marña the'pa' añ poktetsa e'ñe sa sellkëñothpa' o'ch sokthape'cherr ello kowen Yomporekop. O'ch seswanom ñeñth awathotheñ sokthaphña. Atthothcha' Yomporpa' e'showerrnascha' so'chñar.
44003020	Atthochña separrokmateñoth epas Yomporpa' soksherrach seyoxhro. Ñamha Yomporpa' o'ch alla moeñerrnaserr Cristo Jesús ñeñth anarethtatsa ñamha sokop.
44003021	Tharraña the'pa' e'ñe pokte' allach poe'ntaño tharrempowa esempowañencha' a'poktatarethetwa ora allowen ñeñth ateth eñose'th Yompor awath. Ama't awath Yomporpa' eñorana'tane'th acheñ ñeñth e'ñe pokte' ente'th Parets ñeñthcha' a'mhte' po'ñoñ, ñeñthcha' etsoterrtsa esempowañen.
44003022	Añmapa' ñeñth ateth ote'th awath Moisés: “Yompor Paretspa' orrtatonascha' ñeñthcha' a'pothe' po'ñoñ, ñeñthara sa samo'tsna'tarothpa' orrtatonascha', ateth ñerra'm na, Yomporpa' o' orrtaterren na namo'tsna'tarneshakop. Tharraña sokoppa' añ poktetsa xhokmach se'mhñoter errothencha' oterres.
44003023	Tharraña ñerra'm esesha' amach e'mhñoterraye ñeñthcha' orrterrtsa, ñeñthña acheñerpa' awo'ch a'chenkatarethterrach. Pamo'tsesha'ña israelnesha'pa' amach allo'na entneñeto.” Añpa' allowa ateth ote'th Moisés awath.
44003024	Alla oterrerr Pedro: —Ama't allowen ñeñth a'mhtaye'th Yompor po'ñoñ awathpa', eñosete'th ñeñth o' etsotwerra the'. Ama't Samoel ñeñth a'mhtaye'th Yompor po'ñoñ awath, ñamha allowen ñeñth allempotheñ a'mhtaye'th Yompor po'ñoñ, añña eñosete'th ñeñth o' etsotwerra the'.
44003025	Añña ñeñth a'mhtaye'th Yompor po'ñoñ awathpa' ñeñthara samo'tsna'tar sepe'th ama't sa. Ateth Yompor a'poktatan ñoñets awath satañneshakoppa' añ ñeñthara ñoñets atthekma a'poktatarethta ñamha sokop. Ateth ñerra'm awath ateth otan Yompor sato' Abraham: “Ñeñth poesheñarroth pemhrenñothpa' norrtatanetcha' ñeñthcha' ama't allowen pa'namen acheñenesha'pa' koshaprechetcha'.”
44003026	Yomporpa' o' orrtatonay Poechemer o' moeñonay ñeñthey judioneshay yanom. Allochñapa' ña o'ch koshaterrey nanak ateth ñerra'm allempo o' kothape'chaterrey e'ñe kowen, ñamha allempotheñ o' yekexhpa'werr ñeñth ama pokteyaye Yomporekop.
44004001	Allempoña serrpare'tatenanet Pedro epoet Juanpa' machayotha waxha'toña a'mhcha'tarethnesha'. O' wapa kornanesha', wapa ñamha guardia pa'mhcha'tarether ñeñth kowampene' Parets pa'pakëll. O' wapoña ñamha saduceonesha' ñeñth otets e'ñe ñet pokthaphñothpa' amach errothenoth yetanterro.
44004002	O' waxha'tetpa' xha e'moñe'toset, tharro'mar Pedro ñamha Juanpa' añ serrpare'tatenan acheñenesha' attho ñerra'm e'ñe yame'ñera Cristo ama't yerroma, yame'ñeñothpa' yetanterrach.
44004003	Pa'tsrre'moeñothetpa' o' arrmarethtet epsheño'maret, abe'tharethtet cárcelo. Allempopa' o' ellerren ñeñtho'marña tsapathach a'phtho'tyesarethtet errothenoththe' serrpare'tenet ateth.
44004004	Tharraña ama't ateth apharethtetpa' añña ñeñth e'moe' ateth serrpare'tatanetpa' shonte' ame'ñyet. Allempoña ñeñth ame'ñetsa awañowenpa' o' xhap allempo amnaroch mil ñeñth ame'ñatsa.
44004005	Tsapathñapa' o' apxha amhcha'tarethnesha' ama't ñamha ñeñth pompornesha' penet ama't ñamha ñeñth etsotene' ñoñets ñeñth ateth anareth. Ñeñthpa' arr apxhet e'ñe alla Jerusaléño.
44004006	Allempopa' allo'tsen ñamha kornesha' ñeñth nanak amhcha'tareth ñeñth pa'so'cheñ Anás. Allo'tsen ñamha Caifás, ñamha Juan, ñamha Alejandro ñamha po'poñexhno amhcha'tarethnesha' ñeñth e'ñe pamo'tsna'tarekma kornesha' ñeñth nanak amhcha'tareth.
44004007	Allempoña e'ñe apxha'wetpa' wapachet Pedro ñamha Juan e'ñe all apxhena amhcha'tarethnesha'. Allempoñapa' a'phtho'tarethtet epsheño'maret. Ateth otanet amhcha'tareth: —Sapa' ¿esesho'tña po'wamenkoth o' sa'krraterña acheñ? ¿Esesha'tña sapoene'ña llesens atthoth ateth sepena?
44004008	Allempoña Pedro e'ñe awamenkath poepeñoth Parets Poekamkëñpa' ateth otanet: —Amhcha'tarethneshacha' ñamha ñeñthes pompornesha' penet, the'pa' o'ch notas:
44004009	Sapa' attho sa'phtho'teney errothenoththe' o' yepha ya kowen añekop ñeñth moeroxhtetsa, ñamha attho sa'phtho'teney errothenoththe' o' ya'krrater,
44004010	ñewa, the'pa' o'ch se'mhñoten atthoch neñotatas sa ama't ñamha allowen israelnesha'. E'ñe añ Jesucristo ñeñth nazareto'marnesha', ñeñthña ña po'wamenkoth the'pa' arr then e'ñe womech, ñeñth awaña xha echarrtena. Añ ñeñthara Jesús sañapa' xhaña sekorso'tampes atthoch rroma. Tharraña Pomporpa' o' tantater ama't rroma.
44004011	Sapa' xha sottena ateth ñerra'm acheñ ñeñth thomatene' pokoll. Ñeñthña acheñ ñeñth thomatene' pokollpa' xha wapore'tan mapoe' ñeñth nanak sherbets, tharro'mar ama es xhapaweto poeyoxhro. Tharraña Jesúspa' ama't attheñ ñerra'm mapoe' ñeñth awapore'tareth ñeñthara Jesús ñeñthña nanak sherbets ateth ñerra'm mapoe' alloch orratet pokoll nanak echarr.
44004012	Po'psheñeñpa' ama eñalle alloch yekeshperra, tharro'mar ama eñalle po'psheñeñ ñeñth anareth ñeñthcha' yexhore't atthoch o'ch a'keshphatey. Ama't ora errakmañen añe patsro ama eñalle atthoch yekeshperra, ñapthaña Jesús. Ñeñthpa' allowa ateth otanet Pedro.
44004013	Añña Pedro ñamha Juanpa' ama poemhcha'nañotheye' eñoseto. Ama't mameshapa' ama mecha'teneto. Allempoña amhcha'tarethexhnopa' o' eñochet ama poemhcha'nañotheye' eñenetopa' ñetpa' ateth otet: —Errothenothwaka'ye eñenetña ateth. Yapa' yeñotenanet ñetpa' ama ayxhatarethteto atthoch eñotet kellek womenk. Ñetpa' attheta ñerra'm po'potantañ acheñenesha' ñeñth ama tama es eñotetso. Errothenothwañaka'ye eñenetña ateth ñerra'm ayxhatarethet. Allempoñapa' o' xhapanet poeyoxhro attho Pedro ñamha Juanpa' awaña xhokma chopeñe'che'th epoet Jesús.
44004014	Añña ñeñth korrerrtsapa' ñapa'xho' e'ñe alla then allame'tets. Ñeñtho'marña amhcha'tarethnesha'pa' ama errothenoth che'ptare'taneto.
44004015	Allempoñapa' moeñerranet a'yeneth. Allempoña amhcha'tarethnesha'pa' serrpare'tatanna'tet e'ñe ñañeñeta.
44004016	Ateth otanna'tyeset: —Errothenwachñaka' yephanetña the'the'. Ama't arr ora Jerusaléñopa' o' e'ñe eñotwarethtet attho ñetpa' orrtatet ñeñth ama't yapa' ama yentare. Ñeñtho'marña the' yapa' amach errotheno ya'nasochoña', e'ñe po'ñoxh ateth.
44004017	Tharraña ama'tcha' ama erroth yephanetopa' the'pa' añ poktetsa o'ch yeche'ptare'tyesanet o'ch yotanet amach allo'na serrpare'tnenetoña ñeñth ateth pena Jesús. Tharro'mar yapa' ama yemno allowen acheñenesha' o'ch e'mare'tarethetwet ñeñth ateth penet the' ñet arr. O'ch yotanet ama't poesheñarra acheñ amach serrpare'tatatscheto.
44004018	Allempoñapa' alla agotarethterret. Ateth otarethtapoerret e'ñe eche'xharro, ateth otet: —The'pa' amach seserrpare'tatatsto ñeñth ateth pena Jesús, ama't e'ñe mamesha. Ñamha amach seyxhatatsto ama't mamesha ateth yexhate'th Jesús awaña.
44004019	Allempoña Pedro ñamha Juanpa' ateth otanet: —Ñewa, the'pa' o'ch sokthape'ch sa, allothpa' o'ch sotey, erra'tsenthe' pokte' enten Yompor, ñato' o'ch yame'ñasa sa amapa' o'ch yame'ñya Yompor.
44004020	Yapa' amach errothenoth yemmo. Añña pokte' xhokmach ya'potha ñeñth o' yentwa ñamha ñeñth o' ye'mwa.
44004021	Allempoñapa' attha che'ptare'twapoenanet po'pocheño, allothñapa' a'rroyarethtenet. Amhcha'tarethnesha'pa' ama't moeneñetañ o'ch castiganetañpa' tharraña ama errotheno, tharro'mar allowen acheñenesha'pa' e'ñe pokte' enteñet. Acheñenesha'pa' nanak aye'choxhtatoñet Yompor añekop ñeñth o' entwet attho Yompor orrtatanet po'partsoña.
44004022	Tharro'mar añ yakma ñeñth o' korrerrapa' ñapa' o' pa'tatsoch xharra' po'charña.
44004023	Allempoña a'rroyeret Pedro ñamha Juanpa' awanmoet allo'tsen ñeñth parro ame'ñenet. Allempoña xhapoet allpa' serrpare'tatosanet ateth otanet ñeñth pa'mhcha'tarethernesha' pen allowen judionesha' po'kornaneshar ñamha ñeñth pompornesha' penet.
44004024	Allempoña serrpare'tatwosetpa' ñetña allowenet parropa' o' ma'yocheret Yompor. Poema'yocheñothpa' ateth otet: —Yompore, ñeñtheph nanak Partsoph, pha ñeñtheph yexhkatwe' enet ñamha ama't añ pats, ñamha ora errakmañen sa'p pha yexhkatwe', ñamha ama't ora esokmañen ñeñth yentyen e'ñe alla e'ñe phokma peyexhkatwar.
44004025	Awath yatañ Davidpa' nanak sherbhape'th. E'ñe Pekamkëñoth pe'ñorache'th, ñeñtho'mar ateth ote'th ña awath: Errothenothe' atsrre'moenaña po'poñ acheñenesha' ñeñth ama ame'ñetso. Errothenothe' o'pateñetña ama't Parets, ñeñthpa' e'ñe orrena ateth penet.
44004026	Ñeñth amhcha'tarethtetsa arr patsro ñetpa' apxhet atthoch o'pachet Yompor, o'pachet ñamha ñeñth llesensa' ñeñthara Cristo. Añpa' allowa ateth ote'th David awath.
44004027	-
44004028	Alla ma'yochereterr Yompor, ateth oterreterr: —Ñeñtho'marña the'pa' po'ñoxh o' etsota attho arr Jerusaléño o' apxhet atthoch o'patonapet Pechemer Jesús ama't ñeñth e'ñe kowen Parets penten pha, ñeñthña Jesús ñeñth e'ñe kowen pesherbhaye'th ñeñth e'ñe pho pellsensar. Ateth awathotheñ e'ñe peñotwanete'th ñetpa' o'ch etsotaterrnapet peñoñ ateth ñerra'm Herodes, ñamha Poncio Pilato, ñamha po'poñexhno acheñ ñeñth ama ame'ñetso, ama't ñamha israelnesha'. Tharraña ñeñth ateth o'pachetpa' the'pa' o' etsotwerra peñoñ.
44004029	Ama't the'pa' Yompore peñoteney ñetpa' nanak moeneñet o'ch yore'tame'tyet yamha. The'pa' o'ch yenamaph awamenkath pepha'yepa'ch ñeñthey thorretsa phokop atthoch amach yemhcha'tatsto. E'ñepa'ch womenkokma yeserrpare'tonaph peñoñ.
44004030	Phorrtatonayepa'ch pewamenk atthoch korra'werra ñeñth atsna'tyets. E'ñe yexhore'teñoth Jesús phorrtatonayepa'ch pepartsoña, ñamha ñeñth ama yentare phorrtatanetcha' atthoch eñochet phapa' ñeñtheph nanak Partsoph —e'ñe yexhore'teñoth Pechemer Jesús, ñeñth e'ñe kowen Parets penten pha, ñeñth e'ñe kowen pesherbene'. Añpa' allowa ateth ma'yochet.
44004031	Allempoña ma'yochwetpa' allña apxhenetpa' o' pella ora all anorrxhenet. Allempokma allowenetpa' o' chorranet Parets Poekamkëñ, atthoch e'ñe womenkokma o'ch serrpare'toñet Yompor po'ñoñ.
44004032	Allempotheñña ñet ñeñthet ame'ñatsete'thpa' o' parrokmatwet e'ñe kowen. E'ñe parra kothaphñats anmoete'th poeyoxhreto ñeñth amoerañtetsa. Ama eseshaye' otatse'the ñeñthpa' ñapthetach es o'patet, añña xhokma apanna'tyesete'th ñerra'm esesha' es palltatse'th.
44004033	Jesús poellsensarnesha'pa' e'ñe po'wamenkokmañen a'pothoñete'th attho tanterra Yepartseshar Jesús. Yomporpa' nanak moeranete'th, ñamha nanak awamenkath phanete'th.
44004034	E'ñe ñeshetopa' ama esesha' es palltatse'the. Añña ñeñth allpon echyesete'th po'patseñ, amapa' pa'pakëllpa' o'ch venda'yesete'th. Ñeñthña allpon gana'yesete'thpa' o'ch wapachet
44004035	allo'tsen allsensareth. Allothñapa' o'ch aposet ñeñth allsensareth. Allsensarethñapa' o'ch apa'yesan ñeñth es palltatse'th.
44004036	Añpa' ñeñth ateth pe'th poesheñarr añ pa'so'cheñ José, ñeñth chipro'marnesha' ñamha ñeñthara levitana'tar. Añña ñeñth allsensarethnesha'pa' o' socheret José Bernabé. Añña so'chñets Bernabépa' ñeñth otets yeñoño amoerañana'tar.
44004037	Ñañapa' echane'th allpon pats. Allempoñapa' venda'wepa' o' wapatan allpon kelle ñeñth ganapa' o' aposan ñeñth allsensarethnesha'.
44005001	Tharraña eñall po'psheñeñ ñeñth ateth phatse'th po'poñ, ñeñthpa' añ pa'so'cheñ Ananías epoet poethapor ñeñth pa'so'cheñ Safira. Añña Ananíaspa' o' vendan allpon po'patseñpa'
44005002	o' wapatan kelle, aposan ñeñth allsensareth. Tharraña ama oraye' wapatwano kelle xhach shekënet. Tharro'mar ñet epoet poethaporpa' ateth a'poktachet o'ch yoret allpon kelle e'ñe ñokpoet.
44005003	Allempoña aposan allsensareth ñeñth o' allponamha kellepa', Pedroñapa' ateth och: —Eso'mare't pemnateñ oneñeth o'ch kothape'chataph po'poñ peyoxhro. Phapa' pemneñeñ o'ch peshkëñ ama't Parets Poekamkëñ attho phapa' awo't peyorañ allpon kelle.
44005004	Ñeñth pepatseñpa' e'ñe po'ñoxh ñeñthpa' pho. Tharraña ñerra'm ama pha moenatsñe o'ch pevendeñpa' ñeñthpa' e'ñe pokteñ. Ñamha ama'tcha' pevendeñpa' ñerra'm ama pha moenatsñe o'ch phapyeñ ora allpon kelle ñeñth phagappa', ñeñth e'ñe pokteñ ñamha. ¿Errothenothe'ña phokthape'chña ateth peyoxhro? Ama yaptheye' pemnenñe o'ch peshka'yeñ, Yompore'naña pemneñeñ o'ch peshkëñ ñamha.
44005005	Allempoña Ananíaspa' ñeñtha e'mwapa' athako'roche' e'ñe allpa' o' rroma. Añña po'potantañ acheñenesha' allempo e'mare'chetpa' nanak yorenet womenk.
44005006	Añña yakmanesha' ñeñth po'nare'pa' o' wapoetpa' ñetñapa' ephatse'chet ñeñth rromats o' anmet a'yo all pampoeñeta'.
44005007	Thematenpa' o' wapa ñamha poethapor ñeñth rromats. Ñapa' ama eñoteñe o'the' rroma poerrollar.
44005008	Allempo wapa Pedroñapa' o' a'phtho'taph: —Ñewa, photen, ¿po'ñoxhthe' allpona kelle sagap allempo sevenda'wa sepatseñ? Poethaporñapa' ateth och: —Allponaka'ye kelle ñeñth yagap.
44005009	Pedroñapa' ateth otererr: —Tharraña sapa' awo't sa'poktach epaph perrollareñ atethcha' sepha. Xha't sotapañ ñato' o'ch seshkëñ ñamha ama't Parets Poekamkëñ. Pekwe' o' be'thosxha'twerrmoch ñeñth o' pampa'wennapha' errte' perrollareñ. Phapa'xho' atthekmapa' anmapetcha' a'yo.
44005010	E'ñe allempokma poethaporpa'xho'ña o' thako'ra ñamha e'ñe alla Pedresho, o' rroma ñamha. Allempo be'thosxha'twerr ñeñth anmoe' poerrollareñ, allñapa' entwerrñañet poethaporpa'xho'ña o' rroma. Ñapa'xho'ña anmetpa' o' pampoeñeta' a'yo epoet poerrollareñ.
44005011	Atarr mecha'na'tet allowenet ñeñth pame'ñeñoth apxhetsa, ama't allowen ñeñth e'mare'te'pa' xha yorenet nanak. Añpa' ñeñtha allowa ateth pha Ananíasoñ.
44005012	Añña ñeñth Jesús poellsensarpa' nanak orrtatete'th Yompor po'partsoña, ama't ñeñth acheñenesha'pa' ama poentare atthoch eñochet añmapa' Partsepa't. Añña ñeñth parro ame'ñenetpa' arr apxhenet all ochete'th Salomón Popellrraro.
44005013	Po'potantañ acheñenesha' ama't e'ñe pokte' eñchete'th ñeñth ame'ñetsapa', allempoña ñet poemhchañothetpa' ama apxherreto parro.
44005014	Allempoñapa' allo'na atonetnena po'poñexhno acheñenesha' ñeñth o' ame'ña. Shonte' o' ame'ñana Yompor, ama't koyaneshaxhno ñamha yakmaneshaxhno.
44005015	Añña ñeñth atsna'tyetspa' o' anmet a'yeneth allekma chopeñe'chenet. Allñapa' o' phanrra'tyesoset topantso, ñamha poesheña'tetspa' ñato' ora po'maye'na. Tharro'mar anmarethetyeset allekma chopeñe'chenet allochñapa' ñerra'm mache' wena Pedropa' eshekcha' ama't pa'choyeshe'ma po'poma'mteñapa' xhapcha' ñesheto, ñato' atthothpa' o'ch korrerret.
44005016	Ñamha ama't allampañoth Jerusaléñothpa' wapatoñ acheñenesha' atsnañethexhno ñamha ama't ñeñth chorrena oneñeth. Allochñapa' allowenetpa' o'ch korra'werret.
44005017	Allempoñapa' ñeñth kornesha' ñeñth nanak amhcha'tarethpa' e'moñe'tan allowen ñeñth ame'ñetsa. Ñamha allowen ñeñth parro e'ñe atthekmoet kothape'chenet ñeñth otenet saduceonesha'pa' o' e'moñe'chet ñeñth ame'ñetsa. Tharro'mar sope'chapretenetña', acheñenesha'pa' e'ñe kowen enteñet ñeñth ame'ñetsa.
44005018	Allempoña allsensarethnesha'pa' rromoeñetpa' o' abe'tharethtet cárcelo e'ñe allekma abe'theñet acheñenesha'.
44005019	Tharraña ama't abe'tharethtetpa' tsapoñapa' o' wapanet Yompor po'mhllañotheñer ñeñth wetsa poe'ntañoth o' toramperranet, o' xhapaterranet a'yenethpa' ateth otanet:
44005020	—Añ poktetsa o'ch awes Parets pa'pakllopa' o'ch sathomos all o'ch seserrpare'tach allowen acheñenesha' ora ateth yokrrena etserra kowen Partsokop.
44005021	Allempoña ñeñtha e'mwetpa' e'ñe awathekma awa'moenet Parets pa'pakllo, o' be'thosxha'toset, allña yexhata'moenet. Añña ñeñth kornesha' ñeñth nanak amhcha'tarethpa' o' xhapa'moen ñamha elloneth allothcha' agotatan amhcha'tarethnesha'. O'ch xhapa'moen ñamha allowen ñeñth kothene'. Allothcha' agotatan allowen amhcha'tarethnesha' ñeñth xhokma a'poktatyene' ñoñets ñeñth pompornesha' penet israelena'tarnesha'. O'ña xhaxha'twetpa' o' serrpare'tatanna'tet atthoch a'poktachet atethcha' pet. Allempoñapa' o' agotachet ñeñth abe'thatenet cárcelo.
44005022	Tharraña allempoña xhap cárcelo ñeñth moeñenetpa' ama es entosetoña cárcelo. O' poerrerretpa' ateth otweret amhcha'tarethnesha':
44005023	—Yapa' allempo yexhap cárcelopa' o' yentos cárcel e'ñe poktakma echarr ayottamphsareth, ñamha ñeñth kowampene'pa' alla thomxhenet alloth be'thenet. Tharraña allempoña toretpa', o'ponoñapa' ama esesha' eñalle ama't poesheñarra.
44005024	Allempoña ñeñtha e'mwa amhcha'tarethnesha' ñeñth po'capitáner penet ñeñth kowampene' Parets pa'pakëll ñamha ñeñth pa'mhcha'tarethernesha' pen allowen judionesha' po'kornanesharpa' ñetñapa' ateth otet: —Esokopthe'ka'ye o' xha'nmaxhenetthe'. The'pa' errothwanencha' petthe' tsapathoneth.
44005025	Allempoñapa' wapa poesheñarr ateth otosanet: —Añña ñeñth sabe'that ellerro cárcelopa' the'ñapa' alla thomxhenet Parets pa'pakllo yexhatetset all.
44005026	Allempoña añña capitán ñamha ñeñthcha' yenpoe'pa' o' awanmoet allo'tsen allsensarethnesha'. O'ña xhapoetpa' o' awenaneta' e'ñe kowenakma. Tharraña ama erroth phaneto tharro'mar capitánpa' xha mecha'tenan acheñenesha'. Ñato' xho'the' rrolle'chet.
44005027	O'ña xhapaterranetpa' nosanet e'ñe allo'tsa'yen ñeñth xhokma a'poktatyene' ñoñets. Añña kornesha' ñeñth nanak amhcha'tarethpa' ateth otanet:
44005028	—Awañapa' ama't e'ñe eche'xharro yotwas amach seserrpare'tatsterrerro ñeñth pokthaphña Jesús. Tharraña sapa' awo't alla seserrpare'tatwerrerr ñeñth so sokthaphña. Ama't allowen ñeñth yexhetsa arr Jerusaléño o' alla seserrpare'tatwererr. The'ñapa' allo' seyowerryerr awo' yemtsach añ Jesús.
44005029	Allempoñapa' otanet Pedro ñamha ñeñth epoet, ñetñapa' ateth ochet: —Añña e'ñe pokte' amach acheña yame'ño, añña Yomporcha'ña yame'ña.
44005030	Sapa' o' sepata'pes Jesús tsacho atthoña o' semtsatach. Tharraña Pomporpa' ña tantaterre'. Añpa' ñeñthara Yompor ñeñth Po'yomporer pete'th ñamha awath yatañneshañ.
44005031	The'ña Pomporpa' o' nanak awamenkath pe', e'ñe po'kowenrothpa' all partsoten. Allochñapa' atthoch kothape'chaterran israelena'tarnesha' ñamha atthoch kothape'cherret kowen e'ñe etserra atthoch peretnerranet po'chñar. Ñeñtho'marña Yomporpa' nan Jesús ñeñthcha' Ya'keshphatañer yepen.
44005032	Ñeñtho'marña the'ña yapa' ya'potheññañ ateth pena Yompor. Yompor Poekamkëñpa'xho'ña ñeñth eñotatets. Ñeñthara Poekamkëñ ñeñth nennay yeyoxhro, alloweney ñeñthey ame'ñenaya ña. Añpa' allowa ateth otanet Pedro.
44005033	Allempoña ñeñtha e'mwet ñeñth ateth ot Pedropa' añña amhcha'tarethnesha' nanak atsrre'matanet, atarr moeneñetañ awo'ch moetswet ñeñth allsensarethnesha'.
44005034	Allempoñapa' añña poesheñarr fariseo ñeñth e'ñe parro a'poktatyene' ñoñetspa' o' thomos atthoch eños. Ñeñth thomosetspa' añ pa'so'cheñ Gamaliel, ñapa' ña ñeñth yexhatets ñoñets ñeñth ateth anareth, tharro'mar ñeñth po'tarwas pen. Ña allowen acheñenesha'pa' e'ñe kowen enteñet. Gamalielñapa' o' moeñatwerran allsensarethnesha' mame' a'yeneth.
44005035	Ñeñth epoet kothape'chatannenetpa' ateth otanet: —Masheñe israelneshacha' o'ch notas: E'ñech kowenakma ya'poktach ñeñth atethcha' yephanet.
44005036	Sapa' ama't seyerpoeñoña attho awaña o' orrta poesheñarr ñeñth pa'so'cheñ Teudas. Ñapa' atarr moene'th o'ch ayochreshathta. Shonto' acheñenesha' ñato' allo'tseno'the' cuatrocientos ñeñth ame'ñata. Allempoñapa' allponmaterrerrpa' o' moetset. Ñeñthña poeyochresha'pa' o' awanomyerret ñopa'ttsokmoet. Allempoñapa' o'wañ es kothape'chet.
44005037	Allempoña allponmaterrerrpa' orrta ñamha po'psheñeñ ñeñth pa'so'cheñ Judas ñeñth galileo'marnesha'. Ñapa' tharrempo orrta allempo kellkatyenet pa'so'chñexhno amhcha'tarethesho. Ñapa'xho'ña tama yochresha'tana allpon acheñenesha'. Allponmaterrerrpa' ñapa'xho'ña o' chenka. Añña ñeñth poeyochresha'pa' o' parratse'twerret.
44005038	Ñeñtho'marña the'pa' o'ch notas, o'ch sa'rroyer ñeñth serrpare'tene' ñeñth ateth pena Jesús. Amach erroth sephatstaneto, tharro'mar ñerra'm e'ñe ñothotheta pokthaphñoth ateth penetpa' ñeñthpa' mameshapa' o'ch wañerr.
44005039	Tharraña ñerra'm pokthaphñetpa' Yomporeshoth wenapa' amach errothenoth sewapore'tache. Ñato' sapa' xha se'moñe'teññañ ama't Yompor pokthaphña. Añpa' ñeñth ateth otan Gamaliel amhcha'tarethnesha'.
44005040	Ateth kothape'chatanet Gamalielpa' e'ñe pokte' eñchet. Allempoñapa' alla agotaterran allsensarethnesha'. Allempoña waxherretpa' o' nalle'tatanet amhcha'tarethnesha'. O' nalle'tatwanet amhcha'tarethnesha'pa' allothñapa' otarethtet ñamha e'ñe eche'xharro: —The'pa' amach seserrpare'tatsterrerro ñeñth ateth pena Jesús. Allempoñapa' a'rroyarethtenet.
44005041	Allempoñapa' o' awanenet, o' sa'neñet ñeñth xhokma a'poktatyene' ñoñets. E'ñe poksheñeshokmañen awanenet tharro'mar Yompor e'ñe pokte' entanet ñeñtho'mar moenatanet o'ch moeroxhtet ñokop.
44005042	Allempotheñ pathe'tets yethpa' xhokmach yexhatete'th Parets pa'pakllo ama't ñamha e'ñe alla pa'paklleto. Nanak serrpare'tete'th attho Jesúspa' ña Cristotats.
44006001	Allempotheññapa' allo'na sen atonetnomtsa ñeñth ame'ñetsa. Tharraña e'ñe allempopa' o' sope'channa'tet. Ñewa, tharro'mar allempopa' ateth pete'th. Pathe'tets yeth Jesús poeyochresha'pa' o'ch apa'yesan allowen rrethorrnanesha' rreñets ñeñth pallta'yesatse'th rreñets. Ñeñth e'moene' griegaxhpa' ñetpa' ateth otyeset: —Ñeñth yamo'ts rrethorrnanesha'pa' ñetpa' ama allponeshakmaye' rreñets agapoeto allpon agapyes ñeñth e'moene' hebreyaxh. Yamo'ts rrethorrnanesha'pa' koñe'tha agapyeset. Ñeñthña rrethorrnanesha' ñeñth e'moene' hebreyaxhpa' shonte' rreñets agapyeset. Atthothña sope'channa'tet.
44006002	Allempoñapa' ñeñth xharrasheña poechena epa ñeñthara Jesús poellsensarpa' ñetñapa' agotatwet allowen ñeñth ame'ñetsa. O'ña apxha'wetpa' ateth otarethtapoet: —Yapa' ama tama pokteye' yenteñe ama't mameshapa' o'ch ya'rroya serrpare'te' Yompor po'ñoñ. Shonte' yeth ya'pertaten atthoch yapa'yes allowen rrethorrnanesha' rreñets.
44006003	Añña pokte' masheñneshacha', o'ch se'ñ kanxherrsheña ñeñthara ñeñthey ame'ñetsa arr parro —erra'tsenthe' kowen acheñ senten ñamha ñeñth chorrena Parets Poekamkëñ ñamha ñeñth atarr eñotene' ñeñth kowentetsa Yomporekop. Añ ñeñthara kanxherrsheña ñeñthcha' po'tarwas pet atthoch epatyeset ñeñth pallta'yetsa rreñets.
44006004	Allochñapa' yapa' añach yema'yoxhra ma'yochatsa ñamha o'ch ya'pothoñ Yompor po'ñoñ. Ñeñthach patherr yethorrena. Ateth otanet Jesús poeyochresha'.
44006005	Allempoña acheñenesha'pa' e'ñe pokte' eñchet allowenet. Allempoñapa' o' neñet Esteban ñeñth nanak ame'ñetsa ñeñth e'ñe chorrena Parets Poekamkëñ. Allothpa' neñet ñamha Felipe, ñamha Prócoro ñamha Nicanor ñamha Timón ñamha Parmenas ñamha Nicolás ñeñth antioquio'marnesha' ñeñth awathotheñ ame'ñate'th judionesha'.
44006006	Añña ñeñth kanxherrsheña acheñpa' o' awapatarethtet allo'tsen Jesús poellsensarnesha'. Añña allsensarethnesha'pa' allentha ma'yochampesyet, o' net pot ñesheto, ateth otarethtet ñeñthcha' po'tarwas pet.
44006007	Allempoñapa' o' e'ñe epa'wa Yompor po'ñoñ ora. Allempoñapa' allo'na sen shonta'nmatsa ñeñth ame'ñetsa all Jerusaléño. Allempopa' shonte' judionesha' po'kornaneshar ame'ñatsa.
44006008	Añña Estebanpa' Yompor pomoereñothpa' nanak amoerañta. E'ñe Parets po'wamenkothpa' orrtatanet ñeñth ama poentareto attho eñochet añmapa' po'ñoxh Parets po'wamenkoth orrtena.
44006009	Allempoñapa' poesheña'tets judionesha' o' achmeñet Esteban po'ñoñ. Añña judionesha' ñeñthara oteñet libertinanesha'. Ñetñapa' alla apxhenet po'prawo. Ñamha po'potantañ judionesha' ñeñth wetsa Cireneoth ñamha Alejandríoth ñamha Cilicioth ñamha Asiothpa' —ora allowenetpa' e'ñe parrokma achmhare'toñet Esteban po'ñoñ.
44006010	Tharraña Estebanpa' nanak es eñot attho serrpare'ten. Ñetpa' ama errothenoth anapeto. Estebanpa' añ chorraye'th Parets Poekamkëñ, ñeñtho'marña ama errothenoth anapete'the.
44006011	Allempoñapa' tsa'chet po'potantañ acheñ añekop atthoch toma'tatoñet Esteban po'ñoñ. Ñeñth atsa'tarethpa' ateth otet: —Yapa' o' ye'mh Esteban añ achmhare'ten Moisés po'ñoñ ama't ñamha Yomporpa' achmeñ. Ateth toma'tatoñet Esteban po'ñoñ.
44006012	Allempoña acheñenesha' ateth e'moetpa' o' e'moñe'chet Esteban. O' wapa ñeñth pompornesha' pen judionesha', wapa ñamha ñeñth etsotene' Moisés po'ñoñ. Wapapa' o' rromoeñeta' Esteban o' anmet amhcha'tarethneshesho allekma a'poktatenet ñoñets.
44006013	Xhapoet allpa' alla toma'tatwerrñañeterr Esteban po'ñoñ, ateth otoset: —Añ Estebanpa' xhokma achmhare'tenan Parets pa'pakëll ñamha xhokma achmhare'tenan Moisés po'ñoñ.
44006014	Alla oterreterr ñeñth atsa'tareth: —Yapa' o' ye'mh Esteban ateth oten añ Jesús ñeñth nazareto'marnesha'pa' o'ch a'matamphsey Parets pa'pakëllpa' o'ch wapore'tatonay ateth yexhatye'th Moisés.
44006015	Allempoñapa' allowenet ñeñth allo'tsa'yen o' kowanrrorchet Esteban. Tharraña o' eñchet e'ñe kowen orrtena pa'klloyoth ateth orrtena ñerra'mrrathe' Yompor po'mhllañotheñer ñeñth wetsa entoth.
44007001	Allempoñapa' añña kornesha' ñeñth nanak amhcha'tarethpa' a'phtho'tan Esteban, ateth och: —¿Po'ñoxha't ateth?
44007002	Estebanñapa' ateth och: —Ñewa, masheñneshacha' allowenes nomporneshacha' o'ch se'mhñoten, o'ch notas ñeñth ateth pha'yese'th awath yatañneshañ. Awathpa' Yompor ñeñth nanak Paretspa' orrtane'th yatañ Abraham all anetso Mesopotamia. Allempopa' ama xhena' Haráno allcha' yexherra.
44007003	Allempo orrtana Abrahampa' ateth och ñeñthcha' ateth pha: “The'pa' o'ch aweph arroth o'ch pesa'nom añ peney, o'ch pesa'nemh ñamha phamo'tsesha', o'ch aweph allcha' notaph.” Ateth och Yompor, atethxho' pha yatañ Abraham.
44007004	Allempoñapa' a'ypo'ña'nman all yexhe'th all yexhanate'th ñamha caldeo'marnesha' attho xhap allo'tsen anets Harán all yexherra. Allempo o' rroma pomporeñpa' Yomporpa' o' alla anererr arrma Canaáno all yeyxhena ya the'.
44007005	Tharraña allempo xhap arr awathpa' Yomporpa' ama apoeña' añ pats, ama't koñe'tha. Tharraña Yomporpa' awo't och esempowañen o'ch aph añ pats, e'ñe ñokop, ama't poechemerekop, ñamha po'mhrenñekop. Tharraña allempopa' yatañ Abrahampa' ama chemere'tena'.
44007006	Allempokma Yomporpa' o' eñotatan Abraham atthoch esempo po'mhreneñpa' awanmoetcha' arroth, xhapoetcha' po'poñ anetso Egipto all ama pa'nyempañoyaye, allcha' yexha'werret, allñapa' moeroxhtatapanetcha' allo'marnesha' acheñ. Ñamha añ eñotatan Abraham atthoch atarwasatarethtach e'ñe attha po'mhreneñ, e'ñe cuatrocientos char amoeroxhtatarethtet.
44007007	Tharraña Yomporpa' o' eñotatan Abraham ñamha po'poñ. Awo't och Yompor: “Tharraña napa' netsa'taterach ñeñthcha' moeroxhtate' pemhreneñ. Allempoñapa' waxherretcha' alla arr Canaáno allcha' ma'yocherrnet.”
44007008	Ñamha allempo Yomporpa' awo't otan Abraham po'poñ ñeñthcha' ateth yexha' judionesha' allempotheñ errponowañen, atthoch eñochet Yomporpa' ama poeno po'ñoñ. Añmapa' ñeñth ateth otan Abraham: “Añ pokte' o'ch setsorre allowen asheñorrothollesha'.” Ñeñtho'mar allempo chemere't Abrahampa' poechemeretholl ñeñth soch Isaacpa' awo't tsorreñ. Po'psokmatñopa' o' tsorre. Isaacñapa' allempo o' po'npa' o' chemere'tana Jacob. Jacobñapa' chemere'tana xharrasheña poechena epa ñeñthara yatañneshañ yepen ya ñeñthey israelena'tarey.
44007009	‘Tharraña allempopa' añña ñeñth yatañneshañ yepenpa' o' sope'cheñet pa'mo'nasheñ José. Ñeñtho'marña o' pomet pa'mo'nasheñ. Ñeñthña agapoe'pa' o' anemh bhaxhayo all anets Egipto.
44007010	Tharraña Yompor ña a'nataya. Yomporpa' o' a'poktatwoñ ora allowen attho moeroxhtachete'th. Añña ñeñth amhcha'tarethtatse'th Egiptopa' e'ñe kowen entane'th José. Añ ñeñth amhcha'tarethtatse'th Egipto ñeñthpa' oteñet Faraón. Faraónpa' eñotan José ñapa' nanak es eñoten. Ñeñtho'mar amhcha'tareth Faraónpa' o' nan José ñeñthcha' amhcha'tarethtapretaya all Egipto. Ñamha ora allpon ñeñth tarwasets Faraón pa'pakllo'marpa' o' nan José ñeñthcha' yechenawet.
44007011	‘Allempoñapa' orrta moexheñets. Ora allowen egipto'marnesha' nanak cheporrare'tet. Ñamha ora allowen canaáno'marnesha'pa'xho'ña nanak cheporrare'tet. Pa'chporrñothetpa' nanak moeroxhtete'th. Yatañneshañpa' ama echete'the pokrramet ama't koñe'tha.
44007012	Allempoñapa' yatañ Jacobpa' o' e'mare'tan orameñ rreñets Egipto. Ñeñtho'marña moeñan poechemeresha' ñeñthara yatañneshañ yepen ya. Ñetpa' o' awanmoet Egipto o'ch rañtheneta' rreñets.
44007013	Rañtha'weneta' rreñetspa' o' poerraxherret. Atomatpa' o' wañaperret pokrramhpa' o' alla awanerreterr Egipto. Allempoña xhaxherreterr Egipto pa'mo'nasheñet Josépa' ateth otanet ñapa' ñaña pa'mo'nasheñ penet. Allempoñapa' o' cheme'chet pa'mo'nasheñ José. Pa'mo'nasheññapa' o' anmanet amhcha'tarethesho atthoch cheme'tatanet.
44007014	Cheme'tatwanetpa' allempoña Josépa' o' moeñerranet pa'nyeto añekop atthoch ereta' pompor Jacob ñamha allowen pamo'tsesha', ateth ot José: “Onetepa' allowenet Egipto.” Ñeñtho'marña allowen kanxhrroch xharra' poechena amnarsheña pamo'tsesha' ñetñapa' awanmoet Egipto allo'tsen José.
44007015	Allempoñapa' xhaxha'tet Egipto. O' met allpon charpa' o' rroma yatañ Jacoboñ all Egipto. Meterrerr allpon charpa' o' kolla'wa ñamha poechemereshañ ñeñthara yatañneshañ yepen. Kolla'wetpa' alla apamparethtet all Egipto.
44007016	Ñewa, meterrerr allpon charpa' o' awanmarethterret poenpa'ts anetso Sikmho allcha' apamparethterret ello poenpa'ts. All apamparethterretpa' ñeñthpa' ñeñthara pats ñeñth o' rañtha'wa Abrahamañ awath. Añña patspa' ñeñtho' vendoñ Hamor poechemereshañ awath all Sikmho.
44007017	Alla oterraneterr Esteban, ateth ot: —Allponerrerr charpa' xhapmoch allempo o'ch etsota ateth Yomporpa' otane'th awath Abraham allempo womenk nane'th po'ñoñ. Ñetpa' allempo nanak merete'th all Egipto.
44007018	Attheñapa' o' met shonte' charpa' o' orrta po'poñ amhcha'tareth Egipto ñeñth ama poentarano José, tharro'mar Josépa' awathotheñ o' rroma.
44007019	Añña amhcha'tarethpa' nanak moeroxhtatyesonay yatañneshañ. O' nanet ñoñets atthoch pamo'mtayetpa' o'ch a'ypo'ñet poechemeretholl a'yo. Añekpo'ch ateth peñet atthoch moetsatachet poechemeretholl. Allochñapa' amach nanak mereto.
44007020	E'ñe allempopa' o' eñalleta Moisés tharraña Yomporpa' e'ñe kowen entane'th Moisés. Pamo'mte'pa' e'ñe a'nawa kowe' ma'pmha arrorr all pa'pakllo.
44007021	Allempoñapa' o' xhap allempo amach errotheno koweñeto pa'pakllo a'nawa. Allempopa' a'ypo'ñet a'yeneth. Añña amhcha'tareth Faraón po'señpa' awo' wapa all neñet awo' entos, nanak amoeroxhen eñch, allentha aner atthoch ñañrecha. Attheñapa' o' atarrtach pa'pakllo ateth ñerra'm poechoyor e'ñe ño.
44007022	Ñeñtho'marña Moiséspa' ayxhatarethta ora allpon ñeñth ateth eñotyese'th egipto'marnesha'. Nanak eñotañte'th ñerra'm allempo eñose'th, nanak eñotañte'th ñerra'm allempo es pha'yese'th.
44007023	‘Allempo xhap pa'tatsoch xharra' po'charña Moiséspa' nanak yerpane'th pamo'tsesha' ñeñthara israelena'tarnesha'. Atarr seche'th o'ch abhchenaneta'. Allempoña parrochpa' o' awo' allo'tsa'yen pamo'tsesha'.
44007024	O'ña xhap allpa' all entosan poesheñarr egipto'marnesha' nanak koñchatenan poesheñarr israelena'tar. Ñañapa' o' moñsosana pamo'ts. O' xhote womenkpa' xha rroma. Attho chemnatanaña pamo'ts.
44007025	Añña Moiséspa' otapañ pamo'tsesha'pa' e'ñech kowen entapet. Otapañ o'the' eñochet Yompor moeñe' atthoch a'keshphatan pamo'tsesha'. Tharraña ñetpa' ama eseshaye' pokte' entaye.
44007026	Tharro'mar tsapathñapa' alla awenerr, allempopa' o' entwenanerr epsheña pamo'tsesha' xho' orrotenet e'ñe ñañeñeta. Ñañapa' moeneñ o'ch amo'tstaterranet, ateth otanet: “Eswañaka' masheñneshacha' sottenña arr. Añña pokte' e'ñech semo'nasheñ sephannena.”
44007027	Ñeñth chetene' pamo'tspa' o' a'mchech Moiséspa' ñañapa' ateth ot: “Esesha'wañaka' penene'ña pha amhcha'tareth arr yokop. Esesha'wañaka' photene' o'ch pha'tsrre'moxhta arr.
44007028	Ñato' añthe' pemnen o'ch pemtsan namha ateth pepe' moetse' egipto'marnesha' ellerro.”
44007029	Allempoña o' e'man añ ñoñets Moisésñapa' o' yeta poemhchañoth. O' awo' a'yo allo'tsen pats pa'so'cheñ Madián. O' yexha'werra allaphar. Allñapa' all sena'tapa' o' chemere't epsheña.
44007030	O' alla oterraneterr Esteban, ateth ot: —Allempoñapa' o' meterrerr pa'tatsoch xharra' char. Parrochpa' amaratho'tsen Moisés allame'tets aspentho Sinaíphno. Allñapa' entosan tsachmatholl all ñotha worten. E'ñe wortoth tso'pa' alloth orrtoña Parets po'mhllañoteñer.
44007031	Ñeñth entos Moiséspa' ateth ot: “¿Esthe' wortetsña tharro?” E'ñe xhapatsa allame'tets o'ch enteña'pa' o' e'man ñoñets. Partsepa't eñets, ateth och:
44007032	“Napa' ñeñthen Po'yomporer pen ama't phatañneshañ ñeñthara Abraham ñamha Isaac ñamha Jacob.” Moiséspa' xha yoren. Poemhchañothpa' ama kowano worte'.
44007033	Yomporñapa' ateth otererr: “Pemhcha'na'teñothpa' perrothe't pesapat tharro'mar all phathenpa' ñeñthpa'xho' nanak Parets tharro'mar allo'tsenen na.”
44007034	O' alla oterrerr Yompor: “Napa' nenteñ attho moeroxhtatennanet ñeñth nechemeresha' nepen ñeñthara israelena'tar. Napa' ne'moenanet ateth yawanrrortenet. Ñeñtho'marña the'pa' o' nowapa o'ch na'keshphatanet. The'ñapa' o'ch nemñaph pha Egipto.” Añpa' ñeñtha ateth otan Yompor Moisés.
44007035	‘Añña Yompor po'mhllañotheñer ñeñth orrtetsa all worten tsachmopa' ñeñthña eñotate' Moisés ateth moenen Yompor. Ñeñtho'mar yeñoteñ Yomporpa' awo't llesensan Moisés o' alla moeñer pamo'tseshesho ñeñthcha' amhcha'tarethtatsa ñokpoet ñamha ñeñthcha' a'keshphatawet alloth amoeroxhtatarethtete'th. Añ ñeñthara Moisés ñeñth ama pokteye' ento awaña pamo'ts ñeñth otet awaña: “Esesha'wañaka' penene' pha amhcha'tareth arr yokop. Esesha'wañaka' photene' o'ch pha'tsrre'moxhta arr.”
44007036	Añ ñeñthara Moisés ñeñth anerrawet Egiptoth. Ñeñthara Moiséspa' orrtatanet ñeñth ama poentareto all Egipto. Ñamha sa'poth ñeñth Tsasasen all orrtatanet ñeñth ama poentareto, attho eñotatanet añmapa' ñeñth ateth pena Parets. Ñamha all chopeñe'chen amaratho'mar pa'tatsoch xharra' char Moiséspa' all orrtatyesanet ñeñth ama poentareto. Añpa' ñeñth eñotatanet ateth penaña Parets.
44007037	Añ ñeñthara Moisés awathpa' o' otan israelnesha' ateth: “Yomporpa' orrtaterrnascha' poesheñarr ñeñthcha' a'mhterre' Parets po'ñoñ, ñeñthara ñeñth e'ñe samo'ts sepen e'ñech atthekma orrtaterr e'ñe ateth orrtatenen namha. Ñeñthcha'ña xhokma se'mhñoterrña sa.”
44007038	Ama't allempo yatañneshañ chopeñe'chete'th amarathareropa' añña Moisés allo'tseneta parro ama't allpa' xhokmach apxhete'th Yomporekop. Ñapa' allo'tsena aspentho Sinaíphno allempo orrtoña Yompor po'mhllañotheñer ñeñth eñorana'taya ñamha o' yexhach ñoñets alloch e'ñe yokrra Partsokop. Ñeñthña ñoñets allempo poerrerra Moisés aspenthothpa' o' yexhatwerran ñamha pamo'tsesha'.
44007039	‘Tharraña ama't ateth pe'th Moiséspa' yatañneshañpa' ama moenete'the o'ch ame'ñyet Moisés. Ama eseshaye' pokteye' entaye'the. E'ñe poeyoxhretopa' atarro' moenete'th o'ch alla poerrerret Egipto.
44007040	Ama't allempo aspentho'tsen Moiséspa' yatañneshañpa' ateth otoñet pa'mo'nasheñ Aarón: “The'pa' o'ch peyexhkatonay ñeñthcha' yeyoser yeperr ñeñthcha' yanerre' alla Egipto. Añ Moisés ñeñth yanmoe' Egiptothpa' yapa' ama yeñoteñe, ta', ¿errathe' o' awo'?”
44007041	Allempoñapa' o' yexhkatanet ñeñth ateth ñerra'mrrathe' añ ayexhkatareth oro. O' moetset carnero o' neññañeta' e'ñe ñesho. Nanak kowen entet ñeñth yexhkatet e'ñe pototh.
44007042	Allempoña Yomporpa' o' a'ypo'ña'nmanet, o' moenatanet atthoch moechatse'tet ñeñth yexhoyo'tampene' ama't arrorr ñamha ranto. O' pet ateth kellkë'th ñeñth a'mhtaye'th Yompor po'ñoñ awath. Añmapa' ñeñth kellkë'th awath, ateth ñerra'm Yompor otets: Napa' o'ch notas israelena'tarneshacha', ama't o' semtsa carnero, amapa' wakësh, tharraña ama nokpaye' semtso, ñeñthpa' ama neshoye' sewapache. Ama't ora añ pa'tatsoch xharra' char all sechopeñe'chen amaratharero ateth es sepha'yen.
44007043	Añ seyomporer sepen po'poñ, ñeñth ayexhkatareth ñeñth soten allo' yexhena seyoser ñeñth sesochen Molok. Amapa' ateth ñerra'm ayexhkatareth rantoma'th ñeñth soten añmapa' seyosro' ñeñth sesochen ñamha Refán. Shonte' ayexhkatarethexhno ñeñth sekonkorpana'tena. Ñeñtho'marña the'pa' o'ch nemñas nanak allaphar, all Babilonio. Añpa' allowa ñeñth ateth kellkë'th awath ñeñth a'mhtaye'th Yompor po'ñoñ.
44007044	O' alla oterraneterr Esteban, ateth ot: —Awath yatañneshañpa' allempo chopeñe'chete'th amarathareropa' anmoete'th pokoll shetamtsopo' allekma apxhete'th Yomporekop. O'ponopa' all nete'th mapoettall allo' akellkareth ñoñets ñeñth poktetsa Yomporekop. Añ pokoll shetamtsopo' Moiséspa' ña yexhkataye'th e'ñe ateth oche'th Yompor po'mhllañotheñer e'ñe ateth gache'th Yompor.
44007045	Allempo rromanom Moisés poechope'chpayopa' o' na'nmet Josué ñeñthcha' anmoe' yatañneshañ. Apa'nmet ñamha shetamtsopo' ñeñthñapa' xhapachet allo'tseno' pats ñeñth otanete'th Yompor awathotheñ o'ch apanet. Po'poñ acheñenesha' ñeñth yexhetsa allpa' Yomporpa' o' moeño'twerranet atthoch yatañneshañpa' o'ch yexha'werret all. Allempopa' o' xhapatet all shetamtsopo' allekma apxhenet Yomporekop. Shetamtsopawopa' allekma apxhete'th tharrempowa allempo orrta David.
44007046	Allempo orrta Davidpa' ñapa' e'ñe kowen enteñ Yompor. Ñañapa' o' enaman Yompor pokte'the' enteñ o'ch yexhkatoñ pa'pakëll ñeñth e'ñe kowen echarr. Moeneñ o'ch yexhkatan Yompor pa'pakëll, ñeñthara Po'yomporer pe'th ñamha pa'tañ Jacoboñ.
44007047	Tharraña ama't moeneñeñ ñapa' Yomporpa' ama moeno. Añña moenatoñ poechemer Salomón, ñach thomate' pa'pakëll.
44007048	Tharraña Ñeñth nanak Paretspa' ama yexheno pokollo ñeñth yeyexhkaten ya, arromñathey. Ama't ateth ote'th ñeñth a'mhtaye'th Yompor po'ñoñ, ateth ñerra'm Yompor eñets, ateth oten:
44007049	Napa' nanak Partson. Napa' nenten enet ateth ñerra'm nekonañ, patsñapa' nenteñ ateth ñerra'm allcha' nenen netak. Errothenowachñaka' seyexhkatonña pokoll allcha' neyxha. Ama nepallteno allcha' neyxha, ateth oten Yompor.
44007050	Napa' newamenkoth neyexhkatwa ora allowen ñeñth sentyen. Añpa' allowa ateth ot Yompor.
44007051	Alla oterraneterr Esteban: —Sapa' nanak se'charrtena, seyoxhropa' ama sokthape'cheno ateth ñerra'm Yomporena'tares. Ama semno o'ch se'mhñotoñ Yompor po'ñoñ. Xhokma sathpare'teññañ Parets Poekamkëñ. Ateth pe'th satañneshañ awath the'pa' atethxho' sepena samha.
44007052	Ama't allowen ñeñth a'mhtaye'th Yompor po'ñoñ awath satañneshaññapa' xha moeroxhtatyesanete'th. Ama't awath allempo ama orrtena' Jesúspa' ñeñth a'pothaye'th attho esempowañen o'ch wapa Cristo ñeñth e'ñe pokte' es pets, ñeñthpa'xho'ña satañneshañpa' xha moetse. The'pa'xho'ña añ Cristo ñeñth e'ñe pokte' es petspa' awo' sepomh samha atthoch semtsach.
44007053	Alla oterraneterr Esteban: —Ama't Parets po'mhllañotheñer ñeñth señotate' ñeñth poktetsa Yomporekop sañapa' sathpare'toñ Yompor po'ñoñ. Añmapa' allowa ñeñth ateth serrpare'tatanet Esteban.
44007054	Allempoña ñeñtha e'mwet ateth ot Estebanpa' nanak atsrre'matanet. Pa'tsrre'moeñothetpa' xha rraso'tyeset pa's.
44007055	Allempo Estebanpa' e'ñe chorreña Parets Poekamkëñ. Ñañapa' o' kowa' enoneth, allñapa' all entan Yompor po'kowenña. Entan Jesús e'ñe po'partsoteñoth all then Pompor po'kowenroth.
44007056	Allempoñapa' oterrerr Esteban: —Napa' o' nent enet atorareth. O' nent ñamha allo'tsen Ñeñth Acheñetosets, po'partsoteñothpa' all then Parets po'kowenroth.
44007057	Acheñenesha'ña pa'tsrre'moeñothetpa' rranare'tet. Poerranare'teñothetpa' mopaketa'tyeset, o' matrra'tet ñesho atthoch o'ch rromoet.
44007058	O' rromoetpa' o' anmet a'yeneth all ama eñalle pokoll allcha' rrolle'chet. Ñeñthcha' rrolle'te'pa' o' rrotrra'tyeset pa'shtam, o' na'yeset e'ñe allo'tsen poesheñarr yakma ñeñth wepoeshameñ ñeñth pa'so'cheñ Saulo.
44007059	Allempoñapa' rrolle'chet. Rrolle'chetpa' Estebanñapa' o' ma'yochapa', ateth ot: —Nepartseshare Jesúso, phagaponcha' nekamkëñ.
44007060	Allempoñapa' konkorpa. Konkorpapa' eñora womenk, ateth ot: —Amach Nepartseshare petsa'tatatstaneto. Allempoñapa' ñeñtha otwapa' o' moechecha, o' rroma.
44008001	-
44008002	Allempopa' añña Saulopa' e'ñe pokte' eñch moetsetepa' Esteban. Añña poesheña'tets ñeñth nanak ame'ñenaya Yomporpa' poellkëñeshetpa' o' wapoet, o'ch eñeta' arromñath atthoch pampoeñeta'. Nanak ya'na'teñet Estebanañ. Allempotheñ nanak moeroxhtachete'th ñeñth pame'ñeñothet Cristopa' apxhete'th Jerusaléño. Ñeñtho'marña shonte' acheñenesha' ñeñth yetrra'tatsa po'poñ añetso'mar. O' parratse'twet allemeña —Judeo'mar ñamha Samario'mar. Tharraña añña Jesús poellsensarnesha'pa' ama esesha' yetatso ama't poesheñarra.
44008003	Sauloñapa' nanak moeneñ o'ch a'kllatwan allowen ñeñth ame'ñetsa. O'ch be'thosamphsanet pa'paklletopa' o'ch rromanet, o'chxho' chetare'tnerranet. O'chxho' be'thoswerrerr ñamha po'ppawñopa' o'chxho' rroma'werraneterr, o'chxho' chetare'tnerraneterr, o'ch anmanet cárcelo allcha' abe'thatwanet. Ama't koyaneshaxhno e'ñe abe'thatwanete'th cárcelo.
44008004	Añña ñeñth yetrra'tatsa Jerusaléñothpa' all xhapyeset, erra ta'yenetpa' allcha' serrpare'teññañet Yompor po'ñoñ.
44008005	Ateth ñerra'm Felipe. Ñapa' o' awo', o' xhap anetso ñeñth pa'so'cheñ Samaria. Allñapa' all serrpare'tatosanet añepa't Cristotats ñeñthara Jesús.
44008006	Felipepa' orrtatanet ñeñth ama poentareto. Ateth eñchetpa' o' eñochet añpa' po'ñoxh Parets po'wamenk orrtaten. Ñeñtho'marña allowen acheñenesha'pa' e'mhñoteñet e'ñe kowen ateth otanet.
44008007	Shonte' acheñ ñeñth chorra'yese'th oneñeth allempopa' e'ñe kexhpatyesweretña oneñeth attho chorrenana acheñ. Allempo kexhpatyesweret oneñethñapa' o'ch rranare'tnoma. Ñamha shonte' acheñ ñeñth echarretyestse'thpa' o' korra'werret. Ama't ñeñth chekare'payestse'thpa' o' a'krratyeswawerranet Felipe.
44008008	Ñeñtho'marña nanak koshyete'th Samario.
44008009	Allempopa' allo'tsen poesheñarr ñeñth achyo'tañ awaña ñeñthpa' añ pa'so'cheñ Simón. Allowenet samario'marnesha' ama't awathotheñpa' kowanrrortoñete'th ateth orrtate'th ñeñth ama poentareto. Ñapa' o'ch shekënanet. Ñetñapa' xha otenapoetañ ñapa' nanakthe' po'ñoxh awamenkath, ateth oten ña.
44008010	Allowen acheñpa' e'mhñochete'th ateth ote'th awaña —ama't ñeñth amhcha'tarethtetsa ñamha ñeñth ama esoshe'mayaye acheñ. Ochete'th: —Po'ñoxh añ acheñpa' ñeñth Partsokoptartetsa.
44008011	Ñeñtho'marña acheñenesha'pa' nanak ame'ñyete'th. Ama't awathotheñ kowanrrortoñete'th ateth orrtate'th ñeñth ama poentareto.
44008012	Tharraña allempo serrpare'tatanet Felipe kowen ñoñets o' ame'ñatanet allowen —yakmaneshaxhno ñamha allowenet koyaneshowen. Serrpare'tatanet ateth penaña Yompor po'kowenña ñeñth attho atarr ayochreshathtena ña, ñamha ateth pena Jesús ñeñth Cristotats. O' ame'ñatwanet allempoñapa' apatarethtet Yomporekop.
44008013	Ama't achyo'tañ ñeñth sochetsa Simónpa' o' ame'ñerra ñamha. Ñapa'xho'ña apatarethta Yomporekop. Apatarethetwapa' allempotheññapa' yemterrana Felipe errowanen xhopeñe'chen. All orrtatanet Felipe ñeñth ama poentareto atthoch eñochet añmapa' ñeñth po'ñoxh wetsa Partseshoth. Simónñapa' o'ch entan atethpa' atethcha' ot: —Errothenothwañaka' ateth penathe'.
44008014	Allempoña Jesús poellsensarnesha'pa' e'mare'chet Jerusaléñoth shonte' samario'marnesha' ame'ñeññañet Yompor po'ñoñpa' o' moeñet Pedro ñamha Juan all Samario.
44008015	Allempo xhap Pedro ñamha Juan Samariopa' ma'yochamphsosyet samario'marnesha' ñeñth ame'ñetsa. Enamet Yompor chorratanetepa' Parets Poekamkëñ.
44008016	Tharro'mar allempopa' ama chorrenaneta' Parets Poekamkëñ. O'ña apatarethetwet pame'ñeñothet Yepartseshar Jesús.
44008017	Allempoña Pedro ñamha Juanpa' o' net pot ñesheto ñeñth ame'ñetsa. Nowet pot ñeshetopa' Yomporña Poekamkëñpa' awepa't chorranet.
44008018	-
44008019	Añña Simón ñeñth achyo'tañtetsa awaña o' xhapoña poeyoxhropa' ateth ot: —Añekpoepa't nenet pot atthoch chorranet Parets Poekamkëñ. Allempoñapa' ateth otanet Simón: —Llesenscha' nomporneshacha' o'ch nenanet namha not atthoch chorranet Parets Poekamkëñ. O'ch napas kelle atthoch sapoen llesens.
44008020	Pedroñapa' ateth och: —Pekhllayorpa' chenkëpa' alla, allothpa' pechenkëpa' phamha tharro'mar phapa' photenapañ o'ch perañthoña Parets Poekamkëñ. Ñeñthpa' amach errothenoth petsa'cho. Añña Yomporpa' o'ch apoey e'ñe attha.
44008021	Ama pokteyaye o'ch phagap pha llesens tharro'mar Yomporpa' ama pokteye' entennape peyoxher.
44008022	The'pa' aña poktetsa o'ch phokthape'cherr ello kowen, o'ch pekexhpoerr añ sosya'tsañ o'ch penamoer Yompor peretneñets. Ñato' Yomporpa' o'ch peretnerrnaph attho phokthape'chen sosya'tsañ.
44008023	Pedropa' alla otererr: —Napa' neñoteneph nanak sosey phokthape'chen peyoxhro, xha phottena ateth ñerra'm pho'chñarpa' wankëneph.
44008024	Simónñapa' alla otererr: —O'ch sanamon Yompor nokop atthoch amach es netantoyo ateth sotenen. Añpa' allowa ateth pena Simón.
44008025	Pedro ñamha Juanpa' nanak a'pothoñet Yompor po'ñoñ all Samario. Serrpare'tweneta'pa' alla awanerret Jerusaléño. All oñenet samario'marpa' ñeñth yexhetsa thoño'marpa' e'ñe akophotheñ serrpare'tatyeswaneret.
44008026	Allempoña añ Felipepa' orrtoña Yompor po'mhllañotheñer ateth otos: —O'ch xhapmoch poktopa' o'ch aweph a'yo, o'ch pexhap amaratho allo'tsen thoñ ñeñth sets Jerusaléñoth atthoch yexhap anetso añ pa'so'cheñ Gaza.
44008027	Ñañapa' ateth och Yompor po'mhllañotheñerpa' atethxho' pha. Allempoñapa' o' awo'. O' xhap all thoño ñeñth sets Gazopa' o' entosan poesheñarr etiopo'marnesha'. Añ etiopo'marnesha' ñeñthpa' ñeñth amhcha'tareth aña po'tarwas pen o'ch kowampenan ora allpon kelle ñeñth gobiernokop alla pa'nyo. Pa'neypa' añ pa'so'cheñ Etiopía. Ñeñth nanak amhcha'tarethtetsa all pa'nyopa' añ pa'so'cheñ Candace ñeñthpa' koyanesha'. Añ yakma ñeñth entos Felipepa' ñeñthpa' akapareth acheñ. Añña etiopo'marnesha'pa' errte' aswena' Jerusaléño allempo entos Felipe. Tharro'mar ta all o'ch ma'yochenana' Yompor.
44008028	Allempoña o' alla poerrerra pa'nyo. Ñapa' alla anen po'carro. Ñeñthña carropa' kawalla matatene'. All anenpa' all lleyenan Yompor po'ñoñ ñeñthara ñoñets lleyen ñeñth kellkë'th awath Isaías ñeñth a'mhtaye'th Yompor po'ñoñ.
44008029	Añña Parets Poekamkëñpa' eñotatan Felipe, ñeñthña ote': —O'ch penteña' ñeñth anets tharro e'ñe all carro.
44008030	Felipeñapa' o' mata. Matapa' xhap allame'tetspa' o' e'mosan xho' lleyenan añ Yompor po'ñoñ ñeñthara ñoñets ñeñth kellkë'th Isaías ñeñth a'mhtaye'th Yompor po'ñoñ awath. E'mos Felipepa' ateth otos: —¿Eñotoxhena't penteñ ñeñth ateth oten ñeñth pelleyen?
44008031	Ñañapa' ateth och: —Errothenowathe'ka'ye neñochña' amaka'ye eñalle ñeñthcha' neñotate'. Ñato' o'ch pha'taph pha o'ch yanorr parro.
44008032	O' a'tap Felipepa' o' kowos all lleyen. Añ lleyen Yompor po'ñoño ñeñthpa' añ ñoñets ñeñth kellkë'th Isaías: Atethcha' pha ña ateth ñerra'm carnero. Ñewa, carneropa' o'ch yanemh allcha' yemtsepa' amach ama'toxhto. Amapa' ñerra'm yetsorroñ poe'chpa' amach ama'toxhto. Atethcha' pha ña, amach es oto.
44008033	Nanak moeroxhtachet, ama pokteye' ñeñth ateth phoñet. Ama errotheno o'ch yotwa ora allowen ñeñth ateth sosey pha'yes pamo'tsna'tarnesha'. O' moetsetpa', o'wañ korra añe patsro. Añpa' allowa ateth kellkë'th Isaías.
44008034	Allempoña ñeñth etiopo'marnesha'pa' o' a'phtho'ch Felipe: —Ñewa, photen, ¿eseshokpa'tña eñen arr Isaías, ñato' ñokpathe' amapa' po'psheññekopthe'?
44008035	Allempoña Felipepa' o' serrpare'tach kowen ñoñets ateth pena Jesús. Eñotach añ ñeñthara Isaías po'ñoñpa' eñen Jesúsokop. Allempoñapa' o' eñotach ñamha po'poñ Yompor po'ñoñ ñeñthara ñeñth ateth pena Jesús.
44008036	Allña alleneth matampenetpa' o' entoset oñ, ateth ot etiopo'marnesha': —Ta'm, ¿pokte'the' the' o'ch napatarethta Partsokop?
44008037	Felipeñapa' ateth och: —Ñewa, ñerra'm po'ñoxh phame'ñena peyoxhrokmañenpa' e'ñe pokte' o'ch phapatarethta Partsokop. Etiopo'marnesha'ñapa' ateth ot: —Napa' po'ñoxh name'ñena. The'pa' neñoteñ Jesucristo ñeñthpa' ñeñth Yompor Poechemer.
44008038	Allempoñapa' o' thomatoset po'carro sowa'rrtosetpa' o' awanmoet oño. Allña apatos Felipe.
44008039	O' xha'nerret oñothpa' Yompor Poekamkëññapa' o' anman Felipe a'yo. Allñapa' machayotha ma'nata alla. Ñeñth etiopo'marnesha'pa' ama enterrano Felipe. Allempopa' o' awerr etiopo'marnesha' e'ñe poksheñesha'. Añpa' allowa ñeñth ateth pha etiopo'marnesha'.
44008040	All anetso Azotopa' all orrterraña Felipe. Allñapa' serrpare'tatosanet kowen ñoñets alloch yekeshpha. Allempoñapa' o' awo' ñamha anetso Cesareo, nanak serrpare'tyesnom ora anetso'mar all oñomyes.
44009001	Allempoña Saulopa' nanak e'moñe'tenan ñeñth ame'ñenaya Yepartseshar Jesús. Pa'tsrre'moeñothpa' ateth ot: —Napa' o'ch na'kllatweña' ñeñth ame'ñenaya Jesús. Ñeñtho'marña o' awo' allo'tsen ñeñth nanak amhcha'tareth kornesha' e'ñe all Jerusaléño.
44009002	Xhap allo'tsenpa' o' enamos orden atthoch a'kllatwan ñeñth ame'ñetsa. O' enam orden ñeñthcha' anom a'yo anetso Damasco allekma apxhenet judionesha' po'prawo. O'ch xhap allpa' o'ch aposan ñeñth amhcha'tarethtetsa poerawo. Atthoch apet all llesens atthoch rromanatan acheñ ñeñth kothene' Jesús pokthaphña. Ama't koyaneshaxhno ñamha yakmaneshaxhno o'ch rromanatanet o'ch wankatanet o'ch anmarethterret Jerusaléño. Ateth kothape'chña Saulo.
44009003	Allempoña agapwan orden allempoñapa' o' awo'. O' xhap allame'tets Damascopa' machayotha ñeñth nanak poptetsa entothpa' o' xhoyo'tampes e'ñe ñesho.
44009004	O' xhoyo'tampespa' ñañapa' alla rromopra patso. Xhap patsopa' e'man ñoñets ñeñth ateth oten: —Esomare't, Saule, pemoeroxhtatennanña ñeñth name'ñenaya.
44009005	Sauloñapa' ateth ot: —¿Eseshape't, Ayochreshathe, eñets? Ñeñth eñetspa' alla otererr: —Napa' ñeñthen Jesúsen, ñeñthara ñeñthen pemoeroxhtaten. Añpa' phañeña moeroxhtatetsa. Tharro'mar xha phottena ñerra'mrrathe' ashen ñeñth e'ñe pathpare'teñoth ñañeñachña atserrphatetsa.
44009006	Sauloñapa' po'yorñothpa' xha pa'shmoena allempoñapa' ateth ot: —Partseshacha', the'pa' ¿errothena't penmen ñeñthcha' ateth nepena? Partsesha'ña Jesúspa' ateth otererr: —The'ñapa' o'ch petanta, aweph Damasco. Allcha'ña otapet ñeñthcha' ateth pepha.
44009007	Ñeñth parro epoet sen Saulo ñetñapa' attha kowanrrortenet. Pokwanrrorteñothetpa' ama erroth oteto. Ñetpa'xho'ña e'moet ñeñth e'morrtatsa tharraña ama es enteto.
44009008	Allempoña Saulopa' o' tanta. Tantapa' o'ch kowa'yespa' ama ento. Ñeñtho'marña attha echa'nmet potothpa' o' anmet Damasco.
44009009	O' xhap Damascopa' ma'pamoet Sauloñapa' ama enteno, ñamha ama es rreno, ñamha ama es orreno, ama't koñe'tha.
44009010	Damascoñapa' allo'tsen poesheñarr ñeñth nanak ame'ñenaya Yepartseshar Jesús. Ñañapa' añ pa'so'cheñ Ananías. Añña Ananíaspa' Yepartseshar Jesús orrtoña ateth ñerra'm poexhopoñoth o' xhore'chpa' ateth och: —¡Ananías! Ananíasña anaphpa', ateth ot: —Napa', Nepartseshare, añen.
44009011	Yepartsesharñapa' alla otererr: —O'ch notaph atethcha' pepha. O'ch aweph allo'tsen thoñ ñeñth nanak paxharr allcha' pentos Judas pa'pakëll. Pexhap all pa'pakllopa' o'ch pha'phtho'tos erro'tsenthe'ña ñeñth Saulo ñeñth tarso'marnesha'. Alla otererr Yepartseshar: —O'ch notaph ñamha, añ ñeñthara Saulo e'ñe the'pa' allo'tsen ma'yochetsa.
44009012	Napa' o' norrtatwoñ ñeñth o' entwa neshoth. O' entwan ateth ñerra'mrrathe' acheñ añ pa'so'cheñ Ananías wapatsa. O' wapa ñeshopa' o' nosan pot ñesho o'ch alla kowerr.
44009013	Ananíasñapa' alla anapoererr: —Partseshacha', napa' o' ne'mare'ch ateth o' pha añ ñeñthara Saulo. Shonte' acheñ o' e'mare'tatnet attho ñapa' nanak moeroxhtatenan ñeñth phame'ñenaya Jerusaléño.
44009014	The'pa' ñapa' echenan orden o'ch wankatyesey alloweney ñeñthey phame'ñenaya, o'ch anmatey cárcelo. Ñeñth pa'mhcha'tarethernesha' pen allowen judionesha' po'kornanesharpa' o' apet Saulo añ orden.
44009015	Yepartsesharñapa' alla otererr: —Tharraña ama't ateth the'pa' o'ch aweph all, ñeñth ateth o' notwaph. The'pa' o' nene' Saulo ñeñthcha' na'pothene' neñoñ amhcha'tarethneshesho. Ama't po'poñexhno acheñeneshopa' ñapa' a'pothoncha' neñoñ. Ñamha ama't israelena'tarneshopa' o'ch a'pothon neñoñ.
44009016	Ñamha o'ch neñotach Saulo ñapa' o'ch moeroxhta nanak nokop, tharro'mar the'pa' o'ch ame'ña'na na. Añpa' allowa ñeñth ateth serrpare't Yepartseshar epoet Ananías.
44009017	Allempoñapa' o' awo' Ananías o'ch entenana' Saulo. Xhap allpa' o' be'thosos pokollo allo'tsen Saulo. O' ponmosyapa' o' nosan pot e'ñe ñesho. Nowan pot e'ñe ñeshopa' otosan Saulo, ateth och: —Masheñe Saule, Yepartseshar Jesús ñeñthka'ye phorrtoya allempo phoñen thoño. The'pa' añ ñeñthara Yepartseshar Jesús o' moeñan na o'ch non atthoch alla pekwerr, ñamha atthoch chorrapha Parets Poekamkëñ.
44009018	Ñeñtha otwapa' allorokma rrata'nom pa'klloyoth ñeñth ateth ñerra'mrrathe' es pa'tall, o' alla kowerr e'ñe kowen. Alla kowerr e'ñe kowenpa' allempoñapa' apatarethta Yomporekop.
44009019	O' apatarethetwapa' o' rrallme'cherr. O' alla xherr po'wamenk. Allempoñapa' allponmaterrerr alla Damascopa' o' serrpare't epoet ñeñth ame'ñetsa.
44009020	Ñamha Saulopa' xhokma sen judionesha' po'prawo allcha' serrpare'tatenanet ateth pena Jesús. Otanet añ Jesúspa' po'ñoxh ñeñthpa' ñeñthña Parets Poechemer.
44009021	Allowenet ñeñth e'moene'pa' otyeset: —Ta', errothenwañaka'yeña the' ñeñth yakmar. Añmapa' ñeñthka'ye moeroxhtataye'th awaña ñeñth ame'ñenaya Jesús all Jerusaléño. Ñeñtho'marña the'pa' wena arr, moeneñ o'ch rromanatenana' ñeñth ame'ñetsa o'ch anmarethtet kornaneshesho ñeñth pa'mhcha'tarethernesha' pen allowen judionesha' po'kornaneshar.
44009022	Saulopa' allo'na sen womenk pha'nmoe' poeyoxher atthoch serrpare'tan Yompor po'ñoñ. Nanak serrpare'tatanet attho po'ñoxh Jesúspa' ñeñthara Cristotats. Ama't judionesha' ñeñth yexhetsa Damascopa' ama errotheno anapeto.
44009023	Attheña o' allponmatpa' añña judionesha'pa' o'pachet o'ch moetset.
44009024	Saulopa' e'mare'ch o' o'pachet, o'ch kowet atthoch o'ch moetset. Arr kowet allothekma be'thenet all akonxha'tamphsareth ora anets. Ellapenete'th kowame'tet ñamha arepenete'th.
44009025	Tharraña ñeñth poeyochresha' Saulopa' o' anmet tsapo allo'tsen pokoll e'ñe all akonxha'tamphsareth anets, allñapa' eñall ventana alloth a'swatamperet atarret kañthroth.
44009026	Allempoñapa' awerr Jerusaléño. Xherr Jerusaléñopa' atarr moeneñ o'ch entenana' ñeñth ame'ñetsa. Ñeñthña ame'ñetsapa' ama moeneto o'ch entenaneta' tharro'mar nanak mecha'teñet, otenapoetañ attho'the' shekënanet o' ame'ña.
44009027	Añña poesheñarr ñeñth pa'so'cheñ Bernabépa' ñañapa' o' anemh allo'tsen Jesús poellsensarnesha', o' otosanet: —Añ Saulopa' o' entan Yepartseshar Jesús allempo sen Damasconeth. Yepartsesharepa't epoet serrpare't. Ñañapa' ama mecha'to ñeñtho'mar atarr serrpare't Damasco ateth pena Jesús.
44009028	Allempotheññapa' e'ñe pokte' eñchet, allempoñapa' o' e'ñe parrokmatwet. Ñapa' ama mecha'teno ama't mamesha. Atarr nanak serrpare'tan Jesús po'ñoñ.
44009029	Xhokmach serrpare'ten epoet judionesha' ñeñth e'moene' griegaxhpa' tharraña amach pokteye' enteñeto. Allempoñapa' o'pachet ñamha all o'ch moetset.
44009030	Allempoña ñeñth parro ame'ñenetpa' anmet Saulo po'poñ anetso Cesareo. Allothpa' o' moeñet ñamha anetso Tarso.
44009031	Attheñapa' o' moetsoñeñtwerra ñeñth amoeroxhtatañ. All Judeo ñamha Galileo ñamha Samariopa' o'wañ amoeroxhtatarethtet ateth pete'th awaña. Allowen ñeñth ame'ñetsa allo'na senet womenk pha'nmoet poeyoxhret. Attheñapa' o' shonta'nma ñeñth ame'ñetsa. Pame'ñeñothetpa' allo'na senet mecha'na'tnomoet Yompor. Ñamha allo'na Parets Poekamkëñpa' nanak koshatenanet.
44009032	Attheña Pedropa' xhokmach ta'yena emo'tyese' ñeñth ame'ñetsa. Parrochpa' o' xhap allo'tsen ñeñth ame'ñetsa all anetso pa'so'cheñ Lida.
44009033	Allñapa' entosan poesheñarr yakma añ pa'so'cheñ Eneas. Ñapa' awathotheñ echarrtena alla phanena o' posok char.
44009034	O' entos Pedropa' ateth otos: —O'ch, Eneaso, notaph, Jesucristopa' o'ch a'krraterreph. The'ñapa' o'ch petanta o'ch phañño'ten pemoe'. Allorokma korrena, o' tantena.
44009035	Allowen ñeñth yexhetsa Lido ñamha Sarónopa' allempoña eñchetpa' xha poeswerret ñeñth awath pokthaphñet o' ame'ñerrñañet Yompor po'ñoñ.
44009036	Eñall poesheñarr koyanesha' ñeñth ame'ñetsa añ pa'so'cheñ Tabita, añ ñeñthara so'chñets Tabita ñeñth otenet griegaxho Dorcas. Ñapa' arr yexhena anetso ñeñth pa'so'cheñ Jope e'ñe alla allame'tets Lido. Ñañapa' nanak amoeraña, xhokmach yenpoenan ñeñth wokchañetyets.
44009037	Allempopa' o' atsna't. Atsna'tpa' attheñapa' o' rroma. Rromapa' pamo'tsesha'ñapa' o' apach ateth yexhenet ñet. Apatwetpa' o' phanet enoneth all tama a'yowen bhath.
44009038	Allempoña ñeñth ame'ñetsa allpa' o' e'mare'chet Pedro allame'ttso'tsena all anets Lido. O' e'mare'chetpa' o' moeñet epsheña yakma atthoch oteñeta' onepa' all allorokma. Allempoña xhapoet Pedreshopa'
44009039	Pedroñapa' o' kotherranet. Xhap allpa' o' anmet all cuarto eno allo'tsen arromñath. All thomxhen shonte' rrethorrnanesha' ñeñth llekanrrortetsa. Allñapa' all gatanna'tyenet ñeñth chorra'yenet ñeñth sepechyesanet awaña Tabitañ.
44009040	Pedroñapa' moeñwanet allowenet a'yeneth. O' moeñwanet a'yenethpa' o' konkorposa, o' ma'yocha. Ma'yochwapa' o' poetallsa arromñatheshonethpa' ateth och: —O'ch, Tabita, notaph, petanterra. Allempoñapa' akwerroche'. O' enterran Pedropa' xha anerrets.
44009041	Pedroñapa' cheter potothpa' echanter atthoch therr. Allempoñapa' o' xhore'terran ñeñth ame'ñetsa ñamha rrethorrnaneshaxhno. O' be'thosxha'terretpa' o' gaterranet o' tanterra ñeñth rromats.
44009042	Allowenet ñeñth yexhetsa all Jopopa' o' e'mare'chet ateth pena Pedro. Ñeñtho'marña shonte' acheñ o' ame'ñeret Yepartseshar Jesús.
44009043	Pedroñapa' alla a'pa atomat alla Jopo. O' a'pa all Simón pa'pakllo. Ñeñth Simónpa' añ po'tarwas pen o'ch a'kowenetyesan pa'rrom.
44010001	Eñall poesheñarr capitán, añ soche'th Cornelio. Ñañapa' allo'tsen anetso añ pa'so'cheñ Cesarea. Allñapa' ña moeñanatene' xharroch xharra' guardianesha' ñeñth oteñet Guardia Italiana.
44010002	Añña Cornelioñapa' nanak kowen kothape'che'th Partsokop, ñamha nanak mecha'na'teñ. Ama't ñeñth yexhetsa e'ñe parro ñetpa'xho'ña kothape'chete'th kowen Partsokop. Ñapa' nanak amoeraña, shonte' es apa'yesane'th ñeñth es palltatse'th. Ñamha xhokmach ma'yochenana Parets.
44010003	Attha yexhena ama't awathotheñ. Parrochpa' o' koya'nen atsne'pa' orrtoña ñeñth Yompor po'mhllañotheñer. Orrtoña ateth ñerra'm poexhopoñoth, tharraña ama xhoye' xhopo'teñe. Tharraña o' orrtoñapa' e'ñe kowen eñch. O' wapapa' ateth otos: —¡Cornelio!
44010004	Ñañapa' poemhcha'nañothpa' attha kowe', allothñapa' ateth otaph: —¿Eso'tña, Partseshacha', pemnen? Mellañotheññapa' alla otererr: —Pema'yocheñoth the'pa' o' yerpapha Yompor. E'ñe pokte' entennaph attho es phapa'yeñ ñeñth es palltetsa.
44010005	The'ñapa' añ pokte' o'ch pemñe acheñ Jopo o'ch phagotach poesheñarr añ pa'so'cheñ Simón, ñeñthara oteñet Pedro.
44010006	Ñapa' all a'poena po'psheñeñ Simón pa'pakllo. The'pa' ñachña photerre' ñeñthcha' ateth peperra. Ñewa, ñeñth Simón all a'poena Pedro ñeñthka'ye a'kowenetyene'ña pa'rrom. Pa'pakëllpa' ontapo'tsen. Añpa' allowa ateth ot Yompor po'mhllañotheñer.
44010007	Ñeñtha otwapa' o' awerr. Awerrpa' Cornelioñapa' xhore'tan epsheña ñeñth tarwasets e'ñe alla pokollo, xhore'tan ñamha poesheñarr po'solltarer ñeñthpa' aña po'tarwas penet atthoch kowampeñet po'capitánret. Añpa' ñeñth kowen kothape'chets Partsokop ñamha.
44010008	Allothpa' o' serrpare'tatanet ora attho orrtoña Yompor po'mhllañotheñer. Ñeñtha serrpare'tatwanetpa' o' moeñanet Jopo. Allempoñapa' awanmoet.
44010009	Tsapathñapa' o' xhapmochet Jopo. O' xhapmochetpa' Pedroña e'ñe alla pokollopa' o' a'tap eno allcha' ma'yochosa. Allempopa' xhapmoch pokto.
44010010	O' xhapmoch poktopa' cheporra Pedro. Atarro' moeneñeñ o'ch rra'pa' tharraña ama potena'ña rreñets. Alla kowenpa' o' wapoña ñeñth ateth ñerra'm xho' es xhopo'ten.
44010011	Entoñapa' o' entan ñeñth ateth ñerra'm atarr shetamoets. Enothpa' xha sowampesnena, axharamphsareth pa'tats po'tophñe'maroth. Añña ñeñth axharamphsarethpa' sowa'netsa patsoneth e'ñe ñeshoneth.
44010012	Allña shetamtso e'ñe o'ponopa' allo'tsa'yen shonte' pa'namen berroxhno, ama't po'poñ berroxhno ñeñth ama arrapoye' eñche'the judionesha'. Ñamha allo'tsa'yen pa'namen shechpexhno ñamha pa'namen othexhno.
44010013	O' xhap allame'tets ñesho, Pedroñapa' e'man ñoñets, ateth oten: —Pedro o'ch pemtsa añ berr o'ch perre'.
44010014	Pedroñapa' ateth ot: —Ama, Nomporcha', nerreñe. Napa' ama't awathapa' ama nerrare ñeñth ama arrapawoyaye ateth yeyxhena ya ñeñthey judioneshay.
44010015	Allempoñapa' o' alla oterrerr ñeñth eñets, ateth ot: —Ñeñth o' a'kowentatwa Yomporpa', phapa' amach photatsto añmapa' ama kowenayaye.
44010016	Añpa' e'ñe ma'pocha e'mhpa' allempoñapa' o' alla a'terr enoneth, o' alla chenkërra.
44010017	Allempoñapa' Pedropa' nanak moññe'tacha, o' kothape'chpa' ateth ot: —Eswañaka' otenenña ñeñth o' nentwa. Ñeñth nanak moññe'tenapa' allempokma xhap ñamha ñeñth moeñen Cornelio. Ñetpa' o' a'phtho'tnomoet errathe' yexhenaña Simón. Allempoña entoñet Simón pa'pakëllpa', o' xhapoet alloth be'thenetpa'
44010018	o' xhore'toset ateth otoset: —¿Arre't a'poenaña ñeñth sochetsa Simón ñeñthara ñeñth otenet Pedro?
44010019	Pedroñapa' e'ñe alla enopa' ama't orameñ moññe'tenana ñeñth o' entwapa' añña Parets Poekamkëñpa' ateth och: —O' xhap ma'psheña acheñ ñeñth pe'nene'.
44010020	The'pa' o'ch peswerra thayekma o'ch phoktherranet. Amach pemhcha'tatsto. Napa' na moeñenawet attho wapoet arr. Añpa' ateth ot Parets Poekamkëñ.
44010021	Ñeñtha otwepa' Pedroñapa' aswerroche' patso. O' xhap allo'tsen añ ma'psheña ateth otapanet: —Napa' naña ñeñthen se'nen. ¿Esokpa'tña sewena?
44010022	Ñetñapa' ateth ochet: —Yapa' añ yemñene' capitán Cornelio. Capitánpa' oten phonepa'to'. Ñapa' orrtoña Parets po'mhllañotheñer ateth och: “Phagotach Pedro onepa'. Ñamha pokte' o'ch pe'mhñoch ñeñthcha' ateth otaph.” Ateth och Parets po'mhllañotheñer. Ñeñtho'marña yapa' o' yewapa. Tharro'mar capitán Corneliopa' ñapa' e'ñe kowen kothape'chen Partsokop ñamha nanak mecha'na'teñ. E'ñe kowen enteñ allowen judionesha'.
44010023	Allempoña Pedropa' ateth otapanet: —Ñewa, sebe'thos allach sa'pa, tsapathachña awey parro. Allñapa' alla moset, tsapathñapa' awanenet. Po'potantañpa'xho'ña ñeñth ame'ñetsa e'ñe alla Jopopa' o' kotha'wanmoet ñamet.
44010024	Tsapathñapa' o' xhapoet Cesareo. Cornelioñapa' alla kowenan Pedro o'ch wapa. Ñapa' o' wa'ña'wan pamo'tsesha' ñamha po'potantañ ñeñth epoet yemtena. Ñetñapa' all koweñet e'ñe parro.
44010025	O' wapa Pedro. O' wapapa' Cornelioñapa' o' tantnoma atthoch o'ch poktaph. O' konkorposñaña o'ch ma'yochaphya.
44010026	Tharraña Pedroñapa' o' cheterpa' ateth och: —Petanterra, amach pema'yochatsetno. Napa'xho'ña arromñathena.
44010027	O' tanterrapa' serrpare'tatanna'tet mame'pa' allothñapa' o' be'thosxha'tet pokollo. Allñapa' o' entosan shonte' acheñ ñeñth o' xhaxha't.
44010028	Allempoñapa' otanet Pedro: —Sapa' señoteñ ya judioneshaypa' ama pokteye' yenteñe o'ch yeyemcha po'poñ acheñ ñeñth ama judioneshayaye. Tharro'mar yapa' ateth yeyxhena amach yeya'rrotatsche acheñ ñeñth ama judioneshayaye. Tharraña the' Yomporpa' o' yexhatwan amach yentatsche po'psheñeñ ateth ñerra'mrrathe' ñeñth ama kowenayaye.
44010029	Ñeñtho'marña the'pa' o' nowapa arr thayekma allempo agotatennet. The'ñapa' o'ch na'phtho'taph ¿esokopthe' phagotatenen?
44010030	Allempoñapa' Cornelioñapa' ateth ot: —Awaña o' thaya pa'tatsmat met, napa' alla nema'yochena, ñamha nema'yocheñoth o' nekexhpa' nerrar mame'. Ñeñth atthekma nepena allempokma nema'yochena nepakllo ateth ñerra'm the' koya'nen atsne'. Allempopa' machayotha orrtona poesheñarr yakma e'ñe allame'tets. Pa'shtampa' añ chorrena ñeñth nanak kowen poptetsa.
44010031	Ñañapa' otosen: “Cornelio, pema'yocheñoth the'pa' e'moeneph Yompor. E'ñe pokte' entennaph attho es phapa'yeñ ñeñth es palltetsa. Ñeñtho'marña the'pa' o' yerpapha.
44010032	The'ñapa' o'ch pemñe acheñ Jopo o'ch phagotach poesheñarr ñeñth pa'so'cheñ Simón ñeñthara ñeñth otenet Pedro. Ñapa' alla a'poena po'psheñeñ Simón pa'pakllo. Ñach wapatsapa' ñapa' serrpare'tatosephcha'. Ñewa, ñeñth Simón all a'poena Pedro ñeñthka'ye a'kowenetyene'ña pa'rrom. Pa'pakëllpa' ontapo'tsen.” Añpa' allowa ateth oten ñeñth norrtoya.
44010033	Ñeñtho'marña nagotateneph. The'pa' e'ñe pokte' o' pewapa. The'pa' Yompor eñoteney ñeñthey arro'tsa'yeney yemneñ o'ch ye'mhñotaph o'ch peserrpare'tatey errponthe' Yompor yexhateneph.
44010034	Pedroñapa' alla oterrerr: —Po'ñoxh the'pa' o' neñoch tharro'mar o' xhapona neyoxhro, ama ñaptha judionesha' morrentenoña Yompor.
44010035	Añña ama't erra'tsen pa'namen acheñ, eñallcha'ña poesheña'tets ñeñthcha' mecha'na'tene' Yompor ñamha ñeñthcha' e'ñe kowen es pets Yomporekop. Ñeñthpa' e'ñech pokte' enteñ Yompor, ama't erra'tsena acheñer.
44010036	-
44010037	Alla oterrerr Pedro: —Sapa' señoteñe'tña Yomporpa' o' moeñonay Poechemer Jesucristo, ñeñthey judioneshakpay. Añ ñeñthara Jesúspa' o' a'poktatwonay e'ñe kowen Partsokop atthoch kosheñtso'tseneycha'. The'ñapa' ñach Yepartseshar yeperr alloweney. Añ kowen ñoñetspa' o' serrpare'twet errakmañen Judeo'mar. Ñanompa' serrpare'chete'th Galileo allempo apate'th Juanañ.
44010038	Alla oterraneterr Pedro: —Señoteñthe' Yomporpa' o' nan Poechemer Jesús ñeñth nazareto'marnesha'. O' chorracha Parets Poekamkëñ ñamha nanak awamenkath pe'. Allothpa' all chopeñe'chyese'thpa' nanak amoerañte'th. A'krratyesane'th allowen ñeñth moeroxhtatyese'th oneñeth, tharro'mar Pomporpa' nanak yenpoe'th.
44010039	Alla oterraneterr Pedro: —Yapa' o' yentwoñ ora allpon ateth pha'yese'th all yexhena judionesha' ñamha all Jerusaléño. Yapa' o' yentwe ñeñtho'marña the'pa' o' ya'pothoñ ñeñth ateth pha'yese'th. Allothñapa' o' korso'tamphset tsacho, attho moetset.
44010040	Tharraña poma'pamtañopa' tantater Pompor. Allempoña Pomporpa' orrtaterrnay e'ñe ya yokop.
44010041	Tharraña ama allowenakpaye' orrterro, e'ñe yañeñakpa ñeñthey na' Yompor o'ch ya'pothoñ ñeñth ateth pe'th Jesús. Allempoña tanterrapa' yapa' yerrallme'chapretwer ñamha yorrwerr koñe'tha'tets parro.
44010042	Alla oterrerr Pedro: —Ñapa' o' otey o'ch yeserrpare'tach acheñenesha', o'ch ya'pothoñ attho yeñoch Yomporpa' o' nan Poechemer Jesús ñach akre' allowen acheñenesha' —errothencha' korret poesheña'ttset. Akrancha' allowen acheñenesha' ama't ñeñth korretsa ñamha ama't ñeñth o' kolla'wena.
44010043	Alla oterrerr Pedro: —Ñeñth ama't awath ñeñth a'mhtaye'th Yompor po'ñoñpa' ñeñthara Jesús a'pothete'th. Ama't awath ñetpa' otete'th ñerra'm yame'ñera ña Pomporpa' e'ñech peretna'werrnay yo'chñar.
44010044	Ama't allempo serrpare'ten Pedropa' añña Parets Poekamkëñpa' awepa't chorranet allowenet ñeñthet e'mhñote'.
44010045	Añña judionesha' ñeñth ame'ñetsa ñeñth parro wapa Pedro, ñetñapa' attha kowanrrortenet, o' otet: —Errothenothwathe'ka'ye chorranet ñamet Parets Poekamkëñ e'ñe atthotha, ñetpa' amaka'ye judioneshayayeto. Ateth otet ñet.
44010046	Tharraña po'ñoxhpa' awepa't chorranet ñamet Parets Poekamkëñ tharro'mar ñetpa'xho'ña awepa't eñosyeset po'poñ ñoñtso. E'ñe po'poñ ñoñtso aye'choxhtachet Yompor. Attho e'manet judionesha'. Allempoñapa' ateth ot Pedro:
44010047	—Ama't pokte' senteñe o'ch apatarethtet Partsokop. Tharro'mar o' chorranet Parets Poekamkëñ e'ñe ateth ñerra'm ya.
44010048	Allempoñapa' otanet Pedro: —The'pa' e'ñe pokte' same'ñeñoth Jesucristo o'ch sapatarethta. Allempoña apatarethetwetpa' ateth ochet Pedro a'poepa'to' alla allponmat.
44011001	O' allponmat Jesúsña poellsensarnesha' o' e'mare'chet attho po'poñ acheñ ñeñth ama judioneshayaye o' ame'ñerrñañet ñamet Yompor po'ñoñ. Attho e'mare'ch Jesús poellsensarnesha' ñamha po'poñexhno acheñ ñeñth ame'ñetsa all Judeo.
44011002	Allempoña awerr Pedro. Allempo xherr Jerusaléñopa' judionesha' ñeñth ame'ñetsa allpa' o' che'ptare'tapoeret Pedro.
44011003	O' che'ptare'chet Pedro, ateth ochet: —Eso'mare'tña petaña allo'tsen ñeñth ama judioneshayaye, ama't allpa' o'the' xha perrallme'chapretosanet.
44011004	Allempoña Pedropa' o' serrpare'tatwerranet ñeñth e'ñe ateth pha;
44011005	ateth otanet: —Napa' allo'tsenen Jopo. Allempo nema'yochena wapona ñeñth ateth ñerra'm xho' es yexhopo'ten. Entoñapa' o' nent ñeñth ateth ñerra'mrrathe' shetamoets. Enothpa' xha sowa'nena axharamphsareth e'ñe pa'tats po'tophñe'maroth. Añña ñeñth axharamphsarethpa' sowa'netsa patsoneth e'ñe neshoneth.
44011006	Napa' o' nekwe'pa' allña o'ponopa' nent pa'namen berroxhno ñamha ñeñth poetsatho'mar, ama't po'poñ berroxhno ñeñth ama arrapawoye' yenteno ya ñeñthey judioneshay. Nent ñamha pa'namen shechpexhno, ama't ñamha pa'namen othexhno.
44011007	Allempoñapa' ne'm ñoñets, ateth oten: “Pedro o'ch pemtsa añ berr o'ch perre'.”
44011008	Tharraña napa' not: “Ama Nomporcha' nerreñe. Napa' ama't awathapa' ama nerrare ñeñth ama arrapawoyaye ateth yeyxhena ya judioneshay.”
44011009	Allempoñapa' alla oterrerr ñeñth eñets entoth, ateth ot: “Ñeñth o' a'kowentatwa Yomporpa' phapa' amach photatsto añmapa' ama kowenayaye.”
44011010	Añpa' e'ñe ma'pocha ne'mhpa' allempoñapa' o' alla a'terr enoneth o' alla chenkërra —ora.
44011011	Allempokma o' xhap ñamha ma'psheña acheñ. Xhapoet all pokollo all nommoena. Añ ma'psheña acheñpa' arroth moeñonet Cesareoth.
44011012	Añña Yompor Poekamkëññapa' oten o'ch noktherranet. Oten amach nemhcha'tatsto. Añ pechapsheña ñeñth arro'tsen the' o' yawanma parro. Allempoñapa' yexhap pa'pakllo ñeñth nagotatene'.
44011013	Allempoña o' yexhap pa'pakllopa' ñañapa' o' serrpare'tatapoey attho' orrtoña Yompor po'mhllañotheñer. Orrtoñapa' ateth otos: “Añ pokte' o'ch pemñe acheñ Jopo o'ch phagotach poesheñarr añ pa'so'cheñ Simón ñeñthara ñeñth otenet Pedro.
44011014	Añña Pedropa' ñeñthcha' peñotate' atthoch pekeshperra ñamha allowen phamo'tsesha'.” Ateth oten Yompor po'mhllañotheñer.
44011015	Nañapa' o' neserrpare'tosñañ Yompor po'ñoñ. Allempo neserrpare'tenpa' añña Parets Poekamkëñpa' awepa't chorranet. O' chorranet ñet e'ñe atthekma chorra'ya awaña yamha.
44011016	Allempoñapa' o' neyerepya ateth otey awaña Yepartseshar Jesús: “Juanañpa' e'ñe oñochaya apate'th tharraña na añcha'ña nechorratasa Parets Poekamkëñ.”
44011017	Ñewa, Yomporpa' e'ñe pokte' enteñ o'ch chorranet ñet e'ñe atthekma ateth chorra'ya ya allempo yame'ñya Yepartseshar Jesucristo. Ñewa, ñerra'm e'ñe pokte' enteñ Yomporpa' nañapa' errothenothwathe'ka'ye neche'ptare'chña Yompor.
44011018	Ñeñtha otwapa' allempoñapa' alla moma'wet allowenet. Allempoñapa' o' aye'choxhtatoñet Yompor, ateth otet: —Ama't po'poñ acheñ ñeñth ama judioneshayaye Yomporpa' moeneñ o'ch kothape'cherret ello kowen alloch ñetpa'xho'ña korretsetach poksheñeshokmañen e'ñe thayotheñ errponañowen. Allowa ñeñth ateth pha Pedro ñamha Cornelio.
44011019	Allempo moetset Estebanpa' allempotheñña orrta moeroxhteñets. Nanak moeroxhtachete'th ñeñth ame'ñetsa. Ñeñtho'marña yetrra'tyeset allemeña, parratse'tyeset po'poñ anetso'mar. Poesheña'tetspa' awanmoet Fenicio'mar, po'potantaññapa' awanmoet Chipro, po'potantañpa' awanomyeset Antioquío. All chopeñe'chyesnomoetpa' all serrpare'tyesnomoet Yompor po'ñoñ, tharraña aña serrpare'tatnomoet ñapoeth judionesha'.
44011020	Tharraña poesheña'tets chipro'marnesha' ñamha cireneo'marnesha' ñeñth ame'ñetsapa' o' xhapoet Antioquío. Allñapa' aña serrpare'tatoset ñeñth griegonesha'. Añ serrpare'tet ñeñth ateth pena Yepartseshar Jesús.
44011021	Yomporpa' nanak awamenkath phanet. Ñeñtho'marña shonte' acheñ ame'ñachet Yepartseshar Jesús, o' a'ypo'ña'werret ñeñth awath pokthaphñet.
44011022	Añña ñeñth ame'ñetsa Jerusaléñopa' o' e'mare'chet attho shonte' ame'ñetsa Antioquío. Ñeñtho'marña moeñet Bernabé Antioquío, o'ch yenpoenaneta'.
44011023	Allempo xhap Bernabé allpa' entosan po'ñoxh o' orrta Yompor poemoereña all. Ñeñtho'marña nanak koshosa. O' kothape'chatosanet, ateth otanet: —Amach sekexhpatstere Yompor po'ñoñ. Womenkcha' sepha' seyoxher.
44011024	Añña Bernabépa' ñapa' nanak amoeraña, nanak chorreña Parets Poekamkëñ. Atarr ame'ñena. Ñeñtho'marña shonte' ame'ñatana acheñenesha' atthoch kotheret Yepartseshar.
44011025	Allempoña awo' Bernabé. O' xhap Tarso allcha' e'nerrana' Saulo. Allña entospa' a'secher o'ch aner Antioquío.
44011026	Epsheño'maret alla a'poet patherr char Antioquío. Allñapa' nanak yexhachete'th ñeñth a'pxhatse'th all pame'ñeñothet Yompor. Shonte' acheñ ame'ñatsa all. All Antioquíopa' añ asocharethtet ñeñth ame'ñetsa “Cristona'tarnesha'.” Ñanom arr Antioquío asocharethtet ateth.
44011027	Allempoña Jerusaléñopa' allo'tsen poesheña'tets ñeñth a'mhtene' Yompor po'ñoñ. Parrochpa' onaxha'tet. Xhapoet Antioquíopa'
44011028	añña ñeñth pa'so'cheñ Agabopa' o' thomospa' serrpare'tatosanet, ateth otanet: —Orrtach moexheñets esempo errapharen patso. Añpa' allowa ñeñth ateth ot Agabo. Añ eñotate' Yompor Poekamkëñ, ama't allempopa' ama orrtena' moexheñets. Allempo amhcha'tarethta Claudiopa' allempo'ña orrta moexheñets.
44011029	Ñeñtho'marña allowen ñeñth ame'ñetsa Antioquíopa' o' a'poktachet o'ch moeñet ñeñthcha' yenpoe' pa'mo'nasheñnesha' ñeñth yexhetsa Judeo.
44011030	Allpon echyenetpa' allpon apa'yeset. Ateth a'poktachetpa' atethxho' pet. O' apoeñet Bernabé ñamha Saulo, ñetñapa' anmet Jerusaléño, allñapa' aposet ñeñth pompornesha' pen ñeñth ame'ñetsa Jerusaléño.
44012001	Allempopa' añña amhcha'tareth Herodespa' rromatan poesheña'tets ñeñth ame'ñetsa atthoch moeroxhtachet.
44012002	Rromoet Jacobo o' moetset. Añ Jacoboñpa' ñeñthara ñeñth Juan pa'mo'nasheñ. Attho moetsetpa' xho pechoñet poñ.
44012003	Ñeñthña moetse'pa' nanak koshatan judionesha' ñeñth ama ame'ñetso. Allempoña amhcha'tarethpa' nanak moeneñ o'ch alla koshaterranerr judionesha'. Ñeñtho'marña pascuapopa' allempoch rrerreterr pan ñeñth ama a'chasaretheyayepa' o' alla rromaterranerr ñamha Pedro.
44012004	Rromoet Pedropa' o' abe'thet cárcelo. Net xharra' poechena pechap solltarnesha' ñeñthcha' kowamphse'. Ñanompa' o'ch neñet pa'tatssheña solltarnesha' ñeñthcha' kowampene'. Allothpa' o'chña moenme'cheñetpa' o'ch wena po'potantañ pa'tatssheña ñeñthcha' kowampene' ñamha. Ñeñthña xharra' poechena pechap solltarpa' atthach penet, xhach kamhyannenet. Añ kothape'chña Herodes o'ch metwa pascuapopa' o'ch orrtatan Pedro allo'tsa'yen acheñenesha'.
44012005	Attheñapa' nanak womenk koweñet Pedro cárcelo. Tharraña ñeñth ame'ñetsapa' atarr ma'yochampeñet Pedro.
44012006	Attheñapa' allponmat o' xhap allempoch tsapathcha' Herodespa' o'ch orrtata'moenan Pedro allo'tsa'yen acheñenesha'. Tsapoña Pedropa' all moenpa' all rroxhtampeñ epsheña guardia all rromampeñet allo ewankareth cadeno epo'mar poekhoth. Ñamha a'yothpa' all kowampeñ po'potantañ solltar e'ñe alloth be'thenet.
44012007	Attheñapa' machayotha poetareswa e'ñe alla o'pono. Orrtoña Yompor po'mhllañotheñer. Añña mellañotheñpa' o' a'phllan Pedro poephotothpa' o' opoepa' ateth och: —Petanta thekma. Añña cadena allo' wankëñetpa' xha poeya'nets e'ñe ñotha.
44012008	Añña mellañotheñpa' ateth och: —Pechana'pena peshtam, o'ch penen ñamha pesapat. Ateth och mellañotheñpa' attho'xho' pha. Allempoñapa' alla otererr: —The'pa' pechorrena ñamha peshtam ñeñth penen enoth. Allempoñapa' o'ch phokthenen.
44012009	Allempoñapa' o' xha'nen kotha'nenan mellañotheñ. Pedroñapa' xha otenapañ atthathe' xhopo'teñ, tharraña ama xhoye' xhopo'teñe. Allempoñapa' o' awanenet.
44012010	Awanenetpa' o' metenet all kowen poesheñarr guardia. Awerreterr allponpa' o' meterreterr all kowen po'psheñeñ guardia. Allempoñapa' o' xhenet alloth e'ñe xha'nenet allekma chopeñe'chen acheñenesha'. Xhenet yetarropa' ñeñthña yetarrpa' asret nanak echarr. O' xhenet e'ñe allpa' añña yetarrpa' o' tora'nom e'ñe ñotha. Tora'nenpa' ñetñapa' o' xha'nenet. Xhenet a'yothpa' allñapa' all chope'chnomoet e'ñe parro mame'pa' allothñapa' o' awerrña Yompor po'mhllañotheñer allothñapa' o' ñapthamena Pedro.
44012011	Allempoñapa' xhapoña Pedro poeyoxhro, ateth ot: —Po'ñoxhepa't ama xhoye' nexhopo'teñe. Yomporepa't moeñene' po'mhllañotheñer atthoch a'keshphaten. The'pa' Herodespa' amach erroth pha'no. Judionesha'pa'xho'ña e'ñe orrena o'patenna.
44012012	O' xhapoña poeyoxhro thematenñapa' o' xhap allo'tsen María pa'pakëll. Añña Maríapa' ñeñth pachor Juan Marcos. Xhap all pa'pakllopa' allñapa' allo'tsa'yen shonte' acheñ all ma'yochenet o'pono.
44012013	O' xhap alloth be'thenetpa' xhore'tosanet. O'ponothñapa' xha'nom poesheñarr shopshesha' añ pa'so'cheñ Rode.
44012014	Wapapa' o' cheme'tan Pedro po'ñoñ. Poksheñesha' materra o'pono o'ch oterrana' acheñenesha' ñeñth o'pono'tsa'yen. Tharraña ama toramphsano Pedro. Xherr o'ponopa' ateth otanet: —Pedrepa't o' wena, allo'tsena a'yoth.
44012015	Ñetñapa' xha otet: —Amathe'ka'ye ñeñtheyaye, attha photyen xhathe' pemospoena. Ñañapa' alla oterrerr: —Po'ñoxhka'ye Pedro. Ñetñapa' oterreterr: —Amathe' Pedroyaye. Ñato' añthe' Yompor po'mhllañotheñer ñeñthcha' kowamphse' Pedro.
44012016	Attheñapa' Pedroñapa' alla xhore'terraneterr yetarroth. Allempoñapa' toramphset. Toramphsetpa' añepa't Pedro. Allempoñapa' attha kowanrrortet.
44012017	Pedroñapa' o' echantan pot atthoch o'ch moetsoñeñtet allochñapa' o'ch serrpare'tatwenanet. Allempoña o' moetsoñeñtwetpa' ateth otanet attho Yomporpa' o' xha'nmater cárceloth. Otanet ñamha: —O'ch soteña' Jacobo ñamha po'potantañ masheñnesha' attho xha'nmaterren Yompor po'mhllañotheñer. Allempoñapa' alla awerr Pedro.
44012018	Attheñapa' o' poetaren. Arrña cárcelo solltarnesha'ñapa' poemhchañothetpa' otanna'tyeset: —Errothenothwañaka'ye xha'nenña Pedro. Errawañaka'ye o' awen.
44012019	Attheñapa' o' e'nater Herodespa' ama esesha' entaye. O' alla a'phtho'tare'tereterr solltarnesha' ñeñth kowene' cárcel ama esesha' entaye errothenothe' o' awen. Allempoña Herodesñapa' o' moeño'twan solltarnesha' a'yo allcha' moetsanatatwanet. O' allponmat Herodesñapa' o'xho' awo' Judeoth o'ch awo' Cesareo allñapa' allach allponmatena'.
44012020	Allempoña Herodesñapa' nanak e'moñe'tenan tiro'marnesha' ñamha sidóno'marnesha'. Ñeñtho'marña o'wañ apanet rreñets ñeñth nanak palltenet pa'nyeto. Ñeñtho'marña ñetpa' moeneñet o'ch alla amo'tsteret Herodes atthoch o'ch alla apoerranet ñeñth palltenet. Ñeñtho'marña waxha'ta shonte' tiro'marnesha' ñamha sidóno'marnesha' o'ch enteñeta' Herodes. Añña Herodes pa'tarwasañer añ pa'so'cheñ Blastopa' e'ñe kowen entapanet. Ñañapa' o' a'poktatanet atthoch ñetpa' serrpare'tet epoet amhcha'tareth.
44012021	Xhap allempo'ch serrpare'tet epoet amhcha'tarethpa' Herodesñapa' o' chorrana nanak koxhnesha' pa'shtampa' anorros po'konañopa' eñosos. O' eños ateth ñerra'm ñeñth amhcha'tareth nanak.
44012022	O'ña eñoswa acheñenesha'ñapa' o' rrannartetpa' ateth otyeset: —Ama acheñenocheye' eñetso, Partsepa't eñets.
44012023	E'ñepa'tcha' allempokma wapoña Yompor po'mhllañotheñer o' atsna'tatosan Herodes. O' atsna'tpa' e'ñe rrowe poeñpa' o' rroma. Tharro'mar Herodespa' moeneñ o'ch Partsokoptarta. Acheñenesha'ñapa' o' aye'choxhtatoñet ateth ñerra'm Parets. Amaña xhoye' otaneto eñallña patherr Yompor. Añpa' allowa ateth pe'th Herodesoñ.
44012024	Allempoñapa' o' epa'wa Yompor po'ñoñ errakmañen. Allo'na ame'ña'wanena shonte' acheñenesha'.
44012025	Añña Bernabé epoet Saulopa' o' asweneta' Jerusaléño, pomweneta' kelle. Pomweneta' kellepa' o' poerraxherret Jerusaléñoth. Añña Juan Marcospa' o' kotherranet.
44013001	Ñeñth pame'ñeñothet apxhatse'th Antioquíopa' allo'tsen poesheña'tets acheñ ñeñth a'mhtene' Parets po'ñoñ, ñamha allo'tsen ñeñth nanak kowen yexhatatse'th Yompor po'ñoñ ñeñth ateth ñerra'm añ: Bernabé, ñamha Simón, ñeñth Simónpa' oteñet ñamha Negro, ñamha allo'tsen Lucio ñeñth cireneo'marnesha' ñamha allo'tsen Manaén ñeñth parro cheshat Herodes ñeñth amhcha'tarethtetsa all Galileo, ñamha allo'tsen Saulo.
44013002	Allempo xhokma kowentatoñete'th Yompor, ñamha errothenopa' xhoch thore'tete'th. Attheña añña Parets Poekamkëñpa' eñotatanet, ateth otanet: —Añ pokte' o'ch sene' Bernabé ñamha Saulo ñetpa' o'ch senanet nokop. Napa' o'ch napanet ñeñthcha' po'tarwas pet nokop.
44013003	E'ñe allempopa' thore'tetset. Allempoñapa' ma'yochet. Ma'yochwetpa' o' net pot ñeshetopa' allsensarethtet allcha' thorroñet Yompor po'tarwas.
44013004	Allsensarethtet e'ñe Parets Poekamkëñothpa' awanmoet Seleucio. Seleuciothñapa' awamphset boto, o' xhapoet Chipro.
44013005	Allña poeblo all xhapoetpa' añ pa'so'cheñ Salamina. Xhapoet Salaminopa' o' awanmoet judionesha' po'prawo allcha' serrpare'tosñañet Yompor po'ñoñ. Ñamha kothenanet Juan Marcos ñeñthcha' yenpawet.
44013006	Attheñapa' o' awanmoet serrpare'tats errakmañen all oteñet Chipre. Xhapoet po'poñ anetso añ pa'so'cheñ Pafos. Allñapa' entoset poesheñarr judionesha' ñeñthpa' achyo'tañ añ pa'so'cheñ Barjesús. Ñañapa' nanak serrpare'taten, tharraña ama Yomporeye' po'ñoñ a'mhteno.
44013007	Ñañapa' xhokma yemtenana ñeñth amhcha'tarethtetsa ateth ñerra'm gobierno' ñeñth allo'tsen. Añña amhcha'tarethpa' añ pa'so'cheñ Sergio Paulo, ñeñthpa' nanak es eñot. Añña amhcha'tarethpa' o' agotatan Bernabé ñamha Saulo. Ñapa' moeneñ o'ch e'man Yompor po'ñoñ ateth serrpare'tenet.
44013008	Tharraña ñeñth achyo'tañpa' ama moenatano amhcha'tareth o'ch ame'ña. Ñañapa' moeneñ o'ch a'mchethtanet atthoch amach ame'ñacheto amhcha'tareth. Añ ñeñth achyo'tañpa' ñeñthara oteñet ñamha Elimas.
44013009	Allempoña Saulopa' o' womenk kowenan ñeñth achyo'tañ. Ñewa, Saulopa' ñeñthara oteñet ñamha Pablo. Ñañapa' e'ñe chorreña Parets Poekamkëñ.
44013010	O' kowan achyo'tañpa' ateth och: —Phapa' nanak peshkëñ acheñ, nanak peyexhkaten ñeñth ama kowenayaye. Aña phompor pepen oneñeth. Nanak pe'moñe'teñ ñeñth poktetsa Yomporekop. Esempowachñaka' pewna'ña attho photen ama kowenaye Yompor po'ñoñ. Añpa' ñeñthña po'ñoxh ñeñth kowentetsa.
44013011	The'ña Yomporpa' o'ch tsa'tatapha. The'pa' amach pekwerro. Allponmatcha' amach penterro poetare'. Allempokma o' chekmetmara enta. All chopeñe'chenpa' atthach otyenanet: —Sanmoen, o'ch secha'nmoen.
44013012	O' entan amhcha'tareth atethpa' o' ame'ña. Atarr womenk entan Yompor po'ñoñ. Allowa ateth pete'th all Pafoso.
44013013	Allempoña Pablo ñamha ñeñth kothene'pa' o' awamphset boto o' xhapoet Pergo ñeñth allara Panfilio. Xhapoet Pergopa' Juanña Marcospa' o' sa'nerranet. O' alla awerr Jerusaléño.
44013014	Allempoña Pablo ñamha Bernabépa' awanerreterr, o' xhapoet anetso ñeñth pa'so'cheñ ñamha Antioquía ñeñth allara Pisidio. Allempopa' o' xhapa'moen allempo amesen judionesha' Pabloña ñamha Bernabépa' o' awanmoet judionesha' po'prawo. Allñapa' anorrxha'toset ñamet.
44013015	Allña judionesha' po'prawopa' o' lleyoñet Moisés po'ñoñ ñamha po'poñ ñeñth a'mhtaye'th awath Yompor po'ñoñ. Allempoña o' lleya'wetpa' añña ñeñth amhcha'tarethtetsa poerawopa' ateth otanet: —Eseshasthe' masheñneshare echene' ñoñets atthoch sokthape'chateypa' ñato' o'ch seserrpare'tatey.
44013016	Allempoña Pablopa' o' thomospa' echantan pot atthoch moetsoñeñtwet ateth otanet: —Masheñnesha judioneshacha' ñamha allowenes ñeñthes mecha'na'tene' Yompor, se'mhñoten, o'ch notas:
44013017	Yapa' israelena'tarey awath Yomporpa' e'ñe pokte' entane'th yatañneshañ. Nanak a'mhratanet allempo a'poete'th Egipto. E'ñe Yompor po'wamenkothpa' o' awanerranet Egiptoth.
44013018	Ama't atomat char allempo chopeñe'chete'th amarathareropa' xhokma kowamphsanet e'ñe kowen, ñato' pa'tatsoch xharra' charthe' kowamphsanet.
44013019	Allempoña xhaxherret alla Canaáno Yomporpa' o' wapore'tatwerran kanxherr po'poñe'ttsokma acheñ ñeñth yexha'yestse'th all atthoch apa'yerran yatañneshañ po'patseñ, e'ñe ñokpoet ama't ñamha poechemereshakpoet.
44013020	Allempotheñ ñato' cuatrocientos cincuenta charthe' o' nanet ñeñthcha' amhcha'tarethtatsa ñokpoet. Attheñapa' o' xhap allempo orrta ñeñth a'mhtaye'th Yompor po'ñoñ awath, añ pa'so'cheñ Samoel.
44013021	Allempoña acheñenesha'pa' enamet Yompor o'ch apanet poesheñarr rey ñeñthcha' nanak amhcha'tarethtatsa. O' nanet añ pa'so'cheñ Saúl ñeñth Cis poechemer ñeñthara pamo'tsna'tar Benjamín. Añña Saúlpa' o' amhcha'tarethta pa'tatsoch xharra' char.
44013022	Allempoña Yomporpa' o' poerratamper atthoch o'wañ amhcha'tarethta Saúlpa' o' alla nerran po'psheñeñ ñeñth pa'so'cheñ David ñeñthara Isaí poechemer. Añ Davidpa' e'ñe pokte' eñch Yompor ñeñtho'marña ateth ot ñokop: “Davidpa' e'ñe atthekma kothape'chen ateth nokthape'chen na neyoxhro. Ñeñtho'mar neñoteñ ñapa' o'ch ame'ña'na na e'ñe poktakma.”
44013023	Alla oterraneterr Pablo: —Ñeñth poesheñarr David po'mhrenñoth Yomporpa' o' orrtatonay yokop ñeñthey israelena'tarey ñeñthcha' ya'keshphaterre'. Añ pa'so'cheñ Jesús. The'pa' o' etsota ateth otye'th Yompor awath.
44013024	Tharraña ama xhena' allempoch serrpare'tos Jesúspa' añ ñanom orrtatsa Juanañ. Ñapa' serrpare'te'th ateth oche'th, añ pokte' o'ch yokthape'cherr ello kowen etserra allempoñapa' o'ch yapatarethta Partsokop. Ateth serrpare'tatey alloweney ñeñthey israelena'tarey.
44013025	O' e'nwamochan ñeñth po'tarwas pha'pa' Juanaññapa' ateth otanet: “Napa' ama añeyayno ñeñth soten ñeñthcha' Cristotats. Ñapa' the'pa' ñeñthña noktha'nene' chenta'. Napa' ama esoshe'mano atthoch ama't po'sapatrexhapa' o'ch nepyoñ.”
44013026	Alla oterraneterr Pablo: —Sapa'xho'ña masheñneshacha' pamo'tsna'tarekmas penes Abraham. Ñamha arro'tsa'yen poesheña'tets acheñ ñeñth mecha'na'tene' Yompor. O'ch notas allowenes, Yompor o' moeñonay kowen ñoñets alloch yekeshperra alloweney.
44013027	Ama't o' xhap ñeñth Cristotatspa' añña ñeñth jerusaléño'marnesha', ñamha ñeñth pa'mhcha'tarethernesha' penet, ñetñapa' ama esesha' eñotaye. Ama xhapaneto poeyoxhreto ateth ote'th awath ñeñth a'mhtaye'th Yompor po'ñoñ ñeñth xhokma lleyenet añ yethro allempokma amesenet. Ñeñtho'mar the'ñapa' o' etsotatoñet Yompor po'ñoñ. The'ñapa' o' pomet Jesús atthoch moetset.
44013028	Ñapa' ama't ama eñalle po'chñar attha otteñe'chet atthoch moetsachet. E'ñe atthotha enamet Pilato moetsachepa'to'.
44013029	Allempoña o' etsotatwoñet ora allpon ateth akellkareth awathotheñ ñokoppa' o' a'swachet korsochothpa' o' net mapoetpono.
44013030	Tharraña Yomporpa' o' tantater ama't o' rromwa.
44013031	Allempoña tantaterpa' allponmat orrtame'tnerrana ñeñth ñanom kotha'nmoe' Galileoth allempo on Jerusaléño. The'pa' ñetpa' o' a'pothoñet attho tanterra Jesús, o' a'pothoñet allowen acheñeneshesho.
44013032	‘Yapa'xho'ña the'pa' o'ch yeserrpare'tatas samha añ ñeñthara kowen ñoñets. Ama't awath Yomporpa' otane'th yatañneshañ atethcha' pha esempo
44013033	the'ñapa' o'xho' etsota yokop ñeñthey yatañneshañ po'mhrenñey. O' etsota po'ñoñ allempo tantaterran Poechemer Jesús, tharro'mar ateth oteney ñeñth Salmos 2, ateth Yompor otan Poechemer: “Phapa' Nechemereph, the'ñapa' o'ch neñotach acheñenesha' po'ñoxh phapa' Nechemer nepeneph.”
44013034	Ama't awath Yomporpa' ote'th o'ch tantaterpa' amach alla rromoerre'the. Ñeñthpa' ateth oteney añ ñoñets ñeñth awathotheñ akellkareth: “Po'ñoxh o'ch na'natapha phamha ateth na'nacha David.”
44013035	Ñamha po'poñ capítulo Salmos all oten ateth: “Yomporpa' amach moenatano Poechemer ñeñth nanak Parets o'ch poetsowa po'chets.”
44013036	Añ ñoñetspa' yeñoteñ ama añekpayaye David tharro'mar yeñoteñ David allempo e'nwan allpon ateth moenach Yompor pamo'tsna'tarekoppa' allempoñapa' o' rroma. Allempo rromapa' o' pampoet allo'tsen pa'tañneshañ, po'chetspa' o' poetsowa epoet.
44013037	Tharraña Jesús po'chetspa' ama poetso ama't koñe'tha tharro'mar Pomporpa' o' tantater.
44013038	Ñeñtho'marña añ poktetsa o'ch masheñneshacha' señoch añ Jesús ñeñth ateth pena. Ñach yephretnerre' yo'chñar. Ñeñtho'mar the'pa' o' neserrpare'tatas.
44013039	Añ Moisés po'ñoñ ñeñth anareth awathotheñpa' amach errothenoth yephretnaterro allo yo'chñar. Tharraña the'pa' añña yame'ñeñoth Jesúspa' añepa't alloch e'ñe aphretna'warethterra yo'chñar.
44013040	Alla oterrerr Pablo: —The'pa' sekwach, o'ch sokthape'ch kowen the't waponasa ñeñth ateth ote'th ñeñth a'mhtaye'th awath Yompor po'ñoñ. Ateth otete'th awath:
44013041	Se'mhñot ñeñthes achmhare'tets, the't sekwanrrorteñotha sechenka'werra. The'pa' allempo ora sokrrenmeñpa' napa' o'ch norrtatonas ñeñth ama sentare. Tharraña ñato' sapa' amach same'ñyo ama'tcha' serrpare'tataset. Añpa' allowa wañ ateth serrpare'tatanet Pablo.
44013042	Allempoña xha'nmaxherret acheñenesha'ñapa' ateth ochet Pablo wapoepa'to' po'poñ semano o'ch serrpare'taterraneterr po'pocheño añ yethro allempokma amesenet.
44013043	Allempo awanerretpa' shonte' judionesha' o' kotha'waneret Pablo ñamha Bernabé. Ñamha o' kotha'waner shonte' ñeñth ama judioneshayaye tharraña ñetpa' o' ame'ñatanet judionesha' awañakma. Añña Pablo ñamha Bernabé serrpare'tatanet o' kothape'chatanet atthoch xhokma o'ch kothape'choñet Yompor pomoereña.
44013044	Po'poñ semana o' xherrerr allempo amesenet. Waxhenerr shonte' acheñenesha' o'ch e'mhñoteneterr Yompor po'ñoñ. Awtsa ora allowen acheñenesha' ñeñth yexhetsa all e'ñe waxha'twet.
44013045	Allempoña judionesha' ñeñth ama ame'ñetsopa' o' eñchet shonte' acheñ waxha'tatsapa', poesope'cheñothetpa' o' kowana'chet Pablo. Ñeñth ateth oten Pablopa' ñetñapa' o'ch otenet ama attheyaye. Nanak achmhare'chet.
44013046	Tharraña ama mecha'to Pablo ñamha Bernabé. O' serrpare'tet womenk, ateth otet: —Añ poktetsa o'ch yeserrpare'tatas sanom Yompor po'ñoñ, tharro'mar sapa' judioneshas. Tharraña ñerra'm sapa' ama semno, ñerra'm ama pokteye' señche atthoch sapa' korretsasach e'ñe thayotheñ errponañowen, amach erroth yephaso. The'pa' añach yeserrpare'tat ñeñth ama judioneshayaye.
44013047	Tharro'mar ateth oteney Yompor po'ñoñoth, arr oteney ateth: Napa' o'ch nenas sa ateth ñerra'm poetare', sach a'poetarsamphsats. O'ch sa'poetarsamphsoñ po'poñ acheñ pokthaphña ñeñth ama judioneshayaye. Ama't allowen acheñenesha' ora allowanen patspa' o'ch peñotatwanet atthoch keshperret.
44013048	Allempoña ñeñtha e'mwet añ ñoñetspa' añña ñeñth ama judioneshayaye atarr koshet, nanak kowen eñchet Yompor po'ñoñ. Allempoñapa' o' ame'ñenet allowen ñeñth o' anarethta atthoch ñetpa' korretsetach thayotheñ e'ñe errponañowen.
44013049	Attheñapa' o' epa'wa Yompor po'ñoñ errakmañen.
44013050	Tharraña poesheña'tets judionesha' o' kothape'chachet acheñenesha' atthoch o'ch wapore'tateret Pablo ñamha Bernabé. Añña ñeñth ateth kothape'ch koyaneshaxhno ñeñth kowen entaprete' acheñenesha' tharro'mar añ koyanesha' e'ñe kowen kothape'che'th Partsokop. Ñamha ñeñth amhcha'tarethtetsa all, judionesha'pa' o' e'moñe'tachet Pablo ñamha Bernabé. Ñeñtho'marña orrtatet atsrre'moeñets o' wapore'tateret Pablo ñamha Bernabé.
44013051	Awanenetpa' o' pa'shetka'tnenet po'patser pa'tkoth atthoch eñoch judionesha' ama pokteye' entarethteto ñeñth ateth o' phowet, the'ñapa' amach alla waxherrete'the. Allempoñapa' awanmoet ñamha Iconio.
44013052	Tharraña ñeñth o' ame'ña'wa all Antioquíopa', ñetñapa' nanak koshenet, ñamha o' chorranet Parets Poekamkëñ.
44014001	Allempoña xhapoet Iconiopa' o' be'thosxha'tet parro judionesha' po'prawopa' o' serrpare'tatoset all. Nanak kowen serrpare'tatet ñeñtho'marña ame'ñachet shonte' acheñenesha' —ama't judionesha' ñamha ama't ñeñth griegonesha'.
44014002	Añña judionesha' ñeñth athpare'tene' Yompor po'ñoñ ñetñapa' toma'tamphset Pablo ñamha Bernabé. Nanak sasare'teñet thaye'to' acheñenesha' ñeñth ama judioneshayayepa' kowen enteññañet attho serrpare'ten.
44014003	Tharraña ama't e'moñe'tanet patantarr acheñenesha'pa' ñetñapa' ama mecha'teto. Alla atomatet serrpare'tet Yompor po'ñoñ. Orrtatet ñeñth acheñenesha' ama poentareto ñeñthña eñotatawet po'ñoxh attho serrpare'tenetpa' añmapa' Yompor pomoereñoth wapanet añ ñoñets. Yomporpa' nanak awamenkath phanet.
44014004	Attheñapa' añña patantarr acheñenesha'pa' e'ñe kowen enteñet ateth serrpare'tatanet Pablo ñamha Bernabé. Tharraña po'potantaññapa' ama. Ñetñapa' aña ame'ñatawet judionesha'. Ñeñtho'marña ama pathrraye' kothape'chenoña acheñenesha' all.
44014005	Attheñapa' o'pacha shonte' judionesha' ama't ñamha ñeñth ama judioneshayaye ñamha ñeñth amhcha'tarethexhnopa' o'pacha o'ch rromoet womenkpa' o'ch rrolle'chet.
44014006	O' e'mare'chet xha o'patarethtenetpa' añña Pablo ñamha Bernabépa' o' yeterretpa' awanmoet ñamha Listro. Xhapoet Listropa' xha aswanmoetpa' o' metet ñamha Derbho. Añpa' ñeñthara anets all otenet Licaonia. Errakmañen chopeñe'chet allo'mar.
44014007	All chopeñe'chnenetpa' all serrpare'tnenet Yompor po'ñoñ.
44014008	Allempo Listro'tsenetpa' allñapa' allo'tsen poesheñarr acheñ, xha echarrtena pa'tak, ama eshkaye' chope'cheno, ama't awathotheñ ñapa' attha eñalletña. Ñañapa' alla anen.
44014009	Allña anenpa' alla e'mhñotenan ateth serrpare'ten Pablo. Pabloñapa' kowe' allapa' o' eñoch añ acheñpa' o' yemtana Yompor ñapa' o'ch a'krrater.
44014010	Ñeñtho'marña Pablopa' ateth och womenk: —O'ch notaph, o'ch phathen. Awepa'tcha' tanta allempokma allorokma xha chope'chnets.
44014011	Allempo eñch allowen acheñenesha'pa' xha rrannartet. Poksheñothetpa' ateth otet: —¡Partsepa't! Ñeñth Parets yepen ñeñthepa't poenasetsa acheñ. The'pa' o' xhap e'ñe yesho. Añpa' ateth otet po'ñoñeto ñeñth Licaonaxh.
44014012	Añña Bernabépa' o' sochet, ateth otet: —Añepa't ñeñth yeyomporer Júpiter. Pabloñapa' sochet ñapa' añ ñeñth po'yompor-ret Mercurio. Tharro'mar sochet ateth ñapa' nanak serrpare'ten kowen ateth ñerra'm po'yompor-ret Mercurio.
44014013	Ñewa, acheñenesha' allpa' echenet po'prawa' allekmach ma'yochyete'th po'yompor-ret ñeñth otenet Júpiter. Ñeñthpa' e'ñe ñewapoth anareth allempopa' o'ch thaya yerrotha'nmos pa'netsreto. Ñeñth korneshatets poerawopa' o' wapa. Wapatan wakësh, wapatan ñamha shonte' ror. Moeneñ o'ch moetset wakësh Pablokop ñamha Bernabékop tharro'mar xhokma moetsete'th wakësh po'yompor-rekop. Ñamha tharro'mar ateth moenen acheñenesha'. Ñetpa' xha otenapoetañ Pablo ñamha Bernabépa' añthe' ñeñth po'yomporer penet.
44014014	Allempoña eñoch Pablo ñamha Bernabé ñeñth atet pena acheñenesha'pa' nanak lleka'rrtet. Poellkëñothetpa' o' rrarre'tet pa'shtampa' o' matrra'tet allo'tsa'yen acheñenesha'. O' rrannaretnomoet, poerranarothetpa'
44014015	ateth otet: —Eso'marthe'ka'ye, masheñneshacha', ateth sepena. Yapa'xho' arromñatheya atthey ñerra'm sa. Ñeñtho'marña o' yeserrpare'tatas kowen ñoñets atthothcha' sekexhpoerr ñeñth ateth sepena ñeñth e'ñe orrena. The'pa' añña poktetsa o'ch same'ñera Yompor ñeñth ama arromñatheshayaye, ñeñthara Yompor ñeñth yexhkate' enet ñamha pats ñamha ñeñth añekmoen sa'p. Ñamha ora allowen ñeñth yentyen ento ñamha ñeñth yentyen patsopa' ña yexhkatwe' ñamha ñeñth sa'po'tsen ña yexhkatwe'.
44014016	Alla oterraneterr Pablo: —Awath Yomporpa' moenatan acheñenesha' o'ch pha'yeset ñeñth ateth moena'yenet e'ñe ñañeñeta.
44014017	Tharraña ama a'ypo'ñano acheñenesha'. Xhokma apanete'th atthoch eñochet po'ñoxh eñall Yompor. Xhokma moeranete'th ñeñtho'marña xhokma watache'th ñokpoet atthoth yexhkanete'th poenarmet, attho eñalletete'th poerraret attho koshete'th. Añpa' ñeñtha ñeñth ateth otan Pablo allowen acheñenesha'.
44014018	Tharraña ama't ateth otan acheñenesha'pa' o' alla moenereterr o'ch moetset wakësh ñokpoet ateth pete'th po'yompor-rekop. Tharraña Pablo ñamha Bernabépa' ama moenataneto.
44014019	O' atomatpa' waxha'ta poesheña'tets judionesha' ñeñth wetsa Antioquíoth ñamha Iconioth. Kothape'chatoset acheñenesha' po'poñ. E'moñe'tachet Pablo. Attheñapa' rrolle'chet Pablo. Rrolle'twetpa' xha otapoetañ o'the' rroma. Chetare'tnomet poebloth a'yeneth.
44014020	Ñeñthña ame'ñatsapa' alla arrotampeñet alla koweñetpa' ñañapa' awepa'tcha' alla tanterra, o' alla awerrerr poeblo. Tsapathñapa' Pablo ñamha Bernabépa' awanerret alla Derbho.
44014021	Xhapoet Derbhopa' serrpare'twerreterr Yompor po'ñoñ ñamha all. Shonte' acheñ ñeñth allo'tsen ame'ñenet ñamet. Allempoñapa' awanerreterr Listro, ñamha aswerreta' Iconio ñamha Antioquío.
44014022	Ora allowanen ta'yeset yenpoet ñeñth ame'ñetsa atthothcha' womenk pet poeyoxher. O' kothape'chatanet ñamha atthoch xhokma yemchet Yompor ama't esempo wapanet moeroxhteñets. Tharro'mar e'ñe yemoeroxhteñoth yexhapcha' all amhcha'tarethtena Yompor.
44014023	O' na'yeset poesheña'tets acheñ ñeñthcha' pompor pha'yes ñeñth pame'ñeñoth apxha'yetsa. Poethore'teñothetpa' o' ma'yochampesyet ñeñthcha' pompornesha' pha'yeset, ateth ochet: —Yomporepa'ch seyenpoe', ñeñthara Yompor ñeñth o' same'ña'werra. Ateth pha'yeset ora allowen anetso all ame'ña'yesa acheñenesha'.
44014024	Allempoñapa' aswanerret Pisidio'mar allothpa' awanerret Panfilio. Xherret anetso ñeñth pa'so'cheñ Perge.
44014025	Serrpare'twerreterr Yompor po'ñoñ all Pergo, allempoñapa' awanmoet ñamha Atalio.
44014026	Xhapoet Ataliopa' allothñapa' awamphset boto, o' alla xhaxherret Antioquío ñeñthara anets alloth awaña ñeñth ame'ñetsa all ma'yochamphsapanet atthoch yenpanet Yompor eshekcha' etsotoñet po'tarwas. The'ñapa' o' e'nwet.
44014027	O' xhaxherret allpa' apxhachet allowen ñeñth ame'ñetsapa' serrpare'tatweret ora allowen attho Yomporpa' yenpanet. O' serrpare'tatanet attho Yompor a'poktatanet, añe'na serrpare'tatet ñeñth ama judioneshayaye, añekop atthoch ame'ñerret ñamet.
44014028	Alla atomatet parro epoet ñeñth ame'ñetsa.
44015001	Attheñapa' xhap ñamha acheñ ñeñth wetsa Judeoth. Xhapoetpa' o' yexhatoset ñeñth ame'ñetsa all, ateth otosanet: —The'pa' aña sepalltena atthoch sekeshperra o'ch setsorranna'ta ñeñthes asheñorres ateth yeyxhena ya allempotheñ ateth yexhaterrey Moisés.
44015002	Añña Pablo ñamha Bernabépa' ama pokteye' eñcheto ateth. Ñetpa' ateth otet: —Ama po'ñoxhaye' añ palltetso o'ch yetsorranna'ta ñeñthey asheñorrey. Ñetñapa' alla nanak es otanna'tet. Ama a'poktacheto. Ñeñtho'marña allempopa' o' net Pablo ñamha Bernabé ñamha po'poñexhno acheñ atthoch ñetpa' o'ch awanmoet Jerusaléño o'ch enteñeta' Jesús poellsensarnesha' ñamha ñeñth pompornesha' pen ñeñth ame'ñetsa all. Añekop tet atthoch o'ch a'phtho'teneta' erra'tsenthe' pokte' ñeñthcha' ateth pet.
44015003	O' so'twanma ñeñth ame'ñetsapa' awanmoet. Arr oñmoet Fenicio'mar allothñapa' awanmoet Samario'mar. Allña oñemwanmoetpa' all serrpare'tyesnomoet. Añ serrpare'tyesnomoet attho o' ame'ña ñeñth ama judioneshayaye. Pame'ñeñothetpa' o' a'ypo'ña'werret ñeñth awath pokthaphñet. Ñeñthña nanak koshate'ña allowen ñeñth ame'ñetsa.
44015004	O' xhapoet Jerusaléñopa' e'ñe kowen agapanet Jesús poellsensarnesha' ñamha ñeñth pompornesha' pen ñeñth ame'ñetsa all. Ñamha allowen ñeñth ame'ñetsa allpa' o' agapanet e'ñe kowen. Allempoñapa' serrpare'tatoset ora allowen ateth yenpanet Yompor.
44015005	Tharraña patantarr fariseonesha' ñeñth ame'ñetsapa' o' tantapa' ateth ot: —Acheñ ñeñth ama't ama judioneshayaye, añ palltetsa o'ch atsorrarethta allowen asheñorrnesha', ñamha allowenetpa' otarethtetepa' añ palltetsa o'ch ame'ñeññañet ñamha Moisés po'ñoñ ñeñth ateth anareth awathotheñ.
44015006	Ñeñtho'marña Jesús poellsensarnesha', ñamha ñeñth pompornesha' pen ñeñth ame'ñetsa allpa' o' apxhet atthoch a'poktachet esthe' poktetsa ñeñthcha' ateth pet.
44015007	Ñeñtho'marña alla nanak es otanna'tyeset. Allempoñapa' o' tanta Pedro. Tantapa' ateth otanet: —Sapa' señoteñe'tña masheñneshacha' awaña Yomporpa' o' na'n na. Añekop na'n o'ch neserrpare'tach ama't ñeñth ama judioneshayaye. O'ch neserrpare'tatanet Yompor po'ñoñ atthoch ame'ñerret ñamet.
44015008	Ñewa, Yomporpa' entennay yeyoxher. Ñapa' eñoteñ ama't añ ñeñth ama judioneshayaye o' ame'ñyet poeyoxhreto. Ñeñtho'marña o' chorratanet Poekamkëñ atthekma ateth chorrenya yamha. Atthoña eñotatey e'ñe pokte' entenanet ñamet.
44015009	Ñeñtho'mar yeñoteñ ama yapthayaya morrentenyo Yompor. Añña ama't ñetpa' morrentenanet ama't ñeñth ama judioneshayaye. Pame'ñeñothetpa' awo't e'showerranet po'chñar ñeñth poeyoxhro'tsa'yenet.
44015010	The'ñapa' eso'mare'tña ama pokteye' senteñe ñeñth ateth o' phowa Yompor. Añekop ñeñth ame'ñetsapa' eso'mare'tña semneñ o'ch senanet ñeñth nanak thorrapo' entenet. Ama't ya judioneshaypa' amach errotheno o'ch yetsotwa allowen ñeñth ateth anareth. Ama't yatañneshañpa'xho'ña ama etsotete'the.
44015011	Añcha'ña yeñot e'ñe Yepartseshar Jesús pomoereñothpa' o'ch yekeshpha, atthekmach keshpet ñamet.
44015012	Ñeñtha e'm allowen ñeñth apxhatsa allpa' alla moma'rrtet. Attho e'mhñochet. Bernabé ñamha Pablopa' ña nanak serrpare'tatawet. Añ serrpare'tatanet attho Yomporpa' nanak awamenkath phanet awaña allempo serrpare'teneta' allo'tsa'yen ñeñth ama judioneshayaye. Ñeñtho'marña orrtatanet ñeñth ama poentareto ñeñthcha' eñotatawet añmapa' po'ñoxh Yomporeshoth wena.
44015013	O' serrpare'twetpa' allempoñapa' ateth ot ñamha Jacobo. —O'ch, masheñneshacha', se'mhñoten namha.
44015014	Simón Pedropa' o' serrpare'tatwas ateth Yompor the'pa' o' orrtatan pomoereña añekop ñeñth ama't ama judioneshayaye. Ñamha awo't orrtatan pomoereña añekop ñeñthcha' ame'ñatawet atthoch aye'choxhtatoñet Yompor pa'so'cheñ ñamet.
44015015	Po'ñoxh the'pa' o' etsota ñeñth ateth oteney ñeñth a'mhtaye'th Yompor po'ñoñ awath. Añpa' ñeñth ateth kellkë'th awath ateth ñerra'm Yompor otatse'th:
44015016	Allempo o'ch meten shonte' charpa' napa' o'ch alla norrtaterr poesheñarr ñeñth David po'mhrenñoth ñeñthcha' awamenkathtatsa ateth awamenkathte'th awath pa'tañ David. Tharro'mar shonte' char ama't poesheñarrapa' ama orrteno David po'mhrenñoth ñeñth nanak awamenkath.
44015017	Añekopcha' norrtater allochñapa' ama't po'poñexhno acheñenesha' ama't ñeñth ama judioneshayaye o'ch ame'ña'weret ñamet Yompor, ñamha allowen erra'tsencha' moenats.
44015018	Ateth ot Yompor ñeñthara ñeñth eñotatey awathotheñ ñeñthcha' ateth pha. Añpa' allowa ot ñeñth a'mhtaye'th Yompor po'ñoñ awath.
44015019	Alla oterrerr Jacobo: —The'pa' añña e'ñe pokte' nenten na amach ya'mñechatatsche ñeñth ama judioneshayaye ñeñth o' poeswerran ñeñth awath pokthaphña atthoch ame'ñeret Yompor.
44015020	The'pa' aña pokte' o'ch yekellkanet ñeñthcha' ama phatsteto ñeñthpa' añ: Amach rratsteto po'chets ñeñth moetsenet ayexhkatarethekop ñeñth po'yomporer pen ñeñth ama judioneshayaye ñeñthara ñeñth ama ame'ñetso. Ñamha o'ch yotanet amach chetapretatsteto thaporets. Ñamha o'ch yotanet amach rratsteto ñeñth moetsenet ñeñth attha a'pamhareth, ñamha amach rratsteto ñeñth ño'shetsa oño. Ñamha amach es rratsteto es po'rras.
44015021	Alla oterrerr Jacobo: —Añpa' ñeñthach ateth yekellkanet. Tharro'mar awathotheñ o' serrpare'twoñet Moisés po'ñoñ ora allowen anetso'mar. Ñamha pathe'tets semana añ judionesha'pa' xhokma lleyeññañet Moisés po'ñoñ all po'praweto. Añpa' allowa ateth otanet Jacobo.
44015022	Allempoñapa' o' a'poktachet o'ch net poesheña'tets ñeñth e'ñe allo'marnesha' ñeñthcha' moeñet Antioquío, o'ch kotheret Pablo ñamha Bernabé. Atethpa' e'ñe pokte' eñch allowen —Jesús poellsensarnesha' ñamha ñeñth pompornesha' penet, ama't ñamha allowen ñeñth ame'ñetsa all. Añ net Judas Barsabás ñamha Silas. Añña epsheña acheñpa' e'ñe kowen eñch allowen ñeñth ame'ñetsa.
44015023	Ñetpa' o' anmoet, ñeñth ateth oten carta: “Masheñneshacha', ñeñthes yexhetsa anetso Antioquío ñamha Sirio ñamha Cilicio: Alloweney ñeñthey ame'ñetsa o'ch yewomhcha'tas sa añ yecartoth —ñeñthey Jesús poellsensarneshay ñamha ñeñthey pompornesha' pen ñeñth ame'ñetsa arr. O'ch yewomhcha'tas sa ñeñthes ame'ñetsa samha ñamha ama't ñeñthes ama judioneshayayso.
44015024	O'ch yotas, yapa' o' ye'mare'ch o' xhap sesho poesheña'tets acheñ arroth ñeñth moenets o'ch a'mñechatasa. Ñetñapa' o' nanak moññe'tatasa sokthaphña. Tharraña the'ñapa' o'ch yotas, añ acheñpa' ama yaye' moeñenaye.
44015025	Ñeñtho'mar pokte' yenteñ alloweney o'ch yene' epsheña acheñ ñeñthcha' yemñonas epoet Bernabé ñamha Pablo ñeñth nanak yemoerena.
44015026	Tharro'mar nanak yemorrentenanet awañapa' all serrpare'teneta' awtsañ moene' amtsanatarethetwet all. Tharro'mar e'ñe poemorrenteñothet Yepartseshar Jesucristo ateth apharethtet.
44015027	Añ yemñonas Judas ñamha Silas. Ñetpa' o'ch serrpare'tatenseta' ora ateth yoten ya arr.
44015028	Parets Poekamkëñpa' o' eñotatey ñeñth e'ñe pokte' yenten ñeñthcha' yenonas. Amach aña yenonaso ñeñth nanak thorrapo'. The'pa' añ palltetsa ñeñthcha' ateth sepha.
44015029	Amach serratsto po'chets ñeñth moetsenet ayexhkatarethekop ñeñth po'yomporer penet. Ñamha amach serratsto ñeñth moetsenet ñeñth attha a'pamhareth. Ñamha amach serratsto es po'rras. Ñamha amach sechtapretatsto thaporets. Ñerra'm amach ateth sepho ñeñthpa' e'ñech pokte'. Añpa' ñeñthach yotas. Yomporepa'ch sa'nataya.” Añpa' allowa wañ ñeñth ateth oten carta.
44015030	Allempoñapa' o' moeñet Judas ñamha Silas epoet Pablo ñamha Bernabé. O' awanerret Antioquío. Xhaxherret Antioquíopa' o' apxhatwet allowen acheñenesha'pa' o' aposanet añ carta.
44015031	Ñeñth apxhatsapa' o' lleyet añ carta. Lleya'wetpa' nanak koshatanet ñeñth ateth akthape'chatarethtet cartoth.
44015032	Añña Judas ñamha Silas, ñetpa'xho'ña nanak a'pothoñet Yompor po'ñoñ ñamet. Ñetpa'xho'ña a'mhtenet Yompor po'ñoñ. Nanak serrpare'tatet. O' kothape'chachet e'ñe kowen ñeñth ame'ñetsa allochñapa' womenkcha' pet poeyoxher.
44015033	O' allponmatet allpa' allempoñapa' secherret alloth amñarethtet awaña. Ñeñth ame'ñatsa Antioquíopa' o' so'tneret e'ñe kowen, otanet: —Yomporepa'chña ya'nataya parro alloweney.
44015034	Tharraña Silaspa' moeneñ o'ch a'pa all, Judaspa' o'ch awerr.
44015035	Añña Pablo ñamha Bernabé allponmaterret Antioquío. Yexhatapretereta' epoet po'poñexhno ñeñth yexhatets all. Serrpare'tapretereta' Yompor poñoñ epoet po'poñexhno.
44015036	Attheñapa' o' atomat Pabloñapa' otan Bernabé: —O'ch awerrey, o'ch yabhchera' ñeñth ame'ñetsa ora allowen anetso all yeserrpare'toñ Yompor po'ñoñ awaña atthoch yeñoch errothenetthe'ña the'.
44015037	Bernabéñapa' aña e'ñe pokte' ent o'ch kotha'ner Juan Marcos.
44015038	Tharraña Pablopa' ama pokteye' eñche tharro'mar awaña allempo xhapoet Panfilio, Juan Marcospa' xha sa'nerranet, o' poerrerra. Ama allo'na yenpoenaneto all serrpare'tyeset.
44015039	Ama errotheno a'poktacheto, xha sa'nmannerret. Bernabépa' aña aner Marcos. O' awamphset boto, xhaxherret Chipro.
44015040	Pabloñapa' aña e'ñe pokte' ent o'ch anerran Silas. Ñeñth ame'ñetsa allpa' o' so'tneret, e'ñe kowen otneret: —Yompor e'ñe pomoereñothpa' a'natyepa'ch. Allempoñapa' awanenet.
44015041	Asweneta' Sirio'mar ñamha Cilicio'mar. Allothñapa' yenpoet allowen ñeñth pame'ñeñoth apxhetsa parro. O' yenpoet añekop atthoch womenkcha' pet poeyoxher.
44016001	Pablo ñamha Silaspa' aswerreta' anetso añ pa'so'cheñ Derbe. Allothñapa' awanerret alla Listro. Allñapa' allo'tsen poesheñarr acheñ ñeñth ame'ñetsa añ pa'so'cheñ Timoteo. Ñeñth Timoteopa' añ pachor pen judionesha' ñeñth ame'ñetsa. Pomporñapa' ama judioneshayaye aña griegonesha'.
44016002	Ñeñth ame'ñetsa Listro ñamha Iconiopa' nanak kowen enteñet Timoteo.
44016003	Ñeñtho'marña e'ñe pokte' eñch Pablo o'ch kotha'nerranet Timoteo. Tharraña ato'tña anemweta' allcha' tsorreñet ateth yexhena joreyonesha', tharro'mar allcha' tetpa' shonte' judionesha'. (Ñewa, Pablopa' ama moeno o'ch atsrre'mach judionesha'.) Allowenetpa' o' eñotwet ñeñth Timoteo pomporpa' ñeñth ama judioneshayaye aña griegonesha'.
44016004	All oñomyeset allemeñ añetsopa' otwosanet añ ñoñets ateth a'poktat Jesús poellsensarnesha' ñamha ñeñth pompornesha' penet Jerusaléño. Añ eñotatwosanet ñeñthcha' ateth pet.
44016005	Attheñapa' allowen ñeñth ame'ñetsapa' e'ñe pame'ñeñothet allo'na senet womenk pha'nmoet poeyoxher. Pathe'tets yethpa' allo'na sen atonetnomtsa ñeñth ame'ñetsa.
44016006	Allempoñapa' arr aswerreta' ñamha Frigio'mar ñamha Galacio'mar tharro'mar Parets Poekamkëñpa' ama moenataneto o'ch serrpare'toñet Yompor po'ñoñ all Asio'mar.
44016007	Allempoñapa' awanmoet ñamha tenoneth, xhapmochet Misio ñamha arr sechet Bitinio'mar, tharraña Jesús Poekamkëñpa' ama moenataneto.
44016008	Attheñapa' metwet Misio'mar o' xhaxha'tet Troaso.
44016009	Xhaxha'tet Troaso tsapoñapa' añña Pablopa' orrtoña ateth ñerra'm xho es yexhopo'ten. Ateth ñerra'm poexhopoñothpa' o' entan poesheñarr acheñ macedonio'marnesha' alla then, ateth otare'ch: “O'ch sonaxha't arr Macedonio, o'ch seyenpoenya'.”
44016010	Allempoña errte' orretwoña macedonio'marnesha'pa' yañapa' o' yesecha o'ch awey Macedonio, tharro'mar yoten po'ñoxhthe' xhore'teney Yompor allochñapa' o'ch yeserrpare'teññaña' po'ñoñ all Macedonio.
44016011	Allempoña Troasothpa' año awamphsey boto. E'ñe paxharra yepe' o'ch yexhap anetso añ pa'so'cheñ Samotracia. Allñapa' all yetsotnoma. Yawanerrerr allothpa' tsapathñapa' o' yexhap ñamha anetso Neápoliso. Allñapa' all yetsotwerrerr.
44016012	Yawanerrerr allothpa' o' yexhap ñamha anetso añ pa'so'cheñ Filipos allpa'xho' all yetsotosa. Añ anets Filipospa' nanak atarr anets. Po'poñexhno anets alla Macedonio'marpa' ama atarroyaye. Allñapa' allo'tsa'yen shonte' solltarnesha' ñeñth romo'marnesha'. Yapa' alla ya'llponmatos all.
44016013	Allempoña xhap allempo amesen judionesha'pa' yañapa' yawanma anetsoth a'yo. O' yexhap ontapo all ye'nen ñato' allcha' ma'yochet. Yaña allpa' yentos poesheña'tets koyaneshaxhno all anorrxhenet. Yañapa' o'xho' yanorrxha'tos yamha. Allempoña yapa' yeserrpare'tatanet Yompor po'ñoñ.
44016014	Poesheñarr koyanesha' ñeñth allo'tsen añ pa'so'cheñ Lidia ñeñth wetsa anetsoth añ pa'so'cheñ Tiatira. Ñañapa' aña po'tarwas pen attho vendenan shetamoets yetsñorromamoen. Ñañapa' ame'ñenana Parets. Allempoña e'mhñotan Pablo ñeñth ateth serrpare'ten añña Yomporpa' o' xhapatoñ poeyoxhro ñeñth ateth serrpare'ten Pablo.
44016015	Lidiaña pame'ñeñothpa' allentha apatarethta, ñamha o' apatarethta ñeñth parro yexhenet pokollo. Ñañapa' o'xho' wa'ña'nerrey pa'pakllo, ateth ot: —Ñerra'm e'ñe pokte' sentenen attho name'ñera Yepapar, o'ch sewapa nepakllo ñato' allcha' sommosa. Ñañapa' otare'tey yonepa'to' ñeñtho'marña yapa' o' awey.
44016016	Parrochñapa' allempo yeta ontapo allekma ma'yochenet thoñoñapa' yentnomh poesheñarr shopshesha' ñeñth chorrena oneñeth. Añña oneñethpa' ñach eñoratene' shopshesha' ñeñtho'marña ñerra'm errothen otanetpa' attho'chxho' pha. Amach poeno po'ñoñ ama't mamesha. Añña shopshesha'pa' eñall ñeñth pamo'mte' pen po'poñexhno acheñ. Ñetñapa' nanakcha' ganatenanet kelle attho eñotañtena.
44016017	Ñañapa' xhokmach kotha'nomye'th epay Pablo. O'ch kotha'nmoeypa' o'ch rranare'tnoma chenta'pa' atethcha' ot: —Añ enkaneshaxhnopa' añ sherbenet Yepapar Ñeñth Nanak Parets. Arrpa' añekop wenet atthoch o'ch serrpare'tataset atthoch sekeshperra.
44016018	Attheñapa' ama't atomatpa' atthekmach pena. Attheñapa' o' a'mñechatana Pablo. Pabloñapa' allentha poetallsapa' o' otan oneñeth: —The'pa' e'ñe po'wamenkoth Jesucristopa' o'ch notaph, pekexhpa'ner shopshesha'. Allempokmoepa'tcha' kexhpa'nerran shopshesha'.
44016019	Añña pamo'mtaynesha'pa' kothape'chetpa' otet: —The'pa' llekëñtsa, o' wañerr allo yeganena kelle. Allempoña pa'tsrre'moeñothetpa' o' rromoet Pablo ñamha Silaspa' anmarethtet e'ñe po'wamenkokma, o' axhapatarethtet allo'tsa'yen amhcha'tarethnesha' allekma a'poktatenet ñoñets.
44016020	Allempoña axhapatarethtet allo'tsa'yen guardia pa'mhcha'tarethernesha'pa' o' otoset: —Añmapa' ñeñth judionesha'. Nanak atsrre'moxhtenet arr ya'netsro.
44016021	Ñetpa' yexhatenyet ateth yexhenet ñet ñeñthpa' ama pokteye' yenteñe ya. Yapa' romo'marneshaypa' ama kowen yenteñe o'ch ateth yepha.
44016022	Allowen acheñenesha'pa' nanak atsrre'mateñet. Ñeñthña guardia pa'mhcha'tarethernesha'pa' ateth otan poeyochresha': —The'pa' o'ch serrotanetpa' o'ch senallanet.
44016023	Allempoñapa' o' nallet Pablo ñamha Silas nanak womenk. Allempoña o' anallarethetwetpa' o' abe'tharethtet ñamha cárcelo; ateth ochet ñeñth kowampene' cárcel: —O'ch sekwamphsanet e'ñe womenk.
44016024	Allempoña ateth otarethetwetpa' añña ñeñth kowampene' cárcelpa' o' abe'thanet nanak o'pono. Allñapa' nanak echarr phamphsanet ñamha o' arrmatamphsarethtet pa'tkoth tablat e'ñe echarr.
44016025	-
44016026	Attheñapa' o' ma'yocha Pablo ñamha Silas. Ñamha o' morrechet, poemorrecheñothetpa' nanak aye'choxhtateññañet Yompor. Añña po'poñexhno acheñ ñeñth abe'thareth ñamha allpa' ñetñapa' o' e'mhñotanet. Allempoña xhap rroxh tsappa' machayothepa'tcha' pella pats nanak womenk, ama't allo' thomatenet echarr cárcelepopa' xha pa'shma womenk. Poepelleñoth pats womenkpa' o' torna'twa ora allpon all ayottamphsarethtenet. Ñamha ora allpon allo wankëñet acheñpa' o' poeyna'twen.
44016027	Allempoña awo't e'mansa ñeñth kowampene' cárcelepopa' awo't entan o' torna'twen allo ayottamphsarethtenetpa' o' chetan po'kchell o'ch moetsa ñañeña. Ñapa' xho' otapañ ñeñth ayottamphsarethpa' o'the' yetwena.
44016028	Añña Pablopa' o' xhore'ch womenkpa' ateth och: —Amach erroth pephatsto ama't mamesha. Yapa' allo'tsa'yenya alloweney.
44016029	Allempoñapa' aña enamnom lampareñpa' mata allo'tsen Pablo ñamha Silas. Poemhchañothpa' xha pa'shmoena ñamha e'ñe poemhcha'na'teñothpa' o' konkorposa e'ñe ñesheto.
44016030	O' xha'nmaxha'tatanetpa' ateth otanet: —Nomporneshacha' ¿esthe'ña pokte' the' ñeñthcha' ateth nepha atthoch nekeshperra namha?
44016031	Ñetñapa' ateth ochet: —Añ pokte' o'ch phame'ñera Yepartseshar Jesucristo, allochñapa' atthoch pekeshperra. Ñamha atthoch keshperra ñeñth parro peyxhena pepakllo.
44016032	Allempoña ñeñth kowampene' cárcelepopa' o' a'secherranet pa'pakllo, allñapa' serrpare'tachet Yompor po'ñon, ñamha allowen ñeñth pa'pakllo'tsen o' e'mhñotet ñamet.
44016033	Allempokma ñeñthe tsaprokma o' e'pana'tyerranet all atserrpharethtet. Allempoñapa' o' apatarethta ña, ñamha allowen ñeñth pa'pakllo'tsa'yenpa'xho'ña o' apatarethtet ñamet.
44016034	A'tapatanet pa'pakllopa' rratanet. Pame'ñeñoth Yompor atarr nanak kosha. Ñamha allowen ñeñth pa'pakllo'tsenpa' atarr koshet ñamet.
44016035	Tsapath poetarenpa' añña guardia pa'mhcha'tarethernesha' o' moeñet poesheñarr guardia, ñeñthcha' otosets: —O'ch sa'rroyer Pablo ñamha Silas.
44016036	Ñeñth kowampene' cárcelpa' ateth otan Pablo: —Oten amhcha'tareth sexha'nerrepa'to'. The'ñapa' orrerres, Yompore'pach sa'nataya.
44016037	Tharraña Pabloñapa' ateth otanet: —Yapa' romanona'tarey yamha. Ñeñth ñoñets anareth Romothpa' oten ama pokteyaye o'ch yekoñchach acheñ ñerra'm ama yeñoteña' po'ñoxhthe' eñall attho otteñe'cheñet acheñ. Tharraña añña amhcha'tarethnesha' ama e'nano ñeñth e'ñe po'ñoxh ateth yepena. Attha nallatyet allo'tsa'yen shonte' acheñenesha' allothñapa' o'xho' attha yottamphsatyet arr cárcelo. The'ña ñetpa' moeneñet o'ch xha'nmaterryet e'ñe a'nawa. Ñeñthpa' ama pokteyaye ateth. The'pa' o'ch sotwer amhcha'tareth wapoetepa' arr xha'nmaterryetepa' e'ñe ñet.
44016038	Añña guardiapa' otwerran pa'mhcha'tarethernesha' ateth oten Pablo. Ñetñapa' xha yorenet allempo e'mare'chet ñetpa'xho'ña romanona'taret ñamet.
44016039	Allempoña waxha'tetpa' enamarethterret peretneñets. Allempoña xha'nmatenanetpa' ateth otanet: —The'pa' orrerres, sawanerra bhaxhayo.
44016040	Allempoña xha'nenet cárcelothpa' awanerret o'ch alla abhchereta' Lidia. Allempoñapa' serrpare'twerret parro ñeñth ame'ñetsa, kothape'chatwaneret kowen, allempoñapa' awanerret alloth.
44017001	Allempoña awanerret allothpa' awanmoet anetso Anfípoliso, allothñapa' awanmoet ñamha anetso Apolonio. Allothñapa' o' xhapoet ñamha anetso ñeñth pa'so'cheñ Tesalónica. Allñapa' allo'tsen judionesha' po'prawa'.
44017002	Pabloñapa' o' be'thosos ñeñth atthekma pena. Allñapa' serrpare'tatosanet Yompor po'ñoñ. Allñapa' ma'panerr semana. Allempoña xhen yeth allempo amesenetpa' o'chxho' serrpare'tatanet Yompor po'ñoñ ñeñth ateth akellkareth.
44017003	Allpa' añ yexhatanet ateth anarethta ñeñthcha' Cristotats ñerra'm esempoch wapa añ patsropa' nanakcha' moeroxhtachet. Tharraña o'ch moeroxhtatwetpa' elloch alla tanterra ama'tcha' rroma. Ateth otanet: —The'ñapa' o'ch notas, añ Jesús ñeñthara ñeñth o' neserrpare'tatwaspa' ñeñthña Cristotets.
44017004	Poesheña'tetspa' pokte' eñchet o' ame'ñyet Jesús ñeñtho'mar ñetpa' yemteñet Pablo ñamha Silas. Ñamha shonte' griegonesha' ñeñth awathotheñ kowen kothape'chets Partsokoppa' o' ame'ñeñet Jesús. Ñamha shonte' koyaneshaxhno ñeñth e'ñe kowen entyen acheñenesha' ñetpa'xho'ña o' ame'ñerret ñamhet.
44017005	Judionesha'ña ñeñth ama ame'ñetsopa' ama pokteye' enteñeto atthoch acheñenesha'pa' o'ch yemchet Pablo, ñeñtho'marña poesope'cheñothetpa' o' e'moñe'chet. Ñeñtho'marña a'sechet poesheña'tets acheñ ñeñth ama tama es sherbetso ñeñth attha ellapetse'th anorrets all shontena acheñenesha'. A'sechet o'ch apxhachet shonte' acheñ atthoch e'moñe'tachet Pablo. Ñetña pa'tsrre'moeñothetpa' awanmoet Jasón pa'pakllo all a'posa Pablo ñamha Silas. O'pachet errothenothpa' o'the' xha'nmaxha'tet a'yoth atthoch acheñenesha'pa' o'ch rromoet.
44017006	Allempoña xhaxha'tet Jasón pa'pakllopa' tharraña ama entarethteto. Ñaptha rromoet Jasón ñamha po'poñexhno acheñenesha' ñeñth ame'ñetsa. Ñetaña anmarethtatset amhcha'tarethesho. Pa'tsrre'moeñothetpa' nanak ama'toxhetnomoet atthothaxho' xhapoet allo'tsen amhcha'tarethnesha'. Allñapa' ateth otoset: —O' xhap acheñ ñeñth moenene' o'ch a'po'poñeterrnay yokthaphña. Attho' phowanmoet ama't po'poñ anetso'mar, the'pa' o' xhapoet ñamha arr. O' alla oterreterr: —Añ Jasónpa' o' agapanet e'ñe kowen the'pa' ñaña pa'pakllo a'poenet.
44017007	Ñetpa' ama pokteye' enteñeto attho amhcha'tareth o'ch nan ñoñets all anetso Romo. Ñetpa' aña otenet eñallo' po'poñ amhcha'tareth ñeñth nanak awamenkath ñeñthpa' año' pa'so'cheñ Jesús.
44017008	Acheñenesha'ñapa' ñeñtha e'moetpa' nanak atsrre'moet ñamha ama't amhcha'tarethnesha'.
44017009	Allempoña Jasón ñamha po'poñexhno acheñpa' o' ayoramphsarethtet allpon po'khllayoret. Allothpa' otarethtet: —Añ kellepa' allach yapoerres ato't awerra' Pablo ñamha Silas. Allempoñapa' a'rroyeret Jasón ñamha po'poñexhno acheñ.
44017010	Allempoña acheñenesha' ñeñth ame'ñetsapa' o' moeñeret Pablo ñamha Silas Bereo. Tsapokma amñarethtenet a'nawa. O' xhapoet Bereopa' be'thosxha'toset judionesha' po'prawo.
44017011	Añña judionesha' ñeñth Bereo'tsa'yenpa' ñetñapa' e'ñe kowen kothape'chenet ama attheyayeto ateth ñerra'm judionesha' ñeñth Tesalónico'tsa'yen. E'ñe poksheñesha' e'mhñotoñet Yompor po'ñoñ, allothña ñetpa' o' e'nyeset Yompor po'ñoño all akellkareth awathotheñ. Tharro'mar ñetpa' moeneñet o'ch eñochet ñato' po'ñoxhthe' ateth serrpare'ten Pablo ñamha Silas. Pathe'tets yethpa' atthekma pete'th.
44017012	Ñeñtho'marña shonte' acheñenesha' ñeñth ame'ñatsa. Shonte' ñamha koyaneshaxhno ñeñth griegonesha' ñeñth nanak sherbetspa' o' ame'ñenet ñamet. Ñamha po'potantañ shonte' yakmanesha' o' ame'ñenet.
44017013	Añña judionesha' ñeñth yexhetsa Tesalónicopa' o' e'mare'chet Pablo o' alla serrpare'twerranerr Yompor po'ñoñ ñamha Bereo. Ñeñtho'marña waxha'tet ñamet all atthoch atsrre'matachet acheñenesha' o'ch e'moñe'tachet Pablo.
44017014	Añña acheñenesha' ñeñth o' ame'ñapa' o' moeñet Pablo tepa'to' ontapo allo'tsen sa'p atarr. Añña Silas ñamha Timoteopa' alla a'pa Bereo.
44017015	Poesheña'tets acheñpa' o' kotha'nmet Pablo. Ñetpa' alla neñeta' Pablo anetso ñeñth pa'so'cheñ Atenas. Allña so'tanna'twet Pabloñapa' ateth otanet: —O'ch sotwer Silas ñamha Timoteo onetepa' ñamet e'ñe thayekma.
44017016	Pabloñapa' alla kowanet Atenso. Allña kowanetpa' shonte' entosan ayexhkatarethexhno all Atenso, ñeñth po'yomporer pha'yen acheñenesha'. Ñañapa' nanak llekachet.
44017017	Pabloñapa' moeneñ o'ch be'thos judionesha' po'prawo atthoch serrpare't epoet parro judionesha' ñamha po'poñexhno acheñ ñeñth kowen kothape'chets Partsokop. Pathe'tets yethpa' o'chxho' awo' all shontena acheñenesha' poeblo allñapa' o'chxho' serrpare'tet parro ñeñth allo'tsa'yen.
44017018	Parrochpa' aña wapatsa ñeñth ame'ñenaya Epicuro pokthaphña, allothpa' o' wapa ñamha ñeñth ame'ñenaya po'poñ kothaphñats ñeñth otenet estoico. Ñetñapa' ateth otet: —¿Esthe'ka'ye kothape'chenña añ acheñ ñeñth attha nanak eñets? Po'potantaññapa' ateth otet: —Ñato' añthe' moenen o'ch yexhatey po'poñ po'yomporer ñeñth ama yentare ya. Tharro'mar Pablopa' añ serrpare'tatenanet ateth pena Jesús ñamha ama't attho tanterra Jesús.
44017019	Ñetñapa' o' anmet Pablo all oteñet Areópago allekma apxhena eñotañnesha'. Allñapa' otoset: —Ñewa, the'pa' o'ch photey esthe'ña phokthape'chen pha. Yapa' the'pa' yemneñ o'ch yeñoch.
44017020	Tharro'mar ñeñth peserrpare'tenpa' ama ye'mare. Yapa' yemneñ o'ch yeñoch esthe' nanak photen.
44017021	Ñewa, allowen atenso'marnesha' ñerra'm añ serrpare'tats ñeñth ama poentaretopa' ellapenetcha' e'mhñotet. Ñeñthach patherr ma'yoxhret. Ñamha ñeñth yexha'werra Atensopa' ñeñth wapyetsa po'poñ anetsothpa' the'pa' attha penet ñamet.
44017022	Allempoña Pablopa' thomos rroxho all oteñet Areópagopa' ateth otanet: —Atenso'marneshacha' napa' neñotenes sapa' aña atarr sema'yoxhrena ñeñth seyomporer sepha'yen.
44017023	All naswanempa' shonte' nentyesnom ñeñth sema'yochyena ñeñth seyomporer sepen. Patherr allekma sema'yochenapa' napa' nent all oten añ ñoñets: “Añpa' añekop Yompor ñeñth ama yeñotena'.” Ñeñth sema'yochena ñeñth ama señotena'pa' ñeñthara Yompor the'pa' ñeñthcha'ña neserrpare'tatas.
44017024	‘Añ ñeñthara Yompor ñeñth yexhkate' añ pats. Ñamha yexhkatan allowen ñeñth yentyen añe patsro. Ña Pamo'mte' pen enet ñamha pats. Ñeñtho'marña ya ñeñthey arromñatheypa' ama pallteno o'ch yeyexhkatoñ allcha' yexha.
44017025	Ñamha ama pallteno o'ch es yaph. Ñokop ama es palltetso. Elloña ñaña yapoene' alloweney attho yokrrena, apoeney ñamha attho yo'rrerrena. Ñapa' apoeney ora esokmañen.
44017026	‘Ora allpon pa'namen acheñ ñeñth yexha'yetsa añe patsro Yomporpa' ña yexhkatwe' e'ñe poesheñarrotha acheñ. Ñapa' o' nowanet e'ñech allempowa korra'yeset. Ñamha o' na'yeswanet e'ñech erra yexha'yeset añe patsro.
44017027	Tharro'mar Yomporpa' yexhkatan pa'namen acheñ tharro'mar añ kothape'ch allochñapa' allowen acheñpa' ñerra'm e'ñe akopha e'neretpa' po'ñoxhpa' enteretcha'. Ñapa' allame'ttso'tsenathe' yeshoth.
44017028	Tharro'mar e'ñe ñeshoth the'pa' yokrrena ñamha e'ñe ñeshothpa' yechope'chen, ñamha e'ñe ñeshothpa' ye'ñalleta. Ama't ateth kellkë'th awath poesheñarr samo'ts sa ñeñth etsotaye'th ñoñets. Añmapa' ñeñth kellkë'th samo'ts awath: “The'ña po'ñoxh Yomporpa' poechemeresha' peney.”
44017029	Alla oterrerr Pablo: —Ñewa, ñerra'm po'ñoxh Yompor poechemeresha' peney ya, ama pokteyaye o'ch yoch Yomporpa' arroth ayexhkatareth oroth, amapa' arroth ayexhkatareth asretoth, amapa' arroth ayexhkatareth mapyoth. Añmapa' ñeñth ayexhkatarethpa' e'ñe ya yokthaphñotha ayexhkatareth, ateth es yetma'ntatena ya.
44017030	Awath acheñpa' ama't ama eñotenano ñeñth kowentetsa Yomporekop, Yomporpa' amach erroth phaneto. Tharraña the'ñapa' oteney yokthape'cherrepa' ello kowen Yomporekop, alloweney acheñey ñeñthey korra'yetsa añe patsro.
44017031	Yomporpa' tharro'mar moeneñ o'ch yokthape'cherr etserra tharro'mar ñapa' o' ne' esempoch alloweneypa' yorrterrach ñesho. The'pa' o' nan Jesús ñach akrerre' allowen acheñ ñeñth e'ñe po'ñoxh ateth pete'th. Akrancha' ñeñth kowen acheñ ñamha ama't ñeñth ama koweno acheñ. Ñeñtho'marña the'pa' o' eñotatway Jesúspa' ñach akrerrets tharro'mar Pomporpa' o' tantater ama't o' rromwa ñamha Jesúspa' e'ñe pokte' es pen. The'pa' o' eñotatway alloweney acheñey.
44017032	Allempoña serrpare'tan Pablo atthoch yetanterra ellopa' añña poesheña'tets acheñpa' o' achmhare'chet. Tharraña po'potantaññapa' ateth otet: —Ñewa, ñato' esempochña ye'mhñoterrperr po'pocheño.
44017033	Allempoñapa' awerr Pablo.
44017034	Tharraña poesheña'tetspa' yemchet Pablo ñamha o' ame'ñet. Añña poesheñarr ñeñth ame'ñatsa añ pa'so'cheñ Dionisio ñeñthara ñeñth amhcha'tarethtetsa ñeñth a'poktatene' ñoñets all oteñet Areópago. Ñapa' o' ame'ña, ñamha po'psheñeñ koyanesha' ñeñth pa'so'cheñ Dámaris. Ñamha po'poñexhno acheñ o' ame'ñet ñamet.
44018001	Allempo awo' ñamha anetso all oteñet Corinto.
44018002	Xhap Corintopa' entosan poesheñarr judionesha' añ pa'so'cheñ Aquila. Ñapa' errte' wetsa Italioth epoet poethapor ñeñth pa'so'cheñ Priscila. Año'mar wenet Italioth tharro'mar amhcha'tareth Claudiopa' o' nan patherr ñoñets all Italio. Ñeñthpa' ateth ot: Allowen judionesha'pa' awanerretepa'to' Romoth. Aquilapa' arr eñalletña Ponto. Pabloñapa' awo' o'ch entenana' Aquila epoet poethapor.
44018003	Ñetpa' ñeñtha po'tarwas penet attho yexhkatenet shetamtsopo'. Pabloñapa' alla a'pa epoet atthoch tarwaset parro.
44018004	Pathe'tets semana allempo xhen yeth allempo amesenet Pabloñapa' o'chxho' awo' judionesha' po'prawo. Allñapa' allcha' serrpare't epoet judionesha' ñamha ñeñth ama judioneshayaye. Ñapa' atarr moeneñ o'ch ame'ñatanet.
44018005	Allempoñapa' wapa ñamha Silas epoet Timoteo. Thaya wapoet Macedonioth. Allempopa' añ nanak thorrena Pablo serrpare'te'. Ñapa' añ eñotatenan judionesha' Jesúspa' ñeñtharaka'ye Cristoterrets ñeñth atarr kowenet awathotheñ.
44018006	Judionesha'ñapa' nanak e'moñe'chet Pablo, o' achmhare'chet. Allempoña Pablopa' o' pa'shman pa'shtam atthoch eñochet nanak athpare'tenet. Allempoñapa' ateth otanet: —Sapa' sañeñach a'chenkatwerrtsa. Tharraña napa' amach es seyowa'no. The'pa' thayotheñ añach neserrpare'tat ñeñth ama judioneshayaye.
44018007	Allempoñapa' awerr. Xhap añ ñeñth pa'so'cheñ Justo pa'pakllo ñeñth ame'ñenaya Yompor. Pa'pakëllpa' allame'ttso'tsen allo'tsen judionesha' po'prawa'.
44018008	Ñeñth amhcha'tarethtetsa judionesha' po'prawo ñeñthpa' añ pa'so'cheñ Crispo. Crispopa' o' ame'ñerrana Yepartseshar Cristo ñamha allowen ñeñth pa'pakllo'tsen. Shonte' corinto'marnesha' e'mhñotoñet Yompor po'ñoñ, o' ame'ñerret ñamha o' apatarethtet Yomporekop.
44018009	Attheñapa' orrtoña Pablo ateth ñerra'm xho es yexhopo'ten. Yomporpa' awo't otan Pablo: —Amach pemhcha'tatsto, xhokmach peserrpare't, amach attha pemamthetatsto.
44018010	Napa' o'ch nekwampeneph atthoch amach esesha' erroth es pephaye. Tharro'mar napa' nechen shonte' acheñ añ anetsroth ñeñthcha' name'ñaya.
44018011	Allñapa' allena alla patherr char ñamha meterrerr pechapmha arrorr. Allpa' nanak yexhatanet Yompor po'ñoñ.
44018012	Allempoña amhcha'tarethta Galión e'ñe alla Acayopa' judionesha'ña o' apxhetpa', o'pachet Pablo. Allempoña o' rromoetpa' anmet amhcha'tarethesho allekma a'poktatenet ñoñets.
44018013	Xhapoet allpa' ateth otoset: —Añ acheñpa' aña yexhatenan acheñenesha' attho'ch ame'ñyet Yompor, tharraña ñeñthpa' ama attheyaye ateth oteney Moisés po'ñoñ ñeñth ateth anareth.
44018014	Awo'ch eñoseñ Pablopa' Galiónñapa' ateth otanet: —O'ch notas ñeñthes judioneshas, ñerra'm añ acheñ añthe' o' phowa ñeñth ama kowenopa' amapa' ateth ñerra'm xho moetsenan acheñ, ñewa, pokte' napa' o'ch ne'mhñotas attho sotteñe'cheñ.
44018015	Tharraña ñerra'm amathe' attheyaye, añpa' e'ñe sokpa —ateth seyxhaten sa ñeñthes judioneshas, amapa' esesha'the' same'ñena, amapa' ñeñth ateth oten ñoñets ñeñth ateth anareth sokop. Ñeñtho'marña napa' notenes ñeñthpa' sokpa. Ñeñtho'marña napa' amach neñoso añekop ñeñth e'ñe sokpa.
44018016	Allempoñapa' o' xha'nmaxha'taterranet.
44018017	Allempoña acheñenesha' aña rromoet Sóstenes. Sóstenespa' ñeñth amhcha'tarethtetsa judionesha' po'prawo. O' rromoetpa' o' nalle'chet e'ñe alla allame'tets amhcha'tarethesho. Amhcha'tareth Galiónpa' ama kowa'phsaneto.
44018018	O' atomaterrerr Pablo alla Corinto allempoñapa' o' so'tnerran ñeñth ame'ñetsa. Aña kotherre' Priscila ñamha Aquila. Allothpa' año awamphset boto, arrcha' tet Sirio'mar. Arr aswanmoet anets Cencrea. Allñapa' o' shopena'tatosa Pablo. Añekop shopena'tata atthoch eñochet o' etsotwan po'ñoñ ña ñeñth ateth otan awaña Yompor ñeñthcha' ateth pha Yomporekop.
44018019	Allempoña xhapoet Efesopa' allñapa' o' sa'nerran Aquila ñamha Priscila. Ñañapa' o' awo' judionesha' po'prawo allcha' serrpare'tet parro judionesha'.
44018020	Allñapa' otare'chet Pablo a'poepa'to' alla atomat, tharraña Pablopa' amo' moeno.
44018021	Allempoña so'tnerranetpa' ateth otanet: —Napa' o'ch alla awerren Jerusaléño allcha' nokshapretwerra añ yether ñeñth anareth Partsokop allempoch alla kosherrerr judionesha'. Ñerra'm Yomporcha' moenatspa' ñato' o'ch nowerrerr esempo. Allempoñapa' awamperrerr boto.
44018022	Allempoñapa' arr etsotamphsosa Cesareo. Cesareothñapa' aswanom Jerusaléño allcha' abechnoman ñeñth ame'ñetsa all. Allempoñapa' o' alla awerr Antioquío.
44018023	Antioquíopa' alla allponmatnerr, allothñapa' o' awerrerr. Arr aswanerr Galacio'mar allothpa' awerr Frigio'mar. Ñeñth ame'ña'yetsa allpa' o' yenpanet atthoch womenk perret poeyoxher.
44018024	Ñewa, allempopa' eñall poesheñarr judionesha' añ pa'so'cheñ Apolos ñeñth wetsa Alejandrioth. Ñañapa' o' xhap Efeso. Atarr kowen serrpare'tenan Yompor po'ñoñ, atarr etsotenan Yompor po'ñoñ ñeñth ateth akellkareth awathotheñ.
44018025	Ñapa' ayxhatareth ñeñth atethcha' perra Yepartseshar ñeñthara ñeñth Cristotats. Ñapa' e'ñe po'ñoxh serrpare't womenk, yexhatanet ñeñthcha' ateth perra Jesús. Añaña ama e'ñe eñotweno ora ateth pena Jesús. Aña eñoten ateth yexhate'th Juanañ ñamha ateth apate'th Juanañ.
44018026	Ñapa' serrpare'te'th womenk judionesha' po'prawo. Allempoña e'mh Priscila ñamha Aquila, ñetñapa' anmet elloneth allcha' eñotachet e'ñe ora ñeñth ateth pha Yompor ñeñthaña palltena o'ch eñoch e'ñe poktakma.
44018027	Allempoñapa' secha Apolos Acayo. Añña ñeñth ame'ñetsapa' o' yenpoet. Ñetpa' o' kellkët carta añekop ñeñth ame'ñetsa all Acayo atthoch ñetpa' o'ch agapet Apolos e'ñe kowen. Allempoña o' xhap all Acayopa' nanak yenpan ñeñth ame'ñenaya kowen ñoñets all.
44018028	O' eñotatanet po'ñoxh Jesúspa' ñeñthka'yeña Cristoterrets ñeñth atarr kowenet awathotheñ. Yompor po'ñoñoth ñeñth akellkareth awathotheñ o' gatyesanet attho Jesús o' etsotatwan ñeñth akellkareth awathotheñ. Ñeñth allo'tsa'yen allowen acheñpa' e'ñe po'wamenkokma yexhatanet. Allempoña ama't poesheñarra judionesha'pa' ama erroth otenaye' enteto.
44019001	Allempo Corinto'tsenmeñ Apolos, Pabloñapa' alla chopeñe'chen aspentharero. Attheñapa' o' alla xherr Efeso. Allñapa' all entosan allponsheña ñeñth ame'ñetsa. Tharraña ñetpa' allpon eñotenet allpon serrpare'tate'th Juanañ.
44019002	Pabloñapa' a'phtho'tan ñeñth ame'ñetsa, ateth otanet: —Sapa' allempotheñ same'ña, ¿awo't chorrasaña Parets Poekamkëñ? Ñetñapa' o' anapoet: —Yapa' ama ye'mareña ñato' eñallthe' Parets Poekamkëñ.
44019003	Pabloñapa' alla oterrerr: —¿Errothenothe'tña sapatarethta? Ñetñapa' ateth otet: —Yapa' yame'ñeñoth ateth otye'th Juanañ atthothña yapatarethta.
44019004	Pabloñapa' alla oterrerr: —Añothña apaten Juanañ attho o' kothape'cherret ello kowen Yomporekop allothñapa' o'ch apatarethtet atthoch ame'ñeret ñeñthcha' wapatsa chenta'. Añña ñeñth wapatsa chenta'pa' añepa't Jesús.
44019005	E'moet atethpa' apatarethterret pame'ñeñothet Yepartseshar Jesús.
44019006	Allempoña Pablopa' o' a'phllanet pototh. Allempoñapa' awepa't chorranet Parets Poekamkëñ. Allempoñapa' o' eñosyeset po'poñ ñoñtso, o' a'pothoñet attho eñorana'tanet Yompor.
44019007	Ñeñth eñosyesets po'poñ ñoñtsopa' allo'tsen ñato' xharrasheña poechena epsheña.
44019008	Pablopa' nanak serrpare'tate'th all Efeso. Pathe'tets semana o'chxho' be'thosos judionesha' po'prawo o'chxho' serrpare'tatanet ateth pena Yompor po'kowenña ñeñth attho atarr ayochreshathtena ña. Ama mecha'te'the ama't mamesha. O'chxho' yexhatanet allochñapa' o'ch ame'ñatanet. Attheñapa' o' ma'pmha arrorr.
44019009	Tharraña poesheña'tets acheñpa' nanak athpare'chete'th ama ame'ñyeto ateth serrpare'tatanet Pablo. Pathpare'teñothetpa' ama't all shontena acheñenesha'pa' o' sasare'toñet Jesús pokthaphña. Allempoñapa' awerr Pablo. Ñeñthña ame'ñetsapa' o' kotheret. O' awanmoet allo'tsen Tiranno poe'scuela. Allñapa' pathe'tets yethpa' añña Pablopa' o'chxho' serrpare'tatanet poe'scuelapawo.
44019010	Attheñapa' o' met epa char. Allowen asio'marnesha' o' e'mare'toñet Yompor po'ñoñ —allowen judionesha' ama't ñamha allowen ñeñth ama judioneshayaye.
44019011	Yomporpa' nanak awamenkath phan Pablo. Ñeñtho'marña nanak orrtatanet Yompor po'partsoña ñeñth ama poentareto.
44019012	Attheñapa' añña acheñenesha'pa' o'chxho' anerret ñeñth es a'phlla'yen Pablo, ateth ñerra'm es pañell amapa' pañoshe'm. O'chxho' anmet allo'tsen ñeñth atsna'tets. O'ch xhapachet allpa' o'chxho' korrerraña atsnañeth. Ama't po'neñetheretpa' o'chxho' kexhpa'nerranet.
44019013	-
44019014	E'ñe allempopa' allo'tsen poesheña'tets judionesha' ñeñth achyo'tañnesha' ñeñth xhokma chopeñe'chets errakmañen. Ñewa, ñetpa' añ poechemereshanet ñeñth poesheñarr judionesha' ñeñthara ñeñth kornesha' nanak amhcha'tareth añ pa'so'cheñ Esceva. Allo'tsen kanxherrsheña poechemeresha'. Ñetpa'xho'ña o' topachet awo'ch kexhpatachet ñamet acheñenesha' po'neñether e'ñe pa'so'chño Yepartseshar Jesús. Awo'ch pet ateth pena Pablo. Poesheñarrña ñeñth chorrena oneñethpa' otoñet po'neñether: —Napa' o'ch notaph, e'ñe pa'so'chño Jesús ñeñth serrpare'ten Pablo o'ch pekexhpa'ner añ acheñer.
44019015	Allempoña ateth ochet oneñethpa' awepa'tcha' eñoraña, oneñethpa' ateth ot: —Jesúspa' neñoteññañ po'wamenk, Pablopa'xho'ña neñoteññañ ateth po'wamenk echen. Tharraña sapa' eseshaswañaka'ye. Ama neñotennaso sewamenk.
44019016	Allempoña acheñ ñeñth chorrena oneñethpa' omachana'tanet, orrotet parro epoet achyo'tañnesha'. Oneñethpa' nanak atserrphatse'tanet allowenet. Moelle'mkoth atserrphatse'twanet o' matrra'twet pokolloth.
44019017	Añña allowen efeso'marnesha'pa' o' e'mare'chet ateth o' pet —allowen judionesha' ñamha ñeñth ama judioneshayaye. Atarr yore'tanet. Allempoñapa' amhcha'na'tpo' enteñet Yepartseshar Jesús.
44019018	Shonte' acheñ ñeñth ame'ñetset allempoñapa' wapyeset, o' a'metha'yesoset attho achyo'tyesete'th.
44019019	Patantarrpa' o' wapatyeset po'libro ñeñth allo eñotet achyo'tatset. E'ñe all shontena acheñenesha' o' chama'twet po'libro. Allempoñapa' o' somoerret errponthe' tsa'tena allpon libropa' o' sala amnaroch xharra' mil pokhllayoret. Ñeñth allpon tsa'tena allowen libro.
44019020	Ñeñtho'marña atarr amhcha'na'tpo' entoñet Yompor po'ñoñ. Atarr ame'ñet.
44019021	Allempoña e'ñe Yompor Poekamkëñothpa' o' secherrerr Pablo o'ch awerrerr Macedonio ñamha Acayo, allothña o'ch aswanerrpa' o'ch awerr ñamha Jerusaléño. Allothñapa' ateth ot Pablo: —The'pa' aña palltetsa o'ch awen ñamha Romo.
44019022	O' moeñan epsheña acheñ ñeñth yenpoene' ñeñthcha' ñanom tatsa Macedonio. Añña ñeñth epsheñapa' añ pa'so'cheñ Timoteo ñamha Erasto. Pabloñapa' o' a'powerra allponmat Asio.
44019023	Allempopa' o' atsrre'ma poesheña'tets acheñ. Añ atsrre'matawet attho' pena ñeñth ame'ñetsa.
44019024	Allo'tsen poesheñarr añ pa'so'cheñ Demetrio ñeñth ñanom e'moñe'te' ñeñth ame'ñetsa. Ñapa' añ po'tarwas pen o'ch yexhkatyesan pokollathollesha' añ toma'ntatena pokoll ñeñth allekma moechatse'tenet ñeñth po'yachorer penet ñeñth otenet yachor Diana. Añ pokollathollesha'pa' arrotho' ayexhkatarethta asertalloth. Shonte' acheñ ñeñthara po'tarwas penet, Demetrio ña apawete'th po'tarwas ateth. Shonte' kelle ganete'th po'tarwasoth.
44019025	Attheñapa' Demetriopa' o' apxhatwan allowen pa'tarwasañer ñamha po'psheññexhno, ñetpa'xho'ña ñeñthara po'tarwas penet. Apxhatwanetpa' ateth otanet: —Masheñneshacha' sapa' señoteñ añ yetarwas ñeñthpa' alloch yegana shonte' kelle.
44019026	The'pa' señoteñ ñamha añ ñeñth otenet Pablopa' awo't otwan acheñenesha' añ ñeñth yeyoser ñeñth yeyexhkaten yapa' ñapa' oten amo' Partsoyaye. Ñapa' o' kothape'chatwan shonte' acheñenesha', the'pa' shonte' o' ame'ñatwa. Ñetpa' o' wapore'twerret shonte' ñeñth yapoenanet ñeñthcha' ma'yochet. Sapa' o' sentwe ateth penet arr Efeso ñamha o' se'mare'ch ateth pha'yenet ora errapharen Asio'mar.
44019027	Alla oterraneterr Demetrio: —Ñeñtho'mar the'pa' o'ch notas, ñato' o'ch wañerr yetarwas alloch yeganerra kelle. Tharraña ñeñthpa' ama pokteyaye. Ñato' ellopa' o'ch a'ypo'ña'weret ñamha yachor Diana ñeñth poerawo'tsen. Ñato' allempopa' ama't yachor Dianapa' o'wañcha' amhcha'na'tpo' eñchet, ama't ñamha ora allowen asio'marnesha' ñeñth po'yachorer pene'.
44019028	Ñeñtha e'm allowen acheñenesha'pa' nanak atsrre'matanet. Pa'tsrre'moeñothetpa' o' rranare'tyeset, alla oterrete'th: —¡Paretsñaxho' yachor Diana!
44019029	Shonte' acheñ nanak ama'toxhtenet allowenet. O' rromoet Gayo ñamha Aristarco ñeñth macedonio'marnesha' ñeñth parro chopeñe'chen Pablo. O' matrra'tet allo'tsen pokoll atarrpo' allekma apxhena acheñenesha'.
44019030	Pabloñapa' moeneñeñ o'ch be'thos ñamha all ama'toxhtenetpa' tharraña añña ñeñth ame'ñetsapa' ama moenacheto.
44019031	Ñamha poesheña'tets ñeñth amhcha'tarethtetsa all Asio ñeñth moerenaya Pablopa' o' moeñoñet ñoñets atthoch amach tatsto all apxhenet the't moetseñet.
44019032	Allña apxhenetpa' attha rranare'tyenet. Poesheña'tetspa' ateth otyeset ateth kothape'chyenet ñet, po'potantaññapa' ateth otyeset po'poñ ñeñth ateth kothape'chyenet ñamet. Allowenet ama't ama eñotweñeto esokopthe'ña apxhenet, tharraña atthaña nanak ama'toxhtenet.
44019033	Poesheña'tets judionesha' o' cheta'nmet Alejandro o' wapachet atthoch eñosachet. Ñañapa' o' echantosan pot atthoch o'ch moetsoñeñtet añekop atthoch o'ch a'poktatan ñoñets judioneshakop.
44019034	Tharraña allempo acheñenesha' ñeñth ama judioneshayaye o' eñchet Alejandro ñapa' judionesha' ñetñapa' alla rranare'terreterr. Atarr thematen rrannartenet. O'chxho' alla oterret allowenet parro: —¡Paretsñaxho' yachor Diana! ¡Paretsñaxho' yachor Diana!
44019035	Allempoñapa' poesheñarr amhcha'tareth ñeñth tarwasets gobiernokoppa' o' emma'wanet, ateth otanet: —Masheñneshacha', o'ch notas ñeñthes yexhetsa arr Efeso. Ama't allowen acheñenesha' errapharen e'ñe eñotweñet efeso'marneshaypa' yapa' ñeñthey kowampene' yachor Diana ñeñth poerawo'tsen, ñeñthara yachor Diana ñeñth nanak Parets, ñeñth sowatsa entoth.
44019036	Ñeñthpa' yeñotweñ alloweney acheñey. Amathe' errothenoth yoto ama attheyaye. Ñeñtho'marña e'ñe pokte' o'ch semtsoñeñta. Amachña xha sama'toxhtatsto.
44019037	O' alla oterraneterr amhcha'tareth, ateth otanet: —Sekwa' awo't sewapach arr añ epsheña acheñ. Tharraña ñetpa' ama es yoreneto yachor po'prawoth ñamha ama achmhare'teñeto yachor.
44019038	Ñeñtho'marña the'pa' o'ch notas, ñerra'm moeneñ Demetrio ñamha pa'tarwasañrexhno o'ch otteñe'chatanetpa' the'pa' e'ñe pokte' temantanetepa'. Tharro'mar the'pa' atorareth allcha' a'poktatet ñoñets. Ñeñthcha' a'poktate' ñoñetspa' allo'tsena.
44019039	Tharraña ñerra'm esthe' semnen o'ch sa'poktat po'poñpa' ñeñthpa' añ pokte' o'ch sa'poktach allekma apxhena ñeñth nanak amhcha'tarethexhno.
44019040	Ñato' temanta'yet ya tharro'mar yapa' e'ñe atthotha yama'toxhtena.
44019041	Ñeñtha otwanetpa' o' moeñwerranet. Allempoñapa' awanomwerret.
44020001	Allempoña o' moetsoñeñtwerret Pabloñapa' agotatwan ñeñth ame'ñetsa. O' kothape'chatnenanet e'ñe kowen. Allempoña e'ñe poemorrenteñothanet e'ñe kowen so'twanenanetpa' o' awen, o'ch awerr Macedonio.
44020002	-
44020003	All oñerr Macedonio'marpa' nanak serrpare'tatnerranet Yompor po'ñoñ. Attheñapa' o' xherr Grecio ñeñthara all oteñet Acayo. Allpa' alla a'powerra ma'pmha arrorr. Awtsaño' tamphsatsañ ñamha Sirio botopa' tharraña o' e'mare'ch allpa' xha o'pateña judionesha' o'ch rromapet. Ñeñtho'marña alla secherra Macedonio (tharro'mar allpa' patso'marach chope'chnerr).
44020004	Allempoña awerr Macedoniopa' allpon acheñ o' kotheret. Ñeñthpa' ñeñthara añexhno: Sópater ñeñth bereo'marnesha', allothpa' ñamha Aristarco ñamha Segundo ñeñth tesalónico'marnesha', allothpa' ñamha Gayo ñeñth derbho'marnesha', allothpa' ñamha Timoteo, ñamha allo'tsen Tíquico ñamha Trófimo ñeñth asio'marnesha'. Allpon acheñ kotherre'.
44020005	-
44020006	Arr xhaxha'tet Filiposo. Allempoña ñetpa' awanmoet o'ch otet, arrcha' kowosyet Troaso. Yapa' alla ya'pa Filiposo epan Pablo allponmat. Allempoña o' wañ allempo koshenet allempo rrenet pan ñeñth ama achasaretheyaye allempoñapa' o' yawanma yamha. Allempo awamphsey botopa' pa'mnarmatñoñapa' o' yexhap yamha Troaso. Allñapa' allo'tsa'yen ñeñth otatsa awaña. Allñapa' alla ya'posa kanxherrmat.
44020007	Allempoña xhap allempo mothta'moena yethñats temenkpa' yapxha alloweney ñeñthey ame'ñetsa. Yeyerpoeñoth Yepartseshar Jesúspa' o' yerra' pan ñeñth ashota'tareth ñeñth ateth anareth Yomporekop. Allempoña Pablopa' nanak serrpare'tatanet. Ñapa' otanet: —O'ch awenen tsapath. Ñeñtho'marña ama't o' rroxh tsapoenpa' alla serrpare'tatenanet.
44020008	Allña yapxhena pokollo enopa' nanak a'yowen bhath. Allpa' shonte' lampareñ ñeñth korra'yetsa.
44020009	Allñapa' allo'tsen poesheñarr wepoesha' añ pa'so'cheñ Eutico. Ñañapa' alla anen ventanoth. Attho nanak serrpare'ten Pablopa' Euticoñapa' awo't alla ma' anathoth. Awo't alla ma'pa' machayotha shora'nom patso. Ma'pa piso alloth shora'nom. Allempoña echantosetpa' o' rroma.
44020010	Allempoña sowerra ñamha Pablo. O' wapa o' mo'kapa' a'xhono'tos allempoñapa' otanet: —Amach sellkatsto, Yomporpa' o'ch alla tantater.
44020011	-
44020012	Añña wepoesha'ña ñeñth o' shora'nemwapa' o' alla aneret e'ñe womech. Allempoña allowenetpa' atarrepa'tcha' koshet. Allempoñapa' o' alla a'terr Pablo. Allñapa' o' rrallme'chet. O'ña rrallme'chwetpa' o'wañ thematen all serrpare'tatannenet. Attheñapa' o' poetarespenet. O'ña poetareswenpa' o' awen Pablo.
44020013	Allempoña yapa' o' yawanma o'ch yota o'ch yerrma' añekmoen noñth ñeñth otenet bote o'ch awamphsey Asóno allcha' yekwos Pablo. Tharro'mar otey Pablopa' ñapa' arro'ch oñom patso'mar o'ch xhap Asóno. Allothñapa' o'ch a'tap ñamha boto, tharro'mar ateth o' ya'poktat epay Pablo awañakma.
44020014	Attheñapa' o' yexhap Asóno. Allñapa' all yentanna'ta epay Pablo. Allothñapa' a'tap ñamha boto, allothñapa' awamphsey parro. Attheñapa' o' yexhap Mitileneo.
44020015	Mitileneothñapa' o' alla awamperryerr boto. Tsapathñapa' a'yo'mara yoñem Quío. Allothña tsapathenerrpa' alla yetsotosa Samso. Yemhterrerr Samsothpa' alla yameswerrerr Trogilio. Allothña tsapathenerrpa' alla yetsotwerrerr Mileto.
44020016	Allñapa' ot Pablo amach yetatsto Efeso tharro'mar ñapa' ama moeno o'ch alla yatoma'tare'tnom Asio'mar. Ñapa' aña moeneñ o'ch yexhap thekma Jerusaléño añekop o'ch yentapreterra' Pentecostepo.
44020017	Ñeñtho'marña allempo Mileto'tseneypa' Pabloñapa' agotatan ñeñth pompornesha' pen ñeñth ame'ñetsa Efeso, onetepa' Mileto all o' yexhap ya.
44020018	Allempoña o' waxha'tet Pabloñapa' o' serrpare'tatanet, ateth otanet: —Sapa' señotenen ateth o' nephowanma sesho, ama't awathotheñ allempo ñanom nexhap Asio all seyxhena.
44020019	Sapa' señotenen añekop nethorrena Yomporekop ama añekpaye' nethorreno atthoch acheñenesha'pa' o'ch entenen e'ñe kowen ñeñth e'ñe orrena. Napa' ama't neya'chpeñesha' nethorrena Yomporekop tharraña judionesha'pa' nanak o'patennet. Ama't pa'namen newapoya e'ñe nemoeroxhteñothpa' xhokma nethorrena Yomporekop.
44020020	Señotenen ñamha napa' o' neserrpare'tatwas ora allowen ñeñth poktetsa sokop. Ama es na'nasotamphsaso ama't koñe'tha. Napa' o' neyxhatwas allowenes parro allempo sapxhena ñamha o' neyxhatyesnomoes e'ñe sepakllo'mar.
44020021	O' neserrpare'tatwas añ pokte' o'ch sokthape'cherr ello kowen Yomporekop ñamha añ pokte' o'ch same'ñera Yepartseshar Jesucristo. Ñeñthpa' ateth o' notwas allowenes ñeñthes judioneshas ñamha ama't ñeñthes griegoneshas.
44020022	The'pa' o'ch awerren Jerusaléño, tharro'mar o' sechaterren Yompor Poekamkëñ. Tharraña o'ch nexherr Jerusaléñopa' ama neñoteña' ñeñthcha' allowen newapoya all.
44020023	Aña neñoten o' eñotaten Parets Poekamkëñ ñeñthcha' ateth pha'net o'ch yottampesnetpa' o'ch moeroxhtatnet. Ora allpon anetso atthekmach pha'net.
44020024	Tharraña ama't atethpa' napa' ama nemhcha'teno. Ama'tcha' nerromapa' pokte' nenteñ o'ch nerroma. The'pa' añ palltetsa o'ch ne'nwa netarwas. O'ch netsotatwoñ ora allowen ñeñth ateth llesensa'n Yepartseshar Jesús. Ñeñth ateth llesensa'n Yepartseshar Jesúspa' ñeñthpa' atthoch neserrpare'tach acheñenesha' ñeñth kowen ñoñets attho Yompor pomoereñothpa' a'keshphaterreycha'.
44020025	O' alla oterraneterr Pablo: —The'pa' neñoteñ sapa' amach senterrno po'pocheño, ama't allowenes allo' nechopeñe'chwanom serrpare'tnomoe' Yompor po'kowenña. Aña neñoten amach senterrno.
44020026	Ñeñtho'marña the'pa' o'ch neñotatas ñerra'm eseshas chenkërrtsapa' tharraña napa' ama es na'chenkatamphsase'the tharro'mar napa' xhokma neserrpare'tatase'th atthoch amach sechenkërro.
44020027	O' neserrpare'tatwas ora allowen ateth kothape'chateney Yompor. Ama es na'nasotamphsaso ama't koñe'tha.
44020028	Allempoñapa' alla oterraneterr ñeñth pompornesha' penet: —The'pa' señota'thach. The'pa' añ pokte' o'ch sekwampeñ kowen allowen ñeñth ame'ñenaya Yompor. Atethcha' sepha ateth ñerra'm ñeñth kowampene' po'carneror. Sapa'xho'ña atethcha' sepha samha o'ch sekwampeñ ñeñth ame'ñetsa. Ñeñthcha' setarwas sepha' ateth llesensenes Parets Poekamkëñoth. Tharro'mar Yepartseshar Jesúspa' o' rroma ñokpoet ñamet.
44020029	Napa' neñoteñ allempoch ama allo'tsennopa' o'ch waponasa ñeñthcha' seshkë', ñapa' moeneñcha' o'ch a'psatas Yompor po'ñoñ. Atethcha' wapoet ateth ñerra'm ma'yarrpa' ñerra'm wapapa' o'ch a'chenkatwan allowen carnero.
44020030	Ama't e'ñe sagattsapa' orrtetcha' ñeñthcha' seshkë', ñeñth ama Yomporeyaye po'ñoñpa' ñeñthpa' serrpare'tatasetcha'. Tharro'mar ñetpa' moeneñetcha' o'ch ame'ñatwaset e'ñe ñet pokthaphña.
44020031	O' alla oterraneterr Pablo: —The'pa' señota'thach. Xhokmach seyerpa'na tharro'mar sapa' señoteñ o' ma'pa char xhokma nokthape'chatas kowen —ama't yetho, ama't ñamha tsapo. Ama't neya'chpeñesha' xhokma nokthape'chatase'th.
44020032	‘The' Yomporpa' kowamphsasepa'ch. Yomporepa'chña po'ñoñ señotate' poemoereña. Yomporepa'chña po'ñoñ seyxhate' atthoch womenk sepha' seyoxher. Yomporepa'chña po'ñoñ sa'keshphaterre' ateth ñerra'm ñeñth allowen ñeñth pame'ñeñothet o' a'kowentatwarethterret.
44020033	Ñamha napa' ama neye'chapreto po'psheñeñ po'khllayor, amapa' pa'shtam ama neye'chapreto.
44020034	Sapa' señotenen ñeñth allpon nepalltenapa' e'ñe nototh netarwasa' attho nechen ñeñth nepallta'yena. Ñamha e'ñe na netarwasothpa' es napa'yeñ ñamha ñeñth nokthene'.
44020035	E'ñe na netarwasothpa' xhokma neñotatenes ñeñth poktetsa o'ch yetarwasa' atthoch es yechyes alloch yeyenpoe' ñamha po'psheñeñ ñeñth es palltetsa. Añ pokte' o'ch yeyerpoeña ateth otye'th Yepartseshar Jesús. Ñapa' ateth ote'th: “Nanak yokshena ñerra'm esempo es yapa'yeñ po'psheññexhno, añña ama tama yoksheno ñerra'm esempo po'psheñeñpa' o'ch es apoeney ya.”
44020036	Ñeñtha otwapa' o' konkorpa o' ma'yochatnenanet.
44020037	Añña acheñenesha'pa' pomorrenteñothet Pablopa' o' yawanrrortet. A'xhono'chetpa' o' tso'tstsapa'chet.
44020038	Atarr llekët nanak. Ateth o' otanet Pablo ñeñthña nanak llekatawet tharro'mar ñapa' otanet “amach senterrno arr patsro.” Allempoñapa' o' kotha'neñet Pablo arrowa allo'tsen bote.
44021001	Allempoña o' yesa'nenanetpa' o' awamperryerr boto. Allothñapa' paxharra yepe'pa' o' yexhap Koso. Tsapathñapa' arr yexhap Rodaso. Allothñapa' arr yetsotosa Pátaro.
44021002	Pátaroñapa' o' yentos po'poñ bote ñeñthcha' tatsa Fenicio. Yañapa' o'xho' ya'tapos allothñapa' awamperryerr boto.
44021003	Allempoña yetampena sa'popa' yentnom koñe'th pats ñeñth pa'so'cheñ Chipre, e'ñe arroth yentnomh ye'chkotheroth. Attheñapa' o'xho' yemhtampes boto, arr yesechena Sirio. Allempoñapa' arr yetsotosa all oteñet Tiro, tharro'mar allpa' o'ch a'swatatsre'tet bototh.
44021004	Yañapa' o' yeswa atthoch yentnomh ñeñth ame'ñetsa all. Allñapa' alla ya'posa kanxherrmat. Ñeñthña ame'ñetsa allpa', ñetñapa' ochet Pablo: —Amach petatsto Jerusaléño. Tharro'mar Parets Poekamkëñpa' awo't eñotatanet atethcha' pet Pablo all Jerusaléño.
44021005	Tharraña allempoña o' met kanxherrmatpa' o' alla yawanerrerr. Allempoña allowen yakmanesha'pa' kotha'nemyet poebloth a'yeneth, ñamha poethaporeshowenet ñamha poechemerneshet. Allñapa' all yekonkorposa ontapopa' o' yema'yochosa all.
44021006	Allempoña o' yema'yochwapa' o' yeso'tenanet. Allempoña yapa' o' ya'tenerr boto, ñetñapa' o' awanerret pa'pakllo.
44021007	Allempoña o' yenerr Tirothpa' arr yetsotwenerr Tolemaido. Allñapa' all yewomhcha'tnomh ñeñth ame'ñetsa. Allñapa' all yepathrranom yeth.
44021008	Tsapathñapa' o' yawanenerr, allempoñapa' arr yexhap Cesareo. Allñapa' o' yebe'thosos Felipe pa'pakllo, allpa' allcha' yommosa. Añ Felipepa' ñeñth serrpare'tene' kowen ñoñets. Ñamha ñeñthara Felipe ñeñth net awaña ñach epatyesawet rreñets epoet po'psheññexhno pechapsheña.
44021009	Añ ñeñthara Felipepa' echenan pa'tatssheña po'sñesha'. Ñetpa' ama arrollaretheto. Ñetñapa' nanak a'potheññañet ñamet Yompor po'ñoñ.
44021010	Allempoña ya'llponmatos allpa' o' wapa ñeñth a'mhtene' Yompor po'ñoñ añ pa'so'cheñ Agabo. Ñapa' Judeoth wapa.
44021011	Allempo wapapa' o' poeyosan Pablo po'chanar. Añña chanaretspa' Agabo ñañeña wankatatsa e'ñe pototh ñamha pa'tkoth. O' wanka'wapa' ateth otan Pablo: —Ñeñthpa' ateth oten Parets Poekamkëñ, ñeñtheph echene' añ chanaretspa' judionesha' ñeñth Jerusaléño'tsa'yenpa' atethcha' wankapet ateth newanka the' nañeña. Ewankarethcha' o'ch pomapet allo'tsen acheñenesha' ñeñth ama judioneshayayeto.
44021012	Ñeñthña ateth ye'mpa' yotare'ch Pablo: —Amach petatsterro Jerusaléño. Ñamha ñeñth acheñenesha' ñeñth allo'tsa'yenpa' ateth otare'chet Pablo ñamet.
44021013	Allempoña Pablopa' otanet: —Eso'mare'tña nanak seyawena, the'pa' o'ch sellkaten. Napa' e'ñe pokte' nenteñ wanka'netepa'. Ñamha e'ñe pokte' nenteñ nerromoepa' Jerusaléño, atthoch nerroma e'ñe neserrpare'teñoth Yepartseshar Jesús po'ñoñ.
44021014	Pabloñapa' ama e'mhñotye. Allempoña ama erroth yepepa' o'wañ erroth yoch, aña yoter: —Ñewa, ñerra'm ateththe' moenen Yomporpa' ama'tpa' atthepa'ch.
44021015	Allempoñapa' o' yañño'tatsre'tena. Allempoña o' yañño'tatsre'twapa' yawanenerr Jerusaléño.
44021016	Añña poesheña'tets cesareo'marnesha' ñeñth ame'ñetsapa' allentha kotha'nenyet, arr newerryeta' all yexhena Mnasón ñeñthara ñeñth chipro'marnesha'. Ñañapa' awathotheñ ame'ña'wa. Pa'paklloñapa' all ya'posa.
44021017	Allempoña o' yexherr Jerusaléñopa' añña ñeñth ame'ñetsa allpa' e'ñe poksheñesha' agapyet.
44021018	Tsapathña poetarenpa' yawanma parrokma Pablo o'ch yenteña' Jacobo. Añña allowen ñeñth pompornesha' pen acheñenesha' ñetpa'xho'ña alla yentosanet, allo'tsa'yenet ñamet.
44021019	Pabloñapa' o' womhcha'tosanet allowenet. Womhcha'twanetpa' allempoñapa' serrpare'tatwerranet e'ñe ora allpon Yompor po'wamenkoth o' etsotwoñ e'ñe ñokop. Serrpare'tatwerranet attho acheñenesha' ama't ñeñth ama judioneshayayetopa' o' ame'ñatwanet ñamet.
44021020	Ñeñtha e'mwetpa' nanak aye'choxhtatoñet Yompor. Tharraña allempoñapa' ateth ochet: —Tharraña masheñe, awo't peñoch the'pa' shonte' mil judionesha' o' ame'ñenet ñamet. Ñetpa' e'ñe womenko otenet añ palltetsa alloweney ñeñthey judioneshay o'ch yephowa ateth otye'th Moisés.
44021021	Ñetpa' o' e'mare'tonapet peñoñ añe'no' peyxhaten judionesha' ñeñth yexha'yetsa po'poñ anetso all yexha'yena ñeñth ama judioneshayaye attho año' pokte' o'ch poeswerret Moisés po'ñoñ. Ñamha o' e'mare'tapet awo' photwanet amach tsorratsteto poechemerethollesha', ñamha amo'ch phatsteto ateth yeyxhena awathotheñ.
44021022	Allempoñapa' alla otereterr Pablo: —Ñewa, the'pa' ¿errothe'tcha'ña yephaña the' tharro'mar po'ñoxhpa' o'ch e'mare'tapet o' pexherr arr?
44021023	Ñewa, the'pa' o'ch pe'mhñotey o'ch yotaph ñeñthcha' ateth pepha. Ñewa, arrpa' arro'tsen pa'tatssheña ñeñth netset ñetañeña ñeñthcha' ateth pet Yomporekop, ñeñth ateth yeyxhena ya ñeñthey judioneshay.
44021024	The'pa' aña pokte' ñeñthcha' ateth pepha. O'ch phanemh añ pa'tatssheña e'ñe epaspa' o'ch sa'kowentatena' ñeñth ateth anareth Yomporekop ñeñth ateth yeyxhena ya ñeñthey judioneshay. Ñamha añ pa'tatssheñapa' o'ch petsa'tanet atthoch shopena'tatet, ñamha ora ñeñth palltetsapa' o'ch petsa'tanet. Allochñapa' allowen judionesha' o'ch eñochet po'ñoxhpa' ama attheyaye ñeñth ateth e'mare'tet phokop, tharro'mar allempopa' o'ch eñotapet phapa'xho'ña o' pephowa ñeñth ateth oteney Moisés po'ñoñoth.
44021025	Tharraña añekop ñeñth ama judioneshayaye ñeñth o' ame'ñapa' yapa' o' yemñanet carta, o' yotwanet cartoth ñeñth pokte' yenten ñokpoet ñeñthcha' ateth pet. Ñeñthpa' añexhno: Amach rratsteto po'chets ñeñth moetsenet ayexhkatarethekop ñeñth po'yomporer penet. Ñamha o' yotwanet amach rratsteto es po'rras, ñamha amach rratsteto ñeñth moetsenet ñeñth attha a'pamhareth. Ñamha o' yotwanet amach chetapretatsteto thaporets. Ñeñtha yotanet yecartoth.
44021026	Allempoña Pablopa' o' anman añ pa'tatssheña. Tsapathñapa' o' a'kowentatet e'ñe parro, ñeñth ateth yexhena judionesha'. Allempoñapa' awanmoet Parets pa'pakllo o'ch eñotatenaneta' esempoch o'ch met allponmat e'ñe allempoch o'ch a'kowentatwet. Allempochña Pablopa' o'ch moetsatanet Partsokop carnero poesheña'ttsokmoet, ñeñthpa' ateth pena judionesha' Yomporekop.
44021027	Tharraña o' thaya xhapmoch kanxherrmat allempoch o'ch a'kowentatwetpa' añña judionesha' ñeñth wetsa Asiothpa' o' eñchet Pablo all Parets pa'pakllo. Ñetñapa' o' atsrre'matachet acheñenesha' atthoch o'ch e'moñe'chet Pablo. Allempoñapa' o'ch rromoet Pablo.
44021028	Pa'tsrre'moeñothetpa' o' rranare'tyeset, otyeset: —Masheñnesha judioneshacha', o'ch seyenpa'y. The'pa' o' yenter añ acheñ ñeñth ye'moñe'tene' ñeñthey judioneshay ñeñthara ñeñth o' poeswerran Moisés po'ñoñ ñamha ñeñth o' a'sosyatwan Parets pa'pakëll. The'pa' o' errakmañen ateth o' yexhatyeswan acheñenesha'. Elloña the'pa' o' abe'thatan ñamha acheñ ñeñth ama judioneshayaye arr Parets pa'pakllo. Allochñapa' awo'ch a'sosyatwan Parets pa'pakëll.
44021029	Tharro'mar ateth otet o' eñchet Pablo epoet Trófimo all chopeñe'chen epoet Jerusaléño. Trófimo ñeñthpa' efeso'marnesha', ama judioneshayaye. Ñetpa' xho' otenapoetañ ñato' Pablopa' o'the' abe'thatan Trófimo all Parets pa'pakllo ñeñth ama pokteye' enteno judionesha'.
44021030	Allempoñapa' allowen acheñenesha'pa' o' atsrre'moetpa' matrra'tet allo'tsen Pablo o' rromoetpa' o' cheta'nmet a'yeneth Parets pa'paklloth. Allorokma yotetwet Parets pa'pakllo.
44021031	O' moetsamochet Pablopa' añña ñeñth solltarnesha' pa'mhcha'taretherpa' o' e'manet ateth nanak ama'toxhtena allowen acheñenesha' all Jerusaléño.
44021032	Ñañapa' o' anman allpon solltarnesha' ñamha allpon capitánnesha'pa' o' matrra'tet allo'tsa'yen acheñenesha'. Allempoña acheñenesha'pa' o' entapan solltarnesha' epoet pa'mhcha'taretherpa' o'wañ xhota'chet Pablo.
44021033	Allempoña xhap amhcha'tarethpa' o' rromatan Pablopa' o' wankët epa cadeno. Allempoñapa' a'phtho'tanet: —¿Eso'tña pa'so'cheñ añ acheñer? Ñamha o' a'phtho'tanet: —¿Esthe'ña o' phowa ña?
44021034	O' anapyeset po'poñe'ttsokma. Poesheña'tets acheñpa' otyeset ateth kothape'chet ñet, po'potantaññapa' ateth otet po'poñ ñeñth ateth kothape'chenet ñamet. Nanak ama'toxhtenet ñeñtho'marña ama eñocheto e'ñe po'ñoxh ñeñth ateth o' phowa Pablo. Ñeñtho'marña amhcha'tarethpa' anmatan Pablo pokollo all shontena solltarnesha'.
44021035	Allempoña o' xhapoet alloth a'tenet pokollopa' añña solltarnesha'pa' o' enatnomet Pablo eno, tharro'mar thaye'to' acheñenesha' pa'tsrre'moeñothpa' moetseñet.
44021036	Tharro'mar acheñenesha'pa' o' kotha'wanmet. Poerranare'teñoth otyesnomoet: —¡Semtseñaka'ye!
44021037	A'tapachet pokollopa' Pabloñapa' otosan solltarnesha' pa'mhcha'tarether, eños griegaxho, ot: —The' napa' nemneñ o'ch notaph patherr ñoñets. Amhcha'tarethñapa' och: —¿Po'ñoxha't pe'moen griegaxh?
44021038	Alla otererr amhcha'tareth: —Phapa' ¿ama't añeyaype egipto'marnesha' ñeñth atsrre'mate' awaña acheñenesha' attho ñetpa' athpare'chet gobierno', ñeñthara ñeñth awanmoe' pa'tatsoch mil amtsañnesha' a'yo amaratho?
44021039	Pabloñapa' alla otererr: —Napa' amaka'ye ñeñtheyayno, napa' judioneshan ñeñthen tarso'marneshan, ñeñthara anets nanak atarr ñeñth allara Cilicia. Napa' o'ch notare'taph atthoch pemnaten o'ch neños acheñeneshakop.
44021040	Allempoñapa' o' moenatan Pablo o'ch eños. Pabloñapa' alla thomos allothekma a'tenetpa' echantosan pot atthoch moetsoñeñtwa acheñenesha'. Allempoña o' moetsoñeñtwetpa' Pabloñapa' o' eños hebreyaxho, ateth otanet:
44022001	—Masheñneshacha' ñamha nomporneshacha', o'ch se'mhñoten ñeñthcha' ateth neños e'ñe nokop.
44022002	Allempoña e'mwet attho o' serrpare'tatanet e'ñe ñet po'ñoñetopa', allempoñapa' o' e'ñe moetsoñeñtwet poktakma. Pabloñapa' alla oterraneterr:
44022003	—Napa' judioneshan, arr ne'ñalleta Tarso e'ñe alla Cilicia. Tharraña arrña e'ñe eñotñan Jerusaléño. Ñeñth neyxhate' napa' ñeñthpa' Gamaliel. E'ñe ña poeyxhateñothenpa' netsotwoñ e'ñe poktakma ñeñth Moisés po'ñoñ ñeñth ateth anareth ñeñthcha' ateth pha yatañneshañ. Nanak nema'yoxhra ñeñth Yomporekop ñeñth ateth sepena the' sa.
44022004	Napa'xho'ña awañmo'chapa' nanak nemoeroxhtache'th ñeñth kothene' Jesús pokthaphña. Napa' o'ch nerrmanatanet, allothñapa' o'chxho' newankatanet, ñamha o'chxho' nabe'thatanet ñamha cárcelo. Ñamha nemtsatatwe'th —yakmanesha' ama't ñamha koyaneshaxhno.
44022005	Ama't kornesha' ñeñth nanak amhcha'tarethpa' eñotwane'th ñeñth ateth nepe'th. Ñamha allowen ñeñth pompornesha' penetpa' e'ñe eñotwennet ñamet ñeñth ateth nepe'th. Ñet allempopa' awo't apnet orden ñeñthcha' napoeña' yamo'ts judionesha' ñeñth Damasco'tsa'yen. Añ orden ñeñthpa' alloch moeñanet atthoch o'ch nerrmanatwe ñeñth ame'ñaye'th Jesús. Ewankarethetpa' o'ch nawanmanet Jerusaléño allcha' yekoñchatwanet.
44022006	‘Attheñapa' o'xho' awen Damasco. Allempoña nexhapmoch Damascopa' allempo o' xhapmoch pokto. Ñeñthña nanak poptetsa entothpa' machayothepa'tcha' xhoyo'tamphsapoen.
44022007	Allempoña xhoyo'tamphsen e'ñe neshopa' nañapa' alla nerrmopra patso. Allempoña nexhap patsopa' ne'm ñoñets ñeñth ateth oten: “¿Eso'mare't, Saule, pemoeroxhtatennanña ñeñth name'ñenaya?”
44022008	Nañapa' o' not: “¿Eseshape't Ayochreshathe eñets?” Ñeñth eñetspa' alla oterrnerr. “Napa' ñeñthen Jesúsen ñeñthen nazareto'marneshan, narramche'ña atarr pemoeroxhtaten.”
44022009	Ñeñthña allo'tsenen e'ñe parropa' ñetpa'xho'ña entetka'yeña ñeñth nexhoyo'te' ñeñthñapa' xha yore'tanet tharraña ñetñapa' ama eñochetoña ñeñth ateth notarethta.
44022010	Nañapa' o' alla noterrerr: “¿Esthe', Partseshacha', poktetsa ñeñthcha' ateth nepha?” Partsesha'ña Jesúspa' alla oterrnerr: “The'ñapa' o'ch petanta o'ch aweph Damasco. Allcha'ña otapet allowen ñeñth anareth ñeñthcha' ateth pepha.”
44022011	Allempoñapa' o'wañ nenta tharro'mar o' rrechaten ñeñth po'ptetsa ñeñth nexhoyo'tamphse'. Ñeñthña nokthene' ñetñapa' echa'nomnet nototh. Atthoña xhapatnet Damasco.
44022012	-
44022013	‘Yexhap Damascopa' allempoñapa' wapa poesheñarr añ pa'so'cheñ Ananías. Añña Ananíaspa' nanak ame'ñenana ora allowen ñoñets ñeñth ateth anareth yokop ñeñthey judioneshakpay ñeñthcha' ateth yepha. Añña judionesha' ñeñth yexha'yetsa Damascopa' nanak kowen enteñet Ananías. Ñañapa' wapa neshopa' allentha ponmosnapa' otosen: “The'pa', masheñe Saule, pekwerrepa'ch.” Nañapa' allorokmoepa'tcha' nekwerr, allempoñapa' neñch Ananías.
44022014	O' alla oterrnerr Ananías: “Añ Yompor ñeñth Po'yomporer pe'th yatañneshañ, ñaka'yeña pha'krerre'ña pha ama't awathotheñ añekop o'ch peñotwerrñañ ateth moenen ña. O' moenataph ñamha o'ch penterrñañ phamha Poechemer ñeñth e'ñe pokte' es pets. Ñamha o' moenataph o'ch pe'mhñotoñ e'ñe ña po'ñoñ ñeñth ateth o' otwaph.
44022015	The'pa' ñeñthpa' atethcha' pepha, o'ch pha'pothoñ Jesús po'ñoñ errakmañen ñeñth ateth o' pentwa ñamha ñeñth ateth o' pe'mwa.
44022016	The'pa' añ palltetsa o'ch petanta, e'ñe phame'ñeñoth Yepartseshar Jesúspa' o'ch phapatarethterra, atthochña e'showarethterra pho'chñar.” Neñthpa' allowa ateth oten Ananías.
44022017	O' alla oterraneterr Pablo: —Allempoña o' met allponmatpa' o' nowerrerr arr Jerusaléño. Parrochña allempo nema'yochena Parets pa'pakllopa' allñapa' orrtona ateth ñerra'm xho es yexhopo'ten.
44022018	Allempoña o' orrtona Yepartsesharpa' ateth oten: “Thayekma o'ch awerreph arroth Jerusaléñoth, tharro'mar arrpa' amach esesha' pe'mhñotaye allempoch pha'pothon neñoñ.”
44022019	Nañapa' alla notererr: “Partseshacha' ama't atethpa' allowen acheñenesha'pa' e'ñe eñotwennet ateth o' nephowa. Eñotwennet attho napa' nebe'those'th judionesha' po'prawo attho nenalle'tache'th ñeñth phame'ñenaya, ñamha attho nabe'thatanete'th cárcelo.
44022020	Ama't allempo moetset Estebanañ ñeñth pha'pothaye'th peñoñpa' napa'xho'ña allempopa' e'ñe pokte' neñch moetsetepa'. Napa' allña nekwamphsanet pa'shtam ñeñth rrolle'te'. All nekwapretpa' napa'xho'ña e'ñe pokte' neñch atthepa'ña pet.”
44022021	O' alla oterrnerr Yepartseshar: “Ama't atethpa' the'pa' o'ch aweph o'ch nemñaph allaphar allo'tsa'yen acheñenesha' ñeñth ama judioneshayayeto.”
44022022	Ñeñtha otwa Pablopa' añña acheñenesha' ñeñtha e'moetpa' o'wañ e'mhñochet. O' alla rrannarterreterr, ateth otet: —¡Semtseñaka'ye! Ama pokteyaye o'ch korra ñeñth ateth acheñ arr patsro.
44022023	Pa'tsrre'moeñothetpa' alla rrannarterreterrpa', o' gogo'tyeset pa'shtam enoneth, allothpa' a'rrotsetyeset ñamha patspa' o' wapore'tyeset enoneth.
44022024	Allempoñapa' añña ñeñth solltarnesha' pa'mhcha'taretherpa' o' abe'thatan Pablo o'pono. O'ch ashtet atthothcha' a'metha'wan ñeñth ateth o' phowa. Ñapa' moeneñ o'ch eñoch esokopthe' nanak ama'toxhtenet ñokop.
44022025	Allempoñapa' o' wankët Pablo atthoch ashtet. Wanka'wet Pabloñapa' otan capitán ñeñth thets allame'tets: —Ta', ¿pokte't senteñ o'ch sashte' acheñ ñeñth romanona'tar, ñamha ama señoteña' ñeñth ateth pena? Ñoñets ñeñth ateth anareth Romothpa' ta', ¿pokte'the'?
44022026	Ñeñtha e'm capitánpa' o' awo' allo'tsen pa'mhcha'taretherpa' ateth otos: —¿Errothena't phokthape'cheññañ añ acheñer? Añpa' romanona'tarka'ye.
44022027	Añña ñeñth solltarnesha' pa'mhcha'taretherpa' o' wapapa' ateth otosan Pablo: —¿Po'ñoxha't romanona'tareph? Pabloñapa' o' anaph: —Napa' ñeñthenka'ye.
44022028	Ñeñthña amhcha'tarethpa' alla oterranerr Pablo: —Napa' o' netsa'ta shonte' kelle atthoch a'punta'net atthoch napa' romanona'tar pennet. Pabloñapa' alla otererr: —Napa' atthoth ne'ñalleta, tharro'mar na nomporpa' romanona'tar.
44022029	Añña solltarnesha' ñeñth awtsa ashtayeñ Pablopa', allorokmo' alla cheta'yerret a'yeneth. Ñeñth pa'mhcha'taretherpa' ñapa'xho'ña xha yoren, tharro'mar o' xhapoña poeyoxhro o' wanka'wet acheñ ñeñth romanona'tar.
44022030	Tsapathña poetarenpa' añña amhcha'tarethpa' o' agotatan kornanesha' ñeñth pa'mhcha'tarethernesha' pen allowen judionesha' po'kornaneshar, ñamha o' agotatan ñeñth xhokma a'poktatyene' ñoñets judioneshakop. Allempoña apxhetpa' o' poeyamperet Pablo allo wankëtpa' o' anmet allo'tsa'yen amhcha'tarethnesha'. O' xhapachetpa' o' thomatoset e'ñe allame'tets. Añña amhcha'tareth romanonesha'pa' moeneñ o'ch eñoch e'ñe po'ñoxh esokopthe' otteñe'cheñ judionesha'.
44023001	Pabloñapa' o' kowa'yesan allowen ñeñth xhokma a'poktatyene' ñoñets. Allempoñapa' ateth otanet: —Masheñneshacha', napa' xhokma nokrrena kowen Yomporekop, ama't awathotheñ ama't ñamha theme'ttsen. Yomporpa' entennanthe' e'ñe kowen neyoxher.
44023002	Añña kornesha' Ananías ñeñthara ñeñth nanak amhcha'tarethpa' ateth otan ñeñth thets e'ñe allame'tets Pablesho, ateth otanet: —Xhosañaka'ye asnama'te'.
44023003	Allempoña Pablopa' otan amhcha'tareth, ateth och: —Yomporpa' tsa'tatwerrpepa'ch, tharro'mar ama't phorrtenañ e'ñe kowenpa' peyoxhropa' ama masosyape. Ñamha ñeñtho'marña anaretheph pha arr atthoch phapa' peñotaten ñato' xhathe' nepena ñeñth ama pokteyaye ñeñth ateth oteney ñoñets ñeñth ateth anareth. Tharraña phañapa' o' attha pasnama'taten. Tharraña ñeñthpa' ama pokteyaye ñeñth ateth oteney ñoñets ñeñth ateth anareth.
44023004	Añña ñeñth thomxha'tets allame'tetspa' o' che'ptare'chet Pablopa' ateth ochet: —Phapa' atarro't kowen penteñña o'ch pesochatse'ch kornesha' ñeñth nanak amhcha'tareth ñeñth nen Yompor.
44023005	Pabloñapa' anapanetpa' ateth otanet: —Napa' ama, masheñneshacha', neñoteñe añmapa' ñeñththe' kornesha' ñeñth nanak amhcha'tareth. Ñerra'm neñoteñeñpa' amach nochñe ateth, tharro'mar anareth Yompor po'ñoño ateth: “Ama asochatse'tpawo acheñ ñeñth amhcha'tarethtetsa sokop.”
44023006	Allempoñapa' o' kothape'ch Pablo. Añña ñeñth xhokma a'poktatyene' ñoñets patantarrñapa' saduceonesha', po'potantaññapa' fariseonesha'. Allempoña Pablopa' o' eñoch atethpa' allempoñapa' o' eños womenkpa', ateth otanet: —Masheñneshacha', napa'xho'ña fariseoneshan. Natañneshañpa'xho'ña fariseoneshet. Ñeñtho'marña the'pa' otteñe'chennet tharro'mar napa' name'ñena attho ñerra'm yerroma, Yomporpa' tantaterreycha' esempowañen.
44023007	Ñeñtha otwa Pablopa' allempoñapa' ama pathrraye' kothape'cheto ñeñth akthape'chatañnesha'. Añña ñeñth fariseonesha' ñetpa'xho'ña kothape'chet patherr, po'potantañña ñeñth saduceonesha'pa', ñetpa'xho'ña o' kothape'chet po'poñ. Amaña pathrraye' kothape'cheto.
44023008	Ama pathrraye' kothape'cheto tharro'mar saduceonesha' ñetpa' kothape'chenet ñerra'm yerromapa' amach yetanterro. Ñamha ñetpa' otenet ama eñalle Yompor po'mhllañotheñer ñeñth wetsa entoth, ñamha ñetpa' otenet ama eñalle yekamkëñ. Tharraña fariseonesha' ñetpa' kothape'cheñet po'ñoxh ñerra'm yerromapa' yetanterrach. Ñamha ñetpa' otenet po'ñoxh eñall Yompor po'mhllañotheñer ñeñth wetsa entoth, ñamha po'ñoxh eñall yekamkëñ.
44023009	Allempoñapa' ñetañeño' nanak ama'toxhtet. Attheñapa' poesheña'tets fariseonesha' ñeñth nanak etsotene' ñoñets ñeñth ateth anareth o' thomosetpa' eñososet Pablokop, ateth otet: —Añ acheñer yapa' ama yenteññañe erra'tsenthe'ña po'chñar. Po'ñoxhpa' ñato' orrtoña Yompor po'mhllañotheñer ñeñth wetsa entoth amapa' ñato' es ñeñth kamkëñets ñato' ñeñth orrtenoya. Ñeñtho'marña yapa' amachña xha yepatare'tatsche Yompor ñerra'm ñathe' ateth moenatene'.
44023010	Allempo nanak ama'toxhtenetpa' añña solltarnesha' pa'mhcha'taretherpa' o' kothape'ch, ateth ot: —Ñato' o'ch rrakët Pablo. Ñeñtho'mar o' xhore'tan po'poñ solltarnesha' o'ch wapoet o'ch chetereta' Pablo allothpa' o'ch aneret pokollo all shontena solltarnesha'.
44023011	Tsapathña tsapopa' o' alla orrteññañerr Pablo Yepartseshar, ateth otos: —Amach pellkatsto, tharro'mar Romopa'xho'ña all palltena o'ch pha'pothon neñoñ ateth o' pha'pothwon arr Jerusaléño.
44023012	Tsapathña poetarenpa' añña judionesha'pa' atarr o'pachet Pablo awo'ch moetset. Ñetpa' o' a'poktachet, ateth otet: —Yapa' amach yerrerroña' ñerra'm amach o' yemtso Pablo ñamha amach es yorrerro. Attheña ñerra'm amach atthetopa' ama'tpa' esepa' yetantoya.
44023013	Ñeñthña o'patenayapa' ñato' metenthe' pa'tatsoth xharrasheña.
44023014	Allempoña o' a'poktatwetpa' awanmoet ñamha allo'tsa'yen kornanesha' ñeñth pa'mhcha'tarethernesha' pen allowen judionesha' po'kornaneshar ñamha allo'tsa'yen ñeñth pompornesha' penet. O' xhapoet allpa' ateth otoset: —Yapa' o' ya'poktatwe ateth: Yapa' yoten ñerra'm amach o' yemtso Pablopa' amach yerrerro. O' ya'poktat ñamha ateth: Attheña ñerra'm amach atthetopa' ama'tpa' esepa' yetantoya.
44023015	Alla oterreterr: —Ñewa, the'pa' o'ch yotas ñeñthcha' ateth sepha. O'ch soteña' ñamha ñeñth xhokma a'poktatyene' ñoñets allothpa' e'ñe parrokmapa' o'ch semña ñoñets allo'tsen solltarnesha' pa'mhcha'tarether, o'ch soch wapachetepa' Pablo sesho atthoch o'ch señotoñ esthe' o' phowa. Tharraña ama'tcha' ateth seshkanetpa' yañapa' allo'tsa'yeneycha' thoño atthoch yapa' o'ch yerrmaph.
44023016	Añña Pablo pa'ñachorpa' o' e'mare'ch xha o'pateññañet pa'go'pa' o' awo' solltarnesha' pa'pakllopa' o' otenana' pa'go' Pablo.
44023017	Allothña Pablopa' o' xhore'tan poesheñarr capitán, ateth och: —Añ wepoesha'pa' o'ch phanemh allo'tsen pha'mhcha'tarether tharro'mar ñapa' atarr moeneñ o'ch es a'methena'.
44023018	Capitánñapa' o'xho'ña anman wepoesha' allo'tsen pa'mhcha'tarether. Allempoña xhappa' ateth otosan pa'mhcha'tarether: —Añ Pablo ñeñth ewankarethpa' awo't xhore'ten allothpa' oten awo'ch nanemh añ wepoesha' pesho tharro'mar ñapa' nanak moeneñ o'ch es a'methena' pesho.
44023019	Añña amhcha'tarethpa' o' echa'nman wepoesha' potothpa' o' anemh a'yenethpa' ateth otos: —Ñewa, o'ch photen esthe' pemnen o'ch photen.
44023020	Wepoesha'ñapa' ateth och: —Añña judionesha'pa' o' a'poktachet atthoch o'ch enamapet o'ch pemñe Pablo tsapath allo'tsa'yen ñeñth xhokma a'poktatyene' ñoñets. Ñamha o'ch otapet añekpo'ch pemñe attho'ch eñochet e'ñe po'ñoxh esthe' o' phowa.
44023021	Tharraña amach phame'ñatstaneto errothencha' otospet tharro'mar metenthe' pa'tatsoth xharrasheña judionesha' ñeñthcha' kamroya thoño ñeñthcha' rromapoe' go'. Ñetpa' o' a'poktachet amach rrerreto ñamha amach es orreto ñerra'm amo'ch moetseto go'. Ñamha o' a'poktachet ñerra'm amo'ch atthetopa' ama'tpa' esepa'to' tantawet. The'pa' aña palltetsa ñeñthcha' ateth photanet.
44023022	Amhcha'tarethñapa' ateth otan wepoesha': —Tharraña amach esesha' photatsto phapa' o' photwenna'. Ñeñtha otwepa' allempoñapa' o' moeñer.
44023023	-
44023024	Allempoña amhcha'tarethpa' agotatan epsheña po'capitáner. Allempoña o' xhapoetpa' ateth otapanet: —Cherra'ch a las nueve tsappa' o'ch sekamrat doscientos solltarnesha' ñamha setenta ñeñth montenaya kawall, allothpa' ñamha doscientos ñeñth orrene' moetsamets alloch kellaret. Allothpa' o'ch sanem patherr kawall amapa' epa alloch monta'nma Pablo. Allothñapa' o'ch sawanma Cesareo atthoch sexhapach kowen Pablo allo'tsen gobernador Félix.
44023025	Allothpa' kellkan ñamha carta ñeñthpa' ateth ot:
44023026	“Gobernador Félix ñeñtheph nanak koweneph amhcha'tareth, na Claudio Lisiaspa' o'ch newomhcha'taph añ necartoth.
44023027	Añ yakmapa' awo't rromoe' judionesha' o'ch moetsetañpa' nañapa' o' neñoch ñapa' romanona'tar. Nañapa' newapa epan nesolltarnesharpa' o' na'rroyatatos.
44023028	Napa' nemneñ o'ch neñoch esokopthe' nanak otteñe'cheñet, ñeñtho'marña napa' o' nanemh allo'tsa'yen ñeñth xhokma a'poktatyene' ñoñets ñeñth ateth yexhenet ñet.
44023029	Tharraña napa' neñotoñ ñeñthekop otteñe'cheñet, tharro'mar ñetpa' otenet ama attheye' peno ateth anarethet ñokpoet. Ñeñthekpaña otteñe'cheñet tharraña ama añekpayaye atthoch o'ch yemtsach amapa' o'ch yeyottamphsach.
44023030	Allempoña napa' o' ne'mare'ch judionesha'pa' xha o'pateña o'ch moetset. Ñeñtho'mar the'pa' o'ch nemñe pesho thayekma. Ñamha o' notweña ñeñth otteñe'chene' arrpa', the'pa' a'metheñetepa' pesho esokopthe' otteñe'cheñet. The'pa' ñeñthach notaph.” Allowa wañ po'carta.
44023031	Allempo ateth otanet pa'mhcha'taretherpa' añña solltarnesha'pa' e'ñe a'nawa anmet Pablo tsapokma. Allothñapa' o' xhapoet all anetso pa'so'cheñ Antípatris.
44023032	Tsapathña añña solltarnesha' ñeñth chope'chets pa'tkopa' allotha poerraxherret Antípatrisoth. Allothpa' aña anmoe'ña Pablo Cesareowa ñeñth montetsa kawallo.
44023033	Allempoña xhapoet Cesareopa' o' aposet gobernador carta. Ñamha o' xhapachet Pablo e'ñe ñesho.
44023034	Allempoña gobernadorpa' o' lleya'wan cartapa' a'phtho'tan Pablo: —¿Erra'tsena'tña anetsroth pewapa? Ñañapa' ateth och: —Arroth newapa Cilicioth. Allempoña gobernadorpa' o' eñoch alloth wapa
44023035	allempoñapa' otan Pablo: —The'pa' allach ya'poktachña' ato't waxha'ta' ñeñth photteñe'chene'. Allempoñapa' o' moeñan po'solltarneshar kowamphsetepa' Pablo allara amhcha'tareth Herodes po'palaciopawo.
44024001	Pa'mnarmatñoñapa' wapa ñeñth pa'mhcha'tarether pen allowen judionesha' po'kornaneshar, ñeñthpa' añ pa'so'cheñ Ananías. O' wapa ñamha allponsheña ñeñth pompornesha' penet. Allothpa' wapa ñamha poesheñarr ñeñth pa'so'cheñ Tértulo ñeñthpa' ñeñthcha' eñosapretawet. Allempoña wapoetpa' o' awanmoet allo'tsen gobernador atthoch otteñe'choset Pablo.
44024002	Allempoñapa' wapachet ñamha Pablopa' o' xhore'chet ñanom Tértulo atthoch eños ñanom. Ñañapa' añekpa eños atthoch otteñe'chet Pablo. Ñanompa' o' eños e'ñe kowen gobernadorokop ñeñth Félix, ateth ot:
44024003	—Pha gobernadoro, nanak kowen yenteneph tharro'mar e'ñe phothoth yokrrena e'ne kowen ama eñalle atthoch yekhllaranna'ta. Ñamha phapa' o' pha'poktatonay e'ñe kowen ñeñth yepalltena arr yenyo. Ñeñtho'mar ya the'pa' yemneñ o'ch yeparasyoso't phokop atthoch xhokma peyenpoeney kowen.
44024004	The'pa' atthoch amach alla nellaphso eñosetspa' napa' nemneñ e'ñe pemorrenteñothpa' o'ch pe'mhñoten mame' ñeñthcha' notaph.
44024005	Yapa' yeñoteñ añ yakmapa' nanak atsrre'moxhtena, nanak moññe'tatyenana ora allowen judionesha' attho the'pa' ama pathrraye' kothape'cheneto. Ñamha añmapa' ñeñth pompor pen allowen ñeñth kothene' pokthaphña ñeñth wapatsa Nazaretoth.
44024006	Elloña the'pa' moeneñeñ o'ch a'sosyatwaneñ ñamha Parets pa'pakëll, tharraña yañapa' o' yerrmoe'. Ñamha yapa' yemneñeñ o'ch ya'poktacheñ ateth anareth yokoppa'
44024007	tharraña o' wapa amhcha'tareth Lisias epoet po'solltarnesharpa' e'ñe po'wamenkokma o' poerratampenyeta'.
44024008	Allothñapa' ateth otey ñeñthey otteñe'chene' yewapoepa'to' pesho. The'pa' phachña a'phtho'tare'te' atthoch peñoch phamha ora allowen atthoth yotteñe'cheñ. Añpa' allowa ateth eños Tértulo ñeñth eñosapretawet.
44024009	Judionesha'pa'xho'ña ateth otet: —Po'ñoxhka'ye ateth.
44024010	Allempoña gobernadorpa' o' yochan Pablo atthoch eños ñamha. Allempoña Pablopa' ateth ot: —Napa' e'ñe noksheñesha' o'ch neños pesho e'ñe nokop, tharro'mar napa' neñoteneph o' shonte' char attho pha'mhcha'tarethtena arr yenyo.
44024011	E'ñe thaya o' met xharramat poechena epomoet attho o' nema'yochwena' Parets pa'pakllo all Jerusaléño. Ama't esesha' pha'phtho'tpa' atethcha' otapet.
44024012	Tharraña allempo ñetpa' ama entneto o' esesha' notnare't, ñamha ama na'tsrre'moxhtana'che acheñenesha'. Ñamha ama na'tsrre'moxhto ama't Parets pa'pakllo, ama't ñamha judionesha' po'prawo, ñamha ama't all chopeñe'chyen acheñenesha'.
44024013	Ñeñtho'marña the'pa' amathe' errothen eñotatapeto añmapa' ñeñth e'ñe po'ñoxh atthotha otteñe'chennet.
44024014	Napa' the'pa' añach na'metha' pesho, napa' name'ñena ñeñth e'ñe alloch yekeshperra. Po'ñoxh napa' añ name'ñena ñeñthara Yompor ñeñth Po'yomporer pe'th yatañneshañ. Ñamha añ name'ñena ora allowen ñoñets ñeñth ateth anareth judioneshakop. Ñamha añ name'ñena ñeñth ateth kellkë'th awath ñeñth a'mhtaye'th Yompor po'ñoñ.
44024015	Ñamha napa' añ name'ñena ñeñth atthoch esempowañen Yomporpa' tantaterrancha' allowen acheñ —ñeñth e'ñe kowen acheñ ñamha ama't ñeñth ama kowenayaye acheñ. Ñetpa'xho'ña ñeñthara ame'ñenet.
44024016	Ñeñtho'marña napa' xhokma nema'yoxhrena atthoch Yomporpa' enten e'ñe kowen, ñamha atthoch acheñenesha'pa'xho'ña o'ch entennet e'ñe kowen ñamet.
44024017	‘Napa' shonte' char xhokma nechopeñen errapharen anetso'mar. The'pa' o' thaya nowerra arr atthoch napa'yeswer namo'tsesha' kelle ñeñth wokchañneshaxhno. Añ kellepa' ñeñthara apa'yesen ñeñth ame'ñenaya Yompor. Napa'xho'ña eñalleñ ñeñthcha' nepomañ Yomporekop.
44024018	O' thaya xhapmochañ allempoch o'ch na'kowentatwañ Yomporekoppa' judionesha'ñapa' o' entnet all Parets pa'pakllo. Tharraña allempopa' ama tama shonteyaye acheñ ñeñtho'mar ama tama esesha' ama'toxhtetso.
44024019	Tharraña e'ñe allempopa' o' xhaxha't ñamha judionesha' ñeñth waxhetsa Asioth. Ta', the'ñapa' eso'marthe'ña ama ñetaye'ña wapatseto arr atthoch ñerra'm po'ñoxh moeneñet o'ch otteñe'chnet na.
44024020	Tharraña the'pa' ama wapoeto ñetpa' ñewa, the'pa' otetepa' ñeñth waxha'tatsa the'. A'methetepa' ñerra'm po'ñoxhthe' esthe' nepanta' allempo nathomos allo'tsa'yen ñeñth xhokma a'poktatyene' ñoñets.
44024021	Allempopa' aña neños patherr womenk attho notanet. Añekop napa' otteñe'chennet tharro'mar napa' name'ñena attho ñerra'm yerromapa' yetanterrach esempo. Ñewa, ñato' ñeñthekpathe' otteñe'chennetña the'.
44024022	Ñeñtha otwa Pablopa' añña Félixpa' ama moeno o'ch alla serrpare'terreterr, tharro'mar ñapa' o' eñotmoch ateth ame'ñena ñeñth kothene' Cristo. Ñeñtho'marña ateth otanet: —Ñewa, the'pa' ñeñthach yot. Esempochña wapa ñamha amhcha'tareth Lisiaspa' allempochña ya'poktat ñoñets.
44024023	Allempoña ateth oterran po'capitáner: —The'pa' allach sekwampererr Pablo. Amach tama sa'montsatsche. Ñamha xhokmach semnach ñeñth yemtenaya o'ch es aph ñeñth palltena.
44024024	Allponmaterrerrpa' o' werra Félix Cesareo epoet poethapor ñeñth pa'so'cheñ Drusila, ñeñthpa' judionesha'. O'ña xherr Félix o' agotatwenan Pablo tharro'mar ñetpa' moeneñet o'ch serrpare'tatanet ñamet Pablo errothenthe' ame'ñenana Jesucristo.
44024025	Allempoña xhap Pablopa' o' serrpare'tatanet kowen ñeñth ateth yepena ya ñeñthey ame'ñetsa. Ñamha ateth otanet añcha' yema'yoxhra atthoch e'ñe pokte' es yepha'yen, ñamha amach yephatsto ñeñth ama kowenayaye tharro'mar Yomporpa' tsa'tatwerryach allempoch akrerran allowen acheñenesha'. Ñeñtha otwa Pablopa' añña Félixpa' xha yoren. Allempopa' alla oter: —The'pa' orrerreph, esempochña e'ñe pokta'werrnanerrpa' o'ch alla nexhore'taterrperr.
44024026	Félixñapa' attha kowenan Pablo ñato' o'ch aph kelle añekop atthoch a'rroyer. Ñeñtho'mar errothenopa' o'chxho'ña agotach atthoch serrpare'tet epoet.
44024027	Attheñapa' o' met epa charpa' o' kamhyerra gobernador, wapa po'psheñeñ amhcha'tareth añ pa'so'cheñ Porcio Festo. Ñañapa' nanak moeneñ o'ch koshatan judionesha' ñeñtho'marña ama a'rroyerrano Pablo, ateth ot: —Allepa' preso.
44025001	Allempoña amhcha'tarethta Festo all Cesareopa' poma'pamtañoñapa' o' awo' Jerusaléño.
44025002	O' xhap Jerusaléñopa' añña kornanesha' ñeñth nanak amhcha'tarethnesha' ñamha epoet ñeñth nanak sherbets judioneshakoppa', o' serrpare'tatapet Festo attho otteñe'cheñet Pablo.
44025003	Ñetpa' ateth ochet Festo agotatanepa'to' Pablo atthoch wapa Jerusaléño, tharro'mar ñetpa' awañakma a'poktatwet o'ch kowet Pablo thoño atthoch moetsapoeret all.
44025004	Festoñapa' ateth otanet: —Pablopa' allo'tsena all yottampeñet Cesareo. Napa' o' nesecherra o'ch awerren Cesareo. Ñato' e'ñech na'llponmatena o'ch awerren.
44025005	The'pa' ñeñth nanak amhcha'tarethtetsa sokoppa' kotha'nerrnetepa' allochñapa' otteñe'cheñetepa' Pablo all, ñerra'm po'ñoxhthe' eñall alloch otteñe'chet.
44025006	Festoñapa' alla a'pa Jerusaléño allponmat. Ñato' po'psokmatño amapa' po'xharramatñopa' o' awerr Cesareo. Xherr Cesareopa' tsapathña e'ñe awathekmapa' o' anorros allekma a'poktatenet ñoñets. Allothña agotatan Pablo.
44025007	Allempoña wapachet Pablopa', añña judionesha' ñeñth waxha'tatsa allpa' xha arrotampesyet. Allempoñapa' otteñe'choset. Shonte' esokmañen nanak sosey toma'tampesyesoset Pablo, tharraña ama errothenoth eñotacheto amhcha'tareth Festo atthoch otoset e'ñe po'ñoxh.
44025008	Pabloñapa' o' eños ñamha ñokop ateth ot: —Napa' ama xho nachmhare'teno ñoñets ñeñth ateth anareth judioneshakop. Ñamha napa' ama xho na'sosyateññañe Parets pa'pakëll. Ñamha napa' ama xho nathpare'teno ñoñets ñeñth nen amhcha'tareth Romoth.
44025009	Tharraña Festopa' nanak moeneñ o'ch koshatan judionesha', ñeñtho'marña otan Pablo: —¿Pokte't penteñ o'ch aweph Jerusaléño allñapa' allcha' nentonaph attho po'ñoxhthe' alloch otteñe'chapet?
44025010	-
44025011	Pabloñapa' alla anapoerrerr, ateth ot: —Napa' añña pokte' nenten o'ch a'poktaton amhcha'tareth ñoñets ñeñth romo'marnesha', tharro'mar amathe' errothenoth neto Jerusaléño, tharro'mar ama erroth nepeñeña judionesha', ama't phapa' peñotweñ. Ñeñtho'mar aña pokte' nenten o'ch a'poktaton amhcha'tareth ñoñets ñeñth romo'marnesha'. The'pa' arro'tsenen pesho ñeñtheph eñets epaph amhcha'tareth romo'marnesha' ñeñth pokte' nenten na, ñach a'poktate'ña ñoñets nokop. Tharraña ñerra'm po'ñoxhthe' añ o' nephowa ñeñth ama pokteyaye amapa' ateth ñerra'm alloch moetsanet ñeñthpa' e'ñe pokte' moetsanetepa'. Tharro'mar ama nemno o'ch na'keshphata nañeña. Tharraña ñerra'm e'ñe atthothapa' ama pokteyaye o'ch pepomoen judioneshesho. Ñeñtho'mar napa' nemneñ o'ch a'poktaton amhcha'tareth ñoñets ñeñth romo'marnesha' e'ñe ñapoeth.
44025012	Allempoña Festopa' o' serrpare'tet epoet ñeñth parro kothape'chatannenet. Allempoñapa' ateth otan Pablo: —The'pa' nanak amhcha'tarethesho pesechenapa' ama'tpa' allcha'ka'ye peta.
44025013	O' allponmaterrerrpa' wapa amhcha'tareth Agripa epoet po'xh Berenice. O' xhapoet Cesareo all emo'teñeta' amhcha'tareth Festo.
44025014	O' allponmatosetpa' allempoña Festopa' serrpare'tatanet attho otteñe'cheñet Pablo, ateth otanet: Arrpa' allo'tsen poesheñarr yakma ñeñth na'nom Félix awaña all yottampeñet.
44025015	Allempoña napa' Jerusaléño'tsenenpa', añña kornanesha' ñeñth pa'mhcha'tarethernesha' pen allowen judionesha' po'kornaneshar, ñamha po'potantañ ñeñth pompornesha' penet, ñetñapa' o' serrpare'tatnet atthoth otteñe'cheñet Pablo, ñamha otnet napa' nemtsachepa'to' Pablo.
44025016	Nañapa' ateth notanet: “Ñeñth ñoñets anareth Romothpa' ama pokteyaye o'ch yemtsach acheñ ñerra'm ama eñorena' e'ñe ñokop atthoch eñotatanet atthoth otteñe'cheñet.”
44025017	Ñeñtho'marña allempo waxha'ta judionesha' nesho, allempoña na tsapathñapa' o' nanorros allekma ya'poktaten ñoñets. Allempoña napa' o' nagotach Pablo.
44025018	Añña ñeñth waxha'tatsapa' allentha thomxha'toset atthoch o'ch alla otteñe'chweñeterr Pablo, tharraña amaña añeye' a'metha'yeseto attho ñeñth poktetsa o'ch yemtsach acheñ.
44025019	Aña a'metha'yeset ñeñth e'ñe ñokpoeta ateth yexhenet ñet judioneshet. Ñamha aña a'metha'yeset ñeñth pokthaphña poesheñarr ñeñth pa'so'cheñ Jesús, tharraña ñeñthpa' o' rroma, tharraña Pablopa' xha oten ñeñthpa' o' tanterra.
44025020	Ñeñtho'marña napa' ama tama neñoche atthoch na'poktat ñoñets ñokpoet. Ñeñtho'marña ateth noch Pablo po'tomña: “¿Pokte'the' penteñ o'ch aweph Jerusaléño allcha' ya'poktatena' ñoñets?”
44025021	Tharraña Pablopa' ama moeno. Ñapa' aña moena' allach arr, allothcha'ña esempopa' entateñetepa'to' amhcha'tareth Augusto all Romo. Ñeñtho'marña napa' not: “The'pa' allepa' arrma, esempochña napa' o'ch nemñe amhcha'tarethesho Romo.”
44025022	Allempoña amhcha'tareth Agripapa' ateth otan Festo: —Napa' atarr nemneñ o'ch ne'mh namha errothenthe' serrpare'ten Pablo. Allempoña Festopa' ateth och: —Tsapathcha'ña pe'mhñota'moeñ.
44025023	Tsapathñapa' wapa'moena amhcha'tareth Agripa epoet ñamha po'xh Berenice. Ñetñapa' xha kowenetyesoset. Allempoñapa' be'thosxha'toset allekma serrpare'tatannena amhcha'tarethnesha'. O' be'thosxha'tet epoet ñamha solltarnesha' pa'mhcha'tarethernesha' ñamha po'poñexhno acheñenesha' ñeñth nanak sherbets all anetso. Allempoña Festopa' o' agotatenanerr Pablo.
44025024	Allempoña wapa Pablopa' Festoñapa' eñoratsapa' ateth ot: —Amhcha'tarethe Agripa, ñamha allowenes ñeñthes arro'tsa'yenes: The'pa' o' sentwe añ yakma ñeñth nanak e'moñe'ten allowen judionesha'. Ñetpa' o' otteñe'chwet e'ñe nesho allempo Jerusaléño'tsenen ñamha arrpa' o' otteñe'chweñeta' allempo nexherr ñamha arr. Ama't arrpa' o' che'xhame'tweñeta', ateth otyeset: “Xhosa moetse', tharro'mar añ acheñerpa' ama pokteyaye o'ch alla korra.”
44025025	Tharraña allempoña napa' na'phtho'tare'chpa' ama nentoñeña ñeñth attho pokte' o'ch nemtsach. Ñamha e'ñe ña moenats o'ch entateñeta' amhcha'tareth Augusto all Romo ñeñtho'marña napa' pokte' nenteñ o'ch nemñe all.
44025026	Tharraña napa' ama neñoteñe ñeñthcha' ateth nekellkoñ ya'mhcha'tarether ñokop tharro'mar ama eñalle errothenothcha' yotteñe'cheñ. Ñeñtho'marña the'pa' o' nexhore'tach arr all seshontena the'. Allothña Festopa' ateth otan amhcha'tareth Agripa: —The'pa' phach ñanom a'phtho'tare'te' atthoch napa' o'ch neñoch errothencha' nekellka' carta amhcha'tarethekop.
44025027	Napa' nokthape'cheñ ama pokteyaye o'ch yemñe acheñ ewankareth ñerra'm ama eñalle errothenoth o'ch yotteñe'cheñ.
44026001	Allempoña amhcha'tareth Agripapa' ateth otan Pablo: —Ñewa, the'pa' pokte' nenteñ o'ch peños phamha phokop. Allempoña Pablo e'ñe poewomhcha'teñothpa' o' echantan pot, allempoñapa' eños ñokop, ateth ot:
44026002	—The'pa' nokshena amhcha'tarethe Agripa tharro'mar eñall atthothcha' neños pesho nokop, añekop tharro'mar xha otteñe'chenen judionesha'.
44026003	Napa' nokshena tharro'mar the'pa' o' peñoch phamha ateth yeyxhena ya ñeñthey judioneshay. Ñamha o' peñoch atthoth ama pathrraye' yokthape'chyeno. Ñeñtho'marña the'pa' o'ch nenamaph atthoch pe'mhñoten kowen.
44026004	‘Allowen judionesha'pa' eñotwennet ateth nokrre'th awath, ama't allempotheñ ne'ñalleta nenyo, ñamha ama't allempo cheshenna' allempo yeyxhe'th Jerusaléño epan namo'tsna'tarnesha'.
44026005	Ama't awathotheñpa' eñotwanete'th napa' fariseoneshan ñeñthara ñeñth nanak etsotene' kothaphñats nanak echarr allo yokthape'chen Partsokop. Ñeñth ateth entnete'th ateth nokrre'thpa', atethcha'ñaxho' a'metha'netañ.
44026006	Ñeñtho'mar the'pa' arro'tsenen atthoch sa'phtho'tare'ten, attho napa' name'ñena ñerra'm yerromapa' Yomporpa' tantaterreycha' esempowañen. Añmapa' ñeñthara ateth otane'th awath Yompor yatañneshañ.
44026007	Ama't xharrasheña poechena epa ñeñthara ñeñth yatañneshañ yepen ñeñth chemere'tyesawetpa', ñeñthña po'mhrenñetpa' e'ñe ame'ña'wenet ñeñth ateth o' notwas. Ñeñtho'marña ñet the'pa' nanak ma'yoxhrenet Yomporekop —yetho ama't ñamha tsapo. Tharraña ama't ateth penetañ allowen judionesha'pa' the'ñapa' e'moñe'tennet ama't napa' ñeñthara name'ñena ateth ame'ñenet ñamet. Atthothña amhcha'tarethe Agripa otteñe'chennetña the'.
44026008	¿Eso'marthe' sapa' soten amach errothenoth tantaterrano Yompor arromñathnesha'?
44026009	‘Napa'xho'ña awañmo'chapa' notenapañ ñato' ñeñththe' poktetsa o'ch yemoeroxhtach ñeñth kothene' Jesús pokthaphña ñeñthara Jesús ñeñth nazareto'marnesha'.
44026010	Ñeñtho'marña napa' nanak nemoeroxhtatyese'th acheñ Jerusaléño ñeñth ame'ñaye'th Jesús pokthaphña. Shonte' acheñ ñeñth nabe'thate'th cárcelo, tharro'mar kornanesha' ñeñth pa'mhcha'tarethernesha' pen allowen judionesha' po'kornaneshar, ñetñapa' o' apnet orden ñeñthekop. Ñamha allempo otyese'th amhcha'tarethnesha' awo'ch moetsachet ñeñth ame'ñenaya Jesús pokthaphñapa', napa'xho'ña o'chxho' not, pokte'ñaxho' moetsetepa'.
44026011	Xhokma nemoeroxhtatanete'th ama't judionesha' po'prawo'mar, ñamha nanakcha' nemne'th o'ch nachmhare'tach ñeñth ame'ñatse'th. Nanak natsrre'moeñothpa' nokthare'tanete'th errakmañen anetso'mar.
44026012	Alla oterraneterr Pablo: —Attheñapa' o'xho' awen ñamha Damasco. Allempopa' napa' nechen orden ñeñth apoen ñeñth pa'mhcha'tarethernesha' pen allowen judionesha' po'kornaneshar.
44026013	Ñamha amhcha'tarethe the'pa' o'ch notaph ñeñth ateth norrtoya allempo. Allempoña o' yexhapmoch Damasco allempopa' o' xhap pokto. Ñeñthña nanak poptetsa entothpa' machayothepa'tcha' xhoyo'tamphsapoen ama't ñeñth epan nesen. Ateth poptenapa' metanenan atsne'.
44026014	Allempoña yapa' alla yerrmopra'yesa patso. Allempoña alla yerrmopra'yena patsopa', nañapa' o' ne'm ñoñets hebreyaxho ñeñthpa' ateth oten: “Eso'mare't, Saule, pemoeroxhtatennanña ñeñth name'ñenaya. Añpa' phañeña moeroxhtatetsa. Tharro'mar xha phottena ñerra'mrrathe' ashen ñeñth e'ñe pathpare'teñoth ñañeñachña atserrphatetsa.” Añpa' ateth oten ñeñth norrtoya.
44026015	Nañapa' not: “¿Eseshape'tña, Ayochreshathe, eñets?” Ñañapa' alla otnerrerr: “Napa' ñeñthen Jesúsen ñeñthara pemoeroxhtaten.
44026016	The'pa' petanterra alla, ñeñtho'mar the'pa' o' norrta pesho atthoch o'ch nenaph pha, phach thorratsa nokop, ñamha phach a'pothe' ñeñth o' pentwa the' ñamha ñeñthcha' neñotataph allempoch norrterrerr pesho.
44026017	The'pa' o'ch nemñaph allo'tsa'yen ñeñth ama judioneshayayeto, tharraña napa' xhokmach nekwamphsaph ñerra'm esempo o'patapha judionesha' ñamha ama't ñeñth ama judioneshayaye.
44026018	Tharro'marcha' nemñaph allo'tsa'yen ñeñth ama judioneshayayeña' allochñapa' atthoch peserrpare'tatwanet atthoch xhapanet poeyoxhro, atthoch o'wañcha' chope'chet chekmeto. Añcha'ña o'ch alla chope'cherret poetaro. Ñamha atthoch o'wañcha' awamenkath phanet oneñeth, añcha'ña awamenkath penawet Yompor. Allochñapa' o'ch ame'ña'werrnet na, allempoñapa' nephretna'werranetcha' po'chñar, atthoch o'ch parrokmatwerret e'ñe atthekma ateth ñerra'm ñeñth o' na'kowentatwa.”
44026019	Alla oterraneterr Pablo: —Ñeñtho'marña, amhcha'tarethe Agripa, the' napa' ama nathpare'teñe Jesús ñeñthara ñeñth norrtoya entoth.
44026020	Ñanompa' o' neserrpare'tatanet Damasco atthoch kothape'cherret ello kowen Yomporekop. Allochñapa' o'ch pha'yenet ñeñth kowentetsa Yomporekop, atthoch yeñoch po'ñoxh o' kothape'cherret etserra. Atthekma neserrpare'tatanet ama't Jerusaléño, ñamha ora errakmañen Judeo'mar, ama't ñamha allo'tsa'yen ñeñth ama judioneshayaye.
44026021	Atthothña judionesha'pa' o' rroma'net Parets pa'pakllo o'ch moetsanetañ.
44026022	Tharraña Yomporpa' awo't a'natna nanak attho theme'ttsen nokrrena, atthoch neserrpare'tach allowen acheñenesha' —ama't ñeñth ama esoshe'mayaye, ñamha ama't ñeñth amhcha'tarethnesha'. Tharraña ama añeye' neyxhatenaneto ñeñth ama kowenayaye. Añña atthekma neyxhatenanet ateth serrpare'te'th ama't ñeñth a'mhtaye'th Yompor po'ñoñ awath. Ñeñthpa' ama't Moiséspa' ateth ote'th ñeñthcha' ateth perra esempo.
44026023	Ñeñthara serrpare'tatanete'th awo'ch wapa Cristo añ patsropa' nanako'ch moeroxhtachet, allothpa' awo'ch rroma, tharraña ñapa' tanterrach. Attho'chña tanterra ñanompa' o'ch a'poetarsamphsanet poeyoxher allowen judionesha', ñamha ama't po'poñexhno acheñ.
44026024	Allempoña ateth eñen Pablo ñokoppa', Festoñapa' ateth och e'ñe womenko: —Xhathe', Pablo, pemospoena tharro'mar nanak es phokthape'chenpa' ñato' ñeñththe' o' mospaterreph.
44026025	Pabloñapa' ateth och: —Ama, Ayochreshathe Festo, xhoye' nemospoeno. Añña neserrpare'tatenes ñeñth e'ñe po'ñoxh.
44026026	Ama't amhcha'tareth Agripapa' e'ñe eñotweñ ateth noten. Ñeñtho'marña the'pa' o' neyemcha ña tharro'mar napa' neñoteñ, ñapa' o' entwon ñeñth ateth nepena, ñamha tharro'mar ama a'nawa es nepha'yeno.
44026027	Amhcha'tarethe Agripa, phapa' ¿phame'ñeña't ñeñth a'mhtaye'th awath Yompor po'ñoñ? Napa' neñoteneph phapa' phame'ñeña.
44026028	Allempoña Agripapa' ateth otan Pablo: —Xha't photenapañ thayekmapa' o'ch phame'ñatna Cristo.
44026029	Pabloñapa' alla otererr: Ama't thayekma amapa' tsapathonethpa' napa' atarr nemneñ Yomporpa' o'ch ame'ñaterrpha, ñamha ama't allowenes ñeñthes ne'mhñotene' the'. Atarr nemneñ o'ch same'ñerra allowenes ateth ñerra'm na, tharraña ama'tcha' attheseñ ñerra'm na, sapa' amoepa'chña ewankaretheyayso.
44026030	Allempoñapa' o' thomxha'terret allowenet —amhcha'tareth Agripa, ñamha gobernador Festo, ñamha Berenice ñamha allowen ñeñth allo'tsa'yen.
44026031	Allempoña awanerretpa' ateth otanna'tyeset: —Añ yakmapa' ama es peno atthoch o'ch yemtsach amapa' atthoch yemñe cárcelo.
44026032	Allempoña amhcha'tareth Agripa otan Festo: —Amach ña moenetsñe o'ch a'poktatenana' ñoñets amhcha'tarethesho Romopa' yapa' o'the' ya'rroyereñ e'ñe thayekma.
44027001	Allempoña o' a'poktatwet o'ch moeñet Pablo anetso Romo allara Italiapa' o' anmet allo'tsen capitán ñeñth pa'so'cheñ Julio, ñeñth po'capitaner penet ñeñth emchorrenaya amhcha'tareth Augusto. Ñamha o' anmet po'poñexhno ñeñth ayottamphsarethexhno o' apoeñeta' Julio, allñapa' ñach kowampesnomawet.
44027002	Allempopa' allo'tsen ñamha Aristarco ñeñth macedonio'marnesha' ñeñth wetsa Tesalónicoth. Ñeñthcha' parro yoktha'nemh Pablo. Allempoñapa' o'xho' yebe'thosxha't boto ñeñth wetsa anetsoth Adramitioth, ñeñthña botepa' o'ch etsotyesnoma allemeña sowa'poetso'mar ora Asio'mar. Allempoñapa' o'xho' awamphsey boto.
44027003	Tsapathñapa' arr yetsotosa all oteñet Sidóno. Allña capitán Juliopa' morrentnomana Pablo ñeñtho'mar o' moenach o'ch emo'tnoman pamo'tsesha', ñeñth yexha'yetsa all Sidóno, atthoch ñetpa' o'ch apapet Pablo ñeñth palltena.
44027004	Allempoña awamperryerrpa' nanak yorrnotampesnoma. Mhorrpa' ama moenatye o'ch yemet atthoch o'ch awey e'ñe paxharr all oñenet, ñeñtho'marña yepotesampeswanma koñe'th pats ñeñth pa'so'cheñ Chipre. Tharro'mar yepoteswanma atthoch ñeñth patspa' o'ch a'npamphsey mhorr.
44027005	Allempoñapa' arr yoñemwanom allame'tets Cilicio'mar, ñamha allame'tets Panfilio'mar. Allempoñapa' yexhap ñamha Miro all yetsotosa, allara ñeñth pa'netser Licia.
44027006	Allña capitán Juliopa' entosan po'poñ bote ñeñth wetsa Alejandrioth ñeñthcha' tatsa Italio. Ñaña allempopa' otey awo'ch ya'taxha't all.
44027007	Allempoña o' allponmat awamphsey e'ñe akophapa' e'ñe yemoeroxhenñotha yemet ñamha Gnidoth. Allothpa'xho'ña ama moenaterryerro mhorr o'ch awerryerr e'ñe paxharr, ñeñtho'marña yepotesampeswanerrerr koñe'th pats ñeñth pa'so'cheñ Creta atthoch ñeñth patspa' o'ch a'npamphsey mhorr. Allñapa' allpono'mar yoñom allekma etsotenet ñeñth pa'so'cheñ Salmón.
44027008	Yemoeroxhenñotha yemetwa ñamha alloth e'ñe akopha. Attheñapa' yexhap ñamha all oteñet Kowen Sowa'poetso. Allothpa' e'ñe allame'ttsa anetso Lasea.
44027009	Yemoeroxhtame'teñothpa' o' ya'llponmatnom ñeñtho'mar allempopa' o' xhen allempo nanak amhcha'noxhtena o'ch awamphsey sa'po'mar. Ñamha o' met allempo anareth judioneshakop allempokma awantenet pa'chporrña Yomporekop, ñeñtho'marña yapa' o' yeñoch o' xhen allempo nanak orrnotena sa'po'mar. Ñeñtho'marña Pablopa' o' yerpatanet,
44027010	ateth otanet: —Masheñneshacha', napa' nokthape'chen arepoña es yewapoya thoño allempoch awamperryerr. Napa' nokthape'cheñ ñato' o'ch yechenkatsre'tnoma, ama't ñamha yebotepa' xhach chenka; ama't yapa'xho'ña arepoña xha yechenka.
44027011	Tharraña capitánñapa' o' ame'ñenana ateth otanet ñeñth maneja'nene' bote ñamha ñeñth ateth otanet ñeñth pamo'mte' pen bote. Ama ame'ñyeto ateth otanet Pablo.
44027012	Ñamha all Sowa'poetso Kowenpa', ama tama kowenayaye o'ch allaya allempo xhen orrnoteñtsopo. Ñamha allowenetpa' o' e'ñe pokte' entwet o'ch awamperryerr alloth. Arro'chña yexhap sowa'poetso all oteñet Fenice, tharraña allara anetso Creta. O' sechet Sowa'poetso Feniceo tharro'mar allpa' ama tama orrnoteno. Allñapa' allach ya'posa tharrempowa o'ch metwen orrnoteñtsopo.
44027013	Allempoñapa' o' wapa mhorr po'pshemhtañoth, tharraña ñeñthpa' mamesha mhorraren. Allempoñapa' otyeset: —The'pa' pokte' o'ch awerryerr. Allempoñapa' o'xho' cheterret ñeñth rremoene' botepa' o'xho' awamperryerr. Allothñapa' e'ñe tophña'so'mara yoñmampes allara anetso Creta.
44027014	Tharraña e'ñe o'chtapa' awepa'tcha' wapa ñamha mhorr onnathoth allenthe'tsen anets Creta. Allempoñapa' o'xho' yorrnotampesnoma nanak womenk.
44027015	Botepa' ama eshkaye' to alleneth anmampenyet allempoña ama erroth yepepa' o' anmamphsey orrno a'yeneth.
44027016	Orrnoñapa' o' xhapatey po'pshemhtañoth allo'tsen koñe'th rroxhpe'chañ añ pa'so'cheñ Clauda. O' xhapatey allothemhta'n ama tama weno mhorr. Allña e'ñe yemoeroxhenñotha yechant noñth ñeñth cheta'nen atarr bote. Allothpa' yesha'ch atarr boto.
44027017	Allempoña o' yesha'twa noñthpa' ñetñapa' wankatse'tet atarr bote atthoch amach tare'che orrno. Ñamha ñetpa' añ mecha'tet ñato' botepa' o'ch xhap moelle'satho allo'tsen moeñ ñeñth ama echarroyaye ñeñth otenet Sirte. Ñeñtho'marña o' poeywet enoth shetamoets ñeñth chope'chatene' bote atthoch botepa' amach erreneth to.
44027018	Allempoñapa' awepa'tcha' yorrnotampes nanak womenk. Tsapathñapa' chetanatet cargapa' saprrochet sa'po.
44027019	Poma'pamtañoñapa' o' saprrotet ñamha ñeñth allpon echyen bote.
44027020	Allempopa' allponmat ama orrterro atsne' ama't ñamha rantoxhno, ama't mamesha. Nanak yorrnotamphsa. Attheñapa' yot: —The'pa' amach errotheno yekeshperro.
44027021	Ñamha allponmat ama es yerro. Allempoña Pablopa' thompa' ot: —Ñerra'm amach masheñneshacha' sathpa'noñe ateth notaseñ, amach yonñe Cretoth, the'pa' amathe' es yeyore'tenayñe ñamha allempopa' amathe' yechenkatsre'tañe.
44027022	Tharraña the'pa' o'ch notas, amach sellkatsto tharro'mar yapa' yekeshphach alloweney. Añachña chenkatsre'tatsa bote.
44027023	Napa' neñoteñ tharro'mar tsapopa' orrtona mellañotheñ ñeñth wetsa Yomporeshoth ñeñthara Yompor ñeñth poechemer nepene', ñamha ñeñthara ñokop nethorrena.
44027024	Ñeñth norrtoyapa' ateth oten: “Amach Pablo pellkatsto tharro'mar pexhapcha' allo'tsen amhcha'tareth all Romo. E'ñe phothpa' Yomporpa' o'ch a'natana allowen ñeñth epaph sechope'champen boto.”
44027025	Ñeñtho'marña notenes amach sellkatsto. Tharro'mar napa' neyemteña Yompor, ñerra'm errothen otenpa' atethcha' pha.
44027026	Tharraña ama't atethpa' xhokmach yepotamphsa allempo o'ch yexhapmoch patso. Añpa' allowa ateth otanet Pablo.
44027027	Allempoña o' met xharramat poechena pa'tatsmat, attha yetampena sa'po ñeñth otenet Adria. Allempopa'xho'ña yorrnotampesnoma. Allempo xhap rroxh tsapopa' añña ñeñth tarwasets botopa' ateth otet: —Ñato' o' yexhapmoch allo'tsen pats.
44027028	Allempoñapa' o' topaso'tet sa'p. Allempoñapa' awo't eñochet allo'tsen ma'poch xharra' poechena pechap metro. Allempoñapa' o'xho' awerryerr allpononethpa' allpa'xho'ña o'xho' topaso'twereterr. Allñapa' otet allo'tsen epoch xharra' poechena kanxherr metro. Allempoñapa' añ mecha'tet thaye'to' yeto'mamphsa mapyo.
44027029	Allempoñapa' o'xho' a'shore'tet poekë'nare'toth pa'tatsmhaga ñeñthcha' rremoe' bote. Allempoña a'shore'twetpa' o' kowet ato't poetarena'.
44027030	Añña ñeñth tarwasets botopa' a'swaterret e'ñe a'nawa noñth tharro'mar ñetpa' añ moenenet o'ch kaxhpa'nmoet alla bote. Ama't awepa't a'swaterret noñthpa' ñetpa' xha ottenet ñerra'mrrathe' po'poñ a'shore'tenet ñeñthcha' rromoe' bote poñe'mhagoth.
44027031	Allempoña Pablopa' eñotanet ateth kothape'chen ñeñth tarwasets botopa' ateth otan capitán ñamha po'poñexhno solltarnesha' ateth otanet: —Ñerra'm ama alla a'poeto botopa' sapa' amathe' errothenoth sekeshperro ama't poesheñarrothesa.
44027032	Allempoña solltarnesha'pa' o' tsorramphset noñth poxhar atthoch awo' a'yeneth.
44027033	E'ñe poetareswanetsapa' añña Pablopa' ateth otanet allowenet: —The'pa o'ch serra'moen tharro'mar o' xharramat poechena pa'tatsmat sema'yoxhreñoth po'poñpa' ama semoeno, ama es serreno.
44027034	Ñeñtho'marña o' nota'moenes serra'moen atthoch xherr sewamenk, tharro'mar amach eseshas chenkatso, ama't poesheñarrothesa.
44027035	Ñeñtha otwanet o' chetan panpa' o' ma'yocha e'ñe alla all shontena acheñenesha'. Allothpa' shotan panpa' o' rre'.
44027036	Allempoñapa' o' ye'chatanetpa' o' rret ñamet.
44027037	Ñeñthey boto'tseney alloweneypa' allo'tsen doscientos setenta seis acheñenesha'.
44027038	Allempoña ocha'wanet poerrarpa' alla saprroteneterr trigopo'r oño atthoch o'wañcha' tama eñerrta bote.
44027039	Allempoña e'ñe poetareswenpa' o' entet pats, tharraña ama poentareto ñeñth pats, tharraña allempo o' entet ñamha a'yowen moeyapo's allñapa' a'yowen ñamha poeme'tar. Allempoñapa' kothape'chetpa' otet: —Ñato' yexhapcha' all allochñapa' allcha' yetsotosa kowen.
44027040	Allothñapa' tsorro'tet ñamha ñeñth rromoene' botepa' o' a'ypo'ña'nmet alla sa'po. Allempoñapa' o' poeyamperet allo wankët awaña bote poepopaph. Allempoñapa' echantet ñamha poñe'mhagoth shetamoets atthoch mhorrpa' o'ch matatan bote. Allempoñapa' o'xho' awamphsey poeme'taroneth.
44027041	Allempoñapa' o' xhap bote all epchakra'stena sa'p all nanak epopa' rroxhoñapa' xha moelle'sathtena. Xhap all botepa' xha axhtosa poñe'mhagoth, ama erroth yepere. Arrothña poekë'nare'toth nanak emo'yarertena sa'p. Po'wamenkpa' o' taramphsey yebote.
44027042	Allempoña solltarnesha'pa' moeneñ o'ch moetsanatwan ñeñth ayottamphsareth thaye'to' ñerra'm pathetpa' awo'the' yetet.
44027043	Tharraña capitánpa' nanak moeneñ o'ch a'keshphatan Pablo ñeñtho'marña ama moenataneto o'ch moetsanachet. Ateth otanet: —Ñerra'm esesha'the' eñotene' pathatsapa' o'ch sepatha sanom atthoch sephchata yomhta'n.
44027044	Allothñapa' samha ñeñthes ama eñotenaye pathatsapa' ñato' o'ch sanemyes tabla amapa' po'poñexhno ñeñth echyen bote, allochñapa' atthoch sephchata samha. Allempoñapa' o'xho' pechatwet allowenet.
44028001	Allempoña o' yekeshpha'wa alloweneypa' allempoñapa' otyet añ koñe'th patspa' año' pa'so'cheñ Malta.
44028002	Añña acheñenesha' ñeñth yexhetsa allpa' nanak moerapyet ñeñtho'marña a'thoronayet tso' allcha' yeshotosa, tharro'mar allempopa' xha watena o' yesnathe't. Tharraña e'ñe kowen agapapoey allowen acheñenesha'.
44028003	Pabloñapa' allentha tsella'thpechospa' o' a'thamo'ye' tso. Allempoñapa' machayotha xha'nom shecheph e'ñe tsoth. Awo't atserr e'man tso'pa' o' xha'nompa', xha axhan Pablo potothpa' alla a'sope'ch.
44028004	Acheñenesha' ñeñth yexhetsa allpa' eñchet Pablo xha a'sope'cheñ shecheph potothpa' ateth otanna'tyeset: —Añ acheñpa' amtsañthe'ka'ye ñeñtho'mar the'pa' ama't o' keshpha'wa sa'pothpa' the'ña Yomporpa' o'ch tsa'tacha.
44028005	Tharraña Pablopa' pa'shke'cherra shechephñapa' o' shora'nerr tso, amaña errotheye' pe ama't mamesha.
44028006	Allempoña acheñenesha'pa' attha koweñet Pablo ñato' machayothach añekmoenta potpa' o'ch thako'ra rromoe'. Allempoñapa' o' kowa'wet o'chet ama es atsoto, allempoñapa' o' kothape'cherret po'poñ, ateth otet: —Añpa' po'ñoxh Paretsthe'.
44028007	Ñeñthña ane'tañtetsa allpa' añ pa'so'cheñ Publio. All yexhap yapa' allothpa' allame'ttsa all yexhena Publio, allpa' allo'tsen po'patseñ. Ñapa' o' agapapoey e'ñe kowen ñeñtho'mar allpa' yema'pamoetnom pa'pakllo.
44028008	E'ñe allempopa' añña Publio pomporpa' xha atsna'ten, nanak woraten ñamha xha chemotse'ten, ama achñeno. Allempoña Pablopa' o' awo' o'ch enteña'. Allempoña xhap Pablopa' ñañapa' ma'yochamphsosya. Allempoña Pablopa' o' a'phllana'chpa' añña ñeñth atsna'tetspa' allentha korrena.
44028009	Allempoña e'mare'ch allowen acheñenesha' ateth o' phosa Pablopa' wapyesa acheñenesha' ñeñth atsna'tyets. Ñetpa'xho'ña e'ñe a'krratyeswanet Pablo.
44028010	Ñeñtho'marña acheñenesha'pa' shonte' regala'yesyet pa'namen. Ñamha allempo awamperryerr botopa' nonayet allpon ñeñth yepalltena.
44028011	Allempoña o' met ma'pmha arrorrpa' o' alla awamperryerr po'pnañ boto. Ñeñthña botepa' ñeñth kowene' o'ch metwen allempo orrnoteñtsopoten. Añ botepa' ñeñth wapatsa awaña Alejandrioth. Ñamha añ botepa' echenan poñe'mhagoth acheñma'th ñeñth epoesha' ñeñth toma'ntatenet po'yosret; ñeñthpa' añ pa'so'cheñ Cástor; po'psheñeñpa' añ pa'so'cheñ Pólux.
44028012	Allempopa' arr yetsotnoma all oteñet Siracusa. Allñapa' alla yema'pamoetnom.
44028013	Allothpa' allampaño'mara yokthatophñe'ch pats, attheñapa' yexhap all oteñet Regio. Allpa'xho' all yetsotnoma. Tsapathñapa' o' mhorrarenerr mamesha'tets. Mhorrpa' arroth wena yecha'ñemhta'noth. Allempoñapa' o'xho' alla awampenyerr. Allothñapa' e'ñe poepomtañokma yexhap all oteñet Puteoli. Allpa' all yetsotosa.
44028014	Allñapa' yentos ñeñth ame'ñetsa. Ñetpa' a'patapyet all yexhenet, ñeñtho'marña yapa' alla yekanxherrmatnom ñesheto. Atthothapa' o'xho' yeya'rrota ñamha Romo.
44028015	Añña ñeñth ame'ñetsa all Romopa' awo't e'mare'tyet o' yexhap allampañopa' allentha't onaxha'tet o'ch poktapyet. Poesheña'tetspa' o' xhapoet all oteñet Foro ñeñthara Apio. Po'potantaññapa' alla't xhapyeset rrocho all oteñet Ma'ppawa Pokoll. Allñapa' all pokta'yet. Allñapa' all entosanet Pablopa' nanak parasyoso'tan Yompor tharro'mar allempopa' nanak koshatapet Pablo.
44028016	Allempoña o' yexhap Romopa' ateth otapet Pablo yexhosepa'to' elloneth, tharraña xhokma net solltar ñeñthcha' kowamphse'.
44028017	Poma'pamtañoñapa' añña ñeñth amhcha'tarethtetsa judioneshakop allpa' Pabloñapa' agotatanet allowenet. Allempoña o' e'ñe apxha'wetpa' Pabloñapa' ateth otanet: —Masheñneshacha', ama't napa' ama erroth nepeñeña judionesha' ñamha ama xho newapore'tateno ñeñth ateth yexhe'th yatañneshañpa' the'ña judionesha'pa' o' attha rroma'net all Jerusaléño, o' pomnet allo'tsen romanonesha'.
44028018	Ñetpa' a'phtho'tare'tnet, tharraña amaña entoneto attho alloch moetsatnet, ñeñtho'mar ñetpa' moeneñetañ o'ch a'rroyerrnetañ.
44028019	Tharraña judionesha'pa' ama pokteye' eñcheto o'ch a'rroyerrnet. Ñeñtho'marña napa' nesecha o'ch entatenneta' amhcha'tareth arr Romo. Tharraña napa' ama xho notteñe'cheñe namo'tsna'tar.
44028020	Ñeñtho'marña the'pa' o' nagotatwas allochñapa' o'ch neserrpare'tatwas ñeñth ateth pennet. Ñamha napa' name'ñena attho ñerra'm yerromapa' Yomporpa' o'ch tantaterrey esempowañen. Ñeñtho'marña the'pa' o' sentwan napa' ewankarethen, tharraña ama't allowen judionesha'pa' atthekma ame'ñenetañ.
44028021	Ñetñapa' ateth ochet Pablo: —Tharraña yapa' ama yagëna' carta Judeoth ñeñth ateth otenet phokop. Ñamha ñeñth ame'ñetsa ama't wapyenet arrpa' ama esesha' erroth otetso phokop ñeñth ama kowenayaye.
44028022	Yapa' aña yeñoten po'ñoxh xhokma e'moñe'teñet errakmañen ñeñth kothene' Jesús pokthaphña. Ñeñtho'marña yapa'xho'ña yemneñ the'pa' o'ch ye'mhñotaph yamha errothenthe' phokthape'chen pha.
44028023	Allempoñapa' a'poktachet allempoch waxha'tet allo'tsen Pablo allempo'ch serrpare'tatanet. Allempoña o' xhap allempoch waxha'tetpa' allempopa' shonte' acheñ waxha'tatsa Pablesho. Allempoña Pablopa' e'ñe ellapen serrpare'tatawet; a'pothanet ateth pena Yompor po'kowenña ñeñth attho ayochreshathtena ña. Ñamha lleyatyesanet Moisés po'ñoñ all oten atethcha' pha ñeñthcha' Cristotats. Ñamha lleyatyesanet po'ñoñ ñeñth a'mhtaye'th awath Yompor po'ñoñ all oten ñamha atethcha' pha ñeñthcha' Cristotats. Ñapa' nanak moeneñ o'ch ame'ñatanet attho Jesúspa' po'ñoxh ñeñth Cristotats.
44028024	E'ñe allempopa' ame'ña'yesyet poesheña'tets, tharraña po'potantañpa' ama es ame'ñatso.
44028025	Attheñapa' ñañeñeta achmhare'tanna'tyeset. Allempo awanerrmochetpa' allempoña Pablopa' otanet: —E'ñe po'ñoxh ateth ote'th Isaías awath allempo Parets Poekamkëñothpa' otan satañneshañ:
44028026	O'ch soteña' judionesha' añ ñoñets: Ama'tcha' xhokma e'mhñotenetpa' ama't awathapa' amach xhapaneto poeyoxhreto. Ñamha ama'tcha' xho es entwetpa' amach xhapaneto poeyoxhreto.
44028027	Allothpa' o'ch sotenaneta', the'pa' poeyoxhretopa' nanak echarrtenet atthoch amach es xhapaweto poeyoxhreto. The'pa' amach moeneto o'ch es e'mhñotet thaye'to' xhapanet poeyoxhreto. The'pa' amach moeneto o'ch es entet thaye'to' xhapanet poeyoxhreto. Atthetach amach es kothape'cherreto nokop ama't mamesha atthoch na'keshphaterranet. Añpa' allowa ateth ote'th Isaías ñeñth a'mhtaye'th Yompor po'ñoñ awath.
44028028	Allempopa' alla oterraneterr Pablo: —The'pa' o'ch neñotatas añ, thayotheñ Yompor po'ñoñpa' o'ch yeserrpare'tach po'poñ acheñ ñeñth ama judioneshayaye. Tharro'mar ñetpa' ñerra'm e'moñet Yompor po'ñoñpa' o'ch ame'ñet. E'ñe pame'ñeñothetpa' keshperretcha'.
44028029	Ñeñtha otwanet Pablopa' añña judionesha'pa' e'ñe pachmhare'tanna'teñothetpa' o' awanerret.
44028030	E'ñe epa char all yexha Pablo Romo. Allpon pallta'yese'thpa' e'ñe tsa'twawye'th. Ñamha e'ñe kowen agapyesane'th ñeñth wapyestse'th.
44028031	Ñamha e'ñe kowen serrpare'tatanete'th ateth pena Yompor po'kowenña attho ayochreshathtena ña, ñamha yexhatanete'th ateth pena Yepartseshar Jesucristo. Tharro'mar allpa' ama esesha' epatare'taye'the. Allowa.
45001001	Masheñneshacha' ñamha noxhaneshacha' ñeñthes allowenes yexhetsa anetso ñeñth añ pa'so'cheñ Roma ñeñthes Yomporpa' awo't nanak moererrsa, atthoña o' wa'ñerres atthoch sapa'xho'ña o'ch e'ñe poktakma poeyochresha' perres. Na Pablon sekellkëne'ña añ carta, ñeñthen nanak thorretsa Jesucristokop tharro'mar ñeñthekopña llesenserrenña Yompor, nach ma'yoxhrerraya serrpare'tyene' añ kowen ñoñets ñeñth wetsa Yomporeshoth alloch po'ñoxh yekeshperra.
45001002	Añ kowen ñoñetspa' ñeñthara ñoñtsor ñeñth ama't awath Yomporpa' e'ñe eñotatwane'th ñeñth a'mhta'yesaye'th po'ñoñ ñeñthcha' ateth perrnay the' añeñpo. Ñeñtho'marña ñetpa' kellka'yesete'th ñeñth ateth otanete'th Parets.
45001003	Ñamha añ kowen ñoñets alloch yekeshperra, ñeñthpa' añ serrpare'ten Jesucristo ñeñth Poechemer pen Yompor. Tharraña allempo acheñetos arr patsropa' ñapa' e'ñe David po'mhrenñoth eñalleta, ñeñthara David ñeñth amhcha'tarethtatse'th awath.
45001004	Tharraña Parets Poekamkëñothpa' nanak awamenkathtache'th añekop ñeñth kowenetyetsa Partsokop. Ñamha chemerrña allempo Pomporpa' awo't tantater po'rromñothpa' allempoña e'ñe eñotwarethta ñapa' po'ñoxh Yompor Poechemer ñeñthara Jesucristo ñeñth Yepartseshar yepen.
45001005	Ñamha yame'ñeñoth ñeñthara Jesucristo, Pomporña e'ñe poemoereñotheypa' awo't apoey llesens, allochñapa' yach ame'ñatyenawet ama't errapharen allowen anetso'mar. Atthochña e'ñe kosha'yeññañet Yompor Poechemer.
45001006	Ateth ñerra'm sa ñeñthes yexhetsa Romo, sapa'xho'ña awo't sa'wa'ñarethterra atthoch sokther Jesucristo.
45001007	The'pa' e'ñe newomhcha'teñothes sa, napa' o'ch notas: Yomporepa'chña sebensare'tampene' ñeñth nanak Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
45001008	Ñewa, e'ñe ñanompa' añcha' notas, e'ñe neyemteñoth Jesucristopa' xhokma neparasyoso'teñ Yompor allowenakpas, tharro'mar ora allemeñ anetso'marpa' xhokma serrpare'tyenet attho sapa' awo' e'ñe kowen same'ñena.
45001009	Yomporpa' e'ñe eñotenen, napa' xhokma nema'yochena sokop. Ñamha añ Yomporpa' ñeñthña nanak nesherben, e'ñe neyoxhrokmañen neserrpare'tateñoth po'ñoñ, ñeñth ateth perrnay Jesucristo ñeñthara ñeñth Poechemer pen ña.
45001010	Napa' xhokma nenamoeñ Yompor atthoch ama't esempopa' o'ch nabhchensa' ñerra'm ñach moenats.
45001011	Napa' atarr nemneñ o'ch nabhchensa', o'ch neyxhatensa' atthoch Parets Poekamkëñothpa' allothe' sesen womenktatsa ñokop.
45001012	Ñewa, añ noten, e'ñe yame'ñeñoth parropa' e'ñe pokte' o'ch yeyxhatanna'ta ñeñth kowentetsa Yomporekop atthoch yeyenpannena e'ñe yame'ñeñoth Yompor.
45001013	Ñamha the'pa' o'ch masheñneshacha' ñamha noxhaneshacha' notas, ama't awañmo'chotheñ nesechenañ o'ch nabhchensa' tharraña theme'ttsenpa' ama erroth nepeñe. Napa' añekop nesechena ñamha atthoch seshopa'xho'ña o'the' name'ñateña' acheñenesha' ateth nepha'yena po'poñ anetso'mar.
45001014	Tharro'mar ñeñth poktetsa nokoppa' o'ch neñotach allowen acheñenesha' añ kowen ñoñets atthoch yekeshperra, ama't griegonesha' ñeñth nanak ayxhatarethtetsa amapa' ñamha acheñenesha' ñeñth ama ayxhataretheyaye, ama't ñamha acheñenesha' ñeñth nanak es eñotenet amapa' ñamha ñeñth ama es eñotetso.
45001015	Ñeñtho'marña e'ñe noksheñeshokmañen nemneñ o'ch neserrpare'tatas samha añ kowen ñoñets alloch yekeshperra ñeñthes yexhetsa anetso Romo.
45001016	Tharro'mar napa' ama apenka'pawoye' nenteno añ kowen ñoñets attho Jesucristo rroma yokop alloch yekeshperra, tharro'mar ñerra'm esesha' ame'ñenaya añ kowen ñoñets, ñeñthpa' ñeñthña Yompor po'wamenk alloch a'keshphaterrey alloweney ñeñthey ame'ñenaya ña, ñeñthey judioneshay e'ñe yanom allothpa' ñamha ñeñth ama judioneshayaye.
45001017	Ñamha añ ñeñthara kowen ñoñetspa' eñotateney, e'ñe yeyemteñotha Jesucristopa' Pomporñapa' e'ñech pokte' enteney, allochñapa' allo'nach yesen e'ñe yemtenaya ña. Tharro'mar añpa' ñeñthara anwareth awathotheñ e'ñe Yompor po'ñoño allowenakpay, ñeñth otets ateth: Ñeñthey ame'ñenaya Yomporpa' e'ñech pokte' entweney ñamha e'ñe yeyemteñoth ñapa' yañapa' korretsayach, ama't thayothen errponowañen.
45001018	Tharro'mar yapa' yeñoteñ Yompor ñeñth poe'ntaño'tsen e'ñe po'yoroxhenño'tsa'yena allowen acheñenesha' ñeñth ama pokteye' es peneto ñokop, ñeñth sosya'tsañach eñotyenet. Ñamha e'ñe ateth poephatse'teñothetpa' ñeñthaña ama moenatenaweto o'ch orrtanet Yompor po'kowenña ñeñth e'ñe po'ñoxh.
45001019	Ñewa, ama't sosya'tsañach eñotyenetpa' tharraña ñetpa' e'ñe eñotweñet ñamha ateth penaña Yompor, tharro'mar ñapa' ñaña eñotatenawet e'ñe poeyoxhreto ñeñth ateth penaña ña.
45001020	Ama't yeñoteñ Yomporpa' ama entpawoyaye tharraña yenteññañ poeyexhkataroth po'partsoña ñamha allothña yenteññañña po'wamenk atarr. Ama't awathotheñ allempo e'ñe errte' yexhkatene' pats, allotheñña yenteññañña po'ñoxh po'partsoteña ñeñthñapa' errponowañen. Ñeñtho'marña acheñenesha' ñeñth yexhene' sosya'tsañpa' amathe' errothenoth oteto amo' eñoteñetoña ñeñth ateth penaña Yompor po'partsoteña.
45001021	Ñamha ama't eñoteñetañ ñeñth ateth penaña Yomporpa' tharraña ama mecha'na'teñetoña Parets, ñamha ama koshateñeto ñeñth ora añekop. Atthoña o'wañcha' kothape'chenet ñeñth sherbets Partsokop. Ñeñtho'marña poeyoxhretopa' o'wañcha' eñoteñet ñeñth kowentetsa Yomporekop; ateth ñerra'm poeyoxhretpa' nanak a'chekmetamphsareth.
45001022	Ama't otenetañ atarro' es eñotenet, tharraña po'ñoxh ñetpa' awo't attha allo'na otatsñathetnenet.
45001023	O'wañcha' kosheñet ñeñth po'ñoxh Parets ñeñth ama arromñatheshayaye. Añachña e'ñe koshenet ñeñth yexhkatyenet ñet. Tharraña ñetpa' e'ñe arromñathotha ateth es yexhkatyenet ateth ñerra'm acheñma'th ñamha othma'th, ñamha po'yallophma'th ñamha es berrma'th. Ñetñapa' ñeñthach e'ñe ma'yochyenet ñeñtho'ña e'ñe po'yomporer penet.
45001024	-
45001025	Atthoña o'wañcha' ame'ñeñet ñeñth po'ñoxh Parets, añachña ame'ñenet ñeñth ama po'ñoxhoyaye. O'wañcha' ma'yocheñet ñeñth e'ñe Yompora', añachña ma'yocheññañet ñeñth e'ñe ña poeyexhkatwar. Ñamha o'wañcha' sherbeñet ñeñth e'ñe Yompora', añachña sherbeññañet ñeñth e'ñe ña poeyexhkatar. Tharraña Yomporepa'chña ñapoeth aye'choxhtatarethtatsa thayotheñ ama't errponowañen. Ñeñthpa' atthetepa'ch. Tharraña attho a'ypo'ñeñet Yomporpa' ñapa'xho'ña e'ñe pa'ypo'ñeñothanet ñamhapa' awo't moenatyesanet o'ch allo'na senet moenatse'tyeset ñeñth nanak sosey enten Yompor. Ñeñth attho moenatse'tyenet attho o'ch agapannenet, ñeñthothpa' nanakcha' apenkoxhen yexhenet.
45001026	Ñeñtho'marña Yompor e'ñe pa'ypo'ñeñothanetpa' awo't moenatanet o'ch allo'na senet moenatse'tyestset ñeñth nanak apenkoxhen enten ña. Atthoña ama't koyanesha'pa' o'wañcha' agënan poerrollar attho ñeñth e'ñe pokte' ateth anaretheyeñ. Ñagattsetach moenannetset o'ch agapanna'tyenet ñeñth e'ñe parro pakmakmoet. Ama't ñeñthpa' ama attheye' anaretheye.
45001027	Ñamha ama't yakmapa' atthekmach penet. O'wañcha' agënan poethapor attho ñeñth e'ñe pokte' ateth anaretheyeñ. Añachña atarr moenen o'ch agënan pakma e'ñe ñagattsa pakmakma, ama't ñeñthpa' ama attheye' anaretheye. Ñeñth ateth phannenet yakma parro yakmakmapa' ñeñthpa' nanak apenkoxhen enteñ Yompor. Ñañeñetach koñchatetset ñeñth ateth phatse'tyenet.
45001028	Atthoña ama't mamesha o'wañcha' moeneñet o'ch yerpa'pesyet Yompor. Ñeñtho'marña Yomporñapa' pa'ypo'ñeñothanetpa' awo't moenatanet o'ch kothape'chatse'tyeset ñeñth ama pokteye' enteno ña. Añachña phatse'tyenet ñeñth ama aphapawoyaye.
45001029	Añachña nenet poeyoxhreto ñeñth esokmañen ñeñth ama't mameshapa' ama pokteyaye ñeñthara pa'namen sosya'tsañexhno. Ñeñthpa' añexhno: agapanneñets ñeñth ama poerrollareyaye ñamha ñeñth ama poethaporeyaye, ñamha kothape'chatse'tyeñets ñeñth ama kowenayaye, ñamha ye'chatse'tyeñets, ñamha ye'moñe'tanneñothpa' o'ch erroth yephoñ po'psheñeñ, ñamha yeye'chapreteñothpa' o'ch ye'moñe'ch po'psheñeñ, ñamha moetsanna'teñets, eñoseñe'cheñets, ñamha shekanna'teñets, ñamha atsrre'moxhen entanna'tweñets, ñamha a'methamphsare'tanna'teñets,
45001030	ñamha sasare'tanna'teñets, ama't Yomporpa' ello e'moñe'teñet, ñamha ama't po'psheñeñpa' amach mecha'na'teñeto ama't mamesha, atthachña e'ñe ñañeñapa' kowen entetset, ellopa' ommo'chenetcha'. Añach e'nyenet ñeñth ama kowenayaye, atthothcha'ña ama ame'ñeñeto ama't pomporet ama't ñamha pachoret.
45001031	Amach xhenaneto poeyoxhreto ñeñth kowentetsa Yomporekop, amach a'poktateneto po'ñoñ ñeñth ateth otenet. Amach es amorrentenaye' enteneto ama't mamesha, amach es aphretnenaye' enteneto ama't mamesha, ñamha amach es amoerenaye' enteneto ama't mamesha.
45001032	Ñeñth phatse'tyetsa atethpa' ama't eñoteñetañ e'ñe Yomporeshoth anarethetwa ama't koñcheñets añekop ñeñth phatse'tyetsa atethpa' tharraña ñetñapa' ñeñtharach ateth phatse'tyesnenet. Ama't pamo'tseshetpa' ñerra'm e'ñe atthekma phowenet ñametpa' chemerrña allempopa' ñeñthach erronaye' koshapretannenet.
45002001	Ñeñtho'mar the'pa' o'ch notas allowenes ñeñthes judioneshas, ñato' sapa' xhathe' sotenapañ sapa'xho'ña año'the' attheye' seyxheno sosya'tsañ ateth pena po'potantañ. Tharraña amathe' errothenoth soto ateth tharro'mar alloweneypa' e'ñe atthekma yepena. Ñerra'm xha yoten po'psheñeñpa' ama kowenayaye, tharraña atethpa' yañeña ateth otetsa ama't erra'tsenotheya ñeñthey ateth otets.
45002002	Tharraña ama't atethpa' yeñoteñ Yomporpa' xhokmach tsa'taterrana allowen ñeñth ateth es phatse'tyets, errothencha' e'ñe pokte' ent ña.
45002003	Sapa' xhathe' sotenapañ sapthathe' atarr morrentensa Yompor, amachña tsa'taterrso sa, ama't sapa'xho'ña atthekma sephatse'tyen sosya'tsañ ñeñth ateth pena po'potantañ, tharraña sapa' xha sotenanet ñetpa' amo' kowenayayeto.
45002004	Amapa' sapa' xhathe' sotenapañ Yompor poemoereñoth nanakpa' amach tsa'taterrso tharro'mar theme'ttsen ama erroth penso, attha kowenes. Ama't señoteñe añekopña theme'ttsen moerensa Yompor atthoch ellopa' o'ch e'ñe sokthape'chwerr kowen allowenes.
45002005	Tharraña ñerra'm attha se'charrtena seyoxhro, amachña sokthape'chwerro kowen, allempochña allo'nach sesen atontatnomoe' atthoch tsa'tatwerrsa Yompor esempowañencha' tsa'tatwerrya alloweney errothencha' e'ñe pokte' entyeswerrey e'ñe poesheña'ttsoy. Allempoña allowen acheñenesha'pa' o'ch e'ñe eñotweret ñeñthcha' e'ñe ateth tsa'tatwerrya e'ñe poesheña'ttsoy, ñeñthpa' e'ñech pokte'.
45002006	Ñamha tsa'twerryach alloweney ñeñthey korra'yetsa arr patsro errothenthe' yepha'yena e'ñe ñokop.
45002007	Ñerra'm xhokma yokthape'chen e'ñe kowen Yomporekop, ñamha ñerra'm xhokma yoktheññañ po'kowenña, ñamha ñerra'm añ ye'nen atthoch ñapa' e'ñech kowen entwerrey, ñamha atthoch apwerreycha' ñeñth alloch yokrrerra errponowañen, allempoña po'ñoxhpa' apwerreycha' atthoch yapa' korretsayach yoksheñeshokmañen thayothen e'ñe errponañowen.
45002008	Tharraña ñerra'm yapa' aña kowen yenten ñeñth yemnen ya, Yomporña po'ñoññapa' ñerra'm xha yathpare'teñ, aña yokthen ñeñth ama kowenayaye Yomporekoppa' ñaña po'yoroxhenñoth po'ñoxhpa' xhokmach tsa'tatwerrya.
45002009	A'koñchatarethterrach allowen ñeñth kothene' ñeñth ama kowenayaye arr patsro, amoeroxhtatarethterretcha' allowenet ñeñth ateth petset, ama't ñanom ateth ñerra'm judionesha' allothpa' ñamha ñeñth ama judioneshayaye.
45002010	Tharraña allowen ñeñth kothene' ñeñth kowentetsa Yomporekop arr patsropa' Yomporñapa' kowencha' enterranet, apwerranetcha' alloch e'ñe kowentapreteret, apwerranetcha' ñamha atthoch kosha'werret e'ñe kowen poeyoxhreto. Atethcha' perran allowen ñeñth e'ñe kowen korra'yetsa, ama't ñanom ateth ñerra'm judionesha' allothpa' ñamha ñeñth ama judioneshayaye.
45002011	Tharro'mar Yomporpa' ama ñaptha judionesha' morrenteno, añña ñamha allowen acheñenesha'pa' e'ñe morrentweña. Ñamha atthekma Yomporpa' ama ñaptha koñchatenano ñeñth ama judioneshayaye, ñapa' ama't judionesha'pa' e'ñech koñchatwer.
45002012	Ama't ateth ñerra'm ñeñth ama judioneshayaye ñeñth ama echenaye Moisés po'ñoñ, ñerra'm añ kothenet ñeñth ama kowenayayepa' elloña ñetpa' chenka'werretcha', tharraña ñetpa' amach añeye' a'chenkaterraweto Moisés po'ñoñ. Tharraña judionesha'ñapa' ama't echeññañetañ Moisés po'ñoñ, tharraña ñerra'm atthera, añach kothape'chyenet ñeñth ama kowenayaye, ñetpa' añachña a'chenkaterrawet ñeñthara Moisés po'ñoñ.
45002013	Tharro'mar Yomporpa' ama pokteye' entenano ñeñth attha e'moene' orrena po'ñoñ all serrpare'teññañet. Añña pokte' enten Yompor, o'ch ateth penet ñeñth e'ñe ateth oten po'ñoñ.
45002014	Ñewa, o'ch yokthape'ch ñeñth ateth pena acheñenesha' ñeñth ama judioneshayaye, añenesha' ñeñth ama echenaye Yompor po'ñoñ. Ñetpa' ama't ama echeneto Yompor po'ñoñpa' errothenopa' e'ñe poeyoxhretoth pokthape'cheñothetpa' awo'tcha' ateth pha'yenet ñeñth e'ñe kowentetsa Yomporekop, ñeñth e'ñe ateth o' anwarethetwa Yompor po'ñoño ñeñth ateth poktetsa ñokop. Ama't ama echeneto Yompor po'ñoñ ñeñth ateth akellkarethpa' tharraña poeyoxhretoñapa' e'ñe eñoteñet erra'tsenthe' ñeñth kowentetsa.
45002015	Ñeñth ateth pha'yene' ñeñth kowentetsa, yapa' yeñoteñ poeyoxhretoña eñoteñet ñeñth ateth kowentetsa, ñeñthara ñeñth ateth oten Yompor po'ñoñ ñeñth o' anarethetwa. Ñewa, o'ch yetma'ntacha ateth ñerra'mrrathe' Yompor po'ñoñpa' e'ñech poeyoxhreto akellkarethtena. Tharro'mar e'ñe ñet poeyoxhretothpa' eñotenet ñerra'm esempopa' o'ch phowerret ñeñth ama kowenayaye, ñamha eñotenet ñerra'm esempopa' o'ch ateth penet ñamha ñeñth e'ñe kowen.
45002016	Tharro'mar yeñoteñ esempowañen Yomporpa' eñotatwerreycha' ñeñth ora allpon ya'nasotena the'. Yompor Poechemerña ñeñth Jesucristo ñach otats atthoch tsa'tatya. Ñeñthpa' e'ñe ateth ñeñth o' notwas ñeñthara noten allempo neserrpare'ten añ kowen ñoñets alloch yekeshperra.
45002017	The'pa' o'ch alla neserrpare'taterrserr ñeñthes judioneshas. Ñewa, sapa' xha soten sapa' judioneshaso' ñamha aña atarr seyemtena ñeñth nonase'th Moisés, ñamha atarr sommo'chena tharro'mar sapa' soteneñ e'ño' poechemer penes Yompor.
45002018	Ñamha soteneñ e'ño' señotweñ ñeñth ateth moenen ña. Ñamha po'ñoñ ñeñth ateth anarethpa' ñeñtho'ña seyxhatene' ñeñth atarr kowentetsa Yomporekop.
45002019	Ñeñtho'marña sapa' soteneñ, po'ñoxh atarro' es señoten, atthoch seyxhateñ po'potantañ ñeñth ama es eñoteneto. Xha sottena ñerra'm ñeñtheso' echa'nene' ñeñth ama entetso, amapa' ñerra'm ñeñtheso' xhoyo'tampene' ñeñth chopeñe'chets chekmeto.
45002020	Ñamha sapa' xhathe' sotenapañ po'ñoxh atarrthe' kowen seyxhateñ po'potantañ ñeñth ama eñotenaye ñeñth kowentetsa, ñeñth ateth petsa ñerra'mrrathe' cheshathollesha' ñeñth ama eñotenana' ñeñth kowentetsa. Ñamha sapa' soteneñ po'ñoxho' esokmañeno' señotwawen, ora ama't allpon ñeñth po'ñoxhotets, tharro'mar sapa' secheññaño' Yompor po'ñoñ ñeñtho'ña esokmañen señotatene'.
45002021	Ñewa, the'pa' o'ch notas, sapa' ama't o' atarr seyxhateñ po'potantañpa' tharraña amaña seyxhatenoña e'ñe sañeña ñeñth kowentetsa Yomporekop. Ñamha sapa' ama't o' atarr seserrpare'ten attho ama etanna'tpawo, tharraña sañapa' xhokma setanna'tyena.
45002022	Ñamha sapa' ama't seserrpareneñ attho amo' achtapretpawo thaporets, tharraña elloña sapa' xhokma sapretannena sethapor. Ñamha sapa' ama't setsena'teneñ ñeñth ayexhkatareth, tharraña sañapa' awo't seyorayesña poerawoth ñeñth atarr koxhnesha' ñeñth allo arka'tampenet ñeñth po'yoser penet. Ñeñth ateth etetspa' ñeñthpa'xho'ña atthekma enteñ Yompor ama aphapawoyaye ateth.
45002023	Ñamha sapa' nanak sommo'chena tharro'mar sapa' secheññaño' Yompor po'ñoñ ñeñth ateth anareth ama't awathotheñ. Tharraña ama't attheñpa' amaña attheye'ña sepeno ñeñth ateth oteney añ ñoñets ñeñthcha' ateth sepha. Yomporñapa' xha sottatateñ ñerra'mrrathe' ñapa' ama es eñotpeno ama't mamesha.
45002024	Ama't ateth oten Yompor po'ñoñ ñeñth ateth anwareth awathotheñ, ñeñthpa' ateth oten: “Ama't ñeñth ama judioneshayayepa' achmhare'teñet Yompor e'ñe sesharrmoroth, e'ñe sephatse'tyeñoth ñeñth ama't mameshapa' ama pokteye' enteneto ama't ñame'ttseta.”
45002025	Po'ñoxhña ñerra'm añ semnen o'ch setsoteññañ Moisés po'ñoñ ñeñth ateth anwarethpa' añ poktetsañ o'ch setsorrannena, tharro'mar ñeñthpa' sherbeneñ. Tharraña ñerra'm elloña sathpare'teññañ po'poñ Moisés po'ñoñ ñeñth ateth oteney ñeñthcha' ateth yephapa' ama't attho o' sa'tsorrarethetwapa' ñeñthpa' e'ñe orrena, atthekma ñerra'm ama atsorraretheyayye.
45002026	Ñeñtho'marña yeñoteñ ñamha, ama't ñeñth ama atsorraretheyayepa' ñerra'm añ ateth penet ñeñth ateth oteney Yompor po'ñoñothpa' ama't ama atsorraretheyayye, Yomporñapa' atethcha' enteney ñerra'm e'ñe poechemer peney po'ñoxh. Atthekmach enteney ñerra'mrrathe' ñeñth atsorrareth, tharraña e'ñech poechemer perrey po'ñoxh.
45002027	Ñeñtho'marña yeñoteñ ama't ñeñth attha korretsa ateth eñalleta, ama atsorraretheyaye, ñerra'm añ ateth penet po'ñoxh ñeñth ateth oteney Yompor po'ñoñothpa' ñetñapa' penkaterrsetcha', tharro'mar ñetpa' ello metanennaset ñeñth allpon kowen o' sephowa Yomporekop. Tharro'mar sapa' sathpare'teññañ po'ñoñ ñeñth ateth anareth. Metanenset sa, ama't sapa' secheññañeñ Yompor po'ñoñ awathotheñ, ñamha ama't sapa' e'ñe atsorrwaretheseñ.
45002028	-
45002029	Ñeñth e'ñe po'ñoxh poechemer pen Yomporpa' ama ñapthayaye ñeñth eñalletetsa judionesheshoth. Añña po'ñoxh e'ñe poechemer pen ñeñth e'ñech kowen kothape'chenet poeyoxhreto ñokop. Ñamha tsorranneñets e'ñe attha yechtsopa' ama esoyaye Yomporekop. Añña sherbets Yomporekop attho kowen es yokthape'chen e'ñe yeyoxhroth. Ñamha ñeñthpa' wena e'ñe Parets Poekamkëñoth, ama añotheye' weno o'ch e'ñe yepha'yeswa ñeñth akellka'yesareth eshekcha'ña poechemer perrey Yompor. Ñerra'm atethcha' yokthape'cherr kowen yeyoxhro Yomporekoppa' atthochña Yomporpa' e'ñech pokte' entwerrey, ama'tcha' acheñenesha'pa' ama pokteye' entenyeto.
45003001	The'ña sapa' xhathe' sotenapañ judionesha'pa' amathe' atarr sherbeno amapa' xhathe' sotenapañ ñeñth attho tsorrannenetpa' amathe' es sherbeno. Tharraña ñeñthpa' ama attheyaye. Po'ñoxhka'ye atarr sherbha'yen judionesha'.
45003002	Ñewa, o'ch yot ñanom ñeñth attho sherbenet. Ñetña aparethet Yompor po'ñoñ ñanom attho ñetcha' a'pothenet ñeñthara ñoñets.
45003003	-
45003004	Tharraña ama allowenakmaye' ame'ñeneto ñeñth ateth oteney Yompor po'ñoñoth. Tharraña ama't ateth phowanenetpa' amathe' errothenoth a'psateretoña Yompor ñeñth ateth oteney po'ñoñoth, ama't mamesha. Ñapa' xhokmach a'poktatwonay po'ñoñ ñeñth ateth o' otweney. Ama't allowen erra'tsen acheñerpa' ama'tcha' ama a'poktatweneto ñeñth ateth eñorenetpa' tharraña señochepa'ch, Yompora e'ñe ñaptha, ama poenesho po'ñoñ. Ama't ateth oteney Yompor po'ñoñ ñeñth ateth akellka'wareth awathotheñ, ñeñthpa' all ateth oteney: Allowen acheñenesha'pa' eñotetepa'ña attho Yomporpa' ama poenesho po'ñoñ, ñamha ñerra'm esesha' attha otatse'tyets attho Yomporpa' año' pokteye' es peno, tharraña eñochetepa'ña Yomporña e'ñe pokte' es pets.
45003005	Ñeñtho'mar napa' o'ch notas, e'ñe ya yepeñoth ñeñth ama kowenayaye, atthoña yorrtateññañ Yompor ñapa' ñaña e'ñe kowenare' es pha'yets. Ñewa, ñerra'm yo'chñaroth ateth yeyenpapreteñ Yompor orrtate' po'kowenñapa' sañapa' xhathe' sotenapañ, Yomporpa' amathe' pokteyayeña o'ch tsa'taterrya yo'chñaro'mar. Ñewa, añpa' attha notenes ateth tharro'mar ñeñthpa' ateth eñosatse'tyen acheñenesha'.
45003006	Po'ñoxh yeñoteñ e'ñe pokte' atethcha' tsa'taterrya Yompor. Tharro'mar ñerra'm ama pokteyaye ñeñth ateth pena Yomporpa' ñeñthepñapa' amathe'xho' errotheno eñoteñe ñamha atethcha' entyeswerrey alloweney esempowañen.
45003007	Ñamha yaña ñerra'm esempo yeñosatse'tyen es ñeñth ama attheyayepa' atthoña yorrtateññañ Yompor ñapa' ñaña e'ñe po'ñoxhare' ñeñth ateth es otyen. Ama't e'ñe yeñosatse'teñothpa' nanakcha' yekowentateññañ Yompor. Ñewa, ñato' sapa' xhathe' ateth soten, ñerra'm ateth yeyenpapreteñ orrtate' Yompor po'kowenña, amathe' pokteyayeña o'ch atthera enteney Yompor ñerra'm ñeñthey atarr sosey es pha'yets.
45003008	Sapa' aña sotatse'tyen, ama'tpa' aphapo'ch ñeñth ama kowentetsomha allochñapa' e'ñe atthothpa' o'ch yorrtaten ñeñth kowentetsa. Poesheña'tets acheñ e'ñe poeyllatatse'teñme'chatset neñoñpa' otyenet, ñeñthñaxho' atarr otenña Pablo. Tharraña Yomporcha'ña tsa'taterrawet ñeñth ateth otatse'tyenet. Ñamha ñeñthpa' e'ñe pokte' atsa'tatarethterretepa'chña.
45003009	Ñewa, sapa' xhathe' sotenapañ yapa' po'ñoxhthe' Yomporpa' enteney ñeñthey judioneshay e'ñe kowenare' es yepha'yen. Ñamha xhathe' sotenapañ po'potantañ ñeñth ama judioneshayayepa' ñetñapa' amo' attheye' entenaneto Yompor. Tharraña ama't mameshapa' ama attheyaye. Tharro'mar napa' o' neñotatwanmas attho ama't alloweney ñeñthey acheñey xhokma ochñathekmay ama't ñeñthey judioneshay. Ama't ñamha ñeñth ama judioneshayayepa' e'ñe atthekmay ochñathekmay.
45003010	Ama't Yompor po'ñoñ ñeñth ateth akellka'wareth awathotheñpa' e'ñe atthekma oteney, ñeñthpa' ateth oten: Ama't poesheñarrotheyapa' ama eñallyeña ñeñthey e'ñe pokte' pene' ñeñth poktetsa Yomporekop.
45003011	Ñamha ama't poesheñarrotheya ama xhennayo yeyoxhro atthoch yeñotoñ Yompor po'kowenña. Amachña añeye' ye'neno ñeñth ateth moenen Yompor, ama't poesheñarrotheya.
45003012	Ama't alloweney awo't yesa'nemh Yompor, ama't mamesha o'wañ yesherbha' ñokop, ama't alloweney. Ama't poesheñarrotheya ama eñallyeña ñeñthey e'ñe kowen es pets Yomporekop.
45003013	Attho e'ñe ya yeñosatse'teñoth sosya'tsañexhno yeñyaphñapa' xha ottena ñerra'mrrathe' apampaña ñeñth atoramphsareth. Attho yeñen yenamothpa' nanakcha' yeshkannena. Attho yeshkëñ yamo'ts yenamothpa' xhach yottena ñerra'mrrathe' shecheph amtsañeph atserr yepene' poenamoth.
45003014	Ñamha ñetpa' añach eñotenet parrnomarña, ñamha xhach chemama'tannenet.
45003015	Ñamha pa'tsrre'moeñothetpa' machayothach moetseñet acheñ.
45003016	Pottatse'teñothetpa' xhach nanak moeroxhtatyeñet acheñenesha', nanakcha' llekatyeñet.
45003017	Ama't awathotheñpa' ama añeye' yexheneto atthoch e'ñe moetsoññenothpa' kowen yemtannenet.
45003018	Ñamha ama't mameshapa' amach amhcha'na'tpawoye' enteñeto Yompor. Arrpa' allowa ñeñth notenes e'ñe Yompor po'ñoñoth ñeñth ateth akellka'wareth awathotheñ.
45003019	Ñamha yapa' yeñoteñ ñeñth ateth otyen Yompor po'ñoñ ñeñth akellka'wareth awathotheñpa' añekopña oten ñeñth echene' po'ñoñ, amaña añekpayaye ñeñth ama echaye'the po'ñoñ allempo. (Ateth ñerra'm judionesha'pa' ama't awathotheñ echeññañet Yompor po'ñoñ, ñeñthara ñoñets ñeñth o' notwanmas ñorra' arr.) Ñeñtho'marña ama't poesheñarrothesa sa ama't ñeñthes judioneshaspa' amathe' errothenoth soto, sapa' e'ño' kowen entenes Yompor. Atthoña yeñoteñ ama't alloweney ñeñthey korretsa añe patsropa' ama pokteye' entenye Yompor ñeñth ateth yepha'yena.
45003020	Tharro'mar yeñoteñ e'ñe yetsotateñotha añ ñoñets ñeñth ateth anareth awathotheñpa' amach errothenoth ama't poesheñarrotheya e'ñe ya'poktatoña yañeña atthoch e'ñe pokte' enteney Yompor. Añekpaña sherbeney añ ñoñets ñeñth ateth anareth, ñeñthcha' yeñotatene' po'ñoxh yapa' nanak ochñath enteney Yompor.
45003021	Tharraña the'ña Yomporpa' o' eñotatey attho ellonethpa' eñall po'poñ atthoch pokte' entweney Yompor, ñeñthpa' ama añeyaye o'ch yetsotatwen ora ñoñets ñeñth ateth anareth awathotheñ. Tharraña Yompor po'ñoñ ñeñth anwareth ama't awathotheñpa' ñeñtharekpa eñen añekop.
45003022	Atthochña Yomporpa' e'ñech pokte' entenanet ama't allowen erra'tsencha' yemtenaya Poechemer ñeñthara Jesucristo. Ama't alloweney atthekmach e'ñe pokte' entweney, e'ñe yeyemteñotha Jesucristo.
45003023	Tharro'mar alloweney atthekmay e'ñe yo'chña'twen. Ama yetsoteññañe Yompor po'kowenña ñeñth e'ñe ateth moenen ña.
45003024	Ñeñth atthoch e'ñe pokte' enteney Yomporpa' ñeñthpa' ateth: E'ñe poemoereñothey awo't apoey Poechemer ñeñth Cristo Jesús attho ñachña e'ñe yetsa'twoya allowen yo'chñar. Ñeñthpa' e'ñe attha apoey Yompor, ama eso yetsa'teño ama't koñe'tha.
45003025	Ñamha Yomporpa' awo't orrtatan Poechemer Cristo ñeñthcha' rromosets añe patsro, o'ch ashatarethta po'rras e'ñe yokop. Allochñapa' e'ñech e'showarethterra yo'chñar ñerra'm yeyemterach ña. Ñamha awo't ateth pha Yompor atthoch yeñoch, ñapa' e'ñe pokte' ateth pe'th awath, tharro'mar acheñenesha' ñeñth korratse'th awathpa' Yomporpa' attha awantenanet po'chñar, ama awenaye' atsa'tatarethtwerreto po'chñaret. (Tharro'mar ñapa' e'ñe eñoteñ, Cristochña tsa'twerrawet po'chñaret ñamet ñeñth allpon ame'ñaye'th ña awath.)
45003026	Ñamha awo't ateth pha Yompor allochñapa' atthoch yeñoch ñapa' e'ñe pokte' ateth pena; theme'ttsen atthochña e'ñech pokte' enteney e'ñe yeyemteñoth Jesús.
45003027	Ñewa, attho e'ñe yeyemteñotha Cristo Yomporñapa' e'ñech pokte' enteney, ñeñtho'marña o'wañcha' eñalleta ñeñth allo yommo'chena e'ñe yañeña, ñeñth e'ñe yetsotateñoth. Tharro'mar e'ñe yepha'yeñotha yañeña ñeñth e'ñe kowen yenten ya, Yomporñapa' amach pokteye' entenye.
45003028	Ñeñtho'marña the'pa' e'ñe po'ñoxh yeñoteñ e'ñe yeyemteñotha Cristopa' e'ñech pokte' enteney Yompor ama't ama yetsoteno ñoñets ñeñth ateth anareth awathotheñ.
45003029	Ñewa, o'ch noterrserr masheñnesha judioneshacha', ñato' sapa' xhathe' sotenapañ Yomporpa' sapthathe' Seyomporer sepeñ ñeñthes judioneshas, amathe'ña añekpa'nayaye ñeñth ama judioneshayaye. Tharraña napa' o'ch notas, ama't ñeñth ama judioneshayayepa' ñetpa'xho'ña Po'yomporer peñet.
45003030	Tharro'mar e'ñe pathrra Yompor. Ñamha ama't erra'tsena judionesha' ñeñthcha' ame'ñerraya Cristopa' Yomporñapa' e'ñech pokte' entenanet. Ñamha atthekma ama't erra'tsena ñeñth ama judioneshayaye ñeñthcha' yemterraya Cristo, ñetpa'xho'ña e'ñech pokte' entenanet Yompor.
45003031	Ñato' sa the'pa' xhathe' sotenapañ yeyemteñoth Cristo, the'pa' Yompor po'ñoñ ñeñth ateth anareth awathotheñpa' o'ch yewapore'ch, o'wañcha' sherbha'y. Tharraña o'ch notas, elloña atthoña e'ñe yeñoten, ñeñtho'marña Yompor po'ñoñpa' atarr sherbeney.
45004001	-
45004002	Ñewa, the'pa' o'ch neyerpatasa ñeñth ateth pe'th awath yatañ Abraham. Ñapa' ama añotheye' pokte' eñche'theña Yompor e'ñe ñañeña poetsotateñoth ñeñth kowen ente'th ña. Ñeñtho'mar yatañ Abrahampa' ama eñalle ama't mamesha atthoch ommo'chena ama't Yomporesho.
45004003	Tharro'mar yeñoteñ ñeñth ateth oten Yompor po'ñoñ ñeñth akellka'wareth awathotheñ. Ñeñthpa' ateth oten: “Abrahampa' e'ñe attha yemtane'th ñeñth ateth oche'th Yompor, ñeñtho'mar allempotheñña Yomporpa' e'ñe pokte' eñche'th e'ñe attha.”
45004004	-
45004005	Ñeñtho'marña yeñoteñ yapa'xho'ña ama añotheye' e'ñe pokte' entenye Yompor e'ñe yethorreñoth ñeñth kowen yenten yañeña. Añothcha'ña e'ñech pokte' enteney Yompor e'ñe attha, ñerra'm esempo yapa' o'ch e'ñe yeyemtera ñeñth ateth oteney; allochñapa' atthoch e'ñech pokte' entweney ya ñeñthey ochñathey. Tharro'mar e'ñe pokte' enteney e'ñe attha, ama es yethorreñotheye' ñeñth kowen yenten yañeña. Ñewa, ñato' o'ch yetma'ntacha ateth. Ñerra'm esempo yetarwasen yepatronaresho, ñerra'm allempoch tsa'tyet yetarwasothpa' ama yoteno e'ñe attha apoenyet kelle, yetarwasothña tsa'tenyet. Tharraña atthoch pokte' enterrey Yomporpa' ama attheyaye. Ñapa' e'ñe attha pokte' enteney, ama e'ñe ya yethorreñotheye' ñeñth kowen yenten ya atthoch pokte' enteney Yompor.
45004006	Ñamha ama't yatañ Davidpa' ñeñthekpaña eñose'th awath. Ñapa' ateth ote'th nanak kosheñtso'tseney ñeñthey e'ñe pokte' enteney Yompor e'ñe attha, ñeñthpa' ama añotheyaye o'ch es kowen yepha'yes e'ñe yañeña.
45004007	Ñeñthpa' ateth ote'th David: Nanak kosheñtso'tseney ñeñthey o' aphretna'warethterra yo'chñar, ñeñthey amach allo'na yerpoerrnaye'the Yompor yo'chñar.
45004008	Ñamha nanak kosheñtso'tseney ñeñthey Yomporpa' amach allo'na otteñe'chnenye yo'chñaro'mar. Arrpa' allowa ñeñth ateth ot awath yatañ David.
45004009	Ñamha añ kosheñetspa' yeñoteñ ama ñapthekpayaya ñeñth judioneshakop ñeñthara ñeñth atsorrarethnesha'. Añekpa'naña ñeñth ama judioneshayaye ñeñth ama atsorraretheyayeto. Ñewa, ñeñthpa' atthothña yeñoteñ. O' notwanmas attho Abrahampa' e'ñe attha yemtane'th ñeñth ateth oche'th Yompor, ñeñtho'marña Yomporpa' e'ñe pokte' eñche'th e'ñe attha.
45004010	Ñewa, the'pa' o'ch yokthape'ch allempo Yomporpa' e'ñe pokte' entane'th Abrahampa' allempo Abrahampa' ama atsorrarethtena', tharro'mar allempopa' ama orrtena' attheñats.
45004011	Tharraña elloñapa' awo't tsorratena Abraham; ñeñthpa' ñeñthcha' eñotaterrawet po'ñoxh Yomporpa' o' pokte' entenan Abraham e'ñe poeyemteñotha, ama't allempo ama atsorrarethtena'. Ñeñtho'marña ateth pha awath atthoch pompor phoweret ama't ñamha allowenet ñeñth ama atsorraretheyaye; tharraña ama't ama atsorraretheyayeto, e'ñe poeyemteñotheta Yomporpa' e'ñech pokte' entenanet e'ñe attha.
45004012	Ñamha ñeñtho'mar ateth pha atthoch pompor phower allowen ñeñth atsorrareth, tharraña añach ñapoeth pompor perre' ñeñth po'ñoxh yemtenaya Yompor. Tharro'mar ama añekpaye' pompor peñeto attho atsorrarethtenet, añekopña pompor peñet e'ñe poeyemteñotheta Yompor ñeñth e'ñe ateth pete'th pomporet Abraham, ama't allempo ama atsorrarethtena'.
45004013	Yapa' yeñoteñ awath Yomporpa' awo't otan Abraham o'ch apoer errakmañen pats allowen poechemereshowen esempowañen. Ñamha ateth otan Yompor Abrahampa' ama poetsotateñotheye' añ ñoñets ñeñth ateth anareth ocheña Yompor. Añña e'ñe poeyemteñotha Yompor ateth och, tharro'mar Yomporpa' e'ñe pokte' eñch.
45004014	Ñerra'm po'ñoxh yetsotateñotha añ ñoñets ñeñth ateth anareth apwerryeñ añ patspa' yapa' e'ñethe' orrena yeyemteñañ Yompor; tharro'mar ñerra'm attheñpa' Yomporpa' amathe' a'poktatanñeña po'ñoñ ñeñth ateth otan awath Abraham.
45004015	Ñamha ñerra'm añ yokthen añ ñoñets ñeñth ateth anarethpa' nanakcha' a'koñchatarethey ñerra'm ama yetsotweno ora allpon ñoñets. Ñamha ñerra'm ama eñallñe añ ñoñets ñeñth ateth anarethpa' amathe' errothenoth koñchatyeto tharro'mar amathe' eñallñe ñoñets ñeñthcha' ya'pothe' ñeñth ochñartsotets.
45004016	Ñeñtho'marña yeñoteñ atthoch a'naterrya Yompor ñeñth ateth otwawapa' ñeñth po'ñoxhpa' e'ñech yeyemteñotha ña atthochña e'ñe poemoereñothey e'ñech a'natwerrya alloweney. Amach ñapthayaya judionesha' ñeñth kothene' añ ñoñtsor ñeñth ateth anareth, añekpa'naña alloweney ñeñtheycha' yemterraya Yompor e'ñe atthekoptar ateth pe'th awath yatañ Abraham. Tharro'mar ñapa' po'ñoxh yatañ yepeñ alloweney.
45004017	Ama't Yompor po'ñoño ñeñth ateth anwareth awathotheñpa' all orrtena ñeñth ateth Yomporpa' otan awath Abraham, ñeñthpa' ateth oche'th: “Shonte' pa'namen acheñpa' ñetñapa' pomporcha' phowerrpet. Añpa' e'ñe na ateth o' nephonaph.” Ñeñtho'mar yeñoteñ Abraham e'ñe poeyemteñoth Yomporpa' ateth eñche'th Yompor ñapa' pomporcha' per shonte' pa'namen acheñ. Ñeñthñapa' ñeñthara Yompor ñeñth nanak awamenkath ñeñth eñotene' o'ch tantaterran ama't ñeñth rromoets, ñamha ñeñth eñotene' e'ñe po'ñoñothpa' o'ch orrtatan ama't ñeñth ama eñalle the'.
45004018	-
45004019	Allempo Yomporpa' ateth otan Abraham “peshothpa' merenach shonte' pa'namen acheñ ñeñthcha' phomporterraya” allempo Abrahampa' o' nanak po'nme'ten —xharroch xharra' charthe' echen. Tharraña Abrahampa' ama't eñotena o' nanak po'nme'ten, o' meten allempo atthoch chemere'ten, ñamha poethapor Sarapa'xho'ña o' nanak po'nme'ten, amathe' errothenoth cheyore'terro, tharraña Abrahampa' ama kexhpoenano attho yemtenana ñeñth ateth otwe Yompor. E'ñe poeyemteñoth Yomporpa' allo'na sen kowene' Yompor o'ch aph ama't pathrra poechemer.
45004020	Ama echarrteno poeyoxhro ama't mamesha añekop ñeñth ateth o' otwe Yompor. Allo'na sen yemoetnomaya Yompor ñeñth nanak awamenkath pene'. E'ñe poeyemteñothan Yompor, ñapa' xhokmach otaphsa'tyesanete'th Yomporpa' ñaptha atarr awamenkath.
45004021	Tharro'mar eñoche'th e'ñe Yompor po'wamenkoth, po'ñoxhpa' o'ch aph ama't pathrra poechemer ñeñth ateth o' otwe.
45004022	Ñeñtho'marña Abraham e'ñe poeyemteñothan Yompor Yomporñapa' e'ñe pokte' eñche'th.
45004023	Tharraña añ ñoñetspa' ama ñapthekpayaye Abrahamakop anarethe.
45004024	-
45004025	Yokpa'naña anarethte'th alloweney ñeñthey yemtenaya Yompor, attho ñapa' a'rroyonay Poechemer ñeñth Jesús ñeñthcha' rromats e'ñe ya yo'chñarekop, ñeñthara Jesús ñeñth Yepartseshar yepen, ñamha attho Yomporpa' tantaterran Poechemer po'rromñoth, atthoch yeñoch yo'chñarpa' o' e'ñe atsa'tarethetwa. Ñeñtho'marña the'pa' e'ñe yeyemteñoth Yompor ñeñth attho a'poktatonay, yapa'xho'ña e'ñech pokte' enteney yamha.
45005001	Ñeñtho'marña the'pa' yeñoteñ e'ñe yeyemteñotha Jesucristo, Yomporñapa' e'ñe pokte' enteney, o'wañcha' yoroxheno'tseney Yomporeshoth, tharro'mar Yepartseshar Jesucristopa' awo't a'poktatwerrnay yo'chñar Yomporesho.
45005002	E'ñe atthothña Cristopa' xhapaterrey Yompor poemoereño atthoch xhokma bensare'tampeney; ñeñthpa' e'ñe yeyemteñoth Cristo. Ñamha yapa' e'ñech yoksheñesha' yekweñ esempowañencha' e'ñe poktakma yekowentapretera Yompor.
45005003	Ñamha ama't yemoeroxhteñoth o'ch yokshena tharro'mar yeñoteñ e'ñe yemoeroxhteñothpa' allempoña yokthape'chen atthoch awamenkath pha'y Yompor atthochña ya'wanten allowen ñeñth echarr yentyen.
45005004	Ñamha atthoña ya'wanten allowen ñeñth echarr yentyenpa' yapa' yeñoteñ Yomporñapa' e'ñech kowen entwerrey. Ñamha ñerra'm yeñoteñ Yomporpa' e'ñe kowen enterrey, yapa' e'ñe yeyemteñoth o'ch yekwerr ñeñth o'patatenya Yompor.
45005005	Ñamha e'ñe yekweñoth ñeñth o'patatenya Yompor ñapa' xhokmach a'poktatenan po'ñoñ ñeñth ateth oten yokop. Yapa' ama't esempapa' amach es ye'naterraye'the po'poñ, tharro'mar Yomporpa' awo't apoey Poekamkëñ ñeñthcha' yexhetsa yeyoxhro ñeñthcha'ña yeñotatene' attho Yomporpa' nanak morrentenya.
45005006	Yapa' yeñoteñ nanak morrentenya Yompor tharro'mar awathpa' ama es yokthape'chpeno ama't mamesha Yomporekop atthoch yekeshperrañ. Tharraña Yomporñapa' e'ñe allempokmapa' awo't moeñan Poechemer Cristo añe patsro ñeñthcha' rromosets e'ñe yokop ñeñthey ama es kothape'chetso kowen ama't mamesha Yomporekop.
45005007	Ñewa, yapa' arromñatheypa' yeñoteñ atarr thorrapo' atthoch yerroma po'psheññekop, ama't añ acheñrekop ñeñth atarr kowen. Tharraña errothenopa' ama tama thorrapawoye' yenteno o'ch yerroma añ acheñrekop ñeñth atarr amoeraña.
45005008	Tharraña yapa' ama't allempo ora yephatse'tyen sosya'tsañpa' e'ñe allempokmaña Cristopa' awo't rroma yokop. Atthoña Yomporpa' eñotaterrey yapa' nanak morrentenya.
45005009	Ñeñtho'marña the'pa' e'ñe pokte' enteney Yompor tharro'mar Cristopa' awo't rroma yokop. Elloña atthothña a'keshphatey allochñapa' amach a'koñchataretheye ama't errponaña.
45005010	Ama't allempo ora ye'moñe'teñ Yomporpa' Poechemerña po'rromñothpa' awo't e'ñe yamo'tstannerra epay Pompor. Elloña the'pa' attho korrena Cristopa' atthoña yapa'xho'ña a'keshphaterreycha'.
45005011	Elloña the'pa' e'ñe yoksheña Yompor tharro'mar Poechemer ñeñthara Yepartseshar Jesucristopa' awo't amo'tstaterrya e'ñe ña Pompor.
45005012	Awath poesheñarr yakma ñeñth pa'so'cheñ Adánpa' awo't orrtatan athpare'teñets añe patsro Yomporekop. Ñeñtho'marña allempotheñ alloweney ñeñthey acheñeypa' e'ñe atthekma yephowa. Ñamha allempopa' awo't anarethta atthoch yo'chñarothpa' o'ch yerroma. Ñeñtho'marña alloweney ñeñthey acheñeypa' o'patwaya rromoeñets tharro'mar alloweneypa' ñeñtha yeñot ñeñth ateth pha ñanom yamo'mte' Adán.
45005013	Ñamha allempotheñ korre'th Adán, acheñenesha' arr patsropa' ñeñtha eñotet ñeñth ateth athpare'tan Adán Yompor. Tharraña allempopa' ama eñalletena' ñoñets ñeñth ateth anareth alloch a'koñchatarethterret.
45005014	Tharraña atthera o'patenanet rromoeñets e'ñe allempotheñ korre'th Adán ñeñtha atthera ñamha tharrempowa allempo korre'th ñamha Moisés ñeñth nawet ñoñets. Ama't ama athpare'teññañeto Yompor po'ñoñ e'ñe ateth athpare'te'th Adán, tharraña atthera o'patenanet rromoeñets. (Ñeñtho'mar yeñoteñ Adán po'chñarothpa' awo't anarethta atthoch o'patwaya alloweney rromoeñets.) Ñeñthña yamo'mte' Adánpa' aña o'patatwaya ñeñth ama kowenayaye, tharraña Yamo'mte'ña Cristopa' allempo wapapa' ñapa' añña o'patatosya ñeñth e'ñe kowenare'.
45005015	Tharro'mar e'ñe pathparñesharrmoroth Adánpa' ama attheyaye ñerra'm ñeñth ateth atarr moerenya Cristo. Tharro'mar e'ñe poesheñarra po'chñaroth o'patya rromoeñets alloweney pa'namen acheñey. Tharraña elloñapa' eñall po'psheñeñ, ñeñthara Jesucristo ñeñth yemoererraya. Atthoña Yomporpa' orrtatonay poemoereña yokop alloña nanak kowen es apatweney e'ñe attha alloweney pa'namen ñeñthey acheñey.
45005016	Ñamha ñeñth ateth moererrya Yompor, ñeñthpa' ama attheyaye ñerra'm ñeñth ateth o'patwaya ochñarets ama't e'ñe poesheñarrotha. Tharro'mar ñeñth ateth pha Adán ama't parrochapa' ñeñthaña yo'patatwenaya koñcheñets. Tharraña ñeñth ateth a'keshphaterrey Yomporpa' ñeñthpa' ateth pha. Ama't shonteñ yo'chñarpa' ñañapa' e'ñech pokte' enteney e'ñe attha tharro'mar ñeñthpa' o' a'poktatwonay Cristo.
45005017	Ñamha attho e'ñe poesheñarrotha po'chñaroth o'patenya rromoeñets, tharraña elloña nanak moererrya Yompor atthothña a'rroyerrnay Poechemer ñeñthara Jesucristo ñeñth o' a'poktatwerrnay yo'chñar Yomporesho atthochña yapa' korretsayach.
45005018	Ñeñtho'marña yeñoteñ attho e'ñe poesheñarrotha po'chñaroth awo't o'patatyet koñcheñets, atthekma ñamha poesheñarr ñeñth Jesucristopa' awo't phowa ñeñth e'ñe kowen, alloña a'poktaterrey, atthochña yapa' korretsayach yoksheñeshokmañen thayotheñ errponowañen.
45005019	Attho e'ñe poesheñarra ñeñth Adán ñeñth athpare'tene' Yompor, ñeñtho'marña ñesharrmoroth Yomporñapa' e'ñe ochñathoche' entweney ama't shonte' pa'namena'ttsokmay ñeñthey acheñey. Tharraña poesheñarr ñeñth Cristo ñeñth e'ñe kowen ame'ñenaya Yompor, ñeñthñapa' alloch e'ñe pokte' enteney Yompor, ama't shontey pa'namena'ttsokmay ñeñthey acheñey.
45005020	Ñamha allempo xhap allempoch anarethta ñoñets ñeñthcha' eñotaterrawet ñeñthcha' ateth pet ñamha ñeñthcha' ama ateth aphapawo elloña allempopa' ñetpa' o' eñoterret atarr athparñathterret. Tharraña ama't attho nanak yathpare'tena elloña Yomporpa' nanak moererrya.
45005021	Atthoña e'ñe yephatse'tyeñoth ñeñth ama kowenayayepa' awo't anarethta rromoeñets ñeñthcha' yo'patenaya ñeñthñapa' koñcheñets. Tharraña elloña Jesucristo ñeñth Yepartseshar yepen awo't orrtatonay attho Yomporpa' nanak moererrya atthoña a'poktatwerrnay yo'chñar. Atthochña yapa' korretsayach yoksheñeshokmañen thayotheñ errponowañen.
45006001	The'pa' e'ñe yeñoteñ ama't ateth yephatse'tyese'th ñeñth ama kowenayaye, Yomporpa' elloña nanak moererrya, attho peretna'werrnay yo'chñar. Tharraña ama't attheñpa' amach yotaphsa'tatsto “ñeñthepñapa' o'ch allo'na yephatse'tyesnena ñeñth sosya'tsañ tharro'mar Yomporpa' nankëpa't moerenana ñeñth phatse'tyene' ñeñth ama kowenayaye ñamha ellopa' o'chxho' alla moererrya.”
45006002	Tharraña amach errothenoth allo'na yeseno phatse'tyesnomoe' ñeñth ama kowenayaye tharro'mar o' ya'ypo'ñerr yo'chñar allempotheñ o' yagër Cristo.
45006003	Ama't señoteñeña ñeñth toma'ntena allempo yapatarethta Cristokop. Añ toma'ntena attho o' yeparrokmaterr epay Cristo, ateth ñerra'mrrathe' xho yerromapreteña Cristo alloweney ñeñthey apatarethtetsa e'ñe yame'ñeñoth Cristo Jesús.
45006004	Allempo yapatarethtapa' e'ñe ateth ñerra'mrrathe' xho yerromapreteña Cristo ñamha ateth ñerra'm xho yepampapreteña Cristo. Allempoña Yomporpa' awo't tantaterran Poechemer e'ñe po'wamenkoth ñeñth atarr kowen, yapa'xho'ña ñeñthara po'wamenkarothña e'ñe kowen o' etserrataterrnay yokthaphña, ñeñthcha' ateth yokrrena.
45006005	Tharro'mar e'ñe yeparrokmateñoth epay Cristo o' yerromaprecha. (Atthochña ya'ypo'ñerr ñeñth ama kowenaye' entapretenye Cristo.) Ñamha ñerra'm yerromapreteña Cristo yeñoteñ o' yetantapretera atthochña yokrrerra e'ñe kowen ñokop.
45006006	Tharro'mar yeñoteñ ñeñthey acheñey ñeñth yeyoxhro'tsen ñeñth yokthape'chataye'th sosya'tsañ awath ñeñthpa' o' a'mchechatarethetwerra ateth ñerra'mrrathe' akorso'tamphsarethta epoet Cristo. Atthochña o'wañcha' kothape'chatse'tatneney yo'chñarañeña. Amach allo'na tarwasatnenye yo'chñar.
45006007	Ñato' o'ch yetma'ntacha ateth pena arromñath. Ñewa, yapa' yeñoteñ ñerra'm esesha' rromatspa' amach errothenoth allo'na kothape'chyesnenano sosya'tsañ. Yapa'xho'ña atethcha' yentena ñerra'mrrathe' xho yerromoen, amach errothenoth allo'na yokthape'chyesneno ñeñth sosya'tsañ enten Yompor.
45006008	Ñamha attho o' yerromaprecha Cristo, yapa' yeñoteñ ñamha e'ñe yeparrokmateñoth Cristopa' alloña korretsayach, ateth pena ñapa' e'ñe korretsa.
45006009	Tharro'mar yapa' yeñoteñ Cristopa' o' tanterra po'rromñoth, amach alla rromoerre'the. Amach errothenoth alla o'patere'the rromoeñets.
45006010	Tharro'mar ñapa' attho rroma yo'chñarekoppa' ñeñthpa' e'ñe parrocha rroma ama't allowenakop. Ñamha attho korrena the' ñeñthpa' e'ñe ora Pomporekpa.
45006011	Yapa'xho'ña atthekmoepa'ch yentena yamha yañeña. E'ñe yerromapreteñoth Cristo Jesúspa' o'ch ya'ypo'ñerr yo'chñar ñeñtho'marña amach errothenoth alla tarwasaterryerro yo'chñar. Ñamha the'pa' e'ñe yeparrokmateñoth Yepartseshar Cristopa' o'ch yokrraprecha e'ñe kowen Yomporekop.
45006012	Ñeñtho'marña the'pa' o'ch notas, amach semnatatsche so'chñarpa' o'ch alla tarwasaterrnaserr sa'rromñathechets. Allochñapa' amach allo'na sephatse'tyesneno ñeñth ateth moenatse'tatyenes sechets.
45006013	Amach semnatatsche sechets o'ch aña thorrena ñeñth ama kowenaye' enteno Yompor. Añcha'ña o'ch sapwer Yompor sechets allochñapa' ñachña thorratenaya añekop ñeñth e'ñe kowen enten ña. Ñato' o'ch yetma'ntacha ateth ñerra'mrrathe' xho yerromoen tharraña the'pa' o'ch alla yokrrerra kowen Yomporekop.
45006014	Tharro'mar the'pa' amach errothenoth allo'na tarwasatnenye yo'chñar, tharro'mar the'pa' añ yeyemtena Yompor attho moerenyapa' awo't a'poktatonay yo'chñar. Ama añeye' yeyemteno ñoñets ñeñth ateth anareth ñeñthcha' ateth yephowa eshekcha' kowen enteney Yompor.
45006015	The'pa' yeñoteñ ama añeye' yeyemteno ñoñets ñeñth ateth anareth. Añña yeyemtena Yompor poemoereñoth e'ñe yenpoeney. Tharraña ama't attheñpa' ama pokteyaye o'ch allo'na yesen phatse'tyerrayerr ñeñth ama kowenaye' enteno Yompor ama't mamesha.
45006016	Ñato' o'ch yetma'ntacha ateth. Ñewa, yapa' yeñoteñ ñerra'm esesha' yemnen ñeñthcha' yetarwasatene' añe patsro, ñeñthpa' po'ñoxh ñeñthcha' yepatronar yepen, ñamha e'ñech pawner yentatena atthochña ñeñthach yame'ñena ñeñth yepatronar yepen. Ñamha atthekmach yepena ñerra'm añ yemnen yo'chñarach yetarwasatene', tharraña ñerra'm añ yetarwasatene' yo'chñarpa' ñeñthpa' tsa'taterryach rromoeñtso ñeñthara koñcheñtso. Tharraña ñerra'm añ yame'ñena Yompor ñeñth ateth oteney po'ñoñoth, ñeñthpa' alloch yorrtatyen e'ñe kowen ñeñth e'ñe ateth moenen ña.
45006017	Ñamha sapa' awathpa' aña setarwasataye'th so'chñar, tharraña the'ñapa' e'ñe seyoxhrokmañen o' same'ñera ora ñeñth ateth pena Yompor pa'potheñ ñeñthara ñeñth serrpare'tatasete'th. Ñeñtho'marña the'pa' napa' atarr nokshena, atarr neparasyoso'teñ Yompor sokop.
45006018	Ñamha the'pa' o'wañcha' tarwasaterrserr so'chñar. Añcha'ña setarwasaterre' Yompor erra'tsenthe' moenen ña.
45006019	Ñewa, Yompor pokthaphñothpa' ateth netma'ntatensa attho yokrrena acheñey arr patsro allochñapa' kowencha' xhaponasa seyoxhro Yompor pokthaphña. Ñeñth notenes po'ñoxhpa' ñeñthpa' ateth sepe'th awath e'ñe pokte' sente'th e'ñe ora sechtsowen allo'na sete'th phatse'tnomoe' sosya'tsañ ñeñth ama kowenaye' enteno Yompor. The'pa'xho'ña atthekmoepa'ch e'ñe pokte' senteñ ora sechtsowen o'ch sepomoerra Yomporekop, allochñapa' atthoch sa'kowentatarethterra e'ñe kowen Partsokop ñeñth e'ñe ateth moenen ña.
45006020	Ñewa, awath allempo aña setarwasataye'th so'chñarpa' ama añeye' sokthape'che'the ñeñth e'ñe kowen enten Yompor.
45006021	Tharraña ñeñth ateth sephatse'tyese'th sosya'tsañ awathpa' ama es sherbhase'the ama't mamesha, ñeñthara ama't the'pa' penkna'ntatenes. Yapa' yeñoteñ ñeñthpa' allach tsa'taterryañ rromoeñtso, ñeñthara koñcheñtso.
45006022	Tharraña the'pa' o'wañcha' alla tarwasaterryerr yo'chñar. Añcha'ña yethorratene' Yompor po'tarwas atthoch yesherbeñ. Allochñapa' ñach yetsa'tenaya alloch ya'kowentatarethterra e'ñe kowen ñokop añe patsro. Allochñapa' atthochña apwerrey allochña yapa' korretsayach yoksheñeshokmañen thayotheñ errponañowen.
45006023	Tharro'mar yo'chñarpa' allach tsa'taterrya rromoeñtso, ñeñthara koñcheñtso. Tharraña e'ñe yeparrokmateñoth epay Yepartseshar Cristo Jesúspa' Yomporñapa' apwerreycha' e'ñe attha allochña yapa' korretsayach yoksheñeshokmañen thayotheñ errponañowen.
45007001	The'pa' o'ch masheñneshacha' ñamha noxhaneshacha' netma'ntatasa po'poñ kothaphñats. Ñewa, sapa' o' e'ñe señotweñ ateth pena ñoñets ñeñth ateth anareth arr patsro ñeñthcha' ateth yepena. Sapa' señoten añ ñoñetspa' sherben tharrempowach allempo yokrrena añe patsro. Tharraña ñerra'm esempo yerromapa' añ ñoñetspa' amach errothenoth allo'na yame'ña'neño. O'wañcha' yame'ñeña.
45007002	-
45007003	Ateth ñerra'mrrathe' ñeñth oteney patherr ñoñets ñeñth ateth anareth. Ñeñthpa' ateth oteney: Koyanesha' arrollare'tañpa' amach satstano poerrollar allempo korrena añe patsro. Ñamha ñerra'm allempo korrena poerrollar, ñerra'm o'ch yorer po'psheñeñ ñeñthcha' poerrollar perrpa' ñeñthpa' ama pokteyaye tharro'mar ñeñthpa' o'chña'tampeñets enteñ Yompor. Tharraña ñerra'm esempoch rromapes poerrollarpa' allempoñapa' o'wañcha' ame'ñatacha añ ñoñets ñeñth ateth anareth poerrollarekop. Ñamha ñerra'm allempo yorer po'psheñeñ ñeñthcha' poerrollar perrpa' allempo ñeñthpa' e'ñe pokte' tharro'mar allempo, ñeñthpa' ama o'chña'tampeñtsoye' enteñe Yompor.
45007004	Ñeñtho'marña o'ch, masheñnesha ñamha noxhanesha, notas, yapa'xho'ña o'wañcha' amhcha'noxhtana'tenya añ ñoñets ñeñth ateth anareth awath Moiséseshoth, tharro'mar ñeñthey o' yame'ñerrapa' o' yerromapretera Cristo. Ñeñtho'marña the'pa' e'ñe pokte' o'ch yo'patera po'psheñeñ. Ñamha ñeñth o' yo'paterra the', ñeñthpa' Cristo ñeñthara ñeñth tanterrtsa rromoth. Allochñapa' atthoch yorrtatyen ñeñth e'ñe kowen ateth moenen Yompor.
45007005	Tharro'mar awath allempo e'ñe yañeña yokthaphña ora yokthenpa' ama't yeñoteneñ añ ñoñets ñeñth ateth anarethpa' atthera moenateney o'ch allo'na tarwasatneney yo'chñar. Atthoña allach xhapaterryeñ rromoeñtso atthoch e'ñe yechenka'werrañ.
45007006	Tharraña the'pa' e'ñe yerromapreteñoth Cristo añ ñoñets ñeñth ateth anarethpa' o'wañ amhcha'noxhtana'tenya ateth ñerra'm awath. Ñeñtho'marña the'pa' e'ñe kowen yokrrena Yomporekop. The'pa' ama añekpayaye ñeñth ateth yepe'th awath atthoch e'ñe ya'moeroxhtame'teñoth yetsotatwañ ñeñth ateth otye'th ñoñets ñeñth ateth anareth. Añekopña yokrrena e'ñe kowen Yomporekop tharro'mar the' Parets Poekamkëñpa' o' etserrataterrnay yokthaphña.
45007007	Ñewa, ñato' sapa' xhathe' sotenapañ napa' notenesthe' Yompor po'ñoñ ñeñth ateth anarethpa' ñeñthpa' amathe' kowenayaye. Tharraña ñeñthpa' ama attheye' notenso ama't mamesha. Ateth napa' ñerra'm ama eñallñeña añ ñoñets ñeñth ateth anareth, napa' amathe' xhaponañeña neyoxhro ñeñth ama pokteye' enteno Yompor. Ateth ñerra'm ama eñallñeña añ ñoñets ñeñth yotene' “amach yeye'chapretanna'tatsto”, napa' amathe' xhaponañeña neyoxhro ñeñth ama pokteye' enteno Yompor ñerra'm esempo es yeye'chapretannena.
45007008	Tharraña allempo xhapona neyoxhro po'ñoxh ateth oteney ñoñets ñeñth ateth anareth ama es aye'chapretanna'tpawo, no'chñar ñeñth neyoxhro'tsenpa' elloña nanakcha' es ye'chatse'tatyenen. Ñerra'm ama neñotenñe añ ñoñets ñeñth yotene' ama es aye'chapretanna'tpawo, ñerra'mañpa' amathe' neñotenñe ñeñth ateth neye'chapreteña po'psheñeñ ñeñthpa' ñeñthña po'ñoxh no'chñar entapretenen Yompor.
45007009	Awath napa' allempo ama neñotena' ñoñets ñeñth ateth anareth, nañapa' nanak kosheñtso'tsennoñ allempo. Tharraña allempoña neñoter ñeñth ateth oteney ñeñthcha' ateth yepha kowen ñamha ñeñth ama ateth aphapawopa' allempotheñña napa' neñotena po'ñoxhpa' shonte' no'chñar ñeñth neyoxhro'tsen. Allempotheñña napa' atarr nellkërra nanak. Neñoteñ aña no'patenaya rromoeñets ñeñthara koñcheñets.
45007010	Ñamha añ ñeñthara ñoñets ñeñth ateth anareth allo'ch yokrrenañ e'ñe kowenpa' tharraña arepa't attheyaye, naña no'chñar allo nathpare'ten ñoñets ñeñth ateth anareth ñeñthach nanmayeñ rromoeñtso.
45007011	-
45007012	Tharro'mar allempotheñ neñoterr añ ñoñets ñeñth ateth anarethpa' no'chñar ñeñth neyoxhro'tsenpa' elloña nanak kothape'chatse'tatenen sosey. Ama't nanak koweneñ Parets po'ñoñ ñeñth ateth anaretheñ, ñamha ateth oteney Parets ñeñthcha' ateth yepha' kowen, ñamha ñeñthcha' ama ateth aphapawoyaye, ñeñthpa' e'ñe kowen, pokteñ. Tharraña na no'chñarpa' ama moenatenno o'ch kowen es nepha', ñeñthpa' atthepa't sheka'ne'th. Napa' ama erroth nepeno, neñoteñ aña no'patenaya rromoeñets ñeñthara koñcheñets.
45007013	The'ña sapa' xhathe' sotenapañ añ ñoñets ñeñth e'ñe otets kowenpa' ñeñthepa'tña yo'patatenaya rromoeñets. Tharraña ñeñthpa' ama attheyaye. Añña ñeñth yo'patatenaya rromoeñets, ñeñthpa' yo'chñar. Ñamha Yompor po'ñoñ ñeñth ateth anareth ñeñth e'ñe kowenpa' ñeñthña o' a'potherrnay yo'chñar. Atthochña yeñoterr yo'chñarpa' nanak sosey entapreteney Yompor.
45007014	Yapa' yeñoteñ añ ñoñets ñeñth ateth anarethpa' Partseshoth e'ñe kowen anaretheñ, tharraña ateth ñerra'm napa' arromñathotha ateth nepena, xhokmach nephatse'tyen ñeñth ama kowenaye' enteno Yompor. E'ñe ateth nepena ñerra'mrrathe' aña netarwasatene' no'chñar.
45007015	Ama neñoteñe eso'marthe'ña ateth nepena, tharro'mar ama't ñeñthcha' ateth o' nephowapa' ama't napa' amach e'ñe pokteye' nenteñe. Tharro'mar ama't nemneñeñ añthe' ateth nephowa ñeñth e'ñe kowen enten Yompor, tharraña arepa'tña attheye' nepeno. Añepa't ateth nepen ñeñth ama nemnenñe, ñeñth po'ñoxh ama kowenaye' enteno Yompor.
45007016	Ñamha esempo o'ch nephowa ñeñth ama kowenayaye, ñeñth ama't napa' ama nemnenñe, nañapa' neñoteñ atthothña o' nathpare'twa ñoñets ñeñth ateth anareth ñeñth e'ñe kowen.
45007017	Ñeñtho'marña neñoteñ ñerra'm esempo o' ateth nephowa ñeñth ama't napa' netsena'ten, ñeñthpa' neñoteñ ama e'ñe naye' ateth petso. Añña ateth nephatene' no'chñar ñeñth allo'tsenara neyoxhro.
45007018	Napa' neñotena e'ñe attha eñalletñan, neyoxhroñapa' ama eñalle atthoch kowen enten Yompor, ama't koñe'tha. Ama't nemneñeñ o'ch ateth nephañ ñeñth e'ñe kowen enten Yompor, tharraña ama erroth nepeñe ateth phatsa ñeñth ateth kowentetsa.
45007019	Ñeñth ateth nepenapa' ama't napa' ama pokteye' nenteñe. Tharro'mar ama't nemneñeñ o'the' ateth nephowa ñeñth e'ñe kowen enten Yompor, tharraña arepa'tña attheye' nepeno. Añach ateth nepena ñeñth ama nemnenñe ñeñth po'ñoxhpa' ama kowenaye' enteno Yompor.
45007020	Ñeñtho'marña neñoteñ, ñerra'm esempo o' ateth nephowa ñeñth ama't napa' ama nemnenñe, ñeñthpa' neñoteñ ama e'ñe naye' ateth petso. Añña ateth nephatene' no'chñar ñeñth allo'tsenara neyoxhro.
45007021	Ñeñtho'marña the'pa' neñotena ñerra'm esempo yemneñeñ o'the' ateth yephañ ñeñth e'ñe kowen enten Yompor, tharraña yo'chñar ñeñth yeyoxhro'tsenpa' xhokmach kothape'chateney ñeñth ama kowenaye' enteno Yompor.
45007022	Tharraña attho Yompor o' kothape'chaterrey kowen yeyoxhropa' ñeñthpa' alloch e'ñe yoksheññaña po'ñoñ.
45007023	Tharraña ama't atethpa' yapa' yeñotena eñall po'poñ ñeñth womenk yepene' yeyoxhro ñeñth xhokmach e'moñe'tenan ñeñth ateth yokthape'chen kowen Yomporekop. Ñamha yo'chñar ñeñth womenk yepene' yeyoxhropa' ñeñthña nanak mopa'tene' yechets.
45007024	¡Ee-saa! Nanak llekëñtso'tseney ya. Esesha'wachka' ya'wañamperre'the' yo'chñar ñeñth nanak yemoeroxhtatene' ñeñthcha' yanerre'the' rromoeñtso.
45007025	Nanak neparasyoso'teñ Yompor tharro'mar neñoteññañ Poechemer ñeñth Yepartseshar Jesucristo ñepa'tña e'ñe ya'wañamperre' yo'chñar. Ñeñtho'marña e'ñe yeyoxhropa' yemneñeñ o'ch yokthape'cherrñañeñ Yompor po'ñoñ, tharraña yo'chñarñapa' ñeñthaña xhokmach yetarwasatene' e'ñe yechtso.
45008001	Ñeñtho'marña the'pa' yeñoteñ amach a'koñchataretheye ama't poesheñarrotheya ñeñthey o' yeparrokmatera Cristo Jesús. Ñewa, ñeñthey o' yeparrokmatera Cristo, ñeñthpa' añ, attho o' kothape'chaterrey Parets Poekamkëñ, amaña añeye' yokthape'chatenaye yo'chñar ñeñth yeyoxhro'tsen.
45008002	Tharro'mar the'pa' ateth ñerra'm napa' e'ñe neparrokmateñoth Cristopa' añña Parets Poekamkëñpa' ñeñthña womenk nepene' neyoxhro, allochña napa' korretsanach thayotheñ ama't ñamha errponowañen. Atthothña o' a'wañamperren attho no'chñarpa' ñeñtha womenk nephaye'th neyoxhro, ñeñthcha' nanmayeñ rromoeñtso, ñeñthara koñcheñets.
45008003	Ñewa, añ ñoñets ñeñth ateth anareth ñeñthcha' yetsotateneñpa' amach errothenoth a'keshphaterrye, tharro'mar ya arromñathey yo'chñarpa' ama moenatenye o'ch ateth yephowa ora ñeñth ateth oteney añ ñoñets. Tharro'mar añ ñoñetspa' ama eñalle atthoch womenk phonay yeyoxher eshekcha' yetsotwe ora allpon ñeñth ateth oteney ñeñthcha' ateth yephoweneñ. Tharraña attho Yomporpa' awo't a'poktatwonay yo'chñar ñeñthpa' ateth pha. Ñapa' awo't moeñonay e'ñe ña Poechemer ñeñthcha' eñalletostsa arr patsro e'ñe ateth ñerra'm ya ñeñthey arromñathey, ñeñthey ochñathey. Allochñapa' ñach rromosets yo'chñarekop; allochñapa' atthoch tsa'twonaya yo'chñar. Atthochña a'wañamperrey attho yo'chñara ñeñtha womenk yepene' yeyoxhro.
45008004	Ateth o' phonay Yompor atthoch the' yapa' o'ch ateth yepha kowen ñeñth ateth oteney Yompor po'ñoñ, alloweney ñeñthey ateth petsa ateth kothape'chateney Parets Poekamkëñ, ñeñthey o'wañ ateth yephatse'tyesa ñeñth ateth kothape'chatse'tateney yo'chñar ñeñth yeyoxhro'tsen.
45008005	Tharro'mar ñeñth ateth petsa ñeñth ateth kothape'chatenanet sosya'tsañ ñeñth poeyoxhro'tsenetpa' añachña e'nenet ñeñth ateth moenatse'tatenanet po'chets. Tharraña ñeñth ateth petsa ñeñth ateth kothape'chatenanet Parets Poekamkëñpa' añcha'ña e'mhñotenet ñeñth ateth moenatenanet Parets Poekamkëñ.
45008006	Tharro'mar ñerra'm añach ye'nen ñeñth ateth moenatse'tateney yechetspa' ñeñthpa' ñeñthcha'ña yanerre' rromoeñtso ñeñthara koñcheñtso. Tharraña ñerra'm añ ye'mhñoten ñeñth ateth kothape'chateney Parets Poekamkëñpa' ñeñthpa' ñeñthcha'ña allochña yapa' korretsayach e'ñe kowen yoksheñeshokmañen.
45008007	-
45008008	Tharro'mar ñerra'm añach ye'nen ñeñth ateth moenatse'tateney yechetspa' ñeñthpa' ateth yepena ñerra'mrrathe' xha ye'moñe'teñ Yompor, ñeñtho'marña xhach yathpare'teññañ po'ñoñ. Amach errothenoth yame'ñeroña Yompor ñerra'm añach ye'nen ñeñth ateth moenatse'tateney yechets. Ñamha ñerra'm atthach yepenapa' amach errothenoth yokshacheña Yompor.
45008009	Tharraña sapa' ama añeye' sokthape'chatenaye sechets; añña sokthape'chatene' Parets Poekamkëñ ñerra'm po'ñoxh Poekamkëñpa' o' yexherra seyoxhro. Tharraña ñerra'm eseshas ama echenaye Cristo Poekamkëñ seyoxhropa' ñeñthesña po'ñoxhpa' ama poechemereyayso Yompor.
45008010	Ñewa, ya arromñatheypa' xhokmach yerroma arr patsro ochñartso'marekop. Tharraña ñerra'm Cristo yexhena yeyoxhro yekamkëñothpa' xhokmach yokrrena tharro'mar Yomporpa' e'ñe pokte' enteney.
45008011	Yapa' yeñoteñ Yomporpa' awo't tantaterran Poechemer ñeñth Cristo Jesús po'rromñoth. Ñamha ñerra'm Yompor Poekamkëñ yexhena ya yeyoxhro, ama't arromñatheypa' yapa'xho'ña tantatwerreycha' yerromñoth. Parets Poekamkëñothñapa' yokrra'werrach, ñeñthara Poekamkëñ ñeñth yexhetsa the' yeyoxhro.
45008012	Ñeñtho'marña masheñnesha ñamha noxhanesha, the'pa' añ e'ñe poktetsa o'ch e'ñe ateth yepena ñeñth ateth kothape'chateney Parets Poekamkëñ, ama pokteyaye o'ch ateth yepena ñeñth ateth kothape'chateney yechets.
45008013	Tharro'mar ñerra'm allo'na yokrra'nena ñeñth ateth kothape'chateney yechetspa' ñerra'm yerromapa' yechenka'werrach yo'chñaroth, tharraña ñerra'm Parets Poekamkëñoth o'ch ya'ypo'ñerr ñeñth ateth phatse'tateney yechetspa' yañapa' korretsayach.
45008014	Tharro'mar alloweney ñeñthey e'mhñotene' ñeñth ateth kothape'chateney Parets Poekamkëñ, ñeñtheyñapa' o' po'ñoxh poechemer perrey Yompor.
45008015	Ñeñtho'marña amach alla yemhcha'terrerro ateth ñerra'mrrathe' ñeñth ñañrets, atarrcha' mecha'tenan pamo'mte'. Tharro'mar yapa' allempotheñ o' yagërrñañ Yompor Poekamkëñ yañapa' o' poechemer perrey po'ñoxh. Ñeñtho'marña amach yemhcha'nañotheye' yema'yocheñothpa' o'ch yexhore'ch, o'ch yoch: “Apa.”
45008016	Tharro'mar ñeñthara Parets Poekamkëñ ñeñthña yeñotatene' yeyoxhro po'ñoxhpa' o' poechemer perrey Yompor.
45008017	Ñamha yapa' yeñoteñ attho o' poechemer perrey Yomporpa' yapa'xho'ña yagapapretercha' Cristo ora ñeñth allpon o'patatenya Yompor. Ñerra'm xho yemoeroxhta Cristo'marekop the', ateth pe'th ña atarr moeroxhte'th awath añe patsro, esempowañen yapa'xho'ña yekowentapreterach.
45008018	Ama't yemoeroxhetwanena añe patsro, ñeñthpa' ama esoye' nenteñe. Tharro'mar neñoteñ esempowañenpa' ellochña nanak yekowentapretera Cristo.
45008019	Ama't ora allpon ñeñth yentyen arr patsro ñeñth yexhkatwa Yomporpa' ñetpa'xho'ña elloña atarr koweñet esempowañencha' Yomporpa' orrtatwerreycha' ñeñthey o' poechemeresha' perrey, atthoch allempochña o'ch yekowentapretera Cristo.
45008020	Tharro'mar awath allempo athpare'te'th Adán, Yomporñapa' awo't a'wañatan attho atarr sherbhañ nanak ñeñth ora allpon poeyexhkatar. Allempoñapa' o'wañ tama sherbha'. Tharraña poeyexhkatarpa' ama erroth pho, tharro'mar ateth moenen Yompor. Tharraña ama't ateth phanetañpa' elloña the'pa' xhokma koweñet atthoch esempowañen Yomporpa' o'ch alla a'kowentatwerranet.
45008021	Tharro'mar ora allpon ñeñth yentyen añe patsropa' ateth anarethet ñamet xhokmach mellasha'twet, allempoñapa' o'wañcha' sherbet. Tharraña ñerra'm esempowañencha', ñeñthey o' poechemer perrey Yompor o'ch yekowentapretera Cristo, ñamha allempoña ora allpon Yompor poeyexhkatarpa' ñetpa'xho'ña o'ch alla a'kowentatarethetwerret ñamet.
45008022	Yapa' yeñoteñ ora allpon ñeñth yentyen añe patsropa' xhokma moeroxhe'tyenet ama't theme'ttsen, tharro'mar ama a'kowentatwarethterra'. Nanak llekanrroretyenet ateth ñerra'mrrathe' koyanesha' ñerra'm o' xhap allempoch cheyore'ten nanakcha' atsotenana poe'mar. Nanak llekëñtso'tsen tharrempowach allempoch eñalletatwan poe'mar. Allempoñapa' nanakcha' kosheñtso'tsen, tharro'mar o' eñalletatwan poe'maretholl. Atethcha' perraña ñamha Yompor poeyexhkatarexhno, nanakcha' kosha'rrterret esempowañencha' allempoch a'kowentatarethetwerret.
45008023	Ama ñapthayaya Yompor poeyexhkatar moeroxhtetso. Yapa'xho'ña xhokma yemoeroxhetyena arr patsro, amach e'ñeye' yeñmateno yeyoxhro. Tharraña ama't atethpa' o' yechen Parets Poekamkëñ ñeñth yexhetsa yeyoxhro ñeñth ñanom apoeney Yompor, allothñapa' orameñ ñamha ñeñth o'patatenya pa'namen. Ñeñtho'marña yeñoteñ esempowañenpa' apwerreycha' ora allpon ñeñth o'patatenya. Ñeñtho'marña yekweñ esempowañen Yomporpa' o'ch orrtatwerrnay ñamha attho yapa' o' poechemeresha' perrey. Allempoña ya yechetspa' a'po'poñetwerrnaycha' atthochña yekowentapretera Cristo.
45008024	Allempotheñ o' yagërrñañ Yompor Poechemer ñeñth Cristo yapa' yeyemteññaña ñeñth o'patatenya ñeñthcha' ateth perrnay esempowañen. Ñeñtho'marña allempotheñ o' ya'keshphatarethterra xhokmach yekweñ esempowañen allempoch a'po'poñetwerrnay yechets atthochña yekowentapretera Cristo. Po'ñoxhpa' ama a'po'poñetwerrnaya' yechets, ñeñtho'marña theme'ttsen yekweñ. Ñerra'm o' a'po'poñetwerrnayeñ yechetspa' allempoñapa' amathe' palltenañe o'ch yeyemteññaña ñeñth ateth moenateney ña.
45008025	Tharraña ñerra'm xhokma yeyemteña Yompor ñeñth ateth oteney yeñoteñ atethcha'ña perrnay esempowañen. Ñewa, ama't ama orrtena', the'pa' yeyemteñoth ñapa' e'ñepa'chña yoksheñeshokmañen yekweñ. Amachña xha yemoenme'chatsche.
45008026	Ñamha atthekma Yompor Poekamkëñ ñach yeyenpoene' ñerra'm esempo ama erroth es apen yenteno. Ñewa, ateth ñerra'mrrathe' allempo yellkëñesha' yema'yochena ñato' ama yeñoteñe escha'ña yenamhña Yompor ñeñth e'ñe pokte' enten ña. Allempoña Parets Poekamkëñpa' ñachña enamats yokop e'ñe poellkapreteñothey ya, e'ñech poe'narña'teñoth, amach xhoye' eñoreno atthoña enamatennay Yompor yokop.
45008027	Tharraña Yomporpa' kowennay alloweney ñeñth ateth yokthape'chen yeyoxhro, ñeñtho'marña ñapa' eñoteñ ñeñth ateth enamoennay Poekamkëñ, tharro'mar Poekamkëñpa' añach enamoennay ñeñth e'ñe pokte' enten Yompor yokop ñeñthey o' poeyochresha' perrey Parets.
45008028	Ñamha ama't es yewapoya, yapa' yeñoteñ Yomporpa' ñach a'poktatene' yokop, alloweney ñeñthey morrentenaya ña, ñeñthey akrarethey o'ch ateth yepeññañ ñeñth ateth moenen ña.
45008029	Tharro'mar alloweney ñeñthey e'ñe eñotwaye'th Yompor awath, ñeñtheycha' ame'ñerraya esempo, ñañapa' kothape'che'th awath yokop ñeñthcha' ateth moenatey, allochñapa' yach kothape'cherrets kowen atthochña yeyexhkërra e'ñe ora ateth ñerra'm Poechemer ñeñth Cristotets. Allochñapa' alloweney yepo'narcha' yepeñ Cristo ama't shontey ñeñthey ame'ñetsa.
45008030	Ñewa, allowen ñeñth ateth kothape'che'th Yompor yokop awathpa' allempoña awo't xhap allempoch xhore'terrey o'ch yame'ñera. Allochña ñeñthey axhore'taretheypa' ñañapa' oten yokop e'ño' pokte' enteney e'ñe yeyemteñoth Cristo. Allochñapa' alloweney ñeñthey e'ñe pokte' enteney, Yomporñapa' oten yokop yekowentapretero'ch Cristo esempowañen.
45008031	Ñeñtho'mar the'pa' o'ch notas, Yomporpa' atarr kowen morrentenya. Ñamha yapa' yeñoteñ attho nanak morrentenya Yomporpa' ama't eseshapa' amach errothenoth a'wañamperetoña attho morrentenya.
45008032	E'ñe poemorrenteñothey ya ama't e'ñe ña Poechemerpa' ama mopa'tampesye, elloña a'rroyonay Poechemer ñach rromosets yokop allowenakpay. Attho atarr morrentenya atthoña yapa' yeñoteñ elloña atthekma esokmañencha' apa'yeney e'ñe allempotheñ apoerrey ñamha Poechemer Cristo.
45008033	Ñeñthey akrerr Yompor ñeñtheycha' poechemer perr, ama't esesha' moenenayeñ o'ch otteñe'chenyetañ, tharraña ñeñthpa' ama esoye' yenteñe yokop, tharro'mar Yomporpa' oten e'ño' pokte' enteney. Amach errothenoth esesha' yetsa'taterrayo yo'chñar,
45008034	tharro'mar Cristo Jesúspa' ña rromats yo'chñarekop, elloña ñaña tanterrtsa po'rromñoth, ñamha the'pa' ña partsotapretenaya Pompor po'kowenroth; allotheñña ñapa' eñorena yokop Pomporesho atthoch es e'ñe a'poktatennay.
45008035	Atarr nanak morrentenya Cristo. Ama't eseshapa' amach errothenoth poerratampesyetoña attho nanak morrentenya Cristo. Ñamha ama't errotheno'tsenya amach wañerroña attho nanak morrentenya Cristo. Ama'tcha' añ yexhapoya moeroxhteñets, ama'tcha' nanak llekëñtso'tseney, ama'tcha' ñerra'm esempo poe'moñe'teñothetay kothare'tenyet, ama'tcha' ñerra'm esempo yepallta'yena ñeñthcha' yerren, ama'tcha' ñerra'm esempo yepallta'yena ñeñthcha' yechorrena, ama't ñerra'm esempo amhcha'noxheno'tseney, ama'tcha' ñamha allempoch moetsayet, amach errothenoth poerratampesyetoña attho nanak morrentenya Cristo.
45008036	Atethcha' perryetña ya esempo e'ñe ateth anareth Yompor po'ñoño ñeñth akellka'wareth awathotheñ. All anwareth ñeñth attho poesheñarr ñeñth ame'ñatse'thpa' otane'th Yompor, ñeñthpa' e'ñe ateth ot: E'ñe yame'ñeñotheph phapa' yellapene'thcha' e'ñe awtsa yemtsanate' ñeñth ye'moñe'tene'. Ñetpa' e'ñe amtsen entenyet e'ñe ateth ñerra'm carnero ñeñth xhokmach aneñet allcha' moetsanachet.
45008037	Ama't yemoeroxhetwawapa' elloña nanakcha' awamenkath perrey Cristo ñeñth nanak amorrentña yenten.
45008038	Ñeñtho'marña napa' neñoteñ, ñeñthey ame'ñenaya Cristo Jesús ñeñth Yepartseshar yepenpa' ama't errotheno'tsenya amach errothenoth wañerroña ñeñth attho nanak morrentenya Yompor. Ama't allempoch yerroma, ama't allempo ñamha yokrrenmeñpa' xhokmachña morrentenya. Ama't Yompor po'mhllañotheñnaneshar ñeñth wetsa poe'ntañothpa' amach errothenoth poerratampesyetoña ñeñth attho morrentenya. Ama't ora allpon ñeñth amhcha'noxhetyetsa, ama't ñamha ora allpon ñeñth amhcha'tarethetyetsa arr patsropa' ñetpa'xho'ña amach errothenoth poerratampesyetoña ñeñth attho Yomporpa' nanak morrentenya. Ama't ñeñthcha' yewapoya the' ama't ñamha ñeñthcha' yewapoya tsapathoneth, ñeñthpa'xho'ña amach errothenoth a'wañampesyetoña attho Yomporpa' atarr morrentenya.
45008039	Ama't errponenapharen yetwanena atarr eno, amapa' ñamha o'pono patso ama't ñamha oño o'pono, allpa'xho'ña amach errothenoth yesa'nmoña attho Yomporpa' nanak morrentenya. Ama't ora allpon ñeñth yexhkatwa Yompor añe patsropa' ñetpa'xho'ña amach errothenoth a'wañampesyetoña ñeñth attho nanak morrentenya Yompor, alloweney ñeñthey ame'ñenaya Poechemer ñeñth Cristo Jesús ñeñth Yepartseshar yepen.
45009001	Ñamha ñeñthcha' notas the'pa' ñeñthpa' e'ñe po'ñoxh ateth, ama xhoye' neshkënso, tharro'mar napa' o' name'ñera Cristo. Ñamha Parets Poekamkëñ ñeñth yexhetsa neyoxhro, ñeñthña e'ñe eñotenen ñeñthcha' ateth notas ñeñthpa' e'ñe po'ñoxh ateth.
45009002	-
45009003	Napa' atarr nanak nellkëña nemo'nasheñnesha' ñeñthara judionesha' tharro'mar ñetpa' shontetañpa' ama ame'ñeñeto Cristo. Ñeñtha nenen neyoxhro attho atarr nellkënanet. Ñerra'm errothenoth na'keshphatanet o'the' na'keshphaterranetañ. Ama't pokte' nenteñeñ o'ch na'kmarethtañ nañeña atthoch nechenkërra allochñapa' amach nentere Cristo, ñerra'm ateth nephapa' ñetpa' ñato' o'the' na'keshphaterranetañ. Tharraña ama't ateth nephatstañpa' amach errothenoth na'keshphaterraneto.
45009004	Ñamha namo'tsesha' judionesha' ñeñthara israelena'tarnesha' ñeñth akrañ Yompor awath ñeñthcha' poechemeresha' phañ, ñamha ñetpa' xhokma entoñetañe'th Yompor po'partsoña awath. Ñamha ñet Yomporpa' xhokma a'poktatanetañe'th awath atthoch xhokmach a'natenanet. Ñamha ñetpa' apanetañe'th Yompor po'ñoñ awath, ñeñthña eñotatawete'th ñeñth ateth pokte' enten Yompor. Ñamha ñeñthara judionesha' ñeñth eñotaye'th atthoch nanak e'ñe koxhneshoth sherbeñetañ Yompor pa'pakllo. Ñamha ñeñthara judionesha' Yompor awathpa' awo't otanetañ ñeñthcha' ateth apoerranet esempowañen.
45009005	Ñamha ñeñth ñanom yamo'mtayñeneshañ yepe'th ñeñth nanak sherbhaye'th Yompor awathpa' ñetpa' ñeñthara judionesha' pamo'tsna'tarneshañ. Ñamha ama't judiona'tareshothpa' awo't eñalletosa Cristo arr patsro ñeñthara ñeñth nanak Partsotets ñeñth pomnaren pene' allowen esokmañen. Ya'ye'choxhtatoñepa'ch thayotheñ ama't errponowañen. Ñeñthpa' atthetepa'ch Nompore.
45009006	Tharraña ama't allowen judionesha'ña ama'tcha' ama ame'ñereto Cristopa' Yomporñapa' amach errothenoth wañerroña po'ñoñ ñeñth ateth otanete'th awath; ñeñthpa' xhokmach etsota ñeñth ateth otanet, tharro'mar ñapa' ama poenesho po'ñoñ. Ñamha allowen ñeñth israelena'tarpa' ama allowenakmaye' Yomporena'tareyayeto.
45009007	Ñamha ora allpon po'mhrenña Abrahampa' ama allowenakmaye' po'noxh Abraham poechemer entapreteñe Yompor. “Aña e'ñe poechemer entapreteñ Yompor ñeñth Isaac po'mhrenña”, ñeñth ateth otan Yompor Abraham awath.
45009008	Ñeñtho'marña yeñoteñ allowen Abraham po'mhreneñpa' ama allowenakmaye' po'ñoxh poechemer penaneto Yompor. Añachña poechemer pen ñeñth yemtenaya Yompor ñeñth ateth otenanet.
45009009	Ñewa, yapa' yeñoteñ ateth awath Yomporpa' otan Abraham ñeñthcha' aph, ñeñthpa' ateth ot: “Tsapath charo ateth ñerra'm the' añempo, o'ch nowerra allempoñapa' pethapor Sarapa' cheyore'tcha' ñeñthpa' asheñorrcha' ñeñthcha' Isaacatats.” Arrpa' allowa ñeñth ateth Yomporpa' otan Abraham.
45009010	-
45009013	Elloña the'pa' o'ch alla neyerpaterrserr attho yatañ Isaacpa' awo't yoran Rebeca ñeñthcha' poethapor pha'. Ñamha allempo Rebecapa' thotana Isaac poechemer ñeñth epoesha' Yomporñapa' otan Rebeca, ateth och: “Ñeñthcha' eñalletatsa ñanom pechoyorpa' añcha' pomnaren pene' ñeñthcha' eñalletatsa chenta'.” Arrpa' allowa ñeñth ateth Yomporpa' otan Rebeca. Ñamha allempo ama eñalletena' poechoyoresha' Yomporñapa' awo't ye'choña patherr poechoyor ñeñth moenen ña, ama't allempopa' ama es yexhkateneta' ama't ñeñth kowen enten Yompor amapa' ñeñth ama kowenayaye. E'ñe attha awo't ye'chana poesheñarr ñeñth moenen ña; cheshathollpa' ama poeyexhkateñotheye' kowen ye'chyoña Yompor, tharro'mar cheshathollesha'pa' ama es yexhkateneta' ama't koñe'tha. Atthoña awo't etsota Yompor po'ñoñ ñeñth ateth akellka'wareth awathotheñ, ñeñthpa' ateth oten Yompor: “Jacobpa' atarr nemorrenteña, pa'mo'nasheñña Esaúpa' ama tama nemorrenteño.” Ateth pha atthoch yeñoch Paretspa' ña akrañtetsa ñapoeth añekop ñeñth e'ñe ye'chena ña.
45009014	The'ña ñato' sapa' xhathe' sotenapañ ñeñth ateth ote'th Yompor, ñeñthpa' amathe' pokteyaye. Tharraña o'ch notas ñeñthpa' e'ñe pokte' ateth ote'th Yompor.
45009015	Tharro'mar yapa' yeñoteñ ateth Yomporpa' otan awath Moisés, ñeñthpa' ateth och: “Ñerra'm esesha' neye'cha na ñeñthcha'ña neyenpa'. Ñamha ñerra'm esesha' neye'cha na ñeñthcha'ña atarr nemorrentena.”
45009016	Ñeñtho'marña yapa' yeñoteñ ñerra'm esesha' moenen Yompor ñeñthcha'ña a'natena, ñeñthpa' e'ñe pokte'. Ñeñthpa' ama añotheyaye ñeñth ateth yemnen ya acheñey, ñamha ama ya'moeroxhtame'teñotha ye'chenyoña Yompor. E'ñechña poemoereñotha ye'chenana erra'tsen moenen ña.
45009017	Ñamha yeñoteñ ñeñth ateth Yomporpa' otan awath ñeñth amhcha'tarethtatse'th Egipto. Ñeñthpa' ateth otan amhcha'tareth Faraón: “Na pene', ñeñtheph amhcha'tarethtetsa, atthoch peshoch norrtat newamenk acheñeneshesho. Atthochña ñetpa' o'ch serrpare'tyesonet errakmañen attho na ñeñthen nanak awamenkathtetsa.”
45009018	Ñeñtho'marña yapa' yeñoteñ ñerra'm esesha' moenen Yompor o'ch a'natanetpa' ñeñthcha'ña a'natena. Ñamha ñerra'm esesha' moenen Yompor o'ch echarrtenet poeyoxhreto, ñachña moenatenawet.
45009019	The'ña ñato' sapa' xhathe' sotenapañ: “Ñerra'm Yompor ñach yemnatene' ñeñth e'ñe ateth moenen ñapa', yapa' amach erroth yepe, ñeñtho'marña amathe' pokteyaye o'ch enteney yapa' amo' kowenayayye, ñerra'm ña yemnatatene' o'ch es ateth yepha.” Ñato' sapa' atthathe' sokthape'chatse'tyen seyoxhro.
45009020	-
45009021	Tharraña masheñneshacha' ñamha noxhaneshacha', o'ch notas, Yomporpa' ama asasare'tpawoyaye. Ñato' o'ch netma'ntatasa ateth: Ñato' esesha'pa' o'ch yexhkatan koyemh ñeñth patsrro'. Ñeñth e'ñe ateth moenen ña, ñapa' ñeñthcha' ateth yexhkat. Ñato' o'ch yexhkatan eprroga koyemh, poerrogarrpa' atarrcha' kowen, e'ñech kowenoth sherbenan pamo'mte'. Allothñapa' ñeñth a'pchat patspa' o'ch alla yexhkaterranerr po'prrogëñ poekoyemh. Ñato' ñeñthpa' amach tama kowenaye' pe, tharro'mar ñeñth yexhkate'pa' ama moeno o'ch orrtach acheñeneshesho. Tharraña koyemhpa' ñerra'm eñorenañpa' amach sasare'tanoña pamo'mte', amach oche: “Eso'marthe' peyexhkaten ateth, ama kowenaye' pepha'no.” Tharro'mar ñerra'm pamo'mte' moenets atethcha' phan poekoyemh, koyemhñapa' amach erroth es pho. Ñeñtho'marña yeñoteñ Yomporpa' ama't errothen moena' o'ch ateth phonay, ñeñthpa' e'ñe pokte' ñokop, tharro'mar Parets añekoppa' ña otets ñapoeth. Ñamha yapa' amach yesasare'che, tharro'mar Paretspa' ama asasare'tpawoyaye.
45009022	Ama't attheñpa' elloña Yompor awathpa' atarr awantane'th attho nanak athpare'che'th ñeñth o'pate'th chenkëñets. Ñerra'm ña moenatseñ e'ñe pokteñ atthoch tsa'taterranetañ e'ñe allempokma po'yoroxhenñoth. Atthochña entatanetañ po'wamenk tharraña ama attheye' phaneto, atthaña awantanete'th po'chñaret.
45009023	Allochñapa' atthoch esempopa' xhap o'ch orrtaterrnay alloweney po'kowenña, ñeñthey o' moererrya yamha, ñeñthey awath Yomporpa' kothape'chonaye'th yekowentapretero'ch esempowañen.
45009024	Ateth ñerra'm ya ñeñthey judioneshay, ama't ñamha ñeñth ama judioneshayaye, tharro'mar ama judioneshayaya ñapoeth xhore'tenoña Yompor ñeñthcha' ame'ñaya. Alloweneyña the'pa' o' xhore'terrey o'ch e'ñe yame'ña'wera.
45009025	Ama't ateth ote'theña Yompor awath, allempo otan Oseas ñach serrpare'te' ñeñth ateth och Yompor, ñeñthpa' ateth ot Yompor: Ama't ñeñth ama nechemereyaye the'pa' tsapathonethñapa' e'ñech nechemer nephowerranet. Ama't po'poñ acheñ ñeñth ama nemorrenteno the'pa' tsapathonethñapa' e'ñech nemorrentwerranet ñamet.
45009026	Ama't e'ñe all awath Yomporpa' otanete'th: “Sapa' ama nechemereyayso”, the'ña allpa' o'ch eñotweret, the'ñapa' e'ño' poechemeresha' o' phowerranet Yompor, ñeñth Yompor ñeñth ama arromñatheshayaye ama't awatha.
45009027	Elloña Isaías ñeñth a'mhtaye'th Yompor po'ñoñ awathpa' ñapa'xho'ña ateth eñose'th, ñeñthcha' ateth perra israelena'tarnesha', ñeñthpa' ateth ot: “Israelena'tarnesha'pa' merenach nanak shonte' ateth ñerra'mrrathe' ateth yenteññañ ontap po'mñer nanak shonte'. Tharraña ama'tcha' shontetañpa' amachña allowenakmaye' a'keshphatarethterreto; patanta'ttsachña ñeñthcha' a'keshphatarethterrtsa.
45009028	Tharro'mar Yomporpa' e'ñech tsa'tatwerrana shonte' acheñ arr patsro ñeñth ateth otane'th ñeñth e'maye'th po'ñoñ. Amach allo'na awanta'nenaneto po'chñar.”
45009029	Ñeñthpa' e'ñech ateth perra ñeñth ateth ote'th Isaías, ñeñthpa' ateth ot: Ñeñth nanak Paretspa' awo't a'keshphaterrey ama't poesheña'ttsotheya. Ñerra'm ama ateth pha'yeñepa' alloweneypa' e'ñech yoklla'werrañ e'ñe poktakma, ateth phanet awath allempo a'kllatwarethta allowenet ñeñth yexhatse'th añetso Sodomo ñamha Gomorro.
45009030	Ñeñtho'marña the'pa' yeñoteñ acheñenesha' ñeñth ama judioneshayaye ama't ama e'neñeto atthoch e'ñe pokte' entanet Yomporpa' ñetñapa' awepa't enteret ñeñth e'ñe attho pokte' enteney Yompor alloweney ñeñthpa' ñeñthña attho yeyemteña ñeñth ateth oteney Yompor.
45009031	Tharraña judionesha' ama't e'neñetañ atthoch pokte' entenanet Yomporpa' tharraña ñetñapa' ama entereto, tharro'mar aña e'ñe yemtenet o'ch e'ñe etsotwetañ ora allpon ñoñets ñeñth ateth anarethtenet; tharraña ama es etsotwenaye ora allowen.
45009032	-
45009033	Yeñoteñ ama enterreto atthoch pokte' entenanet Yompor, tharro'mar ama yemteñeto Yompor ñeñth ateth otenanet. Ñetpa' aña e'ñe yemtenet o'ch yexhkatyenet ñeñth e'ñe kowen entenet ñet. Ñeñthpa' e'ñe ateth phowet ñeñth ateth oten Yompor po'ñoñ, ñeñth anwareth awathotheñ, ñeñthpa' ateth ot Yompor awath: Napa' o'ch nemñanet poesheñarr ñeñthcha' atarr sherberrets all añetso ñeñth pa'so'cheñ Sión ñeñthara Jerusaléñ. Tharraña ñetpa' xhach tsena'chet. Poetsena'teñothetpa' o'wañ yemtennanet ñeñth ateth nokthape'chatanetañ. Tharraña ama't erra'tsena ñeñthcha' ame'ñerraya ñapa' ñetñapa' ellopa' amach alla es e'nerrete'the. Ñeñthpa' ateth toma'ntachet awath: Cristopa' ñach anarethtatsa arr patso ateth ñerra'mrrathe' mapoe' ñeñth atarrcha' sherben. Tharraña judionesha'ñapa' ama asherbenaye' eñcheto ama't mamesha, xha ottet ñerra'mrrathe' attha epotho'tatse'tyeset ñesho ñeñth atma'ntatareth mapoe'.
45010001	O'ch masheñneshacha' ñamha noxhaneshacha' notas, napa' neyoxhrokmañen nemneñ namo'tsesha' ñeñthara israelena'tarpa' o'the' keshpha'werret ñamet. Ñeñtho'marña ñokpoetpa' xhokma nema'yochampenanet Yompor.
45010002	Napa' neñotenanetañ e'ñe po'ñoxh moeneñetañ o'ch e'ñe sherberet Yompor, tharraña ama't ateth moenenetañpa' po'ñoxhpa' ama xhenanetoña poeyoxhreto ñeñth po'ñoxh ateth moenen Yompor.
45010003	Po'ñoxhpa' ama xhenaneto poeyoxhreto ñeñth ateth moenen Yompor atethcha' yepha atthoch pokte' enteney ama't e'ñe alloweney. Ñetpa' otenapoetañ e'ñe poeyexhkateñothet ñeñth kowen entenet ñetpa' Yomporñapa' pokte'the' entapretenanet. Elloña ñetpa' ama moeneñeto o'ch yemterrñañet ñeñth ateth oteney Yompor, ñeñthcha' atthoch e'ñe po'ñoxh pokte' enterrey ña.
45010004	Tharro'mar the'pa' o' wapa Cristo ñamha ateth oteney Yompor ñerra'm yame'ñerrñaña Poechemer ñeñth Cristotetspa' atthochña e'ñech pokte' enterreyña, ama't erra'tsena ñeñthcha' ame'ñerraya. Allochñapa' o'wañcha' aña yeyemtena o'ch ateth yephowen e'ñe kowen ora allpon ñoñets ñeñth ateth anareth atthochña pokte' enterryeñ Yompor.
45010005	Ama't Moiséspa' ateth ote'th awath: “Ñerra'm yephowenach e'ñe poktakma ñeñth ateth anarethpa' eshekcha'ña korretsayach errponowañen.”
45010006	Tharraña atthoch po'ñoxh pokte' enteney Yompor ñeñthpa' e'ñech yeyemteñoth ña ñeñth ateth oteney: “Amach yokthape'chatsto yeyoxhro, ñato' esthe' yepalltena tharro'mar ama yepallteno o'ch awey ento atthoch ya'swater Cristo arr patsro.
45010007	Amaña yepallteno o'ch awey ñamha arromñathneshesho ñeñth o'pono'tsa'yen patso o'ch yetantatera' Cristo tharro'mar ñapa' awathotheñ o' tanterra, ama arromñathesho'tsenayaye.”
45010008	Tharro'mar Yompor po'ñoñpa' ateth oten: “Añ kowen ñoñets alloch yekeshperra, ñeñthpa' ama thorrapawoyaye atthoch yenter, tharro'mar ñeñthpa' e'ñe yesho'tsen. Ñamha ama echarroyaye atthoch ye'ñoroña, tharro'mar ñeñthpa' e'ñe yeyoxhro'tsen.” Ñeñthpa' ñeñthara ñoñets ñeñth o' neserrpare'tatas ateth añ poktetsa o'ch yame'ñera Cristo.
45010009	Tharro'mar ñerra'm xho ye'ñorena attho Jesúspa' Yepartseshar yepeñ, ñamha ñerra'm e'ñe yeyoxhrokmañen yame'ñeña attho Yomporpa' awo't tantater po'rromñothpa', allochñapa' yapa'xho'ña a'keshphataretheycha'.
45010010	Tharro'mar ñerra'm yame'ñera Cristo yeyoxhrokmañen, Pomporñapa' e'ñech pokte' enteney, ñamha ñerra'm xhochña ye'ñorena attho o' yame'ñera Cristo, atthochña yapa' a'keshphataretheycha'.
45010011	Ñamha Yompor po'ñoñ ñeñth akellka'wareth awathotheñ, ñeñthpa' ateth oten: “Ama't erra'tsena ñeñthcha' ame'ñerraya Yomporpa' ñetña ellopa' amach alla es e'nerrete'the.”
45010012	Tharro'mar ama judioneshayaya ñapoeth ame'ñenayoña Yompor. Ama't ñeñth ama judioneshayaye, ñetpa'xho'ña atthekma ame'ñeñet Yompor. Tharro'mar e'ñe pathrra Yepartseshar ñeñth e'ñe allowenakpay. Shonte'ch esokmañen apa'yesway ama't eseshaycha' ñeñthey enamoene'.
45010013	Tharro'mar ateth oten Yompor po'ñoñ: “Allowenotheypa' ama't erra'tsenotheta xhore'te' Yompor poeyoxhrokmañen atthoch a'keshphatarethterretpa' Yomporñapa' a'keshphaterranetcha'.”
45010014	Tharraña amach errothenoth yexhore'cheña Cristo ñerra'm ama xho yeyemteño. Ñamha amathe' errothenoth yeyemteroña ñerra'm ama es ye'mare'tperro Cristokop. Ñamha amach errothenoth ye'mare'che ñerra'm ama eñalle ñeñthcha' a'pothe' po'ñoñ.
45010015	Ñamha amach errothenoth a'potheññañetoña Yompor po'ñoñ, ñerra'm ama ña llesensenaweto. “Nanak kosheñtso'tseney ñerra'm esempo wapa ñeñthcha' a'pothose' kowen ñoñets ñeñth wetsa Yomporeshoth alloch yoksherra e'ñe kowen yeyoxhro.” Añpa' allowa ñeñth e'ñe ateth akellka'wareth Yompor po'ñoño awathotheñ.
45010016	Tharraña ama't ñeñth poe'maran Yompor po'ñoñ amaña allowenakmaye' ame'ñereto añ kowen ñoñets ñeñth wetsa Yomporeshoth. Ama't ateth ote'th Isaías awath, ñeñthpa' ateth ot: “Ama Nompore eseshaye' ame'ñenayo ñeñth ateth o' neserrpare'tatwanet.” Arrpa' allowa ñeñth ateth ote'th Isaías awath.
45010017	Tharraña ama't attheñpa' elloña napa' o'ch notas, e'ñe yeserrpare'teñoth Cristo po'ñoñ, acheñenesha'ñapa' o'ch e'mhñoteñet. Allochñapa' e'ñe poe'mhñoteñothetpa' o'ch ame'ñeret Cristo.
45010018	Ñato' sapa' xhathe' sotenapañ judionesha'pa' ñato' amathe' poe'mareto añ kowen ñoñets ñeñth wetsa Yomporeshoth. Tharraña napa' o'ch notas, po'ñoxhka'ye poe'maret tharro'mar ateth oten Yompor po'ñoñ: Ñeñth a'pothene' Yompor po'ñoñpa' o' eñotatyeset errakmañen arr patsro, o' epa'wamocha Yompor po'ñoñ errapharen.
45010019	The'ña sapa' ñato' xhathe' sotenapañ judionesha' ñeñthara israelena'tarpa' ñato' amathe' xhenaneto poeyoxhreto ñeñth ateth kothape'chen Yompor. Tharraña napa' o'ch notas, po'ñoxhka'ye eñoteñetañ Yomporñapa' o'ch ame'ñaterrana ñamha po'poñ acheñ ñeñth ama judioneshayaye. Ñewa, ñanompa' o'ch neyerpaterrsa ñeñth ateth ote'th Moisés. Moisés awathpa' awo't kellkanet añ ñoñets ñeñth ateth och Yompor, ñeñthpa' ateth ot Yompor: Napa' o'ch name'ñatera po'poñ acheñenesha' ñeñth sapa' attha senteñ ateth ñerra'mrrathe' ama nechemereye' nepenaneto ñamha attha senteñ ñerra'mrrathe' ama es eñoteneto. Tharraña napa' o'ch name'ñatwerranet ñetpa' sañapa' e'ñe sempa'teñothenpa' o'ch se'moñe'terranet, tharro'mar allempo ñetpa' o'ch nechemeresha' neperranet ñamet. Arrpa' allowa ñeñth Moisés po'ñoñ ñeñth ateth och Yompor awath.
45010020	Allothpa' ñamha Isaías awath ñañapa' ama mecha'tenano judionesha'. Ñapa' awo't eñotatanet ñeñth ateth och Yompor, ñeñthpa' ateth ot Yompor: Po'poñ acheñ ñeñth ama judioneshayaye ama't ñetpa' ama eseshaye' ne'nenaye, ñetñapa' o' enterrnet. Ama't ama eseshaye' na'phtho'tenaye errothenenthe'ña na ñeñth ateth nepena, tharraña nañapa' o'ch neñotaterranet ñeñth ateth nepena.
45010021	Ñamha elloneth Isaíaspa' serrpare'te'th atethcha' perra judionesha' ñeñth ateth eñorena Yompor ñokpoet, ñeñthpa' ateth ot Yompor: “Napa' nellapene'thcha' xhore'tame'tene' añ acheñeneshar atthoch ñetpa' o'ch ame'ñerrnet. Tharraña amachña eseshaye' name'ñenayo, xhachña po'poñ entwennet allowenet.”
45011001	Tharraña ama't attheñ, napa' o'ch notas, po'ñoxh Yomporpa' ama e'ñe poktakmo' a'ypo'ña'werrano poeyochreshaxhno, ñeñthareta ñeñthet israelena'tarnesha'. Ateth ñerra'm na, napa'xho'ña israelena'taren tharro'mar napa' po'mhrenñen Abrahamañ ñeñthara Benjamíñeñ mereñtsoren.
45011002	Yomporpa' ama a'ypo'ña'werrano poeyochreshaxhno. Ñetpa' e'ñe eñotwanete'th awath ñeñthcha' poeyochreneshaxhno pha'. Ñamha napa' neñoteñ amach a'ypo'ña'werraneto, tharro'mar ñeñthpa' ateth akellka'wareth Yompor po'ñoño ama't awathotheñ. Sapa' ama't seyerpoenoña ñeñth ateth pe'th Elías awath. Ñapa' awo't otteñe'chan israelnesha' e'ñe poema'yocheñoth Yompor.
45011003	Ñeñthpa' ateth otan Yompor awath: “Nompore, namo'tsesha' ñeñthara israelena'tarpa' epaye' moetsanatennapet ñeñth pha'mhtene' peñoñ. Ama't ñamha Nompore ñeñth altar ñeñth alloth yesherbenpeñpa' o' e'ñe tore'tatwonapet. Ama't napa' o' e'ñe napthamha ñeñthen phame'ñenaya. Ama't the' Nompore napa'xho'ña o'patennet awo'ch moetsanet namha.” Arrpa' allowa ñeñth ateth otteñe'chane'th Elías pamo'tsesha' Yomporesho awath.
45011004	Arrñapa' attho eñorana'tana Yompor Elías ñeñthpa' ateth och: “Amaka' phapthayaya ñeñtheph name'ñenaya, elloña eñallmeñ kanxhrroch mil israelena'tarnesha' ñeñth name'ñenaya ñeñth ama konkorpana'tenana' ma'yochaya ñeñth ayexhkatareth ñeñth sochenet Baal. Ñetñapa' nenenanet elloneth nokop.” Arrpa' allowa ñeñth ateth neyerpatensa ateth ote'th awath Yompor allempo eñorana'tana Elías.
45011005	Ñamha ateth ñerra'm the'pa' atthekma pena Yompor. Ama allowenakmaye' a'ypo'ñenanetoña Yompor. Ñañapa' ama't poesheña'ttsapa' awo't ye'cherranet allochñapa' atthochña e'ñe poemoereñothanetpa' o'ch a'keshphaterranet.
45011006	Tharraña e'ñe poemoereñothanet awo't a'keshphatanet. Amaña añotheyaye attho kowen es yexhkatyenet ñet. Tharro'mar ñeñth kowen yexhkatyenet ñerra'm allo a'keshphatenetañpa' Yomporña poemoereñapa' amathe' a'keshphatañeye' yenteñe.
45011007	Ñeñtho'marña yeñoteñ, israelena'tarpa' ama allowenakmaye' enterreto ñeñth e'nenet. Ñewa, ñeñth e'nenetpa' ñeñthpa' atthoch e'ñe pokte' enterranet Yompor. Poesheña'ttsa enterre' ñeñth ye'chena Yompor. Tharraña po'potantaññapa' ama entereto ñeñth ateth moenen Yompor ñeñth atthoch e'ñe pokte' entwerrey tharro'mar ñetpa' xhokma echarrtenanet poeyoxhreto o'ch pet ñeñth ateth moenen Yompor.
45011008	Ñetñapa' o' e'ñe ateth phowet ñeñth e'ñe ateth anwareth Yompor po'ñoño ama't awathotheñ. Ñeñthpa' ateth oten: “Yomporpa' ñach ama moenataweto o'ch es xhapawet poeyoxhreto. Ama'tcha' xho es entenetañ ñeñth ateth pena Yomporpa' amach xhenaneto poeyoxhreto ñeñth ateth moenen Yompor. Ñamha ama'tcha' e'mhñoteññañetañ Yompor po'ñoñpa' amach xhapaneto poeyoxhreto ama't awatha ñeñth ateth moenen Yompor. Ama't theme'ttsenpa' atthekma penet.” Arrpa' allowa ñeñth ateth ote'th Isaías ñeñthcha' ateth perra judionesha'.
45011009	Elloña Davidpa'xho'ña ñapa' ateth ote'th awath, ñeñthpa' ateth ot: Judionesha'pa' nanak a'nateña Yompor. Shonte' esokmañen echenet ñeñth alloch rrallme'chapretannenet. Tharraña ñeñthpa' xha shekënanet tharro'mar ñetpa' otenapoetañ Yomporpa' e'ñethe' pokte' entenanet. Tharraña ñeñthpa' ama attheyaye. Ñeñthpa' ñeñthcha'ña a'chenkaterrawet. Atthoch e'ñe tsa'tatwerranet.
45011010	Ellopa' alla oterrerr David ñokpoet, ñeñthpa' ateth ot: Arepa'ch es xhapaweto poeyoxhreto ñeñth ateth moenen Yompor, atthetach ñerra'mrrathe' aporo'yeth ñeñth amach enteno. Xhokmoepa'ch amoeroxhtatarethtenet e'ñech atthet ñerra'mrrathe' eñerr a'mo'ka'nenawet ñeñth nanak amoeroxhtatañ.
45011011	Tharraña ama't atarr athpare'tena judionesha', napa' o'ch notas, amach e'ñe a'ypo'ña'wereto poktakma Yompor. Tharro'mar e'ñe pathpare'teñothet ñetpa' atthoña Yomporpa' awo't ame'ñaterrana po'poñ acheñ ñeñth ama judioneshayaye atthoch a'keshphaterranet ñamet. Atthochña judionesha'pa'xho'ña e'ñe poempa'teñothet Yomporpa' ñato' o'ch alla ame'ñeret Yompor e'ñe kowen.
45011012	Attho athpare'tenan judionesha' Yomporpa' po'poñexhnoña acheñenesha' arr patsropa' awo't xhapanet atthoch ame'ñeret ñamet Yompor. Ñewa, attho ama't pathpare'teñothetpa' yenpoeñet po'poñ acheñ ñeñth ama judioneshayaye, yapa' yeñoteñ esempowañen allempoch alla ame'ña'weret Yomporpa' elloña pame'ña'weñothetpa' nanakcha' yenpoeret po'poñ acheñ ñeñth ama judioneshayaye.
45011013	Ñeñthpa' ateth notenes ñeñthes ama judioneshayayso tharro'mar napa' allsensarethen nach serrpare'tene' Yompor po'ñoñ sokop ñeñthes ama judioneshayayso. Ñeñtho'marña napa' nokshena, atarr kowen asherben nenteñ ñeñth ateth llesensenen Yompor.
45011014	Tharro'mar allochñapa' atthoch name'ñatera ñeñth ama't ama judioneshayaye. Atthochña ñato' judionesha' ñeñth e'ñe namo'tsna'taranetpa' e'ñe poempa'teñothet Yomporpa' o'ch alla moeneret o'ch ame'ñerret ello ateth sepena sa. Allochñapa' atthochña a'keshphatarethterret ñamet, ama't poesheña'ttsotha.
45011015	Tharro'mar ñeñth attho Yomporpa' awo't a'ypo'ñan judionesha', ñeñthpa' añekop atthoch amo'tsterrana po'poñexhno acheñenesha' arr patsro ñeñth ama judioneshayaye. Ñamha yapa' yeñoteñ ñerra'm esempowañen allempoch judionesha'pa' o'ch alla ame'ña'weret Yompor, atthochña o'ch alla agërranet; ñetña allempopa' xhach otterret ñerra'mrrathe' rromoth o' tantwerret.
45011016	Tharro'mar attho ñeñth ñanom judioneshatatse'th awathpa' ñetpa' anarethtete'th Partsokop, allochñapa' po'mhrenñenesha'pa'xho'ña ñetpa' akrarethterretcha' ñamet e'ñe atthekma. Ñato' o'ch yetma'ntacha ateth pete'th awath pokrramh ñeñth nete'th Partsokop. Ñeñth ñenmath pokrrametpa' awo'ch yoreñet koñe'th ñeñth nanak kowen ñeñthcha' nenet Yomporekop. Ñamha attho ñeñth ñanom pokrramh yorenet Partsokoppa' ñeñthpa' e'ñe kowen, añña alloth yoret pokrrametpa' ñeñthña pokrramet orapa' e'ñech kowenare'. Ñamha ñato' o'ch yetma'ntacha po'poñ ñeñth ateth pena tsachrexh. Ñewa, ñerra'm erra'tsen tsach ñerra'm poerxhoxhno e'ñe kowenare' poetakrexhnopa'xho'ña e'ñech kowenare'.
45011017	The'pa' ñeñthes ama judioneshayayso napa' o'ch notas, Yomporpa' awo't ellopa'tetstatan patantarr judionesha' ñeñth athpare'tene' ña. Allochñapa' atthoch sapa' o'ch separrokmaterr epas ñeñth ame'ñenaya Yompor. Ñato' o'ch netma'ntacha ateth pena tsach ñeñth otenet olivoch. Ñewa, judionesha'pa' ñetpa' atthet ñerra'mrrathe' olivoch ñeñth e'ñe kowen narmets. Tharraña ñato' ñeñth allpon poetakërpa' awo't pecha'tamphset awo't wapore'chet. Allochñapa' atthoch a'tapa'llateret epoet ñeñth poetsatho'mar olivochtakër ñeñth ama narmetsoyaye. Sa ñeñthes ama judioneshayaysopa' sapa' aña poetakër sepene' ñeñth poetsatho'mar olivochtakër. The'ñapa' o' a'tapa'llataterrset olivochtakro alloth apecha'tareth ñeñth awapore'tareth. Allochñapa' atthochña sapa'xho'ña o'ch separrokmaterr epas ñeñth ame'ñenaya Yompor, ñamha atthoch sagapapreter Yompor pa'nateña ñeñth ateth otane'th Yompor judionesha' pa'tañneshañ awath.
45011018	Tharraña ama't attheñpa' sapa' amach sañeña nanak asherben sentatsterro. Ñamha amach sotatsto o'wañthe' sherbenña añ judionesha' ñeñth toma'ntenaya olivochtakër ñeñth awapore'tareth, tharro'mar sapa' señochepa'ch allothka'yeña wenaña sa sewamenk tsachrexhoth ñeñth atma'ntatareth judionesha' pa'tañneshañ awath. Ama attheyayso ñerra'm ñeñth e'ñe poetakres o'ch awamenkath sephoñ poerexh, tharro'mar ama attheyaye, poerexhña e'ñe awamenkath sepene'ña sa.
45011019	Ñeñthes ama judioneshayayso, sapa' xhathe' sotenapañ so'the'ña nanak sherbets ñeñtho'maro' Yomporpa' awo't pecha'tamphsan judionesha' olivochtakroth allochñapa' attho'ch sapa' o'ch e'ñe separrokmaterr.
45011020	Tharraña napa' o'ch notas, ama't po'ñoxh o' a'ypo'ñarethta judionesha' añekopña a'ypo'ñarethterret e'ñe pathpare'teñothet Yompor. Ñewa, the'ña sapa' e'ñe seyemteñotha Yompor o' separrokmaterr sa. Ñeñtho'marña o'ch notas, amach sommo'chatsto, e'ñepa'chña semhcha'na'teñoth same'ñeña Yompor.
45011021	Tharro'mar attho Yomporpa' awo't wapore'tan olivochtakër ñeñth e'ñe poetakra ñeñth toma'ntenaya judionesha' ñeñth ama ame'ñenayo ña, sapa'xho'ña ñerra'm atthach sepena samhapa' awapore'tarethescha' samha.
45011022	Señochepa'ch po'ñoxh Yomporpa' atarr kowen amoeraña. Tharraña ama't amoerañañpa' ama allokchama'metsoyaye, tharro'mar ñapa' xhokmach tsa'taterrana ñeñth ama ame'ñenayo ña. Ñerra'm xhokmach seyemteña attho nanak moerensa ñañapa' e'ñech kowen entenes. Ñerra'm amach ateth sephopa' sapa'xho'ña awapore'tarethescha' ateth ñerra'm tsachtakër.
45011023	Ñamha ama't judionesha' ñeñth a'ypo'ñarethtetsapa' ñerra'm o'ch alla ame'ña'weret Yompor, ñañapa' o'ch alla parrokmataterranet po'pocheño. Tharro'mar Yomporpa' nanak awamenkath, ña po'wamenkothpa' o'ch alla parrokmataterranet po'pocheño.
45011024	Tharro'mar sa ñeñthes ama judioneshayayso Yomporpa' e'ñe pokte' eñch o'ch parrokmataterres, ama't sapa' ateth entenes ñerra'mrrathe' nanak allapharo'tsenes ateth pena ñeñth poetsatho'mar olivoch. Ñamha sapa' apechtakre'charethes po'pchañoth, ñañapa' awo't a'parrokmaterres olivochtakro ñeñth narmets olivoch ama't sapa' ama e'ñe poetakreyayso ñeñth narmets olivoch. Attho pokte' eñch Yompor ñeñth ateth phonas sa, elloña judionesha'pa' nanakcha' kowen enterranet o'ch alla parrokmataterranet, o'ch alla poetakër phaterranet olivoch ñeñth e'ñe ño poetakër.
45011025	The'pa' o'ch, masheñneshacha' ñamha noxhaneshacha', neñotatas ñeñth awathotheñ ama eñotpawoyaye. Ñeñthes ama judioneshayayso napa' nemneñ o'ch e'ñe señoch allochñapa' atthoch amach sotaphsa'tatsto sapa' atarro' es señoten. Ñeñth ateth athpare'tena patantarr israelena'tarpa' ñeñthpa' mamekpa ateth moenatenanet Yompor tharrempowach allempoch e'ñe etsotwa atthoch ame'ña'werra allpon acheñenesha' ñeñth ama judioneshayaye.
45011026	Allempochña allowen israelena'tarnesha'pa' a'keshphatarethterretcha' ñamet. O'ch etsoterra e'ñe ateth akellka'wareth Yompor po'ñoñ awathotheñ, ñeñthpa' ateth ote'th Yompor: Ñeñthcha' a'keshphaterrawetpa' wapach. Arrothcha' wapa ñeñth anetserpa' añ pa'so'cheñ Sión. Ñeñtho'marña pamo'tsna'tarcha' phosan israelena'tarnesha'. O'ch wapapa' a'wañamperrancha' Jacoboñ po'mhreneñ ñeñth attho nanak athpare'teñet Yompor.
45011027	Allempochña nawanmamperranet po'chñaretpa' allempochña etsoterra ñeñth ateth notanete'th awath ñeñthcha' ateth neperranet esempo. Arrpa' allowa ñeñth ateth ot Yompor awath.
45011028	Tharraña the' Yomporpa' ateth entenanet ñerra'mrrathe' ñeñth e'moñe'tene' tharro'mar ñetpa' ama moeneto o'ch ame'ñeññañet po'ñoñ ñeñth alloch po'ñoxh yekeshperra. Tharro'mar ateth pena allochñapa' o'ch sa'keshphatarethterra samha ñeñthes ama judioneshayayso. Tharro'mar Yomporpa' awathotheñ akrane'th judionesha' ñeñthcha' atarr morrentena tharro'mar ñeñth pa'tañneshañ pete'thpa' ña a'krawete'th awath ñeñthcha' atarr morrentena.
45011029	Tharro'mar Yomporpa' ama poenesho po'ñoñ. Ateth otanete'th awath ñeñthcha' o'pataterranetpa' e'ñech etsotwerra. Ñamha ateth otanete'th ñeñthcha' ateth xhore'terranet atthoch e'ñe ame'ña'weretpa' ñeñthpa'xho'ña e'ñech etsotwerra.
45011030	Awath sapa' atarr sathpare'che'th Yompor, the'ñapa' judionesha' ateth petsa ateth sathpare'te'th sa awath. Tharraña the'pa' allempo athpare'ta judionesha'pa' ñeñthpa' atthoch Yomporpa' o'ch moererrsa samha.
45011031	Ñamha the'pa' attho judionesha' atthekma athpare'teñet Yompor ateth sathpare'che'th samha awath, ñetpa'xho'ña moererranetcha' ateth moerensa samha the'.
45011032	Tharro'mar ateth penaña Yompor. Ñapa' moenatenan ora pa'namen acheñ o'ch athpare'tyeñet allochñapa' atthochña ellopa' o'ch alla moererraneterr allowenet.
45011033	Yomporpa' poemorrenteñothpa' esokmañen apa'yeney, ñeñthara Parets ñeñth atarr eñotañtetsa. Shonte' esokmañen eñoten pa'namen. Ya arromñatheypa' amathe' errothenoth yeñotwoñeña ñeñth ateth penaña ña. Ñamha ama't mameshapa' amathe' errothenoth xhaponayoña ya yeyoxhro ñeñth ora allpon ñeñth ateth kothape'chyen ña.
45011034	“Tharro'mar yapa' ama't poesheñarrotheya amathe' errothenoth yeñotwoña ora ñeñth ateth kothape'chen Yompor. Ñamha yapa' ama't poesheñarrotheya amathe' errothenoth yokthape'chacheña Parets.
45011035	Ñamha yapa' ama't poesheñarrotheyapa' amathe' errothenoth yetsa'choña Yompor atthoch apwerrey ñeñth yemnen ya.”
45011036	Tharro'mar ama't allowen ñeñth allpon es eñalletyetsa e'ñe Yomporeshothekma wena, e'ñe ña po'wamenkoth eñalletena, ñamha e'ñe ñokop yexhkatwe. E'ñepa'ch ya'ye'choxhtateññañ thayotheñ ama't errponañowen. Ñeñthpa' atthetepa'ch Nompore.
45012001	Ñeñtho'marña the'pa' o'ch, masheñneshacha' ñamha noxhaneshacha', notas, attho Yomporpa' atarr moerenya, yapa' añ e'ñe poktetsa o'ch yapwer Yompor yechets. O'ch yapwer allowen yechets ateth ñerra'mrrathe' ñeñth moetsete'th awath Yomporekop ñeñthcha' nenet ñokop. Tharraña ya yechets e'ñech bethnathoth yapwer Yompor tharro'mar ñeñthpa' e'ñech ñokpa, ñeñthcha' nanak koshatene' ña. Atthochña e'ñech yeyoxhrokmañen kowen yokther Yompor.
45012002	Allochñapa' amach allo'na ateth es yephatse'tyesneno ñeñth ateth yeyxhen ya añe patsro, ellochña yokthape'cherr etserra atthoch etserrataterrnay Yompor yokthaphña. Atthochña e'ñe kowen señoch erra'tsenthe'ña moenen Yompor ñeñth e'ñe kowen enten ña, ñamha ñeñthcha'ña koshatene' e'ñe poktakma.
45012003	Yompor poemoereñothenpa' awo't llesensenen atthoch nach thorretsa ñokop. Ñeñtho'marña the'pa' notenes ñeñth ateth moenen Yompor. Ama't poesheñarrothesapa' amach sentatsto sañeña ñeñtheso' ello nanak sherbets. Añcha'ña pokte' sentena allpon sesherben attho poesheña'ttsos Yomporpa' awo't apa'yesas atthoch e'ñe seyemteñoth sethorra'yesa ñokop.
45012004	Ñato' o'ch yetma'ntacha ñeñth ateth pena yechets. Ñewa, yechetspa' ama e'ñe pathrrayaya, ateth ñerra'm yeklle' ñamha yot ñamha yetak. Ñamha ama e'ñe pathrrayaye sherbenye, e'ñe po'poñe'ttsokma sherbeney. Tharraña ama't po'poñe'ttsokma sherbeneypa' e'ñe yokma yechets yephoweñ, tharro'mar e'ñe pathrra yechets ateth petsa.
45012005	Ñamha atthekma yepena alloweney ñeñthey ame'ñenaya Cristo. Ama't shonteyeñ ñamha ama'tcha' po'poñe'ttsokma yethorra'yesa ñokoppa' ñañapa' e'ñech pathrra enteney, ateth ñerra'mrrathe' e'ñe po'chets peney. Atthochña e'ñech yeparrokmaten e'ñe poesheña'ttsoy epay Cristo. Atthoña e'ñe yeparrokmateñoth Cristopa' o'ch yeparrokmatwawa alloweney ñeñthey ame'ñenaya Cristo.
45012006	E'ñech po'poñe'ttsokma yethorra'yena Yomporekop, tharro'mar ñapa' awo't apa'yesey e'ñe po'poñe'ttsokma ñeñthcha' ateth yesherbe' e'ñe kowen. Ñewa, ñerra'm añ apoeney alloch ya'pothoñ po'ñoñpa' ya'pothepa'ch errponcha' yemtatenya.
45012007	Amapa' ñerra'm añ apoeney atthoch yesherbe' po'psheññexhno e'ñepa'chña kowen yesherbenanet. Amapa' ñerra'm añ apoeney atthoch yeyxhateñ po'psheññexhno e'ñepa'chña kowen yeyxhatyenanet.
45012008	Amapa' ñerra'm añ yeñoten atthoch yokthape'chatyesanet ñeñth kowentetsa Yomporekop, e'ñepa'chña kowen yokthape'chateñ acheñenesha'. Amapa' ñerra'm añ yeñoten atthoch es yapa'yes acheñenesha' ñeñth es pallta'yetsapa' e'ñepa'chña yeñmañeshokmañen es yapa'yenanet, amachña xha yempa'tana'tatsche. Amapa' ñerra'm añ yeñoten atthoch ya'mhcha'tarethtena, e'ñepa'chña yoksheñeshokmañen ya'mhcha'tarethtena, amachña xha yemoenme'chatsche. Amapa' ñerra'm añ yeñoten atthoch yeyenpoe' ñeñth moeroxhtetsa, e'ñepa'chña yoksheñesha' yeyenpoenanet.
45012009	Amorrentanna'tpawepa'ch yentannena e'ñe yeñmañeshokmañen. Ñamha allowen ñeñth ama kowenaye' enteno Yompor o'ch e'ñe ya'mñechya nanak atthoch ya'ypo'ñe'. Tharraña allowen ñeñth e'ñe kowen enten Yomporpa' amach xha ya'ypo'ñatsche.
45012010	Ñamha añ poktetsa amorrentanna'tpo'ch yentannena alloweney ateth ñerra'm po'ñoxh e'ñe yemo'nasheñ yephannena. O'ch ateth yeñch po'psheñeñ ñapa' atarr sherben, amachña yañeña nanak asherben entetso.
45012011	Amach xha sekllana'tatsto thorraya ñeñth kowen enten Yompor. Añcha'ña e'ñech seyoxhrokmañen sesherbe' Yepartseshar attho awamenkath penes Parets Poekamkëñ.
45012012	Ñamha e'ñepa'ch sokshena tharro'mar yapa' e'ñe yeyemteñoth yekwenña ñeñth o'patatenya Yompor. Ñamha ñerra'm esempo waponasa moeroxhteñets e'ñepa'chña sa'wante'. Ñamha xhokmoepa'chña sema'yocheña Yompor.
45012013	Ñamha ñeñth poeyochresha' pen Yompor ñerra'm esempo es pallta'yenet, sañapa' sapa'yesanetcha' ñeñth pallta'yenet. Ñamha e'ñepa'chña kowen sagapannena sepakllo.
45012014	Ñamha añ poktetsa o'ch senamoñ Yompor atthoch a'natana ñeñth se'moñe'tene'. Amachña xha sarrnomare'tatscho.
45012015	Ñamha ñerra'm esempo esesha' atarr koshetsa, sapa'xho'ña sokshapretanetepa'ch. Ñamha ñerra'm esempo esesha' yawetsa poellkëñoth, sapa'xho'ña sellkapretanetepa'ch.
45012016	Amachña xha atsrre'moxhen sentanna'teno. Ñamha amach aña se'natsto atthoch sommo'chena. Añcha'ña pokte' senten o'ch seyemteña ñeñth ama esoshe'maye' entyeneto. Ñamha amach sentatsto sañeña, so'ña e'ñe sapoeth atarro' es señoten.
45012017	Ñamha ñerra'm po'psheñeñ errothen phaspa' sapa' amach setsa'tatatsche ama't koñe'tha. Sapa' añcha'ña e'ñe sema'yoxhra ñeñth xhokma sepena ñeñth kowen enten allowen acheñenesha'.
45012018	E'ñe poesheña'ttsospa' xhochña se'nyes ñeñthcha' ateth sepha'yes ñeñth pokte' enten allowen acheñenesha'; atthochña e'ñe kowen sentannena. Allochñapa' o'ch sokrrena e'ñe kowen moecheth e'ñe sagattsa ñeñth parro'marneshas.
45012019	The' o'ch, masheñneshacha' ñamha noxhaneshacha', e'ñe nemorrenteñothespa' o'ch notas, ñerra'm esempo po'psheñeñ erroth phaspa' sañapa' ama't koñe'thapa' amach setsa'tatatsche. Añcha'ña semnat Yompor attho ñapa' tsa'taterranetcha'. Tharro'mar ñeñthpa' ateth oten Yompor po'ñoñ ñeñth anwareth awathotheñ. Allempo ateth otanete'th Yompor, ñeñthpa' ateth ot: “Napa' naña ñeñthen atsa'tatañen, napa' nach tsa'tatwerrawet.” Arrpa' allowa ñeñth ateth ote'th Yompor.
45012020	Añcha'ña ateth sephoñ ñeñth se'moñe'tene' ñeñth e'ñe ateth oteney Yompor po'ñoñ. Ñewa, ñeñthpa' ateth oten: “Ñeñth se'moñe'tene' ñerra'm esempo cheporrenapa' sañapa' sapepa'ch ñeñthcha' rra'. Ñamha ñerra'm esempo oñpa'ten sañapa' sapepa'ch ñeñthcha' orr. Ñerra'm atethcha' sepe'pa' ñañapa' o'ch penkëna nanak. Atarrcha' atserr e'man attho penkëna. Allempoñapa' ñato' e'ñe poepenkëñothpa' ñeñthcha'ña kothape'chaterre' kowen.”
45012021	Ñeñtho'marña notas, ñerra'm esempo po'psheñeñ erroth phaspa' sapa' amach sañeña moenatstaye o'ch alla setsa'tatera. Añcha'ña ateth sepha' ñeñth e'ñe kowentetsa. Ñerra'm ateth yepenapa' e'ñe yepeñoth kowenpa' o'ch ya'wañat ñeñth ama kowenayaye.
45013001	Ñamha añ poktetsa e'ñe poesheña'ttsoypa' o'ch yame'ñya ñeñth amhcha'tarethetyetsa ñeñth poeyochresha' pen gobierno'. Tharro'mar amach eñallñeña ñeñthcha' amhcha'tarethetyetsa ñerra'm ama Yompor moenatenaweto o'ch ateth pet. Tharro'mar ñeñth amhcha'tarethetyetsa arr patsropa' ñetpa' Yompor moenatenawet o'ch ateth pet.
45013002	Ñeñtho'marña yeñoteñ ñerra'm esesha' athpare'tene' ñeñth amhcha'tarethtetsa arr patsro ñapa' añe'na athpare'ten Yompor, tharro'mar Yomporpa' ña moenatenawet o'ch amhcha'tarethetyenet arr patsro. Ñamha ñeñth athpare'tene' ñeñth amhcha'tarethtetsa arr patsro ñapa' e'ñe ñañeña pathpare'teñoth atsa'tatarethtach.
45013003	Ñamha ñerra'm xhokma yepha'yen ñeñth kowen enten amhcha'tarethpa' amach amhcha'noxhenaye' yenteñeña ñeñth amhcha'tarethtetsa, tharro'mar e'ñe atthothapa' amach erroth pha'ye. Tharraña ñeñth athpare'tene' ñeñth ateth moenen amhcha'tarethpa' ñetñapa' atarrcha' amhcha'noxhen enteñetña amhcha'tareth tharro'mar amhcha'tarethpa' xhokmach tsa'taterranaña ñeñth athpare'tene' ña. Ñewa, ñerra'm ama semno o'ch amhcha'noxhen señch amhcha'tarethpa' e'ñechña kowen es sepha'yen, atthochña amhcha'tarethpa' e'ñech kowen entenes, amach erroth phaso ama't mamesha.
45013004	Tharro'mar ñeñth amhcha'tarethtetsa arr patsropa' añ thorrenet ñeñth ateth moenatenanet Yompor, allochñapa' atthoch a'poktatenet eshekcha' e'ñe kowen yokrrena arr patsro. Tharraña ñerra'm añ ateth sepen ñeñth ama kowenayayepa' pokte'ñaxho'ña allochñapa' atthoch semhcha'teñ amhcha'tareth, tharro'mar ñapa' ama orrena amhcha'tarethteno, xhokmach tsa'tatana ñeñth athpare'tene'. Tharro'mar ñapa' Yompor moenatene' ñapa' ñach tsa'tatenaya allowen ñeñth ateth pene' ñeñth ama kowenayaye.
45013005	Ñeñtho'marña añ pokte' o'ch yame'ñya ñeñth amhcha'tarethtetsa arr patsro, allochñapa' atthoch amach tsa'taterrye Yompor e'ñe ya yathparñoth. Elloña ñeñth ateth yame'ñena, tharro'mar e'ñe yeyoxhropa' yeñotena ñeñthpa' e'ñe pokte' o'ch e'ñe yame'ñena.
45013006	Ñeñtho'marña ñamha añ poktetsa o'ch yetsa'ta impuesto, ñeñth ateth anareth ñoñets ñeñth cobrenyet amhcha'taretheshoth tharro'mar ñeñth amhcha'tarethetyetsa añ patsro, ñeñthpa' ateth moenatenanet Yompor ñeñthcha' ateth thorrenet ñeñth po'tarwas penet.
45013007	Xhokmach setsa'ta allowen ñeñth ateth anareth ñoñets attho cobrenyet ateth ñerra'm allpon kelle ñeñth enamoeney amhcha'tarethnesha' ateth ñerra'm impuestoxhno, xhokmach setsa'cha. Ñamha acheñ ñeñth amhcha'na'tpo' entenetpa' xhokmoepa'ch semhcha'na'tweñ. Ñamha acheñ ñeñth atarr amorrentarethapa' xhokmoepa'ch semorrentweña.
45013008	Amach esesha' setebhatsto, ama't poesheñarra. Añcha'ña sepha ñeñth poktetsa sokop, o'ch semorreñcha samo'ts. Tharro'mar ñerra'm e'ñe yemorrenteña yamo'tspa' atthochña yetsotwa ora Yompor po'ñoñ ñeñth ateth anareth ñeñthcha' ateth yepenanet e'ñe kowen.
45013009	Ateth ñerra'm patherr ñoñets ñeñth ateth anareth ñeñthpa' ateth oten: “Amach sechtapretanna'tatsto sethapor.” Po'poñ ñoñetspa' ñeñthpa' ateth oten: “Amach semtsanna'tatsto.” Po'poñpa' ateth oten: “Amach setyesatsto”; po'poñpa' ateth oten: “Amach setoma'tamphsatsche samo'ts.” Po'poñpa' ateth oten: “Amach seye'chapretanna'tatsto”, ñamha eñall po'poñexhno ñoñets ñeñth ateth yexhateney. Allowen añ ñoñets ama't po'poñe'ttsokma ateth yexhatenyeñ, tharraña po'ñoxhpa' e'ñe pathrra oteney, ñeñthpa' ateth oteney: “Atarrepa'chña yemorrenteña yamo'ts e'ñe ateth atarr yemorrentena yañeña.” Ñerra'm xhokma yemorrenteña yamo'tspa' allempoña po'ñoxhpa' yetsotwach ora allowen ñeñth ateth yexhatyeney po'poñe'ttsokma ñoñets ñeñth ateth anareth.
45013010	Tharro'mar ñerra'm po'ñoxh xhokma yemorrenteña yamo'tspa' amach yemno o'ch erroth yephanet the't xha yellkatenanet. Añexhno atethpa' ama morrenteñtsoyaye. Ñeñtho'marña yeñoteñ ñerra'm po'ñoxh xhokma yemorrenteña yamo'tspa' ñeñthpa' atthochña e'ñe yetsotwa ora allowen ñoñets ñeñth ateth anareth awathotheñ Yomporeshoth.
45013011	Atethcha' sephowa ñeñth ateth o' notwas, tharro'mar yeñoteñ o' xhapmoch allempoch werra Cristo, ñeñtho'mar sokoppa' añ poktetsa o'ch alla setanterra Cristokop amachña sekhllañotha es sepha'yeno ateth ñerra'm xha semoen. Tharro'mar awañmo'cha allempo ñanom yame'ñera Cristopa' allempo atarr atomat palltenmeñ atthoch ya'keshphatarethterra. Tharraña the'pa' ama atarr atomatmeñeyaye. O' mameshamerra atthoch ya'keshphatarethterra.
45013012	Arr patsropa' eñall shonte' sosya'tsañexhno. Ñato' o'ch yetma'ntacha ateth ñerra'mrrathe' yapa' chekmeta yeyxhena. Tharraña the'pa' e'ñe ateth pena ñerra'mrrathe' o' metwamoch chekmete' o' poetarenmoch, tharro'mar yapa' yeñoteñ o' xhapmoch allempoch werra Cristo. Ñeñtho'marña añ poktetsa o'ch yeswanom allowen ñeñth ama kowenayaye ñeñth ateth atma'ntatareth chekmete'. Añcha'ña ateth yepha'yen ñeñth kowen enten Yompor ñeñth ateth atma'ntatareth poetare'. Atthochña yethorrena Yomporekop ateth ñerra'mrrathe' xho yekhllarena ñokop.
45013013	Añepa'chña yepha'yen kowen ñeñth ateth penet yetho, ñeñth ama apenkoxhenayaye ñeñthpa' ama attheyaye ñerra'm ñeñth ateth penet tsapo. Amach yokthapretatsto all nanak koshena aposañethexhno, e'ñe porrare'teñothet all atarr pa'namen koshatse'tyenet. Ñamha amach yechta'yesatsto koyaneshaxhno, amach ateth yephatsto ñeñth pa'namen sosya'tsañexhno. Amach ye'natsto atsrre'moxhen, ñamha amach ye'moñe'tanna'tatsto e'ñe yesope'cheñoth.
45013014	Añcha'ña awamenkath sepene' Yepartseshar Jesucristo, allochñapa' atthoch amach semnatatsto sechets o'ch moenatse'tatas ñeñth ama kowenayaye.
45014001	Ñamha the'pa' o'ch notas po'poñ ñeñthcha' ateth sepha. Ñerra'm eñall sesho acheñ ñeñth ame'ñetsañ tharraña ñapa' ama womenkaye' penano poeyoxher Yomporekop tharro'mar ama e'ñe eñoteñe po'ñoxh ateth yeyemteña Cristo, sañapa' o'ch sagaph e'ñe kowen atthochña e'ñech parrokma seyemteña Cristo. Tharraña amach añekpa sagape atthoch sapa' o'ch sotnare'ch tharro'mar ñapa' po'poñoneth kothape'chyen.
45014002	Ateth ñato' eñall acheñ ñeñth ama womenkaye' penano poeyoxher Yomporekop tharro'mar ama e'ñe eñoteñe ñeñth ateth po'ñoxh yeyemteña Cristo; ñeñtho'marña ñapa' xhach oten ama pokteyaye o'ch yerra'yes berr po'chets, añach patherr yerren narmetsoxhno. Elloña po'psheññexhno e'ñe poeyemteñothet Cristo ñetñapa' otenet e'ñe pokte' o'ch yerra'yes ama't erra'tsena rreñets.
45014003	Ñeñthey pa'namen es rra'yetspa' amoepa'ch yentatsche ñeñth thore'tetsa ñapa' ama es eñoto. Ñamha ñeñth es thore'tetsapa' amoepa'ch otatsetye ya ñeñthey pa'namen es rra'yets ama pokteyaye o'ch yerratse'tyes pa'namen ñeñth ama arrapawoyaye. Tharro'mar Yomporpa' ñaña o' agërrey atthoch poeyochresha' perrey.
45014004	Ñeñtho'marña yapa' yeñoteñ ama pokteyaye o'ch yotanna'tena e'ñe yagattsa Yompor poeyochresha'pa' ama pokteyaye ñeñth ateth penet. Tharro'mar ñetpa' Ayochreshathekpoet tharro'mar ñapa' ñaña ñapoeth otets attho pokte' entenan poeyochresha' amapa' ñerra'm ama pokteye' entenano poeyochresha'. Ñamha Ayochreshath Cristopa' xhokmach e'ñe pokte' entenan poeyochresha' tharro'mar ñapa' ñach awamenkath phawet poeyoxhro.
45014005	Ñamha ñato' eñall acheñ ñeñth ama e'ñe eñotenaye ñeñth ateth e'ñe po'ñoxh yeyemteña Cristo, ñeñtho'marña ñetpa' xha otenet añ poktetsa o'ch yonañcha'yen pathe'tets yeth ñeñthcha' ateth yetsotayes atthochña e'ñe pokte' enteney Yompor. Ñamha ñato' po'psheññexhno ñeñth ateth ñerra'm yapa' otenet ama yepallteno o'ch yonañcha'yen pathe'tets yeth ñeñthcha' ateth yetsotayes tharro'mar allpon yethpa' Yomporekma poeyexhkatwar. Tharraña poesheña'ttsoypa' yeñochepa'ch ñeñth e'ñe pokte' yentyen ya e'ñe yeyoxhro ñeñthcha' ateth yepha.
45014006	Tharro'mar ñerra'm esesha' onañcha'yene' yeth ñeñthcha' ateth etsotayes, ñapa' ateth oten ñeñthpa' ateth yame'ñeña ya Yompor. Atthekma yepena yamha ñeñthey ama onañcha'yenaye yeth, yapa'xho'ña ateth yame'ñeña Yompor. Ñamha ñeñthey pa'namen es rra'yetspa' yapa'xho'ña ateth yame'ñeña Yompor, tharro'mar yeparasyoso'teñesha' Yompor es yerra'yen. Atthekma pena ñamha ñeñth es thore'tetsa, ñetpa'xho'ña ateth ame'ñeñet Yompor ñamha ñetpa' e'ñe poeparasyoso'teñeshet Yompor es thore'tyenet.
45014007	Tharro'mar ama e'ñe ya yemneññotheye' ateth es yepha'yeno añe patsro. Attho yokrrena añe patsropa' ñeñthpa' ama e'ñe yapthekpayaye, ñamha allempoch yerromapa' ñeñthpa'xho'ña ama yemneññotheye' yerromoeno.
45014008	Tharro'mar attho yokrrena allponmat añe patsro ñeñthpa' añekop atthoch yesherbeñ Yepartseshar. Ñamha allempo yerromoenpa' ñeñthpa' tharro'mar ateth moenateney Yepartseshar. Ñeñtho'marña yapa' yoten allempo yokrrena añe patsro ñeñthpa' ama yapthekpaye' yokrreno, ñeñthpa' Yepartsesharekop. Ñamha allempo yerromoen, ñeñthpa'xho'ña ama yapthekpayaye, ñeñthpa'xho'ña Yepartsesharekop. Ñeñtho'marña ñeñthpa' xhokma ateth pena tharro'mar ñapa' e'ñe o'paterrya ñamha e'ñe ñokpay.
45014009	Tharro'mar Cristopa' ñeñthekop rroma, elloñapa' alla korrerra atthochña ñapa' ñach yamo'mte' yepen alloweney. Ama't allempo yokrrenmeñ, ama't ñamha allempo yerromoen, attherach yamo'mte' yepeñ, tharro'mar ñapa' poeñotwaran ateth peney rromoeñets ñamha attho yokrrena ñeñthey arromñathey.
45014010	Ñeñtho'marña amach yotatsche yemo'nasheñ ñeñth ateth pena ñapa' ñeñthpa' ama pokteyaye. Ñamha amach yotatsche ñapa' ama es eñoteno. Tharro'mar Cristo ñapa' ñach yoterre' errothencha' entyerrey esempowañen allempoch yapxherra alloweney ñesho.
45014011	Tharro'mar Yompor po'ñoñ ñeñth anwareth awathotheñpa' ñeñth allpa' Yompor otatse'th ateth: Napa' na ñeñthen ama arromñatheshayayno ñamha ama poenesho neñoñ. Po'ñoxhpa' atethcha' perra esempowañen. Ora allowen acheñenesha'pa' konkorpanrrorterrnetcha'. Allñapa' otwerrnetcha': “Pha Yomporeph ñeñtheph atarr Partsoph.”
45014012	Atthoña yeñoteñ alloweney poesheña'ttsoy Yomporpa' a'methataterreycha' ñeñth ateth o' yephowawena arr patsro.
45014013	Ñeñtho'mar ama pokteyaye o'ch yañeña yotanna'ta ñeñth ateth yentannena arr patsro. Añcha'ña yañeña e'ñech yeñotena ñeñth ateth yepha'yena ya tharro'mar ñeñth ateth yepha'yena yapa' ñato'rraña xhathe' ya'poerratater yemo'nasheñ ñerra'm ñapa' ama pokteye' entenano ñeñth ateth yepha'yen ya.
45014014	Napa' e'ñe neyemteñoth Yepartseshar Jesús neñoteñ e'ñe pokte' o'ch es yerra'yes tharro'mar neñoten allowen rreñetspa' e'ñe arrapawokma Yomporekop. Tharraña ñerra'm esesha' ama arrapawoye' entenaye ñeñth allowen rreñetspa' e'ñe ñokoppa' ama pokteyaye o'ch rrenan ñeñth rreñets.
45014015	Ama't e'ñe pokteñ o'ch yerra'yes, tharraña ñerra'm yemo'nasheñpa' ama arrapawoye' enteñe, yapa' e'ñe ya yerreñothpa' ñato' o'ch yeye'chateña allempoñapa' o'ch rre' ñamha, ñañapa' xhach enteñ ñeñthpa' ochña'teñets Yomporekop. Attheñapa' ñato' o'ch alla poeswerran Yompor. Ñato' yerreñoth ama't e'ñe koweneñpa' o'the' yekexhpatater yemo'nasheñ Yompor. Ñeñtho'marña notenes, amach yerratsto allempo, the't ñeñtho'mara yekexhpatater yemo'nasheñ Yompor. Ñamha ñerra'm ateth yepeñ yemo'nasheñpa' po'ñoxhpa' ama yemorrenteño, ñeñthara yemo'nasheñer ama't Cristopa' ñokpa'na rroma.
45014016	Ñeñtho'marña notenes, ama't pokteñ ñeñth ateth pepha'yena, tharraña ñerra'm yemo'nasheñpa' ama pokteye' enteñe, ñañapa' ñeñthothach sasare'teney. Ñewa, ama't e'ñe pokteñ o'ch ateth yepenañ, tharraña amach ateth yephatsche.
45014017	Tharro'mar ñerra'm añ yoktheññañ Yompor po'kowenña attho poeyochresha' peney, ñeñth attho es yerra'yen amapa' attho es yethore'tyena, ñeñthpa' ama esoyayeña Yomporekop. Añña ñeñth nanak sherbets atthoch yoktheññañ Yompor po'kowenña, ñeñthpa' attho e'ñe pokte' es yephannena añe patsro, ñamha attho e'ñe kowen yentannena atthochña yokrrena e'ñe kowen moecheth, ñamha atthochña Parets Poekamkëñpa' xhokmach koshateney yeyoxhro.
45014018	Ñerra'm atethcha' yame'ñeña Cristo, Pomporñapa' e'ñech kowen enteney, ama't allowen acheñenesha'pa'xho'ña e'ñech kowen entenyet.
45014019	Ñeñtho'marña napa' notenes, añepa'chña ye'nen ñeñth atthoch e'ñe yeparrokmaterr alloweney ñamha atthochña e'ñe kowen yeyenpannena. Allochñapa' allo'nach e'ñe womenk yephanna'tnena yeyoxher Yomporekop.
45014020	E'ñe ya yerreñoth po'chetspa' amach ya'wañatatsterrñañe po'psheñeñ ñeñth ateth ame'ñenanañ Yompor. Ama't allowen rreñtsoxhno kowenakmañ ñeñthcha' yerra'yeneñ, tharraña ñerra'm yerreñoth o'ch alla ya'poerratater po'psheñeñ atthoch o'wañcha' ame'ñenana Cristo, ñeñthepñapa' e'ñe pokte' amach yerratsto ñeñthcha' a'poerrataterre' po'psheñeñ, tharro'mar atethpa' ama kowenaye' enteñe Yompor.
45014021	Ñeñtho'marña notenes, ama't erra'tsena ñeñth ateth yepeñoth po'psheñeñpa' o'ch alla ya'poerratater, ñeñthepñapa' amach ateth yephatsto, allochñapa' amach poerrerro ama't poesheñarra ñeñth ame'ñenaya Cristo. Ateth ñerra'm allempo yerren berr po'chets ñamha allempo yorren ko'nes, ñerra'm ateth yepeñoth o'ch alla ya'poerratater yemo'nasheñ, ñeñthepñapa' añ poktetsa amach yerratsto berr po'chets, amach yorratsto ñamha ko'nes, tharro'mar allempopa' ama kowenaye' enteñe Yompor.
45014022	Ñerra'm e'ñe phame'ñeñoth Yompor peñotena ñeñth ateth pepha'yena ñeñthpa' e'ñe pokte' entapreteneph Yompor, tharraña phapa' e'ñech peyoxhro phokthape'cheñ Yompor ateth, amachña xha pe'matare'tatstoña allo. Nanak kosheñtso'tseney ñerra'm yeñotena po'ñoxh e'ñe pokte' entapreteney Yompor ñeñth ateth es yepha'yen, tharro'mar yeyoxhropa' ama epwoye' es yepha'yeno.
45014023	Tharraña ñerra'm esesha' ñeñth epwoye' es rra'yenpa' ñokoppa' ama pokteyaye o'ch rren, ñañapa' ñeñthaña po'chñar pen. Tharro'mar ama poeñmañeshokmañenaye' es rreno, ñamha yapa' yeñoteñ ñerra'm ama yeñmañeshokmañenaye' es yepha'yeno, ñeñthpa' ñeñtha yo'chñar entennay Yompor.
45015001	Ñeñtho'marña napa' notenes, ñeñthey e'ñe womenk pene' yeyoxher Yomporekop, ñeñthey ama epwoye' yame'ñeño Yompor, añña poktetsa o'ch yeyenpoeñ yemo'nasheñ ñeñth ama womenkaye' penaye poeyoxher Yomporekop ñeñth xhokma epwoye' ame'ñenana Yompor. Ñeñthpa' atethcha' yeyenpoeñ, amachña aña ateth es yepha'yeno ñeñth ateth yemnen ya.
45015002	Añcha'ña ye'nen o'ch ateth yepen ñeñth e'ñe pokte' enten yemo'nasheñ. Ñeñthpa' atethcha' yeyenpoeñ allochñapa' o'ch e'ñe womenk pha'nman ñamha poeyoxher Yomporekop, allochñapa' amach allo'na epwoye' ame'ñenano Yompor.
45015003	Amach aña ateth es yepha'yeno ñeñth ateth yemnen ya tharro'mar Cristopa' ama aña ateth pha'yese'the ñeñth ateth moene'th e'ñe ñañeña. Añña pha'yese'th ñeñth moenache'th Pompor. Tharro'mar ñapa' ñeñthekopña moeroxhte'th ñeñth ateth moenache'th Pompor. Ñeñtho'marña Cristopa' ateth otane'th Pompor, ñeñthpa' ateth och: “Pha e'moñe'tetañpa' atthoña sasare'tennet.” Atthoña e'ñe etsoterra ñoñets ñeñth ateth akellka'wareth ama't awathotheñ.
45015004	Ñamha allowen añ ñoñets ñeñth ateth akellka'wareth awathotheñ, ñeñthpa' yokpa'naña ateth anareth. Allochñapa' atthoch yapa'xho'ña o'ch yexhaterryet ñeñth ateth moenen Yompor. Allochñapa' atthochña womenk yepen yeyoxher Yomporekop. Ñamha añ ñoñets ñeñth ateth akellka'wareth awathotheñpa' nanakcha' koshaterrey allochñapa' atthothcha'ña e'ñe yoksheñesha' yeyemteññaña Yompor ñeñth o'patatenya.
45015005	Yompor ñapa' ñeñth awamenkath yepene' ñamha ñapa' ñeñthña yokshatene' yeyoxhro. Ñamha ñepa'chña e'ñe señotaterre', allochñapa' atthoch e'ñe kowen seyxherr ñeñth ateth moenen Cristo Jesús, allochñapa' e'ñech kowen sentannena.
45015006	Allochñapa' allowenespa' e'ñech parrokma sa'ye'choxhtateññañ Yompor, ñeñthara Yepartseshar Jesucristo Pompor.
45015007	Ñeñtho'marña napa' notenes, e'ñech kowen es sephanna'tyena allowenes e'ñe ateth kowen o' perrey Cristo, allochñapa' atthoch seyemteñoth parro kowencha' sa'kshapretarethtena Yompor.
45015008	Ñamha the'pa' o'ch notas, Cristopa' awo't wapa arr patsro atthoch thorrosa judioneshakop. Allochñapa' atthoch allowen acheñenesha'pa' o'ch xhapanet poeyoxhreto, Yomporpa' ama poenesho po'ñoñ. Ñeñth e'ñe ateth otane'th judionesha' pa'tañneshañ awathpa' ñeñthcha' ateth moenaterranet esempo, ñeñthpa' xhokmachña e'ñe etsoterra poktakma.
45015009	Ñeñthekopña wapa ñamha atthochña acheñenesha' ñeñth ama judioneshayaye ñetpa'xho'ña o'ch aye'choxhtatoñet ñamet Yompor tharro'mar Yomporpa' awo't moerenanet ñamet. Atthoña etsoterra ñoñets ñeñth kellka'wet awath ateth ñerra'mrrathe' e'ñe Cristo ote' Pompor, ñeñthpa' ateth ot: Ñeñtho'marña napa' o'ch na'ye'choxhtatonaph allo'tsa'yen acheñenesha' ñeñth ama judioneshayaye, allñapa' na'xhotenephcha' nemorreñesha'.
45015010	Ñamha po'poñ ñoñets ñeñth ateth akellka'wareth awathotheñ, ñeñthpa' ateth oten: Ñamha sa ñeñthes po'poñ acheñes ñeñthes ama judioneshayaysopa' sokshepa'ch samha, ateth koshena judionesha' ñeñth poeyochresha' pen Yompor.
45015011	Ñamha po'poñ ñoñets ñeñthpa' ateth oten: Ñeñthes ama judioneshayaysopa' sa'ye'choxhtatoñepa'ch Yompor, ama't allowenes pa'namen acheñres sa'ye'choxhtatoñepa'ch Yompor.
45015012	Elloña Isaíaspa'xho'ña ateth ote'th awath: Esempopa' orrterrach poesheñarr ñeñth Isaí po'mhreneñ. Ñapa' orrterrach allochñapa' ñeñthcha' pa'mhcha'tarether perr allowen pa'namen acheñenesha', ñamha allowenet ñachña atarr yemterret. Arrpa' allowa ñeñth ateth a'pothete'th Cristo awath.
45015013	Yomporpa' ñachña atarr ayemoetpoterrtsa. Ñamha ñepa'chña sokshatene' e'ñe poktakma. Allochñapa' amach eñalle ama't koñe'tha ñeñthcha' sellkatene' attho same'ñeña ña. Allochñapa' Paretsña Poekamkëñpa' ñachña awamenkath sepene'. Atthochña e'ñech soksheñesha' sekwen ñeñth o'patatensa Yompor.
45015014	Ñamha the'pa' o'ch, masheñnesha ñamha noxhanesha notas, napa' neñotenes sapa' atarr semorrentannena ñamha neñotenes o' e'ñe xhaponasa seyoxhro ñeñth ateth moenatenes Yompor. Allochñapa' atthochña e'ñe kowen sokthape'chatannena erra'tsenthe' kowentetsa Yomporekop.
45015015	Tharraña ama't atethpa' ama nemhchañotheye' o' notwanmaso pa'namen arr necartoth ñeñth ateth pokte' enten Yompor. Atthoña o' alla neyerpaterrserr ñeñth ateth moenen Yompor. Ñeñtho'marña ateth nepenes, tharro'mar e'ñe Yompor poemoereñothenpa'
45015016	awo't moenatenen nach thorretsa Jesucristokop. Errakmañen allemeñ anetso'mar nethorrena, allo'tsa'yen acheñenesha' ñeñth ama judioneshayaye. Napa' na a'pothenawet Yompor po'ñoñ ñeñth po'ñoxh alloch yekeshperra. O'ch name'ñatwera ñeñth ama judioneshayaye, allempoñapa' atthochña newapatanet Yomporesho ateth ñerra'mrrathe' xho es yapoeñ Yompor, ñañapa' ñeñthcha'ña atarr koshatene'. Allothñapa' Paretsña Poekamkëññapa' ñachña a'kowentatwerrawet. Atthochña e'ñe kowen enteñet Yompor.
45015017	Ñeñtho'marña the'pa' e'ñe neyemteñoth Cristopa' e'ñe pokte' nenteñ o'ch e'ñe noksheña ñeñth allo nethorrena Yomporekop.
45015018	Napa' aña patherr noten attho Cristopa' e'ñe awamenkath penen, ñeñtho'marña xhokma name'ñateña ama't ñeñth ama judioneshayaye. Attho neserrpare'tatanet Yompor po'ñoñ, ñetñapa' awo't e'ñe name'ñatwanet. Ñamha attho napa' e'ñe kowenare' es norrtatyen, ñetñapa' awo't e'ñe kowen ame'ñeñet Yompor.
45015019	Ñamha ñetpa' añña ame'ñatawet ñeñth attho e'ñe awamenkath penen Cristo atthoña norrtatanet Yompor po'partsoña ñeñth ama poentareto. Ñetpa' ñeñthña eñotatwawet, ñeñthpa' po'ñoxh e'ñe Parets Poekamkëñoth ñeñth e'ñe awamenkath yepene'. Attheñapa' ora errakmañen o' neserrpare'twa añ kowen ñoñets attho e'ñe yame'ñeñoth Cristopa' o'ch yekeshperra. Atethña neserrpare'tyesnom allemeñ anetso'mar e'ñe Jerusaléñotheñ Ilírico'marowen.
45015020	Napa' añña atarr nemnen o'ch neserrpare'tyen añ kowen ñoñets errapharen bhaxhayo'mar all ama poe'mareto ñeñth Cristotets. Atthochña napa' amach arra neseno serrpare'tats all o' serrpare'tatwawa po'psheñeñ.
45015021	Atthochña etsoterra añ ñoñets ñeñth ateth akellka'wareth awathothen, ñeñthpa' ateth oten Cristokop: Acheñenesha' ñeñth ama't awathapa' ama aserrpare'tatarethteneto ñeñth ateth pena ña, ñetñapa' enteretcha'. Ñeñthara acheñer ñeñth ama poe'marano ñeñth ateth pena ña, ñetñapa' xherranetcha' poeyoxhreto ñeñth ateth pena ña.
45015022	Napa' shonte' neserrpare'tatyen errakmañen arr, ñeñtho'marña ama eshkaye' neseno sesho. Ama't awañotheñ atarr nesechenañ o'ch nabhchensa', ama erroth nepeñe.
45015023	Tharraña na the'pa' o' ne'nwa netarwas ñeñth attho neserrpare'tyen arro'mar allemeña. Ñamha napa' awathotheñ nesechena o'ch nabhchensa'.
45015024	Ñeñtho'marña the'pa' e'ñe po'ñoxh nesechena o'ch awen sesho o'ch nabhchensa'. Allochñapa' o'ch yabhchanna'ta allponmat, allempoñapa' ñato' atthothpa' o'ch seyenpa'n atthoch nexhap ñamha Españo.
45015025	Ñewa, the'pa' ñanomcha' Jerusaléño neta, atthoch nanmanet allpon ofrenda masheñneshakop ñeñth ame'ñetsa all.
45015026	Tharro'mar allpon ñeñth ame'ñetsa Macedonio ñamha Acayo, ñetpa' e'ñe pokte' enteñet o'ch apoet allpon ofrenda, ñeñthcha' oñmachet masheñnesha' Jerusaléño ñeñth nanak es pallta'yenet.
45015027	Macedonio'marnesha' ñamha Acayo'marnesha' ñetpa' ama judioneshayayeto. Tharraña e'ñe pokte' enteñet o'ch yenpoeñet judionesha' ñeñth Jerusaléño'tsa'yen ñeñth nanak es pallta'yenet. Napa'xho'ña e'ñe pokte' nenteñ tharro'marña ñeñth judionesha' ñetpa' ñetña serrpare'taterret ñanom ñeñth ama judioneshayaye Yompor po'ñoñ. Ñeñth ateth apharethtet ñetpa' ñeñthpa' poekamkëñekop. Ñeñtho'marña the'pa' e'ñe pokte', ñeñth ama judioneshayayepa' o'ch alla yenpoerran ñamha ñeñth judionesha' ñeñth poktetsa po'chtsokpoet alloch korrenet arr patsro.
45015028	Allempoch nexhap Jerusaléño o'ch napos masheñnesha' ofrenda. O'ch napwerranet atthochña e'ñe ne'nwa ñeñth netarwas nepen. Allempoñapa' o'ch awen ñamha Españo. Ñewa, amach nexhena' Españopa' o'ch nemo'tnomoes allponmat, allothcha' nemhterrerr seshothpa' allempochña o'ch awen Españo.
45015029	Ñamha neñoteñ ñerra'm esempoch nexhap sesho e'ñe neserrpare'tateñothes Cristo po'ñoñ, sapa' nanakcha' nokshaterres e'ñe nanak Yompor pa'nateñoth.
45015030	Ñamha the'pa' o'ch masheñnesha notas, e'ñe seyemteñoth Yepartseshar Jesucristo, ñamha atthoch apoeney Parets Poekamkëñ alloch e'ñe yemorrentannena, sapa' xhokmach sema'yochampesna. Nanakcha' sema'yochapretna,
45015031	o'ch senamaton Yompor atthoch kowamphsen allochñapa' amach xha rromapno judionesha' ñeñth ama ame'ñetso all Judeo. Ñamha o'ch senamaton Yompor añekop judionesha' ñeñth ame'ñetsa Jerusaléño, atthoch e'ñe kowen entapretapnet ñeñthcha' naposanet.
45015032	Allochñapa' ñerra'm Yompor moenatspa' e'ñech noksheñesha' nexhap sesho. Allñapa' namesosthe' e'ñe kowen allponmat, ñamha e'ñe yabhchanna'teñothpa' o'the' alla e'ñe noksherra neyoxhro.
45015033	Yomporepa'chña e'ñe kowen sa'nataya allowenes, ñeñthara Yompor ñeñth e'ñe kowen yokshatene' yeyoxhro. Ñeñthpa' atthetepa'ch Nompore.
45016001	Ñamha the'pa' añ necartothpa' nemneñ o'ch neñotatas ñeñth yoxh yepen ya arr ñeñthpa' añ pa'so'cheñ Febe. Ñapa' ña sherbets Yompor pa'pakllo allekma apxhenet Yomporekop añ anetso Cencreo.
45016002	Ñapa' moeneñ awo'ch awo' sesho. Ñerra'm esempo xhap seshopa' o'ch sagaph kowen, ñeñth ateth poktetsa o'ch yagapannena e'ñe kowen, ñeñthey ame'ñenaya Yepartseshar Cristo. Ñamha ñerra'm o'ch xhap sesho, ñerra'm escha' palltosa ama't erra'tsena, añ poktetsa sapa' o'ch seyenpoeñ tharro'mar ñapa' atarr kowen ayenpañ; ama't napa' nanak yenpoenen.
45016003	Napa' nemneñ añ necartoth o'ch newomhcha'ch noxh Priscila poerrollare'na ñeñthara masheñ Aquila, ñeñth parro nethorrena awañmo'cha Cristo Jesúsokop.
45016004	Ñetpa' nanak yenpoennet awañmo'cha allempo moene' moetsanetañ. Ñetñapa' awtsa rromatsetañ atthoth a'keshphatnet na allempo moene' moetsaneñ ñeñth ne'moñe'tene'. Ñeñtho'marña napa' atarr neparasyoso'tenanet ñamha ama napthayaya añña ñamha ñeñth allowen ñeñth ama judioneshayaye, ñeñth e'ñe pame'ñeñothet apxha'yenet allemeñ anetso'mar, ñetpa'xho'ña atarr parasyoso'teñet noxh Priscila ñamha masheñ Aquila, tharro'mar ñetpa' awo't a'keshphatnet, atthoth ellopa' o' alla neserrpare'tatererr ñeñth ama judioneshayaye.
45016005	Ñamha the'pa' o'ch newomhcha'ch allowen masheñnesha' ñeñth pame'ñeñothet xhokma apxhenet masheñ Aquila pa'pakllo, all yexhena epoet poethapor Priscila. Ñamha arr necartothpa' nemneñ o'ch newomhcha'ch masheñ Epeneto ñeñth nanak nemorrentena. Ñapa' ña ñanom ame'ñenaya Cristo all anetso Acayo.
45016006	Allothpa' o'ch newomhcha'ch ñamha noxh María ñeñth nanak thorretsa sesho parro.
45016007	The'ñapa' o'ch newomhcha'ch ñamha namo'ts ñeñthara masheñ Andrónico ñamha masheñ Junias, tharro'mar ñet awañmo'chapa' ñeñth parro ewankarethey. Ñetpa' ama't allsensarethnesha'pa' nanak asherben entarethtet, tharro'mar ñetpa' awathotheñ ame'ñeret Cristo. Ama't allempo napa' ama name'ñena' ñetñapa' o' ame'ña'wet ñanom.
45016008	Allothpa' nemneñ o'ch newomhcha'ch ñamha masheñ Amplias ñeñth atarr nemoerena e'ñe yame'ñeñoth Yepartseshar parro.
45016009	Allothpa' ñamha masheñ Urbano, o'ch newomhcha'ch ñamha ñeñth parro yethorrena ñeñth po'tarwas pen Cristo Jesús. Allothpa' e'ñe nemorrenteñothpa' o'ch newomhcha'ch ñamha masheñ Estaquis.
45016010	O'ch newomhcha'ch ñamha masheñ Apeles ñeñth xhokma awantene' allowen pa'namen topateñets atthoña e'ñe kowen kothenan Cristo. Allothpa' ñamha o'ch newomhcha'ch allowen ñeñth pamo'ts pen Aristóbulo.
45016011	Allothpa' ñamha namo'ts Herodión, allothpa' ñamha ñeñth pamo'tsesha' pen Narciso. Ñetpa' atarr ame'ñeñet Yepartseshar.
45016012	The'ñapa' nemneñ o'ch newomhcha'ch ñamha noxh Trifena ñamha noxh Trifosa. Ñetñapa' nanak thorreññañet Yepartseshar po'tarwas, allothpa' noxh Pérsida ñapa'xho'ña nanak yemorrenteña attho nanak thorrena ñamha Yepartsesharekop.
45016013	Ñamha arrpa' o'ch newomhcha'ch ñamha po'psheñeñ masheñ Rufo ñeñth pame'ñeñoth nanak asherben yenteñ Yepartsesharekop. Ñamha pachore'na o'ch newomhcha'ch, tharro'mar ñapa' e'ñe ateth nenteñ ñerra'mrrathe' ñeñth e'ñe nachor nepen.
45016014	The'ñapa' o'ch newomhcha'tererr po'potantañ masheñnesha' ñeñth añ Asíncrito, ñamha Flegonte ñamha Hermas, ñamha Patrobas, allothpa' ñamha Hermes, ñamha po'potantañ masheñnesha' ñeñth parrompaño'tsa'yenet.
45016015	The'pa' o'ch alla newomhcha'tererr ñeñth masheñ Filólogo ñamha noxh Julia, allothpa' ñamha masheñ Nereo epoet ñamha po'xh, allothpa' ñamha Olimpas, ñamha ama't allowenet masheñnesha' ñeñth parrompaño'tsa'yenet.
45016016	E'ñe semorrentanna'teñothpa' atethcha' sewomhcha'tanna'tena ñeñth ateth poktetsa Partsokop. Ñamha allowenet masheñnesha' ñeñth apxha'yetset allemeñ anetso'mar e'ñe pame'ñeñothet Cristo, ñetpa'xho'ña moeneñet o'ch womhcha'taset ñamha arr necartoth.
45016017	O'ch, masheñneshacha' ñamha noxhaneshacha', noterrserr po'poñ añ necartoth. Señotcha' añ acheñeneshar ñeñth moenene' o'ch ellopa'tetstatonaset sokthaphña ñeñth attho same'ñeña Cristo, tharro'mar ñetpa' moeneñet o'ch kothape'chataset ñeñth ama attheyaye ñeñth ateth o' yeyxhatwas. Ñeñth acheñer atethpa' o'ch sello'tsentach seshoth, amach seyemtatstaneto ñeñth ateth yexhatenet.
45016018	Tharro'mar ñetpa' ama añeye' sherbeneto Yepartseshar Jesucristo. Aña kothape'chenet ñeñth ateth moenenet ñet po'chets attho korrenet. Attho serrpare'tenet koxhnesha' ñoñets, ñeñthpa' attha shekëñet acheñenesha' ñeñth ama womenkaye' penaye poeyoxher.
45016019	Ñewa, alloweney yeñotenes sapa' o' same'ñera Cristo ñeñtho'marña napa' atarr nokshensa. Añña nemnen o'ch e'ñe señot ñeñth e'ñe kowentetsa Yomporekop. Allochñapa' amach sokthape'chatsto ñeñth ama kowenayaye.
45016020	Allochñapa' Yomporpa' awencha' a'wañamphsonas ñeñth attho atarr shekënes oneñeth, ñeñthara Yompor ñeñth e'ñe kowen yokshatene' yeyoxhro. Yepartsesharepa'chña Jesucristo e'ñe sa'natenaya.
45016021	The'pa' o'ch alla neñotaterrserr añ necartoth, masheñ Timoteopa'xho'ña moeneñ o'ch womhcha'tas ñamha, ñapa' ñeñth epan nethorrena. Allothpa' ñamha añ namo'ts ma'psheño'maret ñetpa'xho'ña moeneñet o'ch womhcha'taset ñamet. Poesheñarrpa' añ masheñ Lucio, allothpa' ñamha masheñ Jasón, ñamha masheñ Sosípater.
45016022	Napa'xho'ña ñeñthen sochetsa Tercio, e'ñe name'ñeñoth Yepartseshar nemneñ o'ch newomhcha'tas añ masheñ Pablo po'cartoth. Napa' ñeñthen kellkaten masheñ Pablo.
45016023	Masheñ Gayopa'xho'ña moenen o'ch womhcha'tas ñamha. Na the'pa' e'ñe pa'pakllo'tsenen ña, tharro'mar all nexhap. Ñapa' ateth otenanet xhokmach apxhenet allowenet pa'pakllo ñeñth ame'ñetsa arr. Ñamha masheñ Erasto moeneñ o'ch womhcha'tas ñamha. Ñapa' ña tesorerotets arr Corinto, ña añño'tene' kelle anetsokop. Ñamha masheñ Cuartopa'xho'ña moeneñ o'ch womhcha'tas ñeñthara añ necartoth.
45016024	Yepartsesharepa'chña Jesucristo sa'nataya allowenes. Ñeñthpa' atthetepa'ch Nompore.
45016025	The'ñapa' ya'ye'choxhtatoñepa'ch Yompor tharro'mar ñapa' ñach awamenkath sepene', ñeñth e'ñe ateth oten añ kowen ñoñets alloch yekeshperra. Ñeñthara añ kowen kothaphñats ñeñth neserrpare'tatenes ñeñth e'ñe ateth pena Jesucristo ñeñth awathotheñ ama eñotpawo.
45016026	Tharraña the'pa' Yompor ñeñth ama arromñatheshayayepa' moenaterrey o'ch yeñoter ñeñth ama eñotpawo awathotheñ. Ñewa, ñapa' awathpa' añ eñotate'th ñeñth a'mhta'yesaye'th po'ñoñ, ñetñapa' awo'ch kellkënet ñeñth ateth eñotatenanet Yompor. Atthochña yeñoter yamha, ama't ñamha allowen pa'namen acheñenesha'; allochñapa' atthoch e'ñe yame'ña'werra ora errapharen, ñeñthey pa'namen acheñey.
45016027	E'ñe poemoereñothey Jesucristo aye'choxhtatarethtepa'ch Yompor errponowañen, ñeñthara Yompor ñeñth ñapoeth e'ñe eñotañtetsa. Ñeñthpa' atthetepa'ch Nompore. Allowa wañ añ necarta. Pablo
46001001	-
46001002	Masheñneshacha' ñamha noxhaneshacha' ñeñthes allowenes e'ñe same'ñeñoth Yompor xhokma sapxhena parro all anetso Corinto, ñeñthes o' wa'ñerres Parets atthoch poeyochresha' perres attho e'ñe separrokmateñoth epas Cristo Jesúspa' sañapa' sa'kowentatarethterra Partsokop. E'ñe parrokma wa'ñerres Parets atthoch poeyochresha' perres, e'ñe atthekma o' wa'ñerran allowen ama't erra'tsena acheñer ñeñth e'ñe pame'ñeñoth xhore'tene' Yepartseshar Jesucristo ama't errathe' yexha'yenet. Ñeñthña Jesucristo ñeñth Yepartseshar yepen ora alloweney ñeñthey ame'ñenaya. Na Pablon sekellkëne'ña añ carta epan masheñ Sóstenes. Napa' Jesucristo poellsensaren tharro'mar Yomporpa' ñeñthekopña o' xhore'terren atthoch nesherber.
46001003	The'ña e'ñe newomhcha'teñothespa' o'ch notas: Yomporepa'chña sebensare'tampene' ñeñthara Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
46001004	-
46001005	The'pa' o'ch notas, napa' xhokma neparasyoso'teñ Yompor sokop tharro'mar ña poemoereñothpa' atarr bensare'tampenes. E'ñe separrokmateñoth Cristo Jesúspa' o' eñotaterres pa'namen koxhnesha' kothaphñats seyoxhro. Ñeñtho'mar the'pa' ama't ora allpon señosyen e'ñe ñeshothpa' e'ñech kowenare' señosyen. Ñamha ama't allowen kowen kothaphñatspa' o' señotwer.
46001006	Ñeñth ateth yotwanmas ñeñthcha' ateth phonas Cristo, the'pa' atethxho' o' etsotatwonas.
46001007	Ñeñtho'marña the'pa' ama es palltetso ñeñthcha' apoerrserr po'poñ Yompor. The'pa' aña palltetsa o'ch sekwame'teñ esempowañencha' werra Yepartseshar Jesucristo.
46001008	Ñeñthara Jesús ñeñthcha' allo'na womenk sepha'nene' seyoxher. Atthothach xhap allempoch werra Yepartseshar Jesucristo. Atthochña allempopa' amach eñalle alloch otteñe'charethes ama't mamesha.
46001009	Tharro'mar Yomporpa' ama poenesho po'ñoñ, erroth otpa' atethcha' pha. Ñeñthara Yompor ñeñth o' wa'ñerrey o'ch yeyemterrñaña Poechemer ñeñthara Yepartseshar Jesucristo.
46001010	The'pa' o'ch masheñneshacha' ñamha noxhaneshacha' notas ñeñthcha' ateth sepha, e'ñech pathrra sokthape'ch allowenes. Amach allo'na sokthape'chyesatsto po'poñe'ttsokma. E'ñech pathrra kothaphñats sokthape'ch allowenes; erra'tsen sokthape'chpa' ñeñthach kowen sent allowenes. E'ñe pathrra sokthaphñothpa' o'ch separrokmatwa allowenes. E'ñe yame'ñeñoth Yepartseshar Jesucristo ñeñtho'marña notenes ñeñthcha' ateth sepha.
46001011	Tharro'mar ñeñth parro yexhena Cloépa' ñetpa' e'mare'tatnet attho' sepena. Ñeñthpa' ateth otnet attho sa masheñneshacha' xhokma po'poñ sentanna'tyena.
46001012	Ñeñth notenespa' ñeñthpa' ateth sepena: Poesheña'ttsospa' ateth sotyen: “Napa' añcha' name'ña masheñ Pablo.” Po'potantaññapa' ñeñthpa' ateth otyenet: “Napa' añcha' name'ña masheñ Apolos.” Po'potantaññapa' ñeñthpa' ateth otyenet: “Napa' añcha' name'ña masheñ Pedro.” Po'poñexhnoñapa' ateth otyenet: “Napa' añcha' name'ña Cristo.”
46001013	Ñewa, ama't señoteñeña, po'ñoxhpa' ama eñalle atthoch yellopa'tetstach Cristo. Po'ñoxhpa' amaka'ye naye' korso'tamphseto ñeñth e'ñe sokop atthoch na'keshphatas. Ñamha ama naye' same'ñeñoth o' sapatarethterroña Partsokop.
46001014	Napa' atarr neparasyoso'teñ Yompor tharro'mar napa' ama moenatno o'ch napatas ama't poesheñarrothesa Partsokop. Ñewa, napa' e'ñe epsheña napat Partsokop, ñeñthpa' masheñ Crispo ñamha masheñ Gayo.
46001015	Napa' e'ñe nokshena tharro'mar the'pa' amach errothenoth sotno e'ño' na same'ñeñoth sapatarethterra.
46001016	Ñewa, po'ñoxh ellopa' napach masheñ Estéfanas epoet pamo'tsesha'. Ñerra'm eñallthe' po'poñexhno ñeñth napatpa' tharraña ñeñthpa' ama neñoteñe.
46001017	Napa' ama añekpaye' llesensa'noña Cristo o'ch napatyes Partsokop ñeñth allpon ame'ñetsa, añekpaña llesensa'n atthoch o'ch neserrpare't kowen ñoñets alloch yekeshperra. Ñamha ama añeye' koxhnesha' na neñoñ neserrpare'tatenso, tharro'mar ñerra'm aña neserrpare'tatenes koxhnesha' neñoñ name'ñatasapa' xhathe' soten attho rroma Cristo korsochopa' ñeñthpa' amaka'ye es sherbeno atthoch yame'ñera Cristo.
46001018	Po'ñoxh ñerra'm esempo yeserrparen attho Cristo rroma korsocho e'ñe ya yo'chñarothpa' añña acheñenesha' ñeñth chenkëtsapa' xhach otenapoetañ atthathe' yotatse'tyen. Tharraña ya ñeñthey a'keshphataretheypa' añña ñoñets attho rroma Cristo korsochopa' ñeñthña ñoñetspa' yeñoteñ allothña wena Yompor po'wamenk atthoch a'keshphatyerran acheñenesha'.
46001019	Tharro'mar añ ñoñetspa' e'ñe anwareth ama't awathotheñ, ñeñthpa' ateth oten Yompor: Ñeñth entetsa ñapa' nanako' es eñoten patso'marekoppa' napa' o'ch na'wañampeswanet ñeñth poeñoteñ. Ñamha ama't ñeñth entetsa ñapa' nanako' eñotañtenapa' napa' o'ch newapore'tampes attho es eñotatse'tyenet.
46001020	Ñewa, ama't señoteñeña, ama't ñeñth nanak es eñotatse'tyets arr patsro ama eñalleña ñeñth atarr asherben enten Yompor. Ñamha ñeñth atarr etsotayenayeñ ñoñets ñeñth ateth anwareth awathotheñ ñamha ñeñth nanak eño'ñathtetsañ añe patsro ama eñalleña ñeñth atarr asherben enten Yompor. Ñetpa' xhathe' otenapoetañ atarrthe' es eñotenet tharraña Yompor o' eñotatway po'ñoxh ñeñthpa' e'ñeka'ye orrena ateth otatse'tyenet arr patsro.
46001021	Tharro'mar Yomporpa' e'ñe poeñoteñoth ñapa' ama pokteye' enteñe e'ñe ya yokthaphñothpa' o'ch yenter Yompor, ama't yapa' yoteneñ atarrthe' es yeñoten. Añmapa' ñeñthña pokte' enten Yompor: ñeñthara kothaphñats ñeñth attho rroma Jesucristo yokop ñeñth xhach enteñet ñerra'mrrathe' attha yotatse'tyen, añ ñeñthara kothaphñats ñeñthña moenen Yompor o'ch yeserrpare'toñ alloch a'keshphaterrey alloweney ñeñthey ame'ñenaya.
46001022	Ñerra'm esempo yeserrpare'tach judionesha' attho Cristo rroma yokop, ñetñapa' amach asherbenaye' entenetoña yokthaphña tharro'mar ñetpa' añach moenet yorrtatanetepa'to' Cristo po'partsoña. Ñamha ñerra'm esempo yeserrpare'tateñ ñeñth ama judioneshayeyeto attho Cristo rroma yokop ñetpa'xho'ña amach asherbenaye' entonayetoña yokthaphña tharro'mar ñetpa' añach moenet yorrtatanetepa'to' ñeñthcha' eñotatawet e'ñethe' po'ñoxh ateth yoten.
46001023	Tharraña yapa' añcha'ña yeserrpare'tatanet attho Cristo rroma korsocho yokop. Tharraña añña judionesha' poetsena'teñothetpa' amach kowenaye' enteñeto. Ñamha ñeñth ama judioneshayaye ñetpa'xho'ña atthach enteñet ñerra'mrrathe' attha yotatse'tyen.
46001024	Tharraña acheñenesha' ñeñth o' ame'ñerra ñetpa' o' xhapanet poeyoxhreto po'ñoxhpa' Cristo e'ñe Pompor po'wamenkothpa' o'ch a'keshphaterrey, ñamha e'ñe Pompor poeñoteñothpa' o'ch a'keshphaterrey. Atthekma o' xhapanet poeyoxhreto ñeñth o' ame'ñerra ama't ñeñth judionesha' ñamha ama't ñeñth ama judioneshayaye.
46001025	Ñeñth ama ame'ñetsopa' ama't otenapoetañ Yompor pokthaphñapa' atthathe' otatse'tyen, tharraña ñeñthara pokthaphña e'ñe ña poeñoteñ ñeñthña nanak sherbets. Acheñpa' ama't atarr es eñoteneñpa' tharraña pokthaphñetpa' ama tama sherbeno tharro'mar acheñpa' ama tama es eñoteneto. Ñamha ama't otenetañ Yompor po'wamenkpa' ama a'ñshe'maye' orrtenopa' tharraña yokoppa' ello metanennay alloweney yewamenk tharro'mar yapa' arromñathaya.
46001026	Ñewa, masheñneshacha' ñamha noxhaneshacha', sokthape'ch allempo wa'ñerres Cristo o'ch same'ñera. Allempo ama't acheñenesha'pa' entasete'th sapa' ama esoye' señote'the tharraña Yomporpa' o' wa'ñerres, ñamha ama't ama sesherbeno, ñamha ama't ama añeyayso poechemeres amhcha'tareth. Ñewa, ñato' poesheña'ttsospa' ñeñthes, tharraña ama allowenakmaye' atthekmaso.
46001027	Añña pokte' enten Yompor o'ch a'keshphatan acheñ ñeñth acheñenesha'pa' xhach otenapoetañ ñeñthpa' amathe' es eñoteno. Tharrekop pokte' enteñ Yompor allochñapa' o'ch penkatan acheñenesha' ñeñth nanak es eñotatse'tyets. Añpa'xho'ña pokte' enteñ Yompor o'ch a'keshphatan acheñ ñeñth acheñenesha'pa' xhach otenapoetañ ñeñthpa' amathe' esoyaye. Tharrekop pokte' enteñ Yompor allochñapa' o'ch penkatan acheñenesha' ñeñth xhach otenapañ ñetpa' atarrthe' es sherbenet.
46001028	Añpa'xho'ña pokte' enteñ Yompor o'ch a'keshphatan acheñenesha' ñeñth entenet ñeñth ama esoshe'mayaye ñamha ñeñth atsena'tareth. Ñamha añ acheñer moenen Yompor ñeñth ama es echeno atthoch sherbha' ama't mamesha. Tharrekop moeneñ Yompor allochñapa' ñothetpa' o'ch wapore'tamphsan acheñ pokthaphña ñeñth aña patso'mara. E'ñech orrena enteret acheñ pokthaphña.
46001029	Ñeñtho'marña ya acheñeypa' ama't poesheñarrotheya ama pokteyaye o'ch e'ñe yañeña kowen yentena tharro'mar Yomporpa' ama attheye' entenye.
46001030	Tharro'mar ñaptha Yompor yapoene'ña atthoch yapa' korretsayach. E'ñe yeparrokmateñoth Cristo Jesús a'krrateney Pompor. Ñamha Yomporpa' attho nan Poechemer Cristo ñach yeñotaterre' ñeñth kowentetsa Yeyompor-rekop, ñamha ñeñthara Cristo ñeñthcha' e'ñe kowen a'poktatene' yokop atthoch kowen entweney Pompor ñamha ñeñthara Cristo ñeñthña a'kowentaterrey Partsokop, ñamha ñeñthara Cristo ñeñth yetsa'terroya yo'chñar atthoch yekeshperra.
46001031	Ñeñtho'mar ateth anwarethta Yompor po'ñoñ awath: “Ñerra'm eseshaycha' es aye'choxhtatetspa' Yomporekpoepa'chña es ya'ye'choxhtaten.”
46002001	O'ch notas masheñneshacha' ñamha noxhaneshacha', awaña allempo nexhap seshopa' neserrpare'tatoses kowen allempo na'pothonas Yompor pokthaphña. Allempopa' ama koxhneshotheye' neñoñoth na'pothonaso Yompor po'ñoñ ateth noñets koxhnesha' entyen acheñenesha'. Ñamha ama koxhneshotheye' nokthaphñoth na'pothonaso Yompor pokthaphña ateth ñerra'mrrathe' acheñ ñeñth nanak eñotañ entweñ allowen acheñenesha'.
46002002	Añña e'ñe pathrra kothaphñats neserrpare'tatenes ñeñth attho Jesucristopa' rroma yokop korsocho. Tharro'mar allempopa' ateth noten neyoxhro ñeñthach patherr o'ch neserrpare'tatanet.
46002003	Ama't allempopa' ama asherbenotheye' norrtoso sesho. Ñamha allempopa' atarr nemhcha'ten, xha neyorwos nellkëñoth.
46002004	Ñamha ama ne'ñoreñotheye' e'ñe kowen neserrpare'tataso atthoch same'ña'na e'ñe neñoñotha ñeñth ateth pena ñeñth xhach otenapañ ñapa' nanakthe' es eñoten. Añña e'ñe neserrpare'teñotha norrtatonas ñeñth ateth phonay Parets Poekamkëñ e'ñe po'wamenkoth Yompor.
46002005	Ñamha ya acheñeypa' ama't koxhnesha'tatsta yokthaphñapa' tharraña napa' ama nemno e'ñe na neñoteñothpa' o'ch name'ñatasa. Napa' añña nemnen o'ch name'ñatasa e'ñe Yompor po'wamenkoth.
46002006	Tharraña ama't atethpa' esempopa' o'ch neserrpare'tach ñeñth o' ame'ñerra womenk. O'ch neserrpare'tatanet e'ñe koxhnesha' kothaphñats, ñeñthara Yompor pokthaphña ñeñth atarr es eñotets. Tharraña añ kothaphñatspa' amach patso'mareyaye, ñamha amach añeyaye amhcha'tarethexhno pokthaphña ñeñth añe patsro'tsen. Tharro'mar ñetpa'xho'ña wañerretcha' esempo.
46002007	Yomporepa'chña pokthaphña ya'potha ñeñth atarr es eñotets, ñeñthara ama't awathotheñpa' ama eñotpawo pokthaphña. Tharraña ama't allempo ama ayexhkatarethtena' patspa' ñeñthñapa' o' anarethetwa atthoch kowencha' ya'keshphatarethterra esempowañen.
46002008	Añña amhcha'tarethnesha' ñeñth añe patsro'tsa'yenpa' ama xhapaneto Yompor pokthaphña. Ñerra'm xhapanetañcha' awaña poeyoxhretopa' amathe' korso'tamperetañeña Yepartseshar ñeñth atarr nanak kowen.
46002009	Tharro'mar ateth anwarethta Yompor po'ñoñ awath, ñeñthpa' ateth oten: Ama't awatha ya ñeñthey arromñatheypa' ama yentare ñeñth o'patatenya Yompor ñeñth koxhnesha'tetsa yokop, ñamha ama ye'mare, ñamha ama xhaponaye'the yeyoxhro ñeñth o'patatenya Yompor ñeñtheycha' morrenterraya ña.
46002010	Tharraña ñeñtheyña ame'ñerraya ñeñthey alloweneypa' o' eñotaterrey Yompor e'ñe ña Poekamkëñoth ñeñth chorratenya. Po'ñoxh yeñoteñ Yompor Poekamkëñpa' ña eñotwene' allowen Yompor pokthaphña ñamha ama't ñeñth ama eñotpawoyaye.
46002011	Atthekma yepena yamha ñeñthey acheñey. Amach errothenoth po'psheñeñpa' eñotonay ateth yokthape'chen ya yeyoxhro, e'ñech yaptha yeñoteñ. Atthekma pena ñamha po'potantañ amach errothenoth eñotano Yompor pokthaphña, e'ñech Yompora ñapoeth Poekamkëñ eñotene'.
46002012	Yapa' o' yagapoñ Yompor Poekamkëñ, amaña acheña pokthaphña yagërro ñeñth patso'marekpa. Ñeñthara Yompor Poekamkëñ ñeñth xhapatene' yeyoxhro ñamha ñeñth yeñotatene' attho ña moerenya. E'ñe poemoereñothey shonte' es apa'yeney.
46002013	Ñamha ñeñth ñoñets ñeñth yexhateney Yompor Poekamkëñpa' ñeñthara ñoñets o'ch yeserrpare'tatas samha ama't ñamha po'potantañexhno. Ñeñthpa' ama añeyaye ñoñets ñeñth ateth yexhatyen acheñenesha' ñeñth eñotañetyetsa. Ñamha ñeñth ñoñets attho yexhateney Yompor Poekamkëñothpa' ñeñth yeyxhatenes samha ñeñthes o' chorrerrsa samha Yompor Poekamkëñ.
46002014	Tharraña acheñenesha' ñeñth ama chorreña' Yompor Poekamkëñpa' amach errothenoth xhapaneto Yompor pokthaphña ñamha amach errothenoth agapoñeto ñeñthcha' apanetañ Yompor Poekamkëñoth. Ñerra'm yeserrpare'tatanet attho es apoeney Yompor Poekamkëñothpa' ñetpa' xhach otyeset attho' yotatse'tyen. Tharro'mar ñaptha xhenana poeyoxhro ñeñth chorrena Yompor Poekamkëñ.
46002015	Tharraña añña ñeñth chorrena Yompor Poekamkëñpa' ñetpa' xhenanet poeyoxhreto ora ñeñth ateth pena Yompor. Tharraña ñeñth ama chorreno Yompor Poekamkëñ, ñetñapa' amach errothenoth xhapaneto poeyoxhro esokopthe' ateth penaña ñeñth chorrena Yompor Poekamkëñ.
46002016	E'ñe atthekma oteney Yompor po'ñoñ ñeñth anwareth awathotheñ, ñeñthpa' ateth oten: “Esesha'wathe'ka' eñote'ña ñeñth ateth kothape'chen Yompor atthoch ñetpa' o'ch kothape'chateret ñamet Yompor.” Tharraña the'ña yapa' atthekma yokthape'chen ateth kothape'chen Cristo.
46003001	Ñamha o'ch notas masheñneshacha' ñamha noxhaneshacha' ama't awañotheñ noteneñ o'ch nokthape'chatas e'ñe kowen, ateth nokthape'chateñ acheñ ñeñth e'ñe chorrena Yompor Poekamkëñ. Tharraña amach errothenoth nokthape'chataso tharro'mar sapa' attha sokrrena ateth moenatenes sechets. Xha sottena ateth ñerra'm cheshatholl ñeñth ama eñotena'. Sapa' ama e'ñe xhennasa' ñeñth kowentetsa Cristokop. Ñeñtho'mar theme'ttsen attha nokthape'chatenes ateth ñerra'm cheshatholleshasa.
46003002	Ñeñtho'marña awañotheñ attha neñotatenes ñeñth ama thorrapawoyaye Yomporekop. Ñeñtho'marña amach errotheno nokthape'chaterrserro ello ñeñth nanak echarr kothaphñats. Attha sottena ñerra'mrrathe' ematholl, napa' atthach nemomatenes semomos ateth peñet ematholl, ñeñthara yoten kothaphñats Yomporekop ñeñth ama echarro. Ñamha ama echarroye' serrar napoenso, tharro'mar amathe' errotheno setsoto, ama't theme'ttsenpa' ama setsoteññañe Yompor pokthaphña ñeñth nanak echarr.
46003003	Tharro'mar theme'ttsen attha sokrrena ateth moenatenes sechets. Po'ñoxh ñerra'm esempo es yeye'chapretannena, amapa' ñerra'm xho ye'moñe'tannena, ñeñthpa' attha yokrrena ateth moenateney yechets. Ñeñthpa' ama'tña atthera sorrteno ateth pena acheñ ñeñth ama ame'ñenayo Cristo.
46003004	Tharro'mar ñerra'm xha yotyen: “Napa' añcha' name'ña Pablo”, po'psheñeññapa' ñato' oten: “Napa' añcha' name'ña Apolos.” Ñeñth ateth sepena xhachka'ye sottena ñerra'mrrathe' ñeñth ama Cristona'tareyaye.
46003005	Ñamha o'ch notas, yapa' ama esoyayye ama't Apolos, ama't na, añayaka'ye ñeñthey thorretsa Yomporekop. Yapa' amñaretheya atthoch o'ch yame'ñatasa. Poesheña'ttsoypa' añ yethorra'yena Yomporekop ñeñth ateth yechyenya.
46003006	Ateth ñerra'm napa' na ñanom same'ñate' Yompor po'ñoñ. Allothñapa' awo't wapa ñamha Apolos, ñapa' ña seserrpare'tate' atthoch allo'na sesen womenk pha'nmoe' seyoxher. O'ch netma'ntacha ateth: Napa' atthen ñerra'mrrathe' ñeñth nare'tets. Allothñapa' o'ch wapa po'psheñeñ ñeñthcha' she'tamo're'tosets, Yomporñapa' ñach a'chpate' narmets.
46003007	Ñeñtho'mar yeñoteñ ñeñth nare'tetspa' ama esoyaye, ama't ñamha ñeñth she'tamo're'tetspa' ama esoyaye. Añña Yompor ñeñthña es a'chpatets ñaña sherbets.
46003008	Ñeñtho'marña yeñoteñ ñeñthey nare'tets ñamha ñeñthey she'tamo're'tetspa' e'ñe parrokma yethorrena Yomporekop. Elloña Yomporpa' apa'yerreycha' poesheña'ttsoy kowen ñeñthcha' atarr yokshaterre'. Apa'yerreycha' errothenthe' yethorra'yesnoma ñokop.
46003009	Yomporpa' enteney ateth ñerra'mrrathe' parro yetarwasen ñokop. Sapa' Yomporpa' entenes ateth ñerra'm ña pa'mres, allcha' nanak thorrena ña. Ñamha Yomporpa' entenes ateth ñerra'm pokoll o'ch thomatey ña.
46003010	Ateth ñerra'm na, Yompor poemoereñothpa' o' yexhaten na o'ch neñoch e'ñe womenk, atthoch nanomcha' ame'ñaterraya acheñenesha' Jesucristo. Ñewa, o'ch netma'ntacha ateth ñerra'm Yomporpa' o' yexhatenen atthoch o'ch neñoch thomate' pokoll e'ñe womenk. E'ñe neñoteñoth o'ch nathomat ñanom kellpach e'ñe echarr. Allothñapa' o'ch wapa po'psheñeñ ñeñthcha' allo'na yexhkatnomoe'. Tharraña ñeñthcha' allo'na yexhkatnomoe'pa' kothape'chepa' ñanom, pokte'the' ateth peñ, ñato' amathe'.
46003011	Ñewa, añ kellpach ñeñth anareth ñanompa' ñeñth toma'ntenaya ateth ñerra'm ya ñanompa' o'ch yame'ñera Jesucristo. Ñapthach Cristo yame'ñerra. Ama eñalle po'poñ ñeñthcha' yame'ñerra, tharro'mar amach errothenoth yame'ñyo po'poñ ñeñth ama Cristoyaye, añcha'ña ñeñthara Cristo ñeñth o' yotwanmas.
46003012	Ñeñth o' yame'ñata Cristo, ñetpa' allo'nach yeyxhatnenanet akopha atthoch womenk pha'nmoet poeyoxher. Ñewa, o'ch netma'ntacha ateth: Ñerra'm xho yeyexhkaten pokoll ñanemcha' kellpach yathomat. O'chña echarr yathomatwa kellpachpa' allo'nachña yesen yexhkatnomoe' pokoll. Erra'tsenpa' ñato' o'ch yexhkatenan oropo' pokoll ñeñth atarr nanak kowen, ñato' po'psheñeñpa' o'ch yexhkatan asrepo' ñeñth nanak kowen ñamha, po'psheñeññapa' o'ch yexhkatan kowen mapyepo' ñeñth nanak tsa'te'. Tharraña ñato' po'psheñeññapa' o'ch thomatan tablapo' ñeñth ama tama kowenayaye, ñato' po'psheñeñpa' aspanapo'ch, ñeñthpa'xho'ña amach tama kowenayaye, ñato' po'psheñeñpa' atthach yexhkatan ateth ñerra'mrrathe' posho'llpo' ñeñth ama kowenayaye ama't mamesha.
46003013	-
46003014	Esempowañenña allempoch werra Cristopa' entatwaretheycha' alloweney ñato' espo'the' yeyexhkatyes yepakëll, ñato' oropo', ñato' tablapo' amapa' ñato' ateth ñerra'm posho'llpo'. Ñewa, añcha'ña yeñotate' tso'. Yompor poyoroxhenñothpa' o'ch ethomampesyesonay yepakllaxhno. Ñewa, yeñoteñ ñeñth oropo' amach poyo, asrepo'pa'xho'ña amach poyo, mapyepo'pa'xho'ña amach poyo. Tharro'mar ñeñthpa' ama akrraño, ñeñtho'marña nanak sherben. Tharraña tablapo'pa' ñeñthpa' poywach, aspanapo'pa'xho'ña poywach, posho'llpo'pa'xho'ña poywach. Tharro'mar ñeñthpa' ama es sherbeno, atthochña eñotwaretheycha' e'ñe poesheña'ttsoy errothenthe' yeyexhkatyes, ñato' kowenthe' ñato' amathe' kowenayaye allempo es yethorra'yesnoma Cristokop. Ñerra'm esempoch ethomampesyesonay yeyexhkatar ñerra'm amach poyo yeyexhkatar, allempochña yeñoch attho es yethorra'yesnoma Cristokoppa' ñeñthpa' e'ñe kowen. Ñeñtho'marña allempopa' apwerreycha' e'ñe poesheña'ttsoy ñeñthcha' atarr yokshaterre'.
46003015	Tharraña ñerra'm yeyexhkatarña xha poywapa' o'ch yeñoch attho yethorra'yesnoma Cristokoppa' ama es sherbeno, xhach a'chenkatonay yeyexhkatar ñeñth Cristokpañ. Tharraña ama'tcha' a'chenkatonay yeyexhkatar, yaña yekamkëñpa' keshperrach. Tharraña e'ñech yemoeroxhenñotha yekeshperra ateth ñerra'm xho poyen pokoll yañapa' o'ch yekeshpha.
46003016	The'pa' o'ch notas po'poñ: Sapa' ama't señoteñeña Paretspa' o' pa'pakëll perres allowenes ñeñthes ame'ñetsa. Yeparrokmatweñoth alloweneypa' the'pa' e'ñe ateth enterrey ateth ñerra'm pa'pakëll, allcha' yexhena Poekamkëñ ña.
46003017	Tharraña ñerra'm esesha' alla sokthape'chaterre' ñeñth ama kowenaye' enteno Yompor ñeñthña ateth petsa xhach ottena ñerra'mrrathe' xho a'matenan Parets pa'pakëll. Ñerra'm esesha'ña a'matene' Parets pa'pakëll ñeñthña Yomporpa' xhokmach a'chenkater. Tharro'mar Parets pa'pakëllpa' ñeñthpa' Partsokpa, saka'yeña o' pa'pakëll perresña Parets ñeñth e'ñe ñokpa.
46003018	O'ch noterrserr po'poñ: E'ñech señota sañeña. Ñerra'm eseshas otets, napa' atarr es neñoten añe patsro, añ pokte' o'wañepa'ch es eñotatse'tyes e'ñe patso'mara. Añña pokte' o'ch orrta ateth ñerra'mrrathe' ama es eñoteno. Añepa'chña eñot ñeñth wetsa Yomporeshoth.
46003019	Tharro'mar ñerra'm esempo ñeñthey acheñey añe patsro ñerra'm xha yotenapañ yapa' atarrthe' es yeñoten, Yomporñapa' ateth enteney ñerra'mrrathe' xha yotatse'tyen. Ñeñthpa' anwareth ñamha awathotheñ Yompor po'ñoño, ñeñthpa' ateth oten: “Ama't attho es eñotatse'tyenetpa' Yomporñapa' o'ch eñotanet attha otatse'tyenet, ama't ñetpa' otenapoetañ nanakthe' es eñotenet tharraña ñeñthpa' shekëñtsa.”
46003020	Añ ñoñetspa'xho'ña anwareth awathotheñ, ñeñthpa' ateth oten: “Ñeñth xha otenapañ nanakthe' es eñotenpa' añña Yomporpa' eñotenanet ñeñth ateth kothape'chenet ñetpa' e'ñe orrena.”
46003021	Ñeñtho'marña the'pa' o'ch alla noterrserr: Amach ellokma sa'ye'choxhtatanna'tyesatsto ateth yokthape'chen ya ñeñthey arromñathey. Tharro'mar allowen ñeñth apoenes Yompor ñeñthcha' sokthape'chate' kowen.
46003022	Ama't na Pablonpa' Yompor o' na'n ñeñthen allowenakpas, ñamha ama't masheñ Apolos, ñamha ama't masheñ Pedro. Yomporpa' apoeney allowen ama't ñeñth yentyes añe patsro ñeñthcha' yeyenpoe' ñeñth alloch yoksheña Yompor. Yoksheñepa'ch ama't allempo yokrrena, ñamha ama't allempoch yerroma, ñamha ama't ora allpon ñeñth eñall the' xhokmoepa'ch koshateney. Ñamha ora allpon ñeñthcha' eñalletatsa tsapathonethpa' ñeñthpa'xho'ña koshatasepa'ch. Ama't allowen ñeñth pa'namen esoxhno ñeñthpa' yokop ñeñthcha' yeyenpoe'.
46003023	Elloña yapa' e'ñe poeyochresha' phoweney Cristo alloweney, Cristoñapa' Parets Poechemer pene'.
46004001	Ñeñtho'marña the'pa' notenes, epsheño'marey na epan masheñ Apolos, añ pokte' o'ch senteney ateth ñerra'm ñeñthey thorretsa Cristokop. Ñamha añ pokte' o'ch senteney ateth ñerra'm yapa' eyecharethey o'ch ya'pothoñ Yompor po'kowenña.
46004002	Ñewa, yeñoteñ ñerra'm erra'tseney eyecharetheypa' añcha'ña ateth yepena ateth yechenyet.
46004003	Ñato' sapa' sentenenthe' napa' nepena ateth eyecharethen ñato' amathe', ñeñthpa' ama añekpayaye ñeñth ateth nellkëna na. Ama't acheñenesha' ñeñth amhcha'tarethetyetsa, ñerra'm errothenthe' entennet ñeñth ateth nepenapa' ñeñthpa'xho'ña ama añeyaye ñeñth ateth nellkëna na. Ama't napa'xho'ña ama neyemteno ñeñth ateth nentena e'ñe nañeña.
46004004	Ñewa, e'ñe kowenare' nenteñeñ allowen ñeñth ateth es nepha'yen, tharraña ñeñthpa' ama añeyaye alloch yeñoch e'ñethe' kowenare' es yepha'yen. Añña e'ñe pokte' nenten Yepartsesharcha'ña otats e'ñethe' pokte' entenen, amapa' ñato' amathe'.
46004005	Ñeñtho'marña notenes, amach sotatsto ateth: añ acheñer nanak kowen, po'psheñeñpa' ama kowenayaye. The'pa' amach sotatsto ateth, tharro'mar esempowañencha' werra Yepartseshar. Allempopa' ñachña eñotatwerrets ñeñth ya'nasotyena the'. Ñamha ñachña eñotatwerrets ama't ñeñth ateth yemna'yen yeyoxhro. Errponeycha' ñeñthey kowen entwerr Yomporpa' allponeycha'xho' aye'choxhtatwerr.
46004006	O' notwas ñeñth poktetsa ñeñthcha' ateth sentey ya epan masheñ Apolos. Masheñneshacha' ñamha noxhaneshacha' tharro'mar ateth notenes, allochñapa' atthoch señoch añ pokte' e'ñech atthekma senteñ ama't allowen acheñ, e'ñe ateth oteney Yompor po'ñoñ ñeñth ateth anwareth awathotheñ. Allochñapa' amach yommo'chatsche acheñ ñeñth kowen yenten e'ñe yañeña.
46004007	Sapa' atarr kowen sentena sañeña tharraña amaña po'psheññeye' atarr eñotañ sentenaye ama't poesheñarra. Ama't allpon señotyenpa' amaka'ye e'ñe sothaye' es señotyeno; Yomporka'ye señotatene'. Po'ñoxhpa' attho Yompor es eñotatenespa' eso'mare'tña sommo'chyenaña ateth ñerra'm e'ñe sotha es señotyen.
46004008	Xha't sotenapañ o'the' nanak setsotoñ Yompor pokthaphña. Xha sottena ateth ñerra'm ama es sepallteno ama't koñe'tha Yomporeshoth. Yañapa' o'wañ akwa'phsenaye' senterrey. Sañapa' o' xha amhcha'tarethoyen sorrtena. Ñewa, e'ñe pokte' sa'mhcha'tarethtepa' tharro'mar ñerra'm po'ñoxh o'ch sa'mhcha'tarethterrapa' ñato' atthothpa' o'ch semnatey yamha o'ch ya'mhcha'tarethtapreterrsa.
46004009	Tharraña napa' nokthape'chen ñato' ya ñeñthey allsensaretheypa' Yomporpa' ñato' o'ch moenatan acheñenesha' yapa' o'ch a'ypo'ñerryet. Acheñenesha'ñapa' xhach amtsen entenyet. Atthach kowana'tyeney allowen acheñenesha' arr patsro, ama't ñamha ñeñth Yompor po'mhllañotheñnaneshar o'ch kowana'tyet ñamet.
46004010	E'ñe yame'ñeñoth Cristopa' añña acheñenesha'pa' xhach otenet yapa' amo' es yeñoteno, tharraña sapa' xhaña ateth sentena ñerra'mrrathe' atarr nanak eñotañes. Ñamha yapa' xhach otenyet amo' esoshe'mayayye, tharraña sañapa' atthaña awamenkathoyen sentena. Ñamha sapa' nanak amhcha'na'tpo' entenset, yañapa' amach akwa'phsenaye' entyenyeto.
46004011	Yañapa' theme'ttsen yemoeroxhtena ama't yachporrñoth, yo'ñpañothe'na yemoeroxhtena ñamha yemoelleñothe'na. Attha epaye' atserrpenyet, ñamha ama yecheno allcha' yeyxha.
46004012	E'ñe yethorreñoth nanak yetarwasen e'ñe ya yototh. Ñamha ñerra'm esempo sasare'tenyetpa' yañapa' o'ch yenamatenanet Yompor pa'nateña ñokpoet. Ñamha ñerra'm esempo poe'moñe'teñothet kothare'tenyetpa' yañapa' atthach ya'wantenanet.
46004013	Ñamha ñerra'm esempo sochatse'tenyetpa' yañapa' xhach yamo'tstanet kowen. Ñamha ama't theme'ttsen entenyet ateth ñerra'mrrathe' es awapore'tareth, ñeñth ama es sherbetso ama't mamesha arr patsro.
46004014	Napa' ama añekpaye' nekellkënnaso añ ñoñets atthoch o'ch nepenkatas, añekopña nekellkënnas atthoch nokthape'chaterres e'ñe kowen ateth ñerra'm e'ñe nechemeres ñeñth nanak nemoerara.
46004015	Na po'ñoxhpa' ateth nentenes ñerra'mrrathe' e'ñe nechemereshas. Tharro'mar awaña allempo neserrpare'tatoses kowen ñoñets ñeñth Yomporeshothpa' o' name'ñatasa Cristo Jesús, ñeñthpa' ateth ñerra'm xho nechemere'tensa Cristokop. Ñeñtho'marña the'pa' notenes, ama't eñall shonte' acheñ ñeñthcha' sokthape'chaterre' ñeñth kowentetsa Cristokop, tharraña e'ñe pathrra sompor sepen ñeñth ñanom same'ñate', ñeñthpa' ateth ñerra'm na.
46004016	Ñeñtho'marña napa' notenes: Ateth sentenen ateth nepena na e'ñe kowen, sapa'xho'ña atethcha' sepha samha.
46004017	Ñeñtho'marña nemñonas masheñ Timoteo; ñapa'xho'ña nechemer nepeñ. Ñapa' nanak nemorrenteña, ñapa' xhokma ame'ñenana Yepartseshar. Ñapa' ñach seyerpate' Cristo pokthaphña ñeñthara kothaphñats neyxhatyes errakmañen errathe' pame'ñeñothet apxhenet Yomporekop.
46004018	Patanta'ttsospa' nanak sommo'chena attho es señotyen. Sapa' xha't sotenapañ ñato' napa' amach nexhapoña sesho.
46004019	Tharraña po'ñoxhcha' nexhap sesho ñerra'm Yomporcha' moenats. Ama't thayekmapa' pokte' o'ch awen ñerra'm ña moenats. Esempoch nexherrerrpa' allempochña neñotos ñeñth ommo'chetsa, ñato' po'ñoxhthe' awamenkathet Yomporekop, amapa' ñato' atthathe' ommo'chenet.
46004020	Amaña e'ñe ñaptha yeserrpare'teñoth yorrtateññañeña Yompor po'kowenña atthoch atarr ayochreshathtena ña; po'wamenkothe'nachña yorrtateññañ po'kowenña.
46004021	Ñewa, the'pa' o'ch na'phtho'tas: ¿Errothena't semnen ñeñthcha' ateth nephoses allempoch nexhap sesho? Ñato' o'ch nekoñchatoses, ñato' o'ch sokthape'cherr kowen thayekma atthoch esempoch nexhappa' amach eñalle atthoch o'ch nekoñchatoses. Allempopa' ñato' ellochña xhach nemoerossa e'ñe kowen.
46005001	Ñewa, the'pa' o'ch notas po'poñ. Tharro'mar ateth otyenet, po'ñoxh eñallo' sesho poesheñarr yakma awo' yorerran pachoretsore'. Ñeñthpa' nanak ochña'teñets ateth, tharro'mar ama't ñeñth ama ame'ñetsopa' ama pokteye' entenetoña ateth.
46005002	Tharraña sapa' xhokmo' kowen senteñ ñeñth ateth sepena. Eso'mare'tña ama xhoye'ña llekatenso. Tharro'mar ñeñth ochña'tets atethpa' amach allo'na senteñe atthoch o'ch allo'na separrokmatnen epas.
46005003	-
46005004	Ama't napa' ama allo'tsenno parro, tharraña e'ñe neyerpoeñothespa' allo'tseney parro. Ama't ama allo'tsennopa' napa' o'ch notas necartoth ñeñth pokte' nenten na, atthekma ñerra'm allo'tseney parro. Napa' o' neñoch ñeñthcha' ateth sepe' ñeñth ochña'tets ateth. O'ch notas ñeñthcha' ateth sepe': O'ch sapxha allowenes e'ñe same'ñeñoth Yepartseshar Jesús; napa'xho'ña e'ñe neyerpoeñothespa' allo'tseneycha' parro. Allochñapa' e'ñe Yepartseshar Jesús po'wamenkothpa'
46005005	o'ch sepomh ñeñth yakmar o'ch sapoer oneñeth atthoch a'koñchatoñ po'chets. Allochñapa' poekamkëñpa' keshperrach esempowañencha' werra Yepartseshar Jesús.
46005006	O'ch alla noterrserr: Sapa' ama't sommo'chenañ attho e'ñe kowenare' es sepeneñpa' tharraña ñeñthpa' ama pokteyaye, tharro'mar attha e'ñe semnateñ acheñ o'ch allo'na ochña'tnen. Ama't señoteñe ñerra'm allo'na yemnatneñ o'ch ochña't ama't e'ñe poesheñarrothapa' tsapathonethpa' o'ch pet allowenet ateth. Ñato' o'ch netma'ntacha ateth: “Ñerra'm yena' koñe'th chase' allempo yeyexhkaten pan, ama't e'ñe koñe'tha yena'pa' o'ch epa'wa ora, atthoch e'ñe rropa'ptatwan ora pan.”
46005007	Ñeñtho'marña o' notas o'ch sa'ypo'ñerr ñeñth awath sokthaphña ñeñth nanak sosey. Añcha'ña o'ch setserrataterr sokthaphña. Tharro'mar po'ñoxh etserra o' yexhkaterres Yompor. O'ch netma'ntacha ateth pete'th awath allempo o'ch xherr pascuapo xhokmach wapore'twet allowen pan ñeñth a'chasareth. O'ch yexhkatet etserra pan ñeñth ama a'chasaretheyaye. Ñamha pascuapopa' xhokmach moetsete'th carnerotholl, tharraña the'pa' Cristoña o' amtsarethta yokop.
46005008	Ñamha awath pascuapo añ koshatawete'th pan ñeñth ama a'chasaretheyaye tharraña the'pa' añcha'ña yokshaterre' atthoch o'ch ya'ypo'ña'werr ñeñth awath yokthaphña ñeñth allo yo'chña'tare'te'th ñamha ñeñth nanak sosey Yomporekop. Añcha'ña o'ch yokthape'cherr etserra ñeñth e'ñe kowenare' kothaphñats Yomporekop ñeñthara kothaphñats ñeñth e'ñe po'ñoxh kowen.
46005009	-
46005010	The'pa' o'ch notas po'poñ. Awaña po'poñ necartothpa' ateth notwas: Amach seyemtatscho ñeñth cheta'yene' koyanesha' amach poethaporeyaye. Ñewa, allempo notas necartothpa' añekop noten ñeñth ame'ñetsa tharro'mar ñerra'm atthera cheta'yenan koyanesha', amach seyemtatsche acheñ ñeñth ateth petsa. Tharraña ama añekpaye' ateth noteno ñeñth ama ame'ñetso ñeñth ateth petsapa' amach seyemtatsche. Tharro'mar añe patsropa' xhokmach yeyemcha ama't ñeñth ama ame'ñetso, ateth ñerra'm ñeñth cheta'yene' koyanesha' ñeñth ama poethaporeyaye, ñamha ateth ñerra'm ñeñth atarr es ye'chapretetsa, amapa' ñamha eñeth, ñamha ñeñth ma'yochenaya ayexhkatareth. Ñerra'm ama yeyemtanetopa' amathe' errotheno yokrroña añe patsro.
46005011	Añña notenes amach seyemtatsche ñeñth otets ame'ñenano' Cristo tharraña ñeñth atthera cheta'yene' koyanesha' ñeñth ama poethaporeyaye, amapa' ñeñth atthera es ye'chapretyetsa, amapa' ñeñth atthera ma'yochenaya ayexhkatareth, amapa' ñeñth atthera sasare'tets, amapa' ñeñth atthera posa'tarets, amapa' ñeñth atthera etyets. Ñeñth ateth pha'yetsapa' amach seyemtatstero, ñamha ama't atthapa' amach serrallme'cherro epas.
46005012	Ñewa, añekop ateth o' notwas, tharro'mar yokoppa' ama pokteyaye o'ch yotteñe'cheñ ñeñth ama ame'ñetso. Yokoppa' añña e'ñe pokte' o'ch yotteñe'cheñ ñeñth pame'ñeñothet attherach es pantenet.
46005013	Yomporpa' ñachña otteñe'cherre' ñeñth ama ame'ñetso. Sapa' aña poktetsa sokop sewapore'ch ñeñth attherach sosya'tsañach orrtatyenet.
46006001	The'pa' o'ch noterrserr po'poñ. Ñamha o' ne'mare'tas attho sapa' xhokmo' setmantannena ñerra'm esempo erroth sephannena, ñamha ama't ñeñtheso' poeyochresha' o' perrsoñ Parets. Eso'mare't xhokma soteñña amhcha'tareth ñeñth ama ame'ñetso o'ch a'poktatonas ñeñth attho se'moñe'tannena. Sokoppa' añña pokte' o'ch soch poesheñarr ñeñth e'ñe parrokma same'ñena ñetcha'ña a'poktate' ñeñth ateth sephannena.
46006002	Ama't señoteñe ya ñeñthey o' poeyochresha' perrey Paretspa' yach amhcha'tarethterrtsa allowen acheñeneshakop arr patsro esempowañen. Ñewa, ñerra'm po'ñoxh yeñoteñ o'ch ya'mhcha'tarethterra allowen acheñeneshakop arr patsro esempowañenpa' eso'mare'tña ama señoteñe o'ch sa'poktat ñoñets e'ñe sañeña ñeñth ama thorrapawoyaye.
46006003	Ñamha ama't señoteñe esempowañenpa' yach amhcha'tarethterrtsa ama't Yompor po'mhllañotheñnanesharekop. Ñeñtho'marña the'pa' notenes e'ñe pokte' o'ch ya'poktatanna'ta ya yeñoñ ñeñth ateth yeyxhena the' arr.
46006004	Ñerra'm esempo esokop setmantannenapa' eso'mare'tña o'ch sene' poesheñarr ñeñth ama kowenaye' enteno ñeñth ame'ñetsa, ñach a'poktate' señoñ sokop.
46006005	E'ñe nepenkna'ntateñothes sapa' ñeñtho'marña ateth notenes: Seshopa' ¿ama'tña eñalleña ama't poesheñarra ñeñth ame'ñetsa ñeñth eñotene' o'ch a'poktatan ñoñets? Ñeñth eñotene'pa' e'ñe pokte' ñach a'poktatene' señoñ ñeñthes parro same'ñena.
46006006	Tharraña the'pa' ama attheye' sepeno. Xhokmo' setmantannena ama't ñeñtheso' parro same'ñenañ. Sapa' awo'chxho' awes tomantanna'ttsa a'yo allo'tsen acheñ ñeñth ama ame'ñetso, ñapa' awo'chxho' a'poktatonas señoñ sokop.
46006007	Tharraña ñeñthpa' ama pokteyaye ama't mamesha o'ch setmantannena. Tharro'mar ñerra'm xhokma yetmantannenapa' ñeñthpa' ama añeye' yepeno ateth moenen Yompor. Añña ñerra'm esempo erroth phonas po'psheñeñpa' eso'mare'tña amaña alla sa'wantannenoña ñeñth attho erroth es sephanna'tyena. Ñamha ñerra'm esempo es poerratampensetpa' eso'mare'tña amaña alla sa'wantenaneto. Añ poktetsa o'ch alla ya'wantenanet alla.
46006008	Tharraña sañapa' ama attheye'ña sepeno. Añña sapa' xhokmo' erroth sephannena, ñamha xhokmo' es seprratamphsannena ama't e'ñe sagattsa ñeñthes ame'ñetsañ.
46006009	Ama't señoteñeña ñeñth ama kowen es petsopa' amach es o'paterroña all amhcha'tarethtena Yompor. Amach semnatatsche po'psheñeñ o'ch attha shekare'tas. Po'ñoxh ateth notenes, ñeñth kañoresha'tetspa' amach es o'paterro all amhcha'tarethtena Yompor. Ñamha ñeñth po'yomporer pha'yene' ayexhkatarethpa' ñetpa'xho'ña amach es o'patatarethterretoña all amhcha'tarethtena Yompor, ñamha ama't ñeñth apretets thaporets, ñamha yakmanesha' ñeñth agapannetsa e'ñe ñagattset.
46006010	Allothpa' ñamha ñeñth etyets ñamha ñeñth atarr es ye'chapretyetsa, ñamha ñeñth posa'tare'tyets, ñeñth ateth pha'yetsapa' amach es o'patatarethterreto all amhcha'tarethtena Yompor. Allothpa' ñamha ñeñth achmhare'tets ñamha ñeñth poerratampesyets ñetpa'xho'ña amach es o'patatarethterreto all amhcha'tarethtena Yompor.
46006011	Sapa'xho'ña poesheña'ttsos atthekma sepe'th samha awaña. Tharraña the'pa' o' e'showarethterra so'chñar, atthoña o' sa'kowentatarethterra Partsokop. E'ñe seyemteñoth Yepartseshar Jesucristo the'ña Pomporpa' o' pokte' enterres. Ñamha e'ñe poechorreñothes Yompor Poekamkëñpa' o' pokte' enterres Yompor.
46006012	The'pa' o'ch noterrserr po'poñ. Ñewa, napa' neñotenes poesheña'ttsospa' ateth sotatse'tyen, “e'ño' pokte' yepha'yes ama't erra'tsenthe' yemnen.” Ñewa, yapa' yeñoteñ Yompor po'ñoñpa' ama't ama ateth otenyeñe amach es yepha'yesatsto, ñeñtho'marña “e'ñe pokteñ allowenpa' o'ch es yepha'yeneñ.” Tharraña ama't e'ñe pokteñ o'ch ateth es yepha'yeneñ allowenpa' tharraña ñerra'm ñeñthpa' ama añekpayaye alloch yeyenpoeñ yamo'ts atthoch e'ñe womenk yephannena yeyoxher Yomporekoppa' ñewa, ñeñthepñapa' amach ateth yephatsto. Ñamha ama't pokteñ allowenpa' o'ch es yepha'yespa', tharraña ama pokteyaye o'ch nanak es yayomhatse'tyesa tharro'mar ñerra'm es nanak yayomenapa' ñeñthaña pomnaren pene'ña yechets.
46006013	Ñamha neñotenes poesheña'ttsospa' ateth sotatse'tyen, e'ño' pokte' senteñ o'ch señmatat sechets e'ñe sa sekañoresha'teñoth tharro'mar ñeñthekpo' yexhkënaña sechets o'ch ateth sephateñ. Ñeñtho'marña ateth setma'ntatenaña sechets ñerra'mrrathe' allempo sachporrena xhoch serra' serrar atthochña e'ñe señmatat sath e'ñe ora sechtsowen tharro'mar sathpa' ñeñthekpo' yexhkëna. Tharraña the' napa' o'ch notas, ama't pokteñ o'ch yeñmatateneñ yath arr patsropa' xhapcha' esempowañen allempopa' o'wañcha' yemna' yath ñamha yerrar, tharro'mar ateth ne' Yompor. Tharraña ama't pokteñ o'ch yeñmatateneñ yathpa' tharraña ama pokteyaye o'ch e'ñe yeñmataten yechets yekañoresha'teñoth tharro'mar ama añekpaye' ayexhkataretheña yechets atthoch yekañoresha'ten. Yechetspa' añekopña ayexhkatareth atthoch yethorra'yesa Yepartsesharekop. Ñamha ñapa' ñach yekwampene'ña yechets.
46006014	Ñeñtho'mar Yomporpa' o' tantaterran Poechemer ñeñth Yepartseshar yepen ya. Ñeñtho'marña yeñoteñ yapa'xho'ña esempowañenpa' tantaterrnaycha' yamha yechets. E'ñe po'wamenkothpa' tantatwerreycha'.
46006015	Ama't señoteñeña e'ñe yeparrokmateñoth Cristopa' ñeñth ya yechetspa' po'ñoxhpa' ñeñthara po'chets pen ñamha Cristo. Ñeñtho'marña notenes, attho ñeñth po'chets pen Cristo ñeñthara ya yechetspa' eso'mare'tña e'ñe pokte' sentenña e'ñe ya yechtsothpa' o'ch yekañoresha'tach Cristo. Amaka'ye pokteyaye o'ch yetsetach Cristo po'chets epoet yekañoresha'.
46006016	Ñewa, ama't señoteñeña ñerra'm esempo yo'chña't epay ottatsñathpa' epsheño'marey o'ch e'ñe yeparrokmatach yechtso. Po'ñoxh ateth enteney Yompor ateth oteney po'ñoñoth ñeñth anwareth awathotheñ, añmapa' ñeñth ateth oten: “ñeñth epsheño'maretpa' e'ñech pathrra po'chets penet.”
46006017	Tharro'mar e'ñe yeparrokmateñoth Yepartsesharpa' epsheño'mareypa' e'ñech pathrra yokthape'chen yeyoxhro ñeñth yekamkëñekop.
46006018	Ñeñtho'marña notenes añ pokte' o'ch sa'ypo'ñer kañoresha'teñets. Po'poñexhno ñeñth yepha'yen soseypa' ñeñthpa' ama yechtsoye' ya'sosyateno. Tharraña añña kañoresha'teñetspa' ñeñthpa' e'ñe ya yechets ya'sosyaten.
46006019	Ama't señoteñeña ye'narpa' ñeñthara pa'pakëll pen Parets Poekamkëñ ñeñth chorratenya Yompor. Ñeñtho'mar yeñoteñ yechetspa' ama yoyaye, ñeñthpa' Yomporo tharro'mar
46006020	ñapa' awo't rañtherrya. Attho rañtherryapa' nanak moeroxhta Poechemer atthoch tsa'twerrnaya yo'chñar. Ñeñtho'marña notenes, ama't attho yokrrena yechtsothpa' Yomporepa'chña yekowentaten e'ñe yekamkëñowen tharro'mar ñeñth epo'marpa' Yomporo.
46007001	The'pa' o'ch neserrpare'tatas ñeñth ateth sa'phtho'ten awaña secartoth. Awo't sa'phtho'ten pokte'the' o'ch yesna'ta. Ñewa, ñanom o'ch notas ateth, e'ñe pokteñ amathe' yeyoratsche koyanesha' ñeñthcha' yethapor yepha'.
46007002	Tharraña ellopa' añ pokte' ñamha alloweney yakmaneshay o'ch yeyore poesheñarr koyanesha' ñeñthcha' yethapor yepha'. Koyanesha'pa'xho'ña pokte' ñamha echanepa' e'ñe ña poerrollar. O' notas ateth tharro'mar ñerra'm ama xho seyoro poesheñarr ñeñthcha' sethapor sepha'pa' atthathe' allo'na sekañoresha'tnen.
46007003	E'ñe pokte' epas sethaporpa' sagapanna'tepa'ch.
46007004	Tharro'mar koyanesha' ñeñth arrollarethpa' ama e'ñe ñapthayaye po'chets, ñeñthpa' poerrollaro'nach. Ñamha yakmapa'xho'ña amach ñapthayaye po'chets, ñeñthpa' poethaporo'nach.
46007005	E'ñe pokte' xhokmach sagapannena. Tharraña ñerra'm errotheno esempo pokte' senteñ epsheño'mares o'ch sa'poktat ñoñets e'ñe sañeña amach sagapanna'terro allponmat atthoch añach sema'yoxhra ma'yochatsa. Tharraña ñerra'm o' met allponmat allempo o' sa'poktatwepa' pokte' o'ch alla sagapannerra. Tharro'mar ñerra'm ama awen sagapannerropa' xhathe' oneñethpa' topatas amathe' sa'wanto.
46007006	Tharraña ama notenso ñeñthach patherr poktetsa o'ch yesna'ta, añpa' attha notenes ñerra'm semneñ o'ch sesna'tapa' pokte' sena'tepa'.
46007007	Tharraña napa' e'ñe pokte' nenteñ ñerra'm allowenes attheseñ ñerra'm na. (Tharro'mar Yomporpa' awo't apoen atthoch amach nemno koyanesha'.) Tharraña alloweneypa' ama atthekmayayye. Tharro'mar Yomporpa' awo't apa'yesey ellokma atethcha' yesherbe' e'ñe kowen.
46007008	Ñamha o'ch notas, ñeñthes ama athaporethesopa' e'ñe pokteñ amathe' sesna'tatsto. Ñamha ñeñthes rrethorrnaneshaspa' e'ñe pokteñ ñamha amathe' sesome'terro. E'ñe pokteñ o'the' sokrrañ e'ñe attha ateth nepena na.
46007009	Tharraña ama't notensoñ atethpa' ñerra'm ama errotheno sa'wantopa' e'ñe pokte' sesna'tepa'. Ama pokteyaye o'ch attha nanak yemneñ koyanesha'. Añña pokte' yesna'tepa'. Tharraña añña nanak kowen ñamha amach yesna'to.
46007010	The'pa' o'ch notas ñeñthes arrollarethes ñeñthcha' ateth sepha. Ñewa, po'ñoxh ama naye' otetso, añña Yepartsesharña otets. Añ pokte' amach sesatstere serrollar.
46007011	Tharraña ñerra'm eseshas serre' serrollarpa' añ pokte' amach sesome'tatsterro ello, amapa' o'ch alla samo'tstera serrollareshe'mañ. Ñamha o'ch notas samha ñeñthes athaporethes, amach sesatstere sethapor.
46007012	The'pa' o'ch notas ñeñth ateth pokte' nenten na. Ama't Yepartsesharpa' ama otenñe ñeñth poktetsa añekop, tharraña napa' o'ch neñotatas ñeñth pokte' nenten na. Ñerra'm poesheñarr yakma ñeñth o' ame'ñerra ñeñth athapore'tañ, tharraña ñerra'm poethaporpa' ama ame'ñeno, añ pokte' amach satsterrano poethapor ñerra'm poethaporpa' ama moeno o'ch awerr.
46007013	Atthekma ñamha poesheñarr koyanesha' ñeñth o' ame'ñerra ñeñth arrollare'tañ, tharraña ñerra'm poerrollarpa' ama ame'ñeno, añña pokte' amach satsterrano poerrollar ñerra'm poerrollarpa' ama moeno o'ch ser.
46007014	Tharro'mar ñerra'm poethaporpa' ame'ñena, xhokma eñall atthoch o'ch ame'ñatana poerrollar. Atthekma ñamha ñerra'm poesheñarr yakma ñeñth ame'ñetsa, xhokma eñall atthoch ame'ñatana ñamha poethapor. Ñamha ñerra'm sesannenapa' ñato' sechemeresha'pa' amach es eñoterro Partsokop. Tharraña ñerra'm ama sesannerropa' sakñetharnesha'ñapa' o'ch so'patacha ñamha Parets.
46007015	Tharraña ñerra'm poesheñarr yakma ñeñth ama ame'ñetso, ñerra'm moeneñ o'ch serran poethapor ñeñth ame'ñetsa, ñewa, pokte' serepa'. Tharro'mar poethapor ñeñth ame'ñetsapa' ama es palltetso poerrollarekop. Ñamha Yomporpa' ama moeno ellopa' o'ch allo'na ye'moñe'tanna'tnena yerrollarekop. Atthekma ñerra'm poesheñarr koyanesha' ñeñth ama ame'ñetso, ñerra'm moeneñ o'ch serran poerrollar ñeñth ame'ñetsa, ñewa, pokte' serepa'.
46007016	Ateth notenes sesannerrepa' tharro'mar ñeñthes arrollarethespa' po'ñoxhpa' amach errotheno señoche ñato' sa'keshphachcha' serrollar, ñato' amathe'. Ñamha ñeñthes athaporethespa' amach errotheno señoche ñato' sa'keshphachcha' sethapor, ñato' amathe'.
46007017	Ñeñtho'mar the'pa' o'ch noterrserr, errotheno'tsenesthe' ama't allempo errte' same'ñera Yepartsesharpa' attherasepa'ch. Ñamha ateth moenatyeney Yomporpa' atthepa'ch yepena poesheña'ttsoy. Ñeñthpa' atthekmach neyxhatyes ama't ñamha ora allowen ñeñth pame'ñeñothet apxha'yetsa allemeñ anetso'mar.
46007018	Ateth ñamha ñerra'm poesheñarr yakma allempo errte' ame'ñerrtset, ñerra'm allempopa' o' atsorrarethetwet ateth yexhe'th judionesha'pa' the'pa' ama pallteno o'ch a'wañerran all tsorret awath. Atthekma ñamha po'psheñeñ allempo errte' ame'ñerrtset, ñerra'm ñetpa' ama atsorraretheto, the'pa' ama pallteno o'ch atsorrarethtet ateth yexhena judionesha'.
46007019	Ama't ya'tsorrarethtatstapa' ñeñthpa' ama es sherbeno. Ñamha ama't ama ya'tsorrarethtatstopa' ñeñthpa'xho'ña ama es sherbeno. Añña nanak sherbets o'ch yepha ñeñth ateth oteney Yompor.
46007020	Ñeñthpa' o'ch alla noterrserr, añ pokte', ama't errotheno'tsenesthe' allempo errte' same'ñerrapa' attherasepa'ch.
46007021	Ama't allempo errte' phame'ñerra, ama't añephthe' ñeñth atarwasatareth e'ñe atthapa' e'ñe pokte', amach pellkatsto. Attherach petarwasen pepatronarekop, tharraña ñerra'm errothenoth o'ch pha'rroyaterra pepatronareshothpa' e'ñech pokte' a'rroyerrpetepa' alloth tarwasatenpet e'ñe attha.
46007022	Ñato' o'ch netma'ntacha ateth: Eñall poesheñarr yakma ñeñth atarwasatareth e'ñe attha, tharraña o' xhap allempo agapan Yepartseshar ñeñthcha' Pamo'mte' perr. Allempopa' ama't atthera tarwasateñeñ ñeñth po'patronar pen arr patsopa' tharraña the'ña Cristopa' a'rroyatamper po'chñar ñeñth nanak tarwasataye'th awaña. The'pa' añcha'ña tarwasaterre' Cristo ñeñth Yepartseshar yepen. Ñamha eñall poesheñarr yakma ñeñthñapa' koweno'tsen ñeñth ama atarwasataretheyaye. Ñapa'xho'ña o' xhap allempoch agërran Yepartseshar Cristo ñeñthcha' Pamo'mte' perr. The'ña Pamo'mte' Cristopa' ñachña tarwasaterre' e'ñe kowen ñeñth awañapa' ama atarwasatarethe e'ñe attha.
46007023	Cristopa' o' rañtherrya. Attho rañtherryapa' nanak moeroxhta atthoch tsa'twerrnaya yo'chñar. Ñeñtho'marña notenes, amach acheña ñapoeth samo'mte' sephatsto, añña e'ñe po'ñoxh Yamo'mte' yepen Cristo.
46007024	Ñeñtho'marña masheñneshacha' ñamha noxhaneshacha' o'ch noterrserr alla, ama't errotheno'tsenesthe' allempo errte' same'ñera Cristopa' pokte' attherasepa'ch. Tharraña Yomporepa'chña seyenpoe'.
46007025	The'pa' o'ch noterrserr po'poñ. Añpa' ñeñth ateth sa'phtho'ten awaña ñato' pokto'the' awo'ch some'ta ñeñth shopsheshare'. Ñewa, napa' o'ch notas, Yepartsesharpa' ama otenyeñe ñeñthcha' ateth yepe' shopshesharekop, tharraña napa' o'ch neñotatas ñeñth pokte' nenten e'ñe na, tharro'mar Yepartseshar poemoereñothpa' awo't eñotañ pha'n atthoch sapa' seyemoetna.
46007026	Ñewa, ñanompa' o'ch notas: Ama't the'pa' xhokma wennaya shonte' esokmañen ñeñth echarr yentyen ñeñtho'marña pokte' nenteñ amathe' sesome'to, ñamha amathe' sesna'to. Añña poktetsa atthathe' yokrra.
46007027	Tharraña ñerra'm o' seyore koyanesha'pa' e'ñe pokte'; the'pa' amach sesatstere. Attheña ñerra'm ama seyoreña' koyanesha'pa' pokte' ñamha; the'pa' amach seyoratsche.
46007028	Tharraña ñerra'm esempo semne' o'ch sesna'tapa' e'ñe pokte'. Ñamha ñerra'm esempo koyanesha'pa' moeneñ o'ch some'ta, ñeñthpa'xho'ña e'ñe pokte', tharro'mar ñeñthpa' ama ochña'teñtsoyaye Yomporekop. Tharraña ñerra'm yakmapa' o'ch sena'ta, ñamha ñerra'm koyanesha'pa' o'ch some'ta ñamha, allempopa' o'ch echan shonte' ñeñthcha' llekatyese' atthoch korret arr patsro. Ñeñtho'marña notenes amach sesna'tatsto, koyanesha'pa'xho'ña amach some'tatsto, tharro'mar napa' ama nemno o'ch sechen shonte' ñeñthcha' sellkatyene'.
46007029	Ñeñtho'marña masheñneshacha' ñamha noxhaneshacha' nemneñ o'ch alla noterrserr. The'pa' ama atonaye' pallteno char atthoch yethorrena Yomporekop. Ñeñtho'marña o'ch notas ñeñthes o' sethapore't, ama't o' sethapore'tpa' añña poktetsa e'ñe thayotheñ amach pathrra sellkatsto ñeñth sethaporekpa. Añekpa'nachña sethorrena Yomporekop.
46007030	Ñamha ñerra'm esempo waponasa llekëñetspa' amach ñeñthotha yekexhpatsterro attho yethorrena Yomporekop. Ñamha ama't esempo es nanak yokshatene'pa' amach ñeñthotha yepsatstere Yompor. Ñamha ñerra'm esempo yapa' esokmañen yechenpa' tharraña amach ñeñthotha yepsatstere Yompor.
46007031	Ñamha ñerra'm esempo es yepha'yen ñeñth patso'marekpapa' amach e'ñe ñeñtha yokshatsto ñeñth patso'marekpa. Tharro'mar ñeñth ateth yeyxhen añ patso'marpa' ñeñthpa' wañerrcha' esempo.
46007032	Ñeñtho'marña notenes añexhno, tharro'mar nemneñ sapa' amach eñalletatsto po'poñ ñeñthcha' nanak sellkate'. Ateth pena yakma ñeñth ama athaporethepa' añach e'ñe llekëna ñeñth Yomporekop. E'ñech ma'yoxhrenana atthoch koshatenan Yepartseshar.
46007033	Tharraña yakmaña ñeñth athaporethpa' añach e'ñe llekëna ñeñth attho yokrrena añe patsro. Ñamha añach ma'yoxhrena atthoch koshatenan poethapor.
46007034	Ñeñtho'marña amach errothenoth pathrra ma'yoxhreno ñeñth Yomporekop. Atthekma pena ñamha koyanesha' ñeñth ama arrollarethe. Añach ma'yoxhrena ñeñth Yomporekop. E'ñe po'chtsowenpa' moeneñcha' o'ch a'rroya Partsokop. Ñamha ama't ora pokthaphñowenpa' o'ch ma'yoxhrena Partsokop. Tharraña koyanesha' ñeñth arrollarethpa' añach lleka ñeñth attho yokrrena añe patsro, ñamha añach lleka atthoch koshatan poerrollar.
46007035	Ñeñth notenespa' ama añekpayaye atthoch o'ch nompa'tas amach sesna'tatsto. Añekopña ateth notenes atthoch napa' neyenpas, atthoch xhokma kowenare' es sorrtatyen. Ñamha xhokmach soksheñesha'pa' o'ch sema'yoxhrena Yomporekop, amach eñalletatsto ñeñthcha' sepatene'.
46007036	The'pa' o'ch noterrserr po'poñ: Ñerra'm eseshas echene' seseñ ñeñth o' po'natwena, ñamha ñerra'm pokte' senteñ o'ch some'tapa' ñewa, pokte' some'tepa'. E'ñe pokte' o'ch semnach some'tepa' tharro'mar ñeñthpa' ama ochña'teñtsoyaye Yomporekop.
46007037	Tharraña ñerra'm erra'tsenothespa' sechen seseñ, ñamha ñerra'm ama semno o'ch some'ta, ñamha ñerra'm seseñpa' e'ñe pokte' enteñ amach some'tatstopa' ñewa, pokte' ñamha amach sesome'tatatsche. Ñerra'm po'ñoxh señoteñ seyoxhro añpa' e'ñe pokte' ateth, ñewa, amach sesome'tatatsche. Elloña ñeñthpa' nanak kowen.
46007038	Ñeñtho'marña the'pa' o' notas: Ñerra'm erra'tsenothes moenate' seseñ o'ch some'tapa' ñeñthpa' pokte'. Tharraña ñerra'm erra'tsenothes ama some'tataye seseñpa' elloña ñeñthpa' nanak kowen.
46007039	The'pa' o'ch noterrserr po'poñ. Ama't esempapa' ama pokteyaye koyanesha'pa' o'ch serran poerrollar. Ama't errponmatcha' korrena poerrollarpa' amach satstere. Tharraña ñerra'm esempo rroma poerrollar, allempopa' e'ñe pokte' o'ch some'terra ello, tharraña ñerra'm erra'tsencha' moenerr ñeñthcha' yorerre' ñeñthpa' ame'ñenach ñamha.
46007040	Tharraña ama't o' notwaseñ e'ñe pokte' o'ch some'terra rrethorrnanesha', elloña napa' nokthape'cheñ ñerra'm o'ch some'terra, ñato' allempopa' kosherrañcha' mame'. Tharraña ñerra'm amach some'terro, napa' nokthape'cheñ ñato' allempopa' ellochña nanakcha' kosherra ñapoeth. Napa' noten Yompor Poekamkëñoth neñoten ateth.
46008001	The'pa' o'ch neserrpare'tatas po'poñ ñeñth ateth sa'phtho'tenen awaña, ñeñthpa' ateth sotenen: Ñeñthey ame'ñenaya Cristopa' ñato' ¿pokte'the' o'ch serra' po'chets ñeñth moetsenet ayexhkatarethekop? Napa' neñotenes poesheña'ttsospa' sotyen sapa' señoteno' ñeñth kowentetsa Yomporekop. Ñewa, po'ñoxh alloweneypa' yeñoteñ ñeñth kowentetsa Yomporekop. Tharraña ñerra'm esempo yoten: “Napa' e'ñe neñotwen ñeñth kowentetsa Yomporekop”, ñerra'm e'ñe yommo'cheñotha yotenpa' ñeñthpa' e'ñech orrena ateth yoten. Yommo'cheñothpa' amach xhoye' yeyenpanneno atthoch womenk yepha' yeyoxher Yomporekop. Yemorrentanna'teñothpa' xhochña yeyenpanna'ta.
46008002	Tharro'mar ñerra'm esempopa' xhach yotenapañ o'the' e'ñe es yeñotwa poktakma, tharraña yeñoteñ po'ñoxhpa' xhokma yepalltena o'ch e'ñe yeñotwa poktakma ñeñth kowentetsa.
46008003	Tharraña e'ñe yemorrenteñoth Yomporpa' ñapa' eñoteney yapa'xho'ña yeñoteñ ñeñth kowentetsa ñokop.
46008004	The'pa' o' notwas ateth the'ñapa' o'ch neserrpare'tatas ñeñth kowentetsa Yomporekop. Ñeñthey ame'ñenaya Cristopa' pokte'the' o'ch yerren po'chets ñeñth amtsareth ayexhkatarethekop, ñato' amathe' pokteyaye. Ñewa, yeñoteñ ñeñth ayexhkatareth ñeñth toma'ntatenet ñetpa' po'ñoxhpa' ama eñalle Yompor ñeñth ateth. Yapa' yeñoteñ Yomporpa' e'ñe pathrra.
46008005	Po'ñoxhpa' ñetpa' pa'namen po'yomporer pha'yenet ama't ateth ñerra'm ñeñth ento'tsa'yen, ñamha ama't ñeñth añe patsro'tsa'yen. Ñetpa' pa'namen po'yomporer pha'yenet, ñamha pa'namen po'partseshar pha'yenet.
46008006	Tharraña ya yokoppa' yeñoteñ Yompor Apapa' e'ñe pathrra, ñeñth Yompor ñeñth yexhkatwe' allowen ñeñth yentyen, ñamha yapa' awo't yexhkatey e'ñe ñokop. Ñamha yeñoteñ Yepartsesharpa' e'ñe pathrra ñeñthara Jesucristo ñeñth yexhkate' allowen ñeñth yentyen. The' yapa'xho'ña apoeney attho yokrrena.
46008007	Tharraña acheñenesha'pa' ama allowenakmaye' yokthape'chweno ateth. Ñeñtho'marña poesheña'tetspa' awathotheñ yexhete'th o'ch nenet es po'chets ayexhkatarethekop. Ñeñtho'marña ñerra'm esempo rrenet ñeñth po'chets ñeñth moetsenet ayexhkatarethekoppa' e'ñech attha rreñet po'tomña. E'ñe po'tomñapa' otenet ñato' ama pokteyaye o'ch yerren po'chets ñeñth nenet ayexhkatarethekop. Ñetpa' attha enteñet ama arrapawoyaye ñeñth Yomporekop. Tharro'mar ama xhenaneto poeyoxhro attho ñeñth e'ñe poktetsa Yomporekop.
46008008	Ñewa, yapa' yeñoteñ ñeñth yerrenpa' ama añekpayaye atthoch e'ñe kowen entey Yompor. Ama't yerreñ, ñamha ama't ama yerreñe ñewa, e'ñe atthekma enteney Yompor.
46008009	Tharraña e'ñech señota: E'ñech akopha es sepha'yes. Ama't yapa' yeñoteñ Yomporpa' e'ñe pokte' enteñeñ o'ch yerren po'chets ñeñth anareth ayexhkatarethekoppa' tharraña ñato' yerreñoth añexhnopa' xhathe' alla ya'poerratatwer ñeñth ama tama womenk penaye poeyoxher Yomporekop.
46008010	Tharro'mar ñato' sapa' ateththe' sepena. Ñato' o'ch awenes poerawo allo'tsen ayexhkatareth, allñapa' ñato' o'chxho' serros po'chets ñeñth amtsareth ayexhkatarethekop. Ñamha ñato' sapa' e'ñech soksheñesha' serreñ tharro'mar sapa' señoteñ ñeñthpa' ama esoye' enteñe Yompor. Tharraña ñato' e'ñe allempoña serreñpa' ñato' o'ch entas po'psheñeñ ñeñth parro same'ñena. Tharraña ñapa' ñato' ama pokteye' enteñe o'ch yerren po'chets ñeñth amtsareth ayexhkatarethekop. Ñato' o'ch peye'chateña ñamha pemo'nasheñ o'ch rreñ ñamha ñato' ama't ñapa' ama pokteye' enteñe.
46008011	Tharraña ñerra'm ñapa' o'ch rrenan po'chets ñeñth anareth ayexhkatarethekoppa' ñapa' o'ch enteñ atethpa' ochña'teñets Yomporekop. Attheñapa' ñato' o'ch alla poeswerran Yompor. Ñeñtho'marña notenes, ñato' e'ñe yeñoteñoth ñeñth kowentetsa Yomporekoppa' o'the' ya'chenkatach yemo'nasheñ ñeñthekop Jesúspa' rroma ñamha.
46008012	Ñerra'm esempo ateth yephapa' xhathe' yeyora yo'chñar yemo'nasheñekop tharro'mar o' yeye'chatera o'ch perra ñeñth ama pokteye' enteno ña. Ñewa, ñerra'm esempo yeyora yo'chñar yemo'nasheñekoppa' e'ñe ñothpa' o'ch yo'chña't ñamha Cristokop.
46008013	Ñeñtho'marña the'pa' o'ch notas ateth, ñerra'm esempo yerren po'chets ñeñth anareth ayexhkatarethekop, ñerra'm yerreñothpa' ñato' ya'poerratater yemo'nasheñpa' e'ñe pokteñ amach yerratsto ñeñth po'chets. Ñeñtho'marña napa' ama't esempapa' amach nerratsto ñeñth po'chets the'ta' neyoren no'chñar nemo'nasheñekop atthothcha' na'poerratater.
46009001	The'pa' o'ch neñotatas po'poñ ñeñth ateth nepena na. Napa' e'ñe pokteñ o'ch nepha'yes e'ñe erra'tsencha' nemnen na tharro'mar sapa' señotenen attho napa' ama eñalle ñeñth neyechare'tenaya na, tharro'mar napa' allsensarethen Yomporeshoth. Ñamha señotenen napa' o' orrterrnana Yepartseshar Jesús, ñamha señotenen ña awamenkath nepene' tharro'mar e'ñe na nethorreñoth ñokop atthoña same'ñerra samha.
46009002	Ñewa, ama't po'potantañpa' otyenetañ napa' amo' allsensaretheyayno tharraña sapa' señotenen po'ñoxh napa' allsensarethenka'ye tharro'mar napa' ñeñthen same'ñaterraya samha. Attho sapa' e'ñe kowen same'ñera Yompor, atthoña señotateñña allowen po'ñoxh napa' Yomporeshoth allsensarethen. Ñeñtho'marña e'ñe pokteñ o'ch nepha'yes e'ñe erra'tsencha' nemnen na ñeñthen allsensarethen, tharraña ñeñthpa' ama attheye' nepeno tharro'mar napa' ama nemno e'ñe ateth nepeñoth o'ch nepatare't kowen ñoñets alloch Cristopa' a'keshphaterres.
46009003	Ñeñtho'marña the'pa' o'ch notas ñeñthcha' ateth nanapanet ñerra'm esempo a'phtho'tare'tnet, pokto'the' ñeñth ateth nepha'yena.
46009004	Po'ñoxhpa' e'ñe pokteñ nokop o'ch serratallme'chennoñ allempo neserrpare'tatenes. Ñamha pokteñ sapa' o'ch sapnoñ ñeñthcha' norryen.
46009005	Ñamha nokop e'ñe pokteñ ñerra'm eñalleñ nethapor o'ch nanemh ñeñth parro yame'ñena all nechopeñe'chyen. Ateth pena po'potantañ allsensarethnesha', ñamha ateth pena Yepartseshar pa'mo'nasheñnesha', ñamha ñeñth ateth pena Pedro.
46009006	Ñamha sapa' ñato' xhathe' soten e'ñe pokte' e'ñe epsheño'marey epan masheñ Bernabé yapthach yetarwasen atthoch yechen ñeñthcha' yerren. Po'ñoxhpa' po'potantañexhno ñeñth thorra'yetsa Yomporekoppa' ñetñapa' arratarethtenet e'ñe attha.
46009007	Po'ñoxhpa' ñeñth ateth pena solltarnesha'pa' ñetpa' e'ñe attha aparethtenet ñeñth palltenet, amach es tsa'teneto. Ñamha ateth pena ñeñth nare'tene' narmets. Ñetpa' e'ñe poenare'teñothpa' xhokmach tsomoeññañet poenaremh poe'mer. Ñamha ateth pena ñeñth po'tarwas pene' o'ch kowampenan carnero ñamha cabra. Ñetñapa' xhokmach orreññañet poemomos.
46009008	Sapa' xhathe' sotenapañ ñeñth ateth notenes, ñeñthpa' e'ñethe' nañeña nokthaphñoth ateth notyenes ñeñth ateth yokthape'chyen ya alloweney ñeñthey arromñathey. Tharraña ñeñthpa' amaka'ye attheyaye tharro'mar ñeñthpa' ñeñthara ñoñets ñeñth ateth anareth awathotheñ.
46009009	Tharro'mar Moisés po'ñoñ ñeñth ateth anwareth awathotheñ, ñeñthpa' ateth oten: “Ñerra'm esempo sathmama'tateñ wakësh atthoch es serrokllome'chach pa'tkoth allempopa' amach sempanma'tatsche atthoch ñapa'xho' rranepa'ña ñeñth serrokllome'chateñ.” Ñewa, yapa' yeñoteñ Yomporpa' ama e'ñe ñapthekpa wakshekop eñose'the.
46009010	Po'ñoxhpa' yokpa'naña eñose'th ñeñthey thorra'yetsa ñokop. Tharro'mar e'ñe poemorrenteñothey yapa' Yomporpa' e'ñe pokte' enteñ arrataretheycha' yamha all yethorra'yena ñokop. O'ch netma'ntacha ateth: Ñerra'm xho yetamoenpa' xhokmach yeyemtena ñeñthcha' yenare't all, o'ch choppa' ñeñthcha'ña yetsomoerr. Ñamha ñerra'm xho es yerrokllome'chenpa' xhokmach yeyemtena ñeñth yerrokllome'chen, tharro'mar yapa' yeñoteñ xhokmach apoerryet allpon.
46009011	Ñewa, o'ch alla netma'ntatererr po'poñ. Allempo yeserrpare'tatenes Yompor po'ñoñ ñeñthpa' atthekma ñerra'm xho yenare'ten narmets poe'llomer sesho. Ñeñth ateth nare'teñetspa' sherben atthoch e'ñe yokrra Yomporekop. Ñewa, ñerra'm yapa' o' yeñotatas ñeñth sherbets errponowañen yekamkëñekoppa' ama'tña pokte' senteñeña sapa' o'ch sapoenyeñ ama't koñe'tha ñeñth yepalltena alloch yokrra añe patsro.
46009012	Po'ñoxhpa' po'potantañexhno ñeñth seserrpare'tatene', ñetpa' enamoenset o'ch sapanet ñeñth alloch korrenet. Ñewa, ñeñthpa' e'ñe pokte'. Attho ñetpa' es enamoensetpa' elloña yokoppa'xho'ña e'ñe pokte' o'ch es yenamas yamha. Tharraña ama't e'ñe pokteñ o'ch es yenamaseñpa' po'ñoxhpa' ama't koñe'tha ama es yenamoenso. Xhokma ya'wanteñ ñeñth echarr yenten yokop. Ama't e'ñe pokteñ o'ch es yenamoenespa' tharraña amaña es yenamoenso tharro'mar ñerra'm ama pokteye' señchepa' yeñoteñ amathe' se'mhñoto Yompor po'ñoñ ñeñth ateth yeserrpare'tatenes. Yapa' ama yemno o'ch yepatare't kowen ñoñets alloch Cristopa' a'keshphaterres.
46009013	Elloña sapa' señoteñ ñeñth thorretsa Parets pa'pakllopa' e'ñe allara Parets pa'pakllopa' xhokmach entenet poerrar. Ñamha añ kornesha' ñeñth moetsene' wakësh amapa' carnero Yomporekoppa' ñetpa'xho'ña e'ñe allothpa' rrenet ñeñth amtsareth Yomporekop.
46009014	Atthekma ñamha Yepartsesharpa' nan po'ñoñ. Ñeñthpa' ateth ot: Ñeñth serrpare'tene' kowen ñoñets alloch sekeshphapa' e'ñe pokte' poeserrpare'teñoth ñeñth e'mhñotene'pa' pokte' o'ch apoeñet ñeñth palltena alloch korra.
46009015	Ñewa, ama't e'ñe pokteñ o'ch sapoennoñ ñeñth nepalltenapa' tharraña napa' ama't awathapa' ama es notase'the o'ch es sapoen. Ama't the'pa' ama ñeñthekpaye' nekellkënnaso ateth. Tharro'mar ama nemno o'ch wañ attho neserrpare'tatenes e'ñe attha. E'ñechña noksheñesha' neserrpare'tatenes e'ñe attha. Ñerra'm o'ch wañ attho neserrpare'tatenes e'ñe atthapa' añathe' pokte' nenten o'ch nerroma. Tharro'mar napa' ama nemno ama't eseshapa' o'ch poerratamphsenña ñeñth allo e'ñe nokshena.
46009016	Ñamha e'ñe neserrpare'teñoth kowen ñoñets napa' amathe' errothenoth e'ñe attha nommo'cho, tharro'mar napa' e'ñe ateth eyecharethen. Ñerra'm ama ateth nephopa' napa' nanakthe' llekëñtso'tsenen.
46009017	Ñerra'm e'ñe na nemneññotha neserrpare'teneñpa' ñewa, pokteñ o'ch tsa'tenna Yompor atthoch koshaterren. Tharraña ñerra'm ateth otenen Yomporpa' ñeñthpa' ama nañeña nemneññotheye' neserrpare'teno. Po'ñoxhpa' allsensarethen ñeñtho'marña neserrpare'taterña acheñenesha'.
46009018	Ñeñth elloneth apoenen Yompor ñeñthcha' atarr nokshate' na, ñeñthpa' atthoth neserrpare'tatenes kowen ñoñets e'ñe attha. Ama't e'ñe pokteñ o'ch setsa'tnapa' tharraña napa' ama nemnoña ateth.
46009019	Ñamha ama't ama eñalle poesheñarr ñeñthcha' neyechayapa' po'ñoxhpa' añña nanak nethorratenaya allowen acheñenesha' tharro'mar na ateth moenets. Ñamha tharro'mar nethorrena ñokpoet atthoch name'ñacha shonte' acheñenesha'.
46009020	Ñamha allempo allo'tsenen parro epan namo'tsesha' judionesha'pa' napa' o'ch nepena ateth yexhenet ñet. Allochñapa' ñetpa' o'ch e'mhñoterrnet; e'ñe poe'mhñoteñothetpa' ñato'rraña o'ch name'ñatera namo'tsesha' judionesha'. Ñerra'm esempo allo'tsenen parro epan ñeñth kothene' Moisés po'ñoñ ñeñth ateth anarethpa' napa' ama'tcha' ama noktheno ñeñth ateth kothape'chenet ñetpa' tharraña napa' amach nachmhare'taneto ñeñth ateth penet ñet, allochñapa' ñato' atthothpa' o'ch name'ñatanet ñamet.
46009021	Ñamha ñerra'm allempo allo'tsenen parro epan ñeñth ama kothape'chenaye ñoñets ñeñth ateth anareth Partsokop, napa'xho'ña o'ch nepena ateth ñerra'mrrathe' ama noktheno ñoñets ñeñth ateth anareth Partsokop. Ñewa, po'ñoxhpa' noktheneñña ñeñth ñoñets ñeñth ateth anareth Partsokop tharro'mar añcha'ña e'ñe nokthen Cristo po'ñoñ. Atethcha' nepeñña ñeñth ama es kothape'chetso Partsokop allochñapa' atthothcha' name'ñaterranet ñamet Cristo ama't ñeñth ama es kothape'cheno Partsokop ama't mamesha.
46009022	Ñamha ñerra'm esempo allo'tsenen parro epan ñeñth ama womenk penaye poeyoxher Yomporekoppa' napa'xho'ña o'ch nepena ateth ñerra'mrrathe' ama womenkayaye namha neyoxher Yomporekop, allochñapa' atthoch nokthape'chach kowen ñeñth ama womenk penaye poeyoxher Yomporekop. Ñamha ama't erra'tsena acheñ errothenxho' kothape'chenpa' napa'xho'ña allempo allo'tsenen parro epan atethcha' nepena namha ateth pokte' entenet ñet, allochñapa' atthoch ama't errothenetthe' atthochña na'keshphaterranetcha' ama't patanta'ttsa.
46009023	Atethcha' nepena atthoch name'ñatanet ñerra'm esempo neserrpare'tatanet kowen ñoñets attho Cristopa' ñach ya'keshphaterre'. Atthoch napa'xho'ña e'ñe name'ñeñoth Cristopa' nokshapretanetcha' ñerra'm ame'ñeret ñamet Cristo.
46009024	The'pa' o'ch noterrserr po'poñ, ñato' o'ch netma'ntacha ateth. Ñewa, po'ñoxh sapa' señoteñ ñerra'm esempo o'ch eñochet esesha'the' nanak matetsapa' shonte'ch acheñ matatsa. Allowenetpa' moeneñetcha' o'ch meshe'twet po'poñexhno acheñ atthoch ganet premio. Tharraña ama'tcha' shonte' matatsapa' eñallachña poesheñarr ñeñthcha' gananatwaya allowen ñeñth parro mataxha'tet. Ñeñtho'marña the'pa' añ poktetsa o'ch yethorrena yamha e'ñe kowen Yomporekop atthoch yegana ñeñth o'patatenya ña.
46009025	Ñamha yeñoteñ allowen ñeñth po'tarwas pene' joweñetspa' ñetpa' o'ch phowanmoet ora ñeñth ateth poktetsa atthoch echet po'wamenk eshekcha' ganet. Ñeñtho'marña ñetpa' o'ch kexhpa'wet ñeñth ayoramphsañ yewamenk. Ñeñthpa' añekop ateth penet atthoch ganet premio ateth ñerra'm kopa. Ñewa, ñeñth ateth penet ñet atthoch ganet kopa, ama't ñeñth kopapa' awañaña, ñeñthepñapa' yapa' o'ch yethorra yamha Yomporekop atthoch yegana ñeñth o'patatenya ñeñth ama awañaño.
46009026	Ateth pena ñeñth matetsapa' e'ñech paxharr matena. Ñewa, napa'xho'ña e'ñech pathrra nema'yoxhra Yomporekop. Ateth ñamha ñerra'm esempo yexhotna'tena, ñerra'm attha ya'mhtapechpa' amach errothenoth yegano. Ñeñthepñapa' napa' amach attha na'mhtapechatsto ñeñth Yomporekop.
46009027	Xhochña newnat nañeña nechets. E'ñe nach tarwasate' nechets Yomporekop. Atethcha' nepha tharro'mar ama't na serrpare'tate' po'psheññexhnopa' ñato'rraña ellopa' the't alla awapore'tarethen nañeña tharro'mar ama netsotoñe ñeñth moenen Yompor.
46010001	Ñeñtho'mar the'pa' masheñneshacha' ñamha noxhaneshacha' o'ch noterrserr po'poñ. Nemneñ o'ch neñotatas ñeñth ateth pe'th awath yatañneshañ. Allempo chopeñe'chyesete'th amaratharero'marpa' añ anmawete'th os ñeñth kowamphsatanete'th Yompor e'ñe allowenet. Ñamha Yomporpa' ellopa'tetstatan sa'p atthoña orrtatanet thoñ allcha' e'ñe kowen oñmoet patso. Atthoña metanwet sa'p ñeñth otenet Sa'p Tsasasen.
46010002	Ñamha awo' na'nmet Moisés ñeñthcha' pa'mhcha'tarether pet. Ñamha e'ñe pame'ñeñothet Moisés allowenetpa' awo't a'natenanet os. Ñato' o'ch netma'ntacha ateth, ñetpa' allowenet apatarethtet oñoth ñamha osoth e'ñe poeyemteñothet Moisés.
46010003	Ñamha allowenet Paretspa' apanete'th poerrar ñeñth rrete'th allowenet ñeñth moeñanete'th entoth.
46010004	Ñamha allowenetpa' xhokmo' apanete'th Parets ñeñth orrete'th allowenet. Tharro'mar awath allempo potanet oñ e'ñe mapoetoth alloth orretpa' ñeñthña mapoe'pa' toma'ntenana Cristo ñeñth Partsotets ñamha. Po'ñoxh Cristo ñeñth onawete'th ñamha ñeñthara ñapa' ña kotha'nmawete'th.
46010005	Ama't Yomporpa' nanako' a'natanetañe'thpa' tharraña ñapa' amo' pokteye' entane'the attho ñetpa' athpare'tyesete'th. Ñeñtho'marña awo' a'kllatatwanet e'ñe alla amaratho. Poesheña'ttso' pokte' ente'th Yompor ñeñth e'ñe kowen kothape'chyestse'th.
46010006	Ñamha ñeñth ateth phatse'th ñeñth ama pokteyayepa' añ yexhateney yamha amach yeye'chapretatsto yamha ateth.
46010007	Ñamha amach yeyomporer yephatsche ñeñth ayexhkatareth ñeñth ma'yochyesete'th ñet patanta'tets. Yapa' yeñoteñ añekop ateth pete'th, tharro'mar ateth anwareth Yompor po'ñoñ, ñeñthpa' ateth oten: “Acheñenesha'pa' o' anorrxha'tet, o'ña anorrxha'twetpa' o' rrallme'chapretet. Allothpa' orryeset ñamha. Allempoña o' rrallme'chapretwetpa' o' tantrra'terret o'xho' alla koshame'tamperret poeyexhkatar.”
46010008	Ñamha ama pokteyaye o'ch yekañoresha'ten ateth pete'th ñet patanta'tets. Ñeñtho'marña shonte' acheñenesha' kolla'watsa allempo, e'ñe veintitrés mil acheñenesha' rromats e'ñe pamtharrokma.
46010009	Ñamha ama pokteyaye e'ñe po'tomñapa' o'ch ya'llokchame'ch Yompor. Ñeñth ateth pe'th patanta'tets acheñenesha'pa' ñeñtho'maro'ña shonte' acheñenesha' ñeñth axhanatyes shechephpa' e'ñe kolla'wet.
46010010	Ñamha ama pokteyaye o'ch yethanmare'cha Yompor. Ñeñth ateth pe'th ñamha patanta'tets acheñenesha'pa' ñeñtho'maro'ña amñarethtet ñeñth amtsañpa' o' a'kllatwanet.
46010011	Tharro'mar ñetpa' ateth wapyesanete'th pa'namen allochña yapa'xho'ña o'ch yeñoch yamha ama pokteyaye o'ch ateth yepha yamha. Ñeñtho'marña ama't awathpa' ateth kellkët ateth pete'th allempo, ñeñthpa' e'ñe yokpa'naña ñeñthey the'pa'xho'ña waponayach allempoch mellapoterra. Añpa' ñeñth ateth yexhateney yamha amach yephatsto ateth pete'th ñet.
46010012	Ñeñtho'marña the'pa' o'ch notas, e'ñech señota. Amach sotaphsa'tatsto, napa' amach nepho ñeñth ateth pete'th awath. Tharro'mar ñerra'm esempo yot atethpa' ñato'rraña machayotha alla ateth yeperra yamha ñeñth ama pokteyaye.
46010013	Tharro'mar alloweneypa' xhokmach waponaya topateñets, ñeñthara topateñets ñeñth yexhenoya alloweney ñeñthey arromñathey. Tharraña Yomporpa' xhokmach yeyomcha tharro'mar ñapa' ama moenatenye o'ch topatey atthoch metanonay yewamenk. Tharraña ñerra'm esempoch xhaponaya topateñetspa' ñapa' xhokmach orrtatonay atthoch ya'wante' atthoch amach metanonaye yewamenk.
46010014	Ñeñtho'marña, masheñneshacha' ñamha noxhaneshacha', notenes, e'ñe pokte' o'ch sa'ypo'ña'werr ñeñth ayexhkatarethexhno ñeñth po'yomporer penet ñet.
46010015	Sapa' señotweñ ñeñth kowentetsa Yomporekop. Ñeñtho'marña o'ch notas, ¿ama't pokte' senteñe ñeñth o' notwas?
46010016	Ñeñtho'marña allempo yorreññañ ñeñth toma'ntenaya Cristo po'rras ñeñth ateth anareth Yomporekoppa', xhoch ñanom yema'yochampesya atthoch yeparasyoso'ch Yompor. Allempo yorreñ alloweneypa' e'ñech yeyemteñoth Cristo ñeñth rromats yokop po'ñoxhpa' o'ch yeparrokmatwa alloweney ama't ñamha Cristo. Ñamha atthekmach yepena ñerra'm esempo yerren pan ñeñth toma'ntenaya Cristo po'chets. Allempo yeshota'ten pan, o'ch yerreñ parro alloweneypa' e'ñech yeyemteñoth Cristo ñeñth a'rroye' po'chets yokop po'ñoxh allempopa' e'ñe yeparrokmatwen alloweney ama't ñamha Cristo.
46010017	Ñamha ama'tcha' shonteypa' e'ñech pathrra pan yeshota't ñeñthcha' yerra'yes ama't alloweney. Ñeñtho'marña yeñoteñ ama't shonteypa' e'ñe yeparrokmateñoth Cristopa' e'ñe pathrra enteney alloweney, ñamha ñeñthara e'ñech po'chets peney.
46010018	Ñewa, o'ch yokthape'ch ñamha ñeñth ateth pe'th israelena'tarnesha'. Ñetpa' o'ch moetset wakësh amapa' carnero Yomporekop. Allothñapa' o'ch rrenet ñeñth poecha'yetsa. Allempo rreñetpa' po'ñoxh e'ñech poeyemteñothet Yomporpa' o'ch parrokmatet epoet Parets.
46010019	-
46010020	Ñewa, po'ñoxhpa' ama notenso ñerra'm esempo serren po'chets ñeñth amtsareth ayexhkatarethekoppa' o'ch separrokmat epas, tharro'mar ama't toma'ntateñetañ Paretspa' ama Partsoyaye. Añña notenes ñerra'm esempo ñeñth ama ame'ñenayo Cristopa' o'ch es moetset ayexhkatarethekop, tharraña po'ñoxhpa' añekpa moetseñet oneñethekop, ama añekpaye' moetseñeto Yomporekop. Ñeñtho'marña napa' notenes ñato' amach serratsche tharro'mar ama nemno e'ñe serreñothpa' the't separrokmaten epas oneñeth.
46010021	Po'ñoxhpa' amathe' errothenoth yeparrokmatoña epay Yepartseshar Cristo ñerra'm xha yeparrokmaten epay oneñeth. Ñeñtho'marña notenes amathe' errothenoth e'ñe yeyemteñoth Cristopa' o'ch yorr ñeñth ñokop, ñamha ñerra'm aña yetsoten ñeñth oneñethekop. Ñamha amathe' errotheno yerroña parro ñeñth anareth Yepartsesharekop, ñamha ñerra'm aña yetsoten ñeñth oneñethekop.
46010022	Ñerra'm ateth yephapa' xhathe' ya'llokchame'ch Yompor ñamha e'ñe poempa'teñotheypa' xhathe' ya'tsrre'mach. Xhathe' yotta ñerra'm yapa' nanak awamenkathey, ñañapa' amathe' awamenkatheye' yenteñe.
46010023	Ñeñtho'mar the'pa' o'ch alla noterrserr, e'ñe pokteñ o'ch yerreneñ po'chets ñeñth amtsareth ayexhkatarethekop, tharro'mar Yompor po'ñoñpa' ama otenñe amach yephatsto ateth. Tharraña ama't eñalleñ pa'namen ñeñth e'ñe pokteñ o'ch yephapa' tharraña ñerra'm ñeñthpa' ama añekpayaye alloch womenk yepha' yeyoxher Yomporekoppa' ñewa, ñeñthepñapa' amach ateth yephatsto. Ama't eñalleñ pa'namen ñeñth e'ñe pokteñ o'ch yephapa' tharraña ñerra'm ñeñthpa' ama añekpayaye alloch yeyenpoe' po'psheñeñ atthoch womenk phan poeyoxher Yomporekoppa' ñewa, ñeñthepñapa' amach ateth yephatsto.
46010024	Añcha'ña o'ch yepena atthoch yeyenpoe' yamo'ts atthoch o'ch womenk pet poeyoxher. Amachña aña yellkatsto ñeñth e'ñe yokpa.
46010025	Ñamha o'ch notas ñeñthcha' ateth sepha: Ñerra'm esempo seta allekma vendenet po'chetspa' amach sa'phtho'tatsche ñeñth vendets, amach sotatsche ateth: “Añ po'chetspa' ¿añe't ñeñth amtsareth ayexhkatarethekop?” Amach sa'phtho'tatsto allochñapa' eshekcha' serre' e'ñe kowen.
46010026	E'ñe pokte' o'ch yerren ama't erra'tsenthe' po'chets tharro'mar allowen es yentyen arr patsro ñeñthpa' Yomporo poeyexhkatwar. Ñamha ama't ora patspa' e'ñe ñokma.
46010027	The'pa' o'ch notas po'poñ ñeñthcha' ateth sepha. Ñerra'm esempo ñeñth ama ame'ñenaye Cristopa' o'ch wa'ñas o'ch serrallme'chapreteña' ñamha ñerra'm sapa' sesechapa', e'ñe pokte' o'ch awes ñamha o'ch serra' ama't erra'tsencha' po'chets apaset. Po'tomña amach sotatsto ateth: “Ta', ¿pokte'the' o'ch yerren añ po'chets? Ñato' ñeñthara añ po'chets ñeñththe' amtsareth ayexhkatarethekop.”
46010028	-
46010029	Tharraña o'ch notas po'poñoneth: Ñerra'm allo'tsen poesheñarr ñeñth ama pokteye' entenaye o'ch yerren po'chets ñeñth amtsareth ayexhkatarethekoppa' ñerra'm ñapa' o'ch otas: “Añ po'chetspa' ñeñth amtsareth ayexhkatarethekop”, ñewa, allempopa' añ pokte' amach serratsche. Amach yerratsche tharro'mar añ pokte' amach yephatsto ñeñth ama pokteye' enteno po'psheñeñ, ñato' ama't yapa' e'ñe pokte' yenteñeñ o'ch yerre'. Ñewa, ñato' sapa' o'ch sot: “Ta', ¿eso'marthe' pokte' yapa' o'ch yepha ñeñth ateth pokte' enten po'psheñeñ? ¿Eso'marthe'ña ama pokteyaye o'ch yepha ñeñth ateth pokte' yenten ya?”
46010030	Ñamha ñato' o'ch sot ateth: “Ñerra'm po'ñoxh neparasyoso'teñothpa' nerren nerrarpa' ¿eso'marthe'ña otenet ama pokteyaye o'ch nerra' ñeñth o' neparasyoso'tampeswa?”
46010031	Ñeñtho'mar the'pa' o'ch notas: Ama't erra'tsena es yepha'yenpa' añ pokte' o'ch yorrtena e'ñe kowen, atthoch acheñenesha' o'ch aye'choxhtateññañet ñamet Yompor. Ama't allempo es yerra'yen, ñamha ama't allempo es yorryenpa' añ pokte' o'ch yorrtaten e'ñe kowen Yomporekop.
46010032	Añ pokte' amach yephatsto ñeñth ama pokteye' enteno judionesha'. Ñamha añ pokte' amach yephatsto ñeñth ama pokteye' enteno ñeñth ama judioneshayaye. Ñamha amach yephatsto ñeñth ama pokteye' enteno allowen acheñenesha' ñeñth ame'ñenaya Yompor. Tharro'mar ñerra'm ateth yepha ñeñth ama pokteye' entenetopa' xhathe' ya'psataterranet Yompor.
46010033	Ñeñtho'marña napa' ama't erra'tsena nepha'yenpa' añña nemneñ o'ch nokshach allowen acheñ ñeñth ateth pokte' entenet ñet. Tharro'mar napa' ama ne'neno ñeñth e'ñe nokpa, añña ne'nen ñeñth sherbets allowen acheñeneshakop. Tharro'marña napa' xhokma ne'nen ateth, allochñapa' atthoch na'keshphaterranet.
46011001	Ñeñtho'marña napa' notenes: Ateth sentenen ñeñth ateth nepena napa' ñeñthpa' e'ñe pokte' ñeñthcha' ateth sepha samha, tharro'mar napa' añ nepena ñeñth ateth pena ñamha Cristo.
46011002	The'pa' o'ch masheñneshacha' ñamha noxhaneshacha' notas po'poñ. Napa' e'ñe pokte' nentenes attho sapa' ama sepseno ñeñth ateth neyxhatwanmas ñeñthcha' ateth sepha, ñamha attho xhokma seyerpoenna.
46011003	The'ña añmapa' ñeñth nemneñ o'ch señoch samha, attho ya alloweney ñeñthey asheñorreypa' añ pomnaren yepene' Cristo. Añña koyanesha'pa' añ pomnaren penawet poerrollar. Cristoñapa' añ pomnaren pene' Pompor.
46011004	Ñeñtho'marña yoten ama pokteyaye ya ñeñthey asheñorreypa' o'ch yeka'matamho'ta allempo yema'yochena, amapa' allempo ya'potheññañ Yompor po'ñoñ. Tharro'mar ñerra'm esempo yeka'matamho'tenapa' xhach yottena ñerra'mrrathe' po'psheñña acheñ pomnaren yepene', amach añeye' pomnaren yepenaye Cristo. Attheñapa' o'ch xha yepenkna'ntach Cristo ñeñth po'ñoxh pomnaren yepene'.
46011005	Yapa' añña yoten koyanesha'pa' e'ñe pokte' o'ch ka'matamho'ta ñerra'm esempo ma'yochena, amapa' ñerra'm allempo a'pothenan Yompor po'ñoñ. Tharro'mar ñerra'm ama ka'matamho'topa' xhach ottena ñerra'mrrathe' ama poerrollareye' pomnaren penaye. Ñeñtho'marña yapa' atarrcha' penkna'ntateney poñ tharro'mar ama xhoye' ka'matamho'teno. Ñerra'm ama ka'matamho'topa' añ poktetsa penkëpa' tharro'mar xha ottena ateththe'ña ñerra'm ashopena'tareth.
46011006	Attheña ñerra'm koyanesha' ama moeno o'ch ka'matamho'tapa' ñewa, ama'tpa' shopena'tatepa'. Atthochña ñerra'm o'ch xha penkana attho shopena'tenapa' ñewa, ama'tpa' ka'matamho'tepa'. Ñamha ñerra'm poetsorrmho'tateñothpa' o'ch penkapa' ñewa, ama'tpa' ka'matamho'tepa' ñamha.
46011007	Yokopña ama pokteyaye ñeñthey asheñorreypa' o'ch yeka'matamho'ta, allempo yeserrpare'ten Yompor pa'pakllo tharro'mar ya Yomporpa' poetma'ntatarey ña, ñamha yapa' xhokma po'kowenña peney. Tharraña koyanesha'pa' aña po'kowenña pene' poerrollar.
46011008	Ñewa, tharro'mar awath Yomporpa' asheñorroth yexhkatan koyanesha'. Asheñorrpa' ama koyaneshotheye' yexhkache.
46011009	Ñamha yeñoteñ asheñorrpa' ama añekpaye' yexhkache koyaneshakop. Añekopña yexhkatan koyanesha' atthoch o'ch yenpa'y ya ñeñthey asheñorrey.
46011010	Ñeñtho'marña añ pokte' koyanesha'pa' o'ch ka'matamho'tena atthoch ama't Yompor po'mhllañotheñnanesharpa' o'ch eñochet añ po'ñoxh pomnaren pene' poerrollar.
46011011	Tharraña e'ñe yame'ñeñoth Yepartsesharpa' añ pokte' ya ñeñthey asheñorreypa' o'ch yeyenpoeñ yamha koyanesha'. Koyanesha'pa'xho'ña pokte' o'ch yenpoeney ya ñeñthey asheñorrey.
46011012	Ñeñtho'marña yeñoteñ awath Yomporpa' asheñorroth yexhkatan koyanesha'. Ñamha e'ñe allempotheñ ama't ya ñeñthey asheñorreypa' awo't eñalletateney koyanesha'. Tharraña po'ñoxhpa' yeñoteñ ñeñthpa' e'ñe Yomporeshothekma wena.
46011013	Ñewa, o'ch na'phtho'tas: Ñeñth ateth seyxhena sa ¿ama't pokteye' senteñeña koyanesha'pa' o'ch ma'yochenana Yompor ñerra'm ama ka'matamho'teno?
46011014	Ñeñth ateth yeyxhena yapa' ñeñthpa' añ yeñotatene' ñerra'm ya ñeñthey asheñorreypa' esempo atesha'ta yechpa' o'ch penkateney.
46011015	Tharraña ñerra'm koyanesha'ña atesha'tatsa poe'chpa' e'ñech kowen entapreteñ allowen acheñenesha'. Ñamha ñerra'm ateshet poe'chpa' ñeñthpa' alloch ka'matamho'tenet, tharro'mar ñetpa' ateth yexhkatanet Yompor.
46011016	Ñewa, ñerra'm eseshas ama pokteye' entaye ñeñth ateth o' notwaspa' ñewa, pokte' o'ch alla noterrserr, tharro'mar ñeñth ateth o' notwaspa' ñeñthpa' atethcha' sepha tharro'mar ama eñalle po'poñ ñeñth pokte' yenten. Ama't ñamha allowen ñeñth pame'ñeñothet Yompor ñeñth apxha'yetsapa' ñetpa'xho'ña pokte' enteñet ñeñth ateth o' notwas.
46011017	-
46011018	The'pa' o'ch notas po'poñ ñeñthcha' ateth sepha allempokma sapxhena. Tharraña ñanompa' o'ch notas, ama pokteye' nentenso ñeñth ateth sepena the' allempokma sapxhena. Tharro'mar ñeñth ateth sepenapa' ama añekpayaye atthoch seyenpannena e'ñe kowen, elloña ñeñthpa' xha epatenes. Tharro'mar napa' o' ne'mare'tas ñeñth ateth sepena. Ñerra'm esempo sapxhena e'ñe same'ñeñothpa' amo'ch pathrraye' sokthape'cheno. Elloña sapa' attho'ch nanak es sotnare'tannena. Ñeñtho'marña napa' noten ñato' po'ñoxhthe' ateth sepena.
46011019	Po'ñoxh ñeñthey ame'ñetsapa' xhokmach eñall ñeñthcha' ama paxharroye' ame'ñatso, ñeñtho'marña ya allempopa' o'ch yeñoch ñeñth e'ñe paxharr kothape'chets, ñamha o'ch yeñoch ñeñthcha' ama paxharroye' kothape'chatso.
46011020	Ñamha ñerra'm esempo sapxhenapa' e'ñe seyerpoeñoth Yepartsesharpa' awo'ch serrallme'chen, tharraña po'ñoxhpa' ama Yepartsesharekpaye' serrallme'cheno.
46011021	Tharro'mar poesheña'tets e'ñe pa'chporrñothetpa' awo'chxho' rrenet ñanmakma, amo'chña parrokmaye' serrallme'cheno. Ñeñtho'marña ñato' poesheña'tetspa' awo'ch attha nanak cheporrena, ñato' po'psheñeññapa' awo'ch xha posa'tyes.
46011022	Ñeñth ateth sepenapa' ama pokteyaye tharro'mar sapa' sechenka'yeña sepakëll allcha' serren ñamha allcha' es sorryen. Eso'mare'tña amaña amhcha'na'tpawoye' senteññañeña Yompor pa'pakëll. Allñapa' o'ch attha sepenkateñ ñamha ñeñth ama es echetso. The'ña po'ñoxh napa' o'ch notas, amaka'ye nokshapretensoña sa ñeñth ateth sepena.
46011023	Añmapa' ñeñthña ateth yexhatnerrey Yepartseshar ñeñthcha' atthoch yeyerpoeña. Ñeñthara ñoñets sapa' o' neñotatwas awañakma. Ñeñthpa' ateth oten: Ñeñthe tsaprokma allempo Judaspa' pomoerran Yepartseshar Jesús, ñañapa' chetan pan. Chetan panpa'
46011024	parasyoso'tampes allothñapa' shota'chpa' ateth otanet: “Añmapa' ñeñth toma'ntenaya nechets ñeñthcha' atserrpharethterrtsa sokop. Añmapa' ñeñthcha' ateth sepha. Ñerra'm esempo serren pan atethpa' e'ñech seyerpoeñothen napa' o'ch serre'.”
46011025	Allempoña o' rrowetpa' atthekma pha o' chetan ñamha orramets allokma orrete'thpa' ateth otanet: “Añ ñeñthcha' sorrpa' ñeñth toma'ntenaya nerras ñeñthcha' etserra anareth allochñapa' atthoch aphretna'warethterra so'chñar. Añmapa' ñeñthcha' ateth sepha: Ñerra'm esempoch sorren ñeñth toma'ntenaya nerraspa' e'ñech seyerpoeñothen napa' sorreñcha'.” Añpa' allowa ñeñth ateth otnerrey Yepartseshar.
46011026	Ñeñtho'marña the'pa' ñerra'm esempo yerren añ pan, ñamha yorren añ orrpapo'pa' xhokmach yeñotach acheñenesha' attho rroma Yepartseshar yokop. Ñeñthpa' e'ñech thayotheñ ateth yepha tharrempowach esempowañencha' werra.
46011027	Tharraña ñerra'm yapa' ama yeyerpoeñotheye' e'ñe ña yerreno pan, ñamha o'ch yorr ñeñth toma'ntatana Yepartseshar po'rraspa' yapa' xhathe' yeyora yo'chñar e'ñe ya'llokchame'teñoth Yepartseshar po'chets ñamha po'rras.
46011028	Ñeñtho'marña the'pa' o'ch notas, amach sorreña'pa' o'ch sokthape'ch ñanom, o'ch señota sañeña ñeñth ateth o' sephowa.
46011029	Tharraña ñerra'm attha ama es yepxheno rre', ama yokthape'cho ñanom ñeñth toma'ntatana Yepartseshar po'chetspa' ñerra'm attha yerre' ñamha attha yorrpa' e'ñe yerreñoth ñamha yorreñothpa' atsa'tataretheycha'.
46011030	Ñeñtho'marña seshopa' shonte' acheñenesha' ñeñth ama a'ñshe'mtetso, ñamha po'potantañpa' xha atsna'tyeset, po'potantaññapa' o' rromayeset.
46011031	Tharraña ñerra'm xho ñanom yokthape'ch e'ñe kowen, o'ch yeñota yañeña ñanompa' allempoña po'ñoxhpa' amach atsa'tataretheye.
46011032	Tharraña ñeñthcha' ateth tsa'tatya the' Yomporpa' ñeñthpa' añekop atthoch kothape'chaterrey e'ñe kowen atthoch esempowañenpa' amach a'koñchataretheye epay ñeñth ama ame'ñetso arr patsro.
46011033	Ñeñtho'marña masheñneshacha' ñamha noxhaneshacha' the'pa' o'ch noterrserr: Ñerra'm esempo sapxha allowenes o'ch serra' ñeñth anareth Yepartsesharekoppa' añ pokte' xhoch ñanom sekwanna'ta atthoch o'ch serreñ e'ñe parrokma.
46011034	Tharraña ñerra'm eseshas cheporratsapa' e'ñe pokte' o'ch serrerra' sepakllo. Tharro'mar ama pokteyaye e'ñe sapxheñothpa' o'ch sekoñchatanna'ta. Ñamha po'poñexhno ñeñth palltetsapa' allach neserrpare'tatoses ñerra'm esempoch nexhap sesho.
46012001	The'pa' masheñneshacha' ñamha noxhaneshacha' o'ch yeserrpare't ñamha attho Parets Poekamkëñpa' ñach awamenkath yepha'yese' atthoch yethorra'yesa po'poñe'ttsokma Yomporekop. Tharro'mar napa' nemneñ o'ch señoch ñeñth e'ñe ateth pennay Parets Poekamkëñ.
46012002	Ama't sapa' señoteñ awañmo'cha allempo ama same'ñerra'pa' attha sema'yochatse'tyese'th ayexhkatarethexhno. Ñamha ayexhkatarethexhnopa' ama't ama eñorenopa' attha nanak ame'ñatasete'th, ama't all seta'yese'th.
46012003	Tharraña ñerra'm machaya esesha' eñoratsa, napa' nemneñ xhochña e'ñe señoch ñato' po'ñoxhthe' añ eñoratene' Parets Poekamkëñ, ñato' amathe'. Ñeñtho'marña o'ch neñotatas ateth atthoch sapa' señoch: Ñerra'm esesha' achmhare'tene' Jesúspa' ñeñthña sapa' o'ch señoch ama añeye' eñoratenaye Yompor Poekamkëñ. Tharraña ñerra'm esesha'ña otets: “Jesúspa' ñeñth po'ñoxh Yepartseshar yepen”, ñeñthña po'ñoxhpa' o'ch señoch añ eñoratene' Parets Poekamkëñ.
46012004	Ñamha Yomporpa' ama't e'ñe pathrra Poekamkëñpa' tharraña ñapa' o'ch awamenkath pha'yesey atthoch yethorra'yesa e'ñe po'poñe'ttsokma Yomporekop.
46012005	Ama'tcha' po'poñe'ttsokma yethorra'yesañpa' tharraña ñeñtharach patherr Yepartseshar yesherbha'wen alloweney.
46012006	Ñamha ama't eñalleñ po'poñe'ttsokma attho awamenkath phoweney alloweney tharraña e'ñe pathrra Yompor ñeñth awamenkath yepene' alloweney.
46012007	Ñamha alloweney Parets Poekamkëñpa' awo't apa'yesey atthoch yorrtatyesoñ Yompor po'wamenk. Ñeñthpa' añekop aparethey atthoch yeyenpanna'ta alloch womenk yepha'yes yeyoxher Yomporekop.
46012008	Ateth ñerra'm ñato' poesheñarr Parets Poekamkëñothpa' o'ch aph atthoch e'ñe eñotan ñeñth kowentetsa Yomporekop, atthoch ñapa' o'ch kothape'chatan pamo'tsesha'. Ñato' po'psheñeñ añ Parets Poekamkëñpa' o'ch nanak xhapatoñ poeyoxhro ñeñth kowentetsa Yomporekop, atthoch ñapa'xho'ña o'ch yenpan pamo'tsesha'. Tharraña ñeñthara Parets Poekamkëñ ñeñthña eñotatenawet.
46012009	Ñato' po'psheñeñpa' nanakcha' yemtenana Yompor. Ñeñthara Parets Poekamkëñpa' o'ch aph atthoch yemcha nanak. Ñato' po'psheñeñpa' o'ch aph po'wamenk atthoch a'krratyesan atsnañethexhno. Tharraña ñeñthara Parets Poekamkëñ ñeñthña apoene' atthoch a'krratyes.
46012010	Ñato' po'psheñeñpa' o'ch aph atthoch orrtatyesan Yompor po'partsoña. Ñato' po'psheñeñpa' nanakcha' kowen a'pothan Yompor po'ñoñ. Ñato' po'psheñeñpa' o'ch eñotyesan pa'namen kothaphñats, atthoch ñapa' o'ch eñoch erroththe' wena ñeñth kothaphñats, ñato' Parets Poekamkëñoth amapa' oneñethathe' pokthaphña. Ñato' po'psheñeñpa' Parets Poekamkëñcha' eñotatene' eñosyesets po'poñ ñoñtso. Amapa' ñato' po'psheñeñpa' o'ch a'mhtan ñoñets ateth eñenet po'poñ ñoñtso.
46012011	Tharraña alloweneypa' e'ñe pathrra Parets Poekamkëñ ñeñthcha' yeñotatene' ñeñthara ñeñthcha' yapa'yese' poesheña'ttsoy erra'tsencha' moena' ña atthoch yethorra'yesa pa'namen ñokop.
46012012	Ñato' o'ch netma'ntacha ñeñth ateth yexhkëna yechets. Ñewa, allemeñ yechetspa' ama'tcha' ellopa'tetstenañpa' tharraña allowenpa' e'ñe pathrra yechtsoth. Atthekma yepena yamha alloweney ñeñthey ame'ña'yenaya Cristo. Ama't shonteyeñ po'poñe'ttsokmaypa' tharraña e'ñe yame'ñeñoth Cristopa' o'ch yeparrokmatwawa alloweney.
46012013	Tharro'mar allempo o' yapatarethetwapa' Parets Poekamkëñpa' o'ch parrokmatatwerrey alloweney. Ama't ñamha po'poñe'ttsokmay acheñey ateth ñerra'm patanta'ttsoypa' judioneshay, ñato' po'potantañpa' amach judioneshayaye. Tharraña alloweney e'ñe poechorreñothey Parets Poekamkëñpa' e'ñe allempotheñpa' o'ch yeparrokmatwa alloweney. Ama't ñamha acheñ ñeñth atarwasatareth e'ñe attha ñeñth ama esoye' enteñeto ñamha acheñ ñeñth e'ñe koweno'tsen. Tharraña e'ñe poechorreñothey Parets Poekamkëñ ñeñth e'ñe pathrrapa' e'ñe allempotheñpa' o'ch yeparrokmatwa alloweney.
46012014	O'ch alla netma'ntatererr ñeñth ateth yexhkëna yechets. Ñewa, ateth ñerra'm allemeñ yechetspa' ama pathrraye' yexhkëtso, shonte'ka'ye yexhkëtsa. Tharraña ama't shonte' yexhkënañ yechetspa' e'ñe pathrra yechets ottetsa. Atthekma yepena yamha alloweney ñeñthey ame'ña'yenaya Cristo. Ama't shonteyeñ po'poñe'ttsokmaypa' tharraña e'ñe yame'ñeñoth Cristopa' o'ch yeparrokmatwawa.
46012015	Ñewa, o'ch netma'ntatererr po'poñ: Ñato' ateth ñerra'm yetakpa' o'ch ot: “Napa' ama es nesherbeno ateth sherben otats, ñeñtho'marña ama pokteye' nenteñe o'ch neparrokmat epan ye'nar.” Tharraña ama't ateth oteneñ yetakpa' ñeñthpa' ama attheyaye, xhokma parrokmaten.
46012016	Amapa' ñato' ateth ñerra'm yetpa' o'ch ot: “Napa' ama es nesherbeno ateth sherben këllo'yets ñeñtho'marña napa' ama pokteye' nenteñe o'ch neparrokmat epan ye'nar.” Tharraña ama't ateth oteneñ yetpa' ñeñthpa' ama attheyaye, xhokma parrokmaten ñamha.
46012017	Ñerra'm yechetspa' e'ñe yeklloyochayapa' amathe' errotheno ye'moeno. Ñamha ñerra'm yechetspa' e'ñe yetochayapa' amathe' errotheno es yemosyeno.
46012018	Tharraña po'ñoxhpa' ama attheye' yexhkatye Yompor. Ñapa' awo't ne' atthoch yexhka'yesa allemeñ yechets ñeñth ateth pokte' ent ña. Ñeñtho'marña yeñoteñ ama't errothenxho' yethorra'yesa Yomporekop poesheña'ttsoypa' ñeñthpa' xhokma sherbha'yen.
46012019	Po'ñoxhpa' ñerra'm yechetspa' aña yexhkatsa patherr ateth ñerra'm e'ñe yeklloyochayapa' amathe' errothenoth orrtoña e'ñe kowen ora yechets.
46012020	Tharraña po'ñoxhpa' ama attheye' ayexhkataretheye. Añña xhokma eñalletyesa allemeñ yechets. Tharraña ama't ellopa'tetstenañpa' e'ñe pathrra yechets ottetsa. Ñeñthpa' atthekma yepena yamha alloweney ñeñthey ame'ña'yenaya Cristo. Ama't po'poñe'ttsokma yethorra'yesa Yomporekoppa' tharraña e'ñe yame'ñeñoth Cristopa' o'ch yeparrokmatwawa alloweney.
46012021	Ñato' o'ch netma'ntatererr po'poñ: Ateth ñerra'm yeklle'pa' ama pokteyaye o'ch otan yot: “Napa' ama nepallteno ñeñth ateth pesherben pha.” Ñamha yoñpa' ama pokteyaye o'ch otan yetak: “Napa' ama nepallteno ñeñth ateth pesherben pha.”
46012022	Ñeñtho'marña ama pokteyaye o'ch yokthape'chyes ateth, tharro'mar ora allowen yechetspa' e'ñe sherbha'wen. Ñato' yapa' xhach yotenapañ ñato' erra'tsen yechetspa' amathe' es sherbeno. Tharraña ñato' ñeñthara yechetspa' ello metana'twenan attho sherben po'poñexhno yechets. Atthekma yepena yamha alloweney ñeñthey ame'ña'yenaya Cristo. Ñato' yapa' xhach yotenapañ ñato' erra'tsen acheñpa' amathe' es sherbeno. Tharraña ñato' ñeñthña acheñpa' ello metana'twenan attho sherben po'poñexhno acheñ.
46012023	Ñamha ñerra'm erra'tsen yechets ama tama kowenaye' yentenopa' ñato' o'ch yechorrateña e'ñe kowen atthoch ellopa' o'ch yorrta nanak kowen. Ñamha ñato' erra'tsen yechets ñeñth yepenkatene'pa' ñato' o'ch ya'nach e'ñe kowen.
46012024	Tharraña ñeñth e'ñe kowen yechetspa' amach yemno o'ch ya'nach, añña xhochña yorrtateñ. Ateth yexhkatonay Yompor yechets atthoch ama't ñeñth ama tama kowenaye' yentenopa' o'ch yañño'teñ e'ñe kowen atthoch ellopa' o'ch orrta nanak kowen.
46012025	Allempoña allemeñ yechetspa' o'ch parrokmatet e'ñe kowen, ñamha allempopa' o'ch e'ñe kowen yenpannenet.
46012026	Ñeñtho'marña ñerra'm esempo patherr yechetspa' atserrtena allowen yechetspa'xho' o'ch atsotapretannenet. Ñamha ñerra'm patherr yechetspa' o'ch orrta e'ñe kowen allowen yechetspa'xho' o'ch koshapretannenet. Atthekma yepena yamha ñeñthey ame'ña'yenaya Cristo. E'ñe yeparrokmatanna'teñoth ñerra'm poesheñarr yamo'ts xha llekëna ñeñth parro yame'ñenapa' alloweney ñeñthey ame'ñetsapa' o'ch yellkapretannena. Amapa' ñerra'm poesheñarrotheypa' nanak yokshenapa' alloweneypa'xho'ña o'ch yokshapretannena.
46012027	Ñewa, añ yechets ñeñth o' notwapa' añ toma'ntena ya alloweney ñeñthey o' yame'ñera, Cristopa' o' enterrey ateth ñerra'm e'ñe ña po'chtsoy, tharro'mar o' yeparrokmat epay Cristo. Ñamha ama't shonteyeñ e'ñe po'poñe'ttsokmaypa' tharraña e'ñe yeparrokmateñothpa' o' ateth yeperra ateth ñerra'm Cristo po'chtsoy.
46012028	Ñamha alloweney e'ñe yame'ñeñoth Yomporpa' e'ñe po'poñe'ttsokma yethorra'yena Yomporekop. Tharro'mar Yomporpa' attho na'yesonay pa'namen atthoch yethorra'yesa ñokop. Ñanompa' awo't nan poesheña'tets allsensarethnesha'. Allothpa' awo't nan po'poñexhno ñeñthcha' a'pothe' po'ñoñ. Allothpa' awo't nan ñamha po'potantañ ñeñthcha' yexhatenawet Yompor po'ñoñ. Allothpa' awo't nan po'potantañ ñeñthcha' orrtate' po'partsoña. Allothpa' awo't nan po'potantañ ñeñthcha' thorratsa atthoch a'krratyeset ñeñth atsna'tyets. Po'potantaññapa' awo't ne' ñeñthcha' thorratsa yenpoe' allowen acheñenesha'. Po'potantaññapa' awo't ne' ñeñthcha' yechenawet allowenet. Po'potantaññapa' awo't ne' ñeñthcha' eñosyesets pa'namen ñoñtso.
46012029	Po'ñoxhpa' ama allowenakmaye' allsensaretheye. Ñamha ama allowenakmaye' ya'potheno Yompor po'ñoñ. Ñamha ama allowenakmaye' yeyxhateno. Ñamha ama allowenakmaye' yorrtateññañe Yompor po'partsoña.
46012030	Ñamha ama allowenakmaye' ya'krratyeñe atsnañethexhno. Ñamha ama allowenakmaye' yeñosyeno po'poñ ñoñtso. Ñamha ama allowenakmaye' ya'mhteno ñoñets ñeñth eñets po'poñ ñoñtso.
46012031	Tharraña ama't ama allowenakma attheyepa' e'ñe pokte' o'ch yeye'chena ñeñthcha' yethorra'yena e'ñe kowen poesheña'ttsoy Yomporekop. Tharraña ellopa' o'ch neñotatas po'poñ ñeñth nanak sherbets Yomporekop.
46013001	Ama't yeñosyesatset e'ñe kowen pa'namen acheñ po'ñoñetoña' ñerra'm ama yemorreñcho yamo'tspa' e'ñe yeñosyeñothpa' añña Yomporpa' atthach enteney ateth ñerra'mrrathe' kon ñeñth attha ama'toxhtetsa. Tharro'mar ama yemorrenteñotheye' yeñosyeno pa'namen ñoñets. Ñato' ama't yapa' yeñosatsetyes e'ñe kowen ateth ñerra'm Yompor po'mhllañotheñnanesharña' ñerra'mña ama yamo'ts yemorrentenopa' e'ñe yeñosyeñoth Yomporpa' atthach enteney ateth ñerra'mrrathe' patashtalla challachallatspenet. Tharro'mar ama yemorrenteñotheye' yeñeno.
46013002	Ñamha ama't yapa' yeñotatset a'mhte' Yompor po'ñoñ, tharraña ñerra'm ama yemorreñcho yamo'ts, atethpa' amach esoye' entenye. Ñamha ama't yeñotatset o'ch ya'potha ñeñth ñaptha eñoten Yompor tharraña ñerra'm ama yemorreñcho yamo'tspa' ñeñthpa'xho'ña amach esoye' entenye Yompor. Ñamha ama't yeñotatset ora allpon ñeñth eñall, tharraña ñerra'm ama yemorreñcho yamo'ts, ñeñthpa'xho'ña amach esoye' entenye Yompor. Ñamha ñato' nanak yeyemteñoth Yomporpa' apweney allowen ñeñth yenamoeñ, ama't ñeñth echarr yentyen. Ñato' o'ch netma'ntacha ateth: Ñato' o'ch yoch Yompor, añ aspenethpa' chenkëpa'. Ñato' e'ñe yeyemteñoth Yomporpa' o'chxho' chenka. Tharraña ama't yeyemteñoth Yomporpa' o' yephowa ateth, tharraña ñerra'm ama yemorreñcho yamo'tspa' atthekma enteney Yompor, ama esoyayye.
46013003	Ñamha ama't es yapa'yesatsech wokchañnesha' ora allowen ñeñth yechyenña', ñerra'm ama yemorrenteñotheye' es yapa'yenanetopa' ama't ateth yephatstapa' Yomporpa' amach kowenaye' entenye. Ñamha ama't e'ñe yame'ñeñoth pokte' yentatsech poe'moñe'teñothetay o'ch chamayet ora bethnathotheypa' tharraña ñerra'm ama yemorrenteño yamo'ts, ama't ateth yephatstapa' Yomporpa' attherach amach kowenaye' entenye.
46013004	Tharraña ñerra'm esempo po'ñoxh xho yemorrenteña yamo'tspa' e'ñech akopha es yepha'yenanet, atthach ya'wantenanet ñamha xhochña ya'moerañtena. Ñamha amach xha es yeye'chapretyenaneto, ñamha amach xha yommo'chana'tatstaneto.
46013005	Ñamha amach yañeña entatstatso e'ñe koweney. Ñamha ñerra'm esempo po'ñoxh xho yemorrenteña yamo'tspa' e'ñechña pokte' es yepha'yenanet, ñamha amach aña ye'natsto ñeñth e'ñe ateth yemnen ya. Añcha'ña ye'nen ñeñth ateth moenen po'psheñeñ. Ñamha ñerra'm esempo po'ñoxh xho yemorrenteña yamo'tspa' amach xha ye'moñe'tyenaneto, ñamha amach xha atsrre'moxhen yentwenaneto.
46013006	Ñamha ñerra'm esempo es phowa po'psheñeñ ñeñth ama pokteye' enteno Yomporpa' ñerra'm po'ñoxh amoerañaypa' yapa' amach xha yokshatsto. Añcha'ña yokshapretena ñerra'm esempo e'ñe kowenare' es penet.
46013007	Ñerra'm po'ñoxh xho yemorrenteña yamo'tspa' ama't xho erroth phonaypa' yapa' xhokmach ya'wantoñ. Ñamha ñerra'm po'ñoxh xho yemorrenteña yamo'tspa' xhokmach yeyemcha ñeñth ateth pena amapa' ñeñth ateth oten. Ñamha ñerra'm po'ñoxh xho yemorrenteña yamo'tspa' e'ñe yeyemteñothanet xhokmach yeyenpoenanet atthoch womenk pet poeyoxher ñamet Yomporekop. Ñamha ñerra'm po'ñoxh xho yemorrenteña yamo'tspa' xhokmach ya'wanta'wanom pa'namen topateñtsoxhno.
46013008	Attho yemorrentannenapa' ñeñthpa' amach awañañathto ama't errponaña. Ñamha the'pa' ama't ya'potheññañeñ Yompor po'ñoñ tharraña esempowañenpa' wañcha' attho ya'potheñ the'. Ñamha ama't attho the'pa' yeñosyen po'poñ ñoñtsopa' ñeñthpa'xho'ña esempowañenpa' wañcha'. Ñamha ama't attho yeñotañtena the'pa' ñeñthpa'xho'ña esempowañenpa' wañerrcha'.
46013009	Tharro'mar ama't allpon es yeñotyen the'pa' ama e'ñe yeñotweñe poktakma. Ñamha ama't the'pa' ya'potheññañ Yompor po'ñoñ ñeñthpa'xho'ña ama e'ñe yeñotweñe poktakma.
46013010	Tharraña ñerra'm esempoch werra Cristo ñeñth e'ñe eñotañtetsa poktakmapa' allempoña yapa' o'ch e'ñe es yeñotwawa yamha.
46013011	Ñewa, ñato' o'ch netma'ntacha ateth: Napa' allempo cheshenna'pa' attha neñosatse'tyese'th ateth eñen cheshathollesha'. Ñamha allempopa' attha nokthape'chatse'tyese'th ateth kothape'chyen cheshanesha'. Ñamha añach kowen nentapretyese'th ateth kowen entyen cheshathollesha'. Tharraña the'pa' o' nepo'npa' o'wañ nokthape'chatse'tyes ateth pena cheshathollesha'.
46013012	Ñamha yapa' ama yeñotweno e'ñe ora ateth pena Parets. Ñewa, ñato' o'ch netma'ntatererr ateth: Yapa' xha yottena ateth ñerra'mrrathe' rerpatotha yekweñ Yompor, amach tama yechme'teñe. Tharraña esempowañenpa' yentercha' e'ñe allame'tets. Ñamha the'pa' attho es yeñotyen mamesha'tets, tharraña esempowañenpa' yeñotwerrcha' ñeñth e'ñe ateth pena Parets, e'ñech yeñotañetwerra ateth pena the' Yomporpa' e'ñe eñotweney ñeñth ateth yepena.
46013013	Ñeñtho'mar the'pa' yeñoteñ eñall ma'pa ñeñthcha' ama awañañathtatso ñeñthpa' añ: attho yeyemteña Yompor, ñamha attho yeyemteñoth yekwame'teñ ñeñth o'patatenya, ñamha attho yemorrentannena. Tharraña añ ma'po'marpa' añña nanak sherbets Yomporekop attho yemorrenteña allowen acheñenesha'.
46014001	Ñeñtho'marña the'pa' añ poktetsa o'ch yema'yoxhrena atthoch yemorrentanna'ta e'ñe poktakma. Ñamha añ pokte' o'ch yeye'chaprecha Yompor atthoch o'ch apa'yesey e'ñe Poekamkëñoth atthoch yethorra'yesa ñokop. Añña e'ñe pokte' o'ch yeye'chaprecha nanak atthoch apoey o'ch ya'pothoñ po'ñoñ e'ñe eñotoxhen.
46014002	Tharro'mar ñeñth eñets po'poñ ñoñtsopa' añekpa sherben atthoch eñora epoet Yompor, tharro'mar añña acheñenesha' ñeñth e'mhñotenawetañpa' amach esesha' eñotenaye ñeñth ateth oten. Ama't añ ye'ñoratatste' Parets Poekamkëñ ñeñth ama eñotpawo ñoñetsña' ñerra'm acheñenesha'pa' ama eñoteñeto ateth yotyenanet, ñeñthpa' e'ñe Yompora ñapoeth e'moene'.
46014003	Tharraña ñerra'm esempo ya'pothoñ Yompor po'ñoñ e'ñe eñotoxhenpa' ñeñthpa' po'ñoxh xhoch es yeñotatenanet atthoch womenk penet poeyoxher Yomporekop. Ñamha xhoch yeñotatanet ñeñth ateth oteney Yompor po'ñoñ ñeñthcha' ateth yepha e'ñe kowen. Ñamha xhoch yeñotatanet Yompor po'ñoñ atthoch ñetpa' koshenet Yomporekop.
46014004	Tharraña ñeñth eñets po'poñ ñoñtsopa' ñeñthpa' amach attheye' peno. Añekpach eñen e'ñe ñokpa atthoch womenk phan poeyoxher e'ñe ñañeña. Tharraña ñerra'm esempoña ya'potheññañ Yompor po'ñoñ e'ñe eñotoxhenpa' ñeñthpa' xhoch po'ñoxh es yeñotateñ allowen ñeñth ame'ñetsa atthoch womenk penet poeyoxher Yomporekop.
46014005	Ñewa, po'ñoxhpa' pokte' nenteñ o'ch seños po'poñ ñoñtso allowenes, tharraña ñeñth nanak nemnen o'ch señospa' ñeñthpa' añ: o'ch sa'pothoñ Yompor po'ñoñ e'ñe eñotoxhen ñeñth allo yeñen. Tharro'mar ñerra'm esempo ya'pothoñ Yompor po'ñoñ e'ñe eñotoxhenpa' nanakcha' yesherben Yomporekop. Tharraña ñerra'm esempoña yeñen po'poñ ñoñtsopa' amach tama yesherbeno. Ñewa, pokte' enteñ Yompor ñerra'm po'ñoxh eñall poesheñarr ñeñth a'mhtene' ñoñets e'ñe ya yeñoño, atthoch alloweney ñeñthey ame'ñetsapa' o'ch xhaponaya Yompor po'ñoñ yeyoxhro atthoch womenk yepha' yeyoxher.
46014006	O'ch notas masheñneshacha' ñamha noxhaneshacha' ama't napa' ñerra'm machayotha nexhap seshopa' ñerra'm nañapa' aña neserrpare'tatoses po'poñ ñoñtso ñeñth ama yeñenopa' errothenothwathe'ñaka'yeña señoch tharro'mar amaka'ye se'moenoña ñeñth ñoñtsor ñeñth ateth notenes atthoch e'ñe kowen neyenpas. Tharraña añña pokte' sokop napa' xhokmach na'pothonas e'ñe eñotoxhen ama't koñetha'ttsa ñeñth ateth eñotatenen Yompor. Ñamha napa' elloña xhochña es neñotatyesas po'poñ ñeñth ama señoteno sa. Ñamha napa' xhochña na'pothonas mamesha'tets Yompor po'ñoñ, ñamha xhochña es neyxhatas ñeñth kowentetsa.
46014007	Ñato' o'ch netma'ntacha ñeñth ateth pena penkoll, ama't penkollpa' ama acheñeyaye. Ateth ñerra'm napa' esempo nepenklla'tenña' ñerra'm ama kowenaye' na'poxhe'teno nepenkollpa' amach esesha' eñotaye errothenthe' nephchateñ. Amapa' ateth ñerra'm napa' esempo netoka' yetarra, ñerra' ama attheye' netoko ateth tokëñetpa' amach esesha' eñotaye errothenthe' nephchateñ.
46014008	Ñewa, ñato' o'ch netma'ntatererr po'poñ. Ateth ñerra'm esempo o'ch awanmoet kellaratsapa' xhoch ñanom poesheñarr solltarpa' o'ch korrneta't kellareñtsorexho, atthoch solltarnesha'pa' o'ch eñoch o' xhap allempoch awanmoet kellaratset. Tharraña ñerra'm solltarpa' ama kowen a'poxhe'tano po'korrnetpa' añña solltarnesha'pa' amach eñocheto ñato' añekopthe' a'thoreñet atthoch awanmoet kellaratset.
46014009	Atthekma pena ñamha yokop ñerra'm esempo yeserrpare'ten po'poñ ñoñtso ñeñth ama allo eñeno acheñenesha', ñetpa' amach errothenoth xhapaneto poeyoxhreto ñeñth ateth yotenanet. Atethpa' xhach yottena ateththe'ña ama eñalle acheñenesha' ñeñth ye'mhñotene'.
46014010	Po'ñoxhpa' eñalleñcha' shonte' po'poñe'ttsokma ñoñets ñeñth ateth yeñosyen añ patsro. Ñamha po'poñe'ttsokmay acheñey ñeñthey eñotyene' ñeñth e'ñe yeñoñ allo yeñosyen.
46014011	Tharraña ñerra'm po'psheñeñpa' o'ch serrpare'tatey e'ñe ña po'ñoño ñeñth ama allo yeñeno yapa', ñeñthpa' amach yeñoche errothenthe' oteney ña po'ñoño. Yapa' atthach ye'moeñ ñerra'mrrathe' attha otatsen. Ñamha atthekmay yamha ñerra'm yapa' o'ch yeserrpare'tach ñeñth ama eñetso yeñoñopa' amach eñoche errothenthe' yoteñ yeñoño. Ñapa'xho'ña atthach e'moeney ñerra'mrrathe' attha yotatsen.
46014012	Napa' tharro'mar ateth notenes tharro'mar sapa' xhokma seye'chyena attho Parets Poekamkëñpa' o'ch phatyesas ñeñth ateth semna'yen sa. Tharraña napa' añcha'ña o'ch notas, añña pokte' o'ch seye'chena atthoch señot e'ñe kowen alloch womenk sephoñ poeyoxher allowen ñeñth ame'ñetsa.
46014013	Ñeñtho'mar the'pa' o'ch notas: Ñerra'm esesha' eñosets po'poñ ñoñtsopa' añ pokte' ma'yochanepa' Yompor atthoch eñotach o'ch a'mhtan ñoñets e'ñe eñotoxhen añ ñeñthara ñoñtso.
46014014	Tharro'mar ñerra'm esempo yema'yochena po'poñ ñoñtsopa' ama't e'ñe Parets Poekamkëñ yema'yochatatste'pa' tharraña allempo po'ñoxhpa' amach añeye' yokthape'cheno atthoch yeyenpoe' yamo'ts.
46014015	Ñewa, ñeñtho'marña the'pa' o'ch notas ñeñthcha' ateth yepha'yesa e'ñe kowen. Po'ñoxhpa' e'ñe pokte' o'ch ma'yochatey Parets Poekamkëñ po'poñ ñoñtso, tharraña añ e'ñe pokte' ñamha o'ch yema'yochena e'ñe eñotoxhen. Ñamha atthekma e'ñe pokte' Parets Poekamkëñothpa' o'ch yemorrecha Yomporekop po'poñ ñoñtso, tharraña añ pokte' ñamha o'ch yemorrechena allo e'ñe yeñen.
46014016	Tharro'mar ñerra'm po'poñ ñoñtsa ya'ye'choxhtateññañ Yompor ateth eñoratey Poekamkëñ, tharraña ñerra'm allo'tsa'yen po'poñexhno acheñenesha' ñeñth e'ñe errte' e'mhñotetspa' amach errothenoth pokte' entapretyeto attho ya'ye'choxhtateññañ Yompor, tharro'mar ama e'moennayeto yeñoñ.
46014017	Ñamha ama't e'ñe kowen yeparasyoso'teñeñ Yomporpa' tharraña ñerra'm po'poñ ñoñtsa yema'yochena, ñeñthpa' ama añekpayaye alloch womenk yephoñ po'psheñeñ poeyoxher, tharro'mar ama eñoteñeto errothenthe' yoten.
46014018	Napa' atarr neparasyoso'teñ Yompor, tharro'mar ama't napa'xho' neñoteñ eñosets po'poñ ñoñtso. Ñato' ñeñthpa' ello metanennas allowenes attho señosyen po'poñ ñoñtso.
46014019	Tharraña allempo yapxhena alloweney ñeñthey ame'ñetsapa' napa' añña pokte' nenten o'ch neserrpare't ama't e'ñe koñe'tha ñoñets ñeñth eñotoxhen atthoch e'ñe yeñotwe. Añña ama tama kowenaye' nenteno ama'tcha' neserrpare'ten shonte' ñoñets, tharraña ñerra'm po'poñ ñoñtsa neñenpa' ñeñthpa' amach xhoye' neyenpoeñe namo'ts.
46014020	Ñeñtho'marña masheñneshacha' ñamha noxhaneshacha' amach sokthape'chatsto ateth kothape'chen cheshanesha' ñeñth ama eñotenaye ñeñth ateth kowentetsa. Ñewa, po'ñoxh ñerra'm esempo yokthape'chyen sosya'tsañ allempoña pokte' o'ch yokthape'chen ñeñth ateth kothape'chen cheshatholl, tharro'mar cheshathollpa' ama tama kothape'cheneta' sosya'tsañ. Tharraña allempo yokthape'chen ñeñth kowentetsa Yomporekoppa' allempoña po'ñoxhpa' o'ch yokthape'chen ateth kothape'chen po'nanesha' ñeñth atarr es eñotets.
46014021	Añpa' ñeñth Yompor po'ñoñ ñeñth ateth anareth awathotheñ allempo Yomporpa' ateth otane'th israelena'tarnesha'. Ñeñthpa' ateth otanete'th: “O'ch noñmatas po'poñ acheñ ñeñthcha' seserrpare'tatene' e'ñe ñet po'ñoñeto tharraña ama'tcha' ateth nephonaspa' amach esesha' name'ñerraye tharro'mar amach eseshaye' eñotaye ñeñth ateth aserrpare'tatarethtenet.” Ñeñthpa' Yompor ateth otawete'th awath.
46014022	Ñeñtho'marña the'pa' ateth notenes ama't yeserrpare'tatset po'poñ ñoñtsopa' ñeñthpa' ama añekpayaye atthoch yame'ñacha ñeñth ama ame'ñetso tharro'mar añ ñoñets ñeñth awathotheñ anareth ñeñthña yeñotatene'ña ama'tcha' yeserrpare'tatatset po'poñ ñoñtso amach esesha' yame'ñerrayo. Ñeñthcha'ña yeñotate'ña erra'tsenthe' po'ñoxh ñeñth ama ame'ñetso. Tharraña ñerra'm esempo ya'potheññañ Yompor po'ñoñ e'ñe ya yeñoño ñeñth atarr eñotoxhen, añña ñeñth ame'ñetsa ñetñapa' e'ñech kowen e'mhñoteñet allochña womenk yepenanet poeyoxhret Yomporekop. Ñeñthcha'ña yeñotate'ña ñetpa' po'ñoxh ame'ñenet tharro'mar ñeñth po'ñoxh ama ame'ñetso, ñetpa' amach moeneñeto o'ch e'mhñotet ama't ñeñth atarr eñotoxhen ñoñets.
46014023	Ñamha o'ch notas, ñerra'm esempo sapxhena allowenes ñeñthes ame'ñetsa, ñerra'm allowenespa' attha señosyen po'poñe'ttsokma ñoñtsopa' ñerra'mña machaya wapa ñamha ñeñth ama ame'ñetso amapa' ñeñth errte' e'mhñotetspa' ñetpa' ama'tthe'ña xha otaseto xho'the' semospoena.
46014024	Tharraña ñerra'm esempoña sa'pothen allowenes Yompor po'ñoñ e'ñe eñotoxhen ñerra'm allempoña wapa ñeñth ama ame'ñetso amapa' ñeñth errte' e'mhñotetspa' ñeñthña ateth seserrpare'ten Yompor po'ñoñpa' ñato' allowenetpa' o'ch xhapanet poeyoxhro, o'ch eñotet ñañeñeta ñeñth ateth kothape'chyenet ñetpa' ñeñthpa' ama pokteyaye Yomporekop.
46014025	Allempoñapa' ñato' o'ch yore'tanet po'chñaret ñeñth kothape'chatyenawet poeyoxhro e'ñe a'nawa ñato' poellkëñothetpa' o'ch konkorpoet ñato' o'ch agëret ñamet Yompor. Tharro'mar ñato' allempopa' o'ch ot: “Po'ñoxhepa't Yompor se'ñoratyene'.”
46014026	Ñewa, masheñneshacha' ñamha noxhaneshacha', ñeñthcha' ateth sepha kowen ñeñthpa' ateth: Sapa' allempo sapxhenapa' ñato' poesheña'ttsospa' o'ch semorrechena, ñato' po'psheñeñpa' o'ch yexhatenet, ñato' po'psheñeñpa' o'ch a'pothan ñeñth ateth eñotateñ Yompor, ñato' po'psheñeñpa' o'ch eños po'poñ ñoñtso, ñato' po'psheñeñpa' o'chxho' a'mhtan añ ñoñets. Tharraña ñeñthpa' añekopcha' ateth sepha atthoch womenk sephoñ po'psheñeñ poeyoxher.
46014027	Tharraña ñerra'm eseshas eñosets po'poñ ñoñtsopa' ama pokteyaye o'ch seños e'ñe allowenes, ñato' e'ñech epsheña eñosets amapa' ma'psheña allothpa' ñeñthach. Ñamha añ pokte' ñeñthcha' eñosetspa' ñapthepa'tetscha' eñoset. Tharraña añ pokte' ñamha eñallcha' ñeñthcha' eñotatenawet ñoñets ñeñth ateth eñenet.
46014028	Tharraña ñerra'm ama eñalle ñeñthcha' eñotatawet ñoñetspa' amach eñosatsteto e'ñe alla allempo sapxhena allowenes ñeñthes ame'ñetsa. Allempopa' eñorana'chetepa' Yompor e'ñe ñaptheto e'ñe poeyoxhreto.
46014029	Ñamha añ pokte' e'ñech epsheña, amapa' ma'psheña ñeñthcha' a'pothe' Yompor po'ñoñ. Po'poñexhno acheñenesha'pa' añ pokte' xhoch e'mhñochet, ñamha xhoch kothape'chet po'ñoxhthe' ateth oteney Yompor.
46014030	Ñamha ñerra'm esempo po'psheñeñ moeneñ o'ch a'pothan ñeñth eñotateñ ñamha Yompor Poekamkëñpa' añ pokte' allempopa' amach serrpare'tatsto ñeñth ñanom serrpare'tets.
46014031	Atthochña o'ch sa'pothwoñ allowenes Yompor po'ñoñ e'ñe sapthepa'tets, ñamha atthoch allowenespa' o'ch e'ñe señoch, ñamha atthoch allo'na koshatnenes Yompor po'ñoñ.
46014032	Tharro'mar ñeñthey a'pothene' Yompor po'ñoñpa' xhokmach eñall atthoch yewnata yañeña ñanom atthoch xhokma yemnatannena.
46014033	Yomporpa' ama moeno o'ch attha yano'tatse'ten alloweney, añña moenen o'ch yesen e'ñe kowen. Ñamha ateth pena allemeñ anetso ñeñth apxha'yetsa ñeñth poeyochresha' pen Parets. Ñamha allempo sapxhena allowenes ñeñthes ame'ñetsapa'
46014034	koyaneshaxhnopa' amach serrpare'tatsteto, tharro'mar ñeñthpa' ama pokteyaye. Añña pokte' xhoch ame'ñyet ñeñth amhcha'tarethtetsa, ñeñthpa' ateth oteney ñoñets ñeñth ateth anareth awathotheñ.
46014035	Ñewa, ñerra'm moeñenet o'ch es eñotetpa' a'phtho'chetepa' poerrollaret allempo xherret pa'pakllo, tharro'mar ama pokteyaye koyanesha'pa' o'ch serrpare't allempo yapxhena ñeñthey ame'ñetsa.
46014036	Ñewa, ñerra'm ama pokteye' senteñe ñeñth ateth o' notwaspa' ñewa, o'ch notas ateth: Yompor po'ñoñpa' ama e'ñe sa sokthaphñotheye' weno, ñamha ama e'ñe sapthekpa weno.
46014037	Ñamha ñerra'm esesha' otats, “napa'xho'ña na'potheññañ Yompor po'ñoñ”, ñewa, eñotanepa' ñeñth ateth noten necartothpa' ñeñthpa' po'ñoxh ateth oteney Yepartseshar ñeñthcha' ateth yepha. Ñamha ñerra'm esesha' otats, “napa'xho'ña chorrenna Parets Poekamkëñ”, ñewa, ñapa'xho'ña eñotanepa' ñeñth ateth noten necartoth ñeñthpa' po'ñoxh ateth oteney Yompor ñeñthcha' ateth yepha.
46014038	Tharraña ñerra'm esesha' ama name'ñayo ñeñth ateth o' notwaspa' ñewa, ñapa' amach se'mhñotatsche.
46014039	Ñeñtho'marña the', masheñneshacha' ñamha noxhaneshacha', o'ch noterrserr: Añ pokte' o'ch sema'yoxhrena a'pothe' Yompor po'ñoñ e'ñe eñotoxhen ñoñtso, tharraña pokte' o'ch semnatanet eñosetepa' po'poñ ñoñtso.
46014040	Tharraña ama't erra'tsencha' sepha'yespa' e'ñech kowen sesen ñeñth poktetsa, ñamha xhokmach semnatanna'ta o'ch es sepha'yes e'ñe sapthepa'tets.
46015001	The'pa' o'ch masheñneshacha' ñamha noxhaneshacha' notas po'poñ. Napa' nemneñ ellopa' o'ch alla neyerpaterrserr e'ñe errothenthe'ña ñeñth e'ñe ateth pena kowen ñoñets ñeñth neserrpare'tatwanmas, ama't awathotheñ. Ñeñthpa' ñeñthara kowen ñoñets ñeñth o' same'ñerra, ñamha ñeñthara ñoñets ñeñth allo o' womenk seperr seyoxher.
46015002	Ñamha ñeñthara ñoñets allo o' sa'keshphatarethterra ñerra'm amach sekexhpoere, tharraña ñato' po'ñoxhpa' ama xhoye' same'ñeno.
46015003	Ñamha ñeñth neserrpare'tatas ama't awathotheñpa' ñeñthara kothaphñats ñeñth ateth eñotatennet namha, ñeñth nanak sherbets, ñamha ñeñthara ñoñets ñeñth ateth anwareth Yompor po'ñoño ama't awathotheñ. Ñeñthpa' ateth o' neserrpare'tatwas: Cristopa' rroma yo'chñarekop,
46015004	allothpa' apamparethta, tharraña poma'pamtañopa' alla tanterra. Ñeñthpa' atthekma oten ñamha ñeñth ateth anwareth awathotheñ Yompor po'ñoño.
46015005	Allempo tanterrapa' ñanempa' orrterrana Pedro, allothpa' orrterrana allowen poeyochresha'.
46015006	Allothpa' orrterrana ñamha shonte' acheñenesha' ñeñth ame'ñetsa. Ñato' metanenanthe' quinientos acheñenesha' ñeñth enterre' allempo e'ñe parrokmoet. Ñeñth enterre' allempopa' ama't theme'ttsen shontet korra'yenet. Tharraña poesheña'tetspa' o' kolla'wenet.
46015007	Allothñapa' orrterrana ñamha Jacobo, allothpa' orrterrana ñamha allowen po'poñexhno ñeñth allsensarethnesha'.
46015008	E'ñe chenta'ñapa' orrtona namha, ama't napa' ama esoyayno. Attha nentena ñerra'mrrathe' sapeñtsoma'thotha ne'ñalleterra Yomporekop.
46015009	Po'poñexhno allsensarethnesha'pa' ñetpa' nanak sherbenet, tharraña napa' ama't allsensaretheneñpa' ama tama nesherbeno. Ñamha napa' pokte' nenteñ amach otatsetneto allsensarethen, tharro'mar napa' nanak na'moeroxhtache'th ñeñth ame'ñenaya Yompor.
46015010	Tharraña ama't ateth nepe'thpa' Yomporpa' atarr morrentna. E'ñe poemoereñothpa' atthoña a'pnaserren ñeñth nanak sherbets ñokop. Tharraña ama orrena morrentno Yompor, tharro'mar the'pa' nanak nethorrena Yomporekop. Po'potantañ allsensarethnesha'pa' ama't thorra'yenet Yomporekoppa' tharraña napa' ello nanak nethorrena ateth thorrenet ñet. Ñewa, ama't noteneñ napa' nethorrena Yomporekop, po'ñoxhpa' ama naye' thorretso, añña Yompor poemoereñothpa' ñeñthña thorretsa na nechtsoth.
46015011	Ñewa, amach yoto ñeñthey nanak sherbets, ñato' na amapa' po'poñexhno allsensarethnesha'. Añcha'ña yot ñerra'm ya po'ñoxh yeserrpare'teñoth o' same'ña'werrapa' ñeñthña nanak sherbets.
46015012	Ñewa, ñerra'm po'ñoxh o' same'ñerra ñeñth ateth yeserrpare'tatenes attho Cristopa' o' tanterra allempo rroma, eso'mare'tña soten ñerra'm yerromapa' amach errothenoth yetanterro. Po'ñoxh ñeñthpa' ateth oten poesheña'tets ñeñth sesho'tsen.
46015013	Ñewa, ñerra'm po'ñoxh ama eñalle atthoch yetanterra yapa', Cristopa'xho'ña amathe' tanterrañe ama't theme'ttsen.
46015014	Ñerra'm po'ñoxh Cristopa' theme'ttsen rromoeneñpa' ñeñth ateth yeserrpare'tatenes the'pa' amathe' es sherbenñe. Ñamha ñerra'm po'ñoxh ama tanterrañe Cristopa' the'pa' e'ñethe' orrena yeyemteñañ.
46015015	Ñamha ñerra'm po'ñoxh ama tanterrañe Cristopa' yapa' atthathe' yeshkënsoñ attho' pena po'ñoxh Yompor, tharro'mar yapa' o' yeserrpare'twoñ Yompor attho ñapa' o' tantaterran Poechemer Cristo. Tharraña ñerra'm po'ñoxh ama eñallñe atthoch yetanterra rromothpa' ñeñthña ateth o' yeserrpare'tatwas attho Yomporpa' o' tantaterran Poechemer Cristo, ñeñthpa' amathe' po'ñoxhoyayñe.
46015016	Po'ñoxhpa' ñerra'm amach yetanterro yapa', Cristopa'xho'ña theme'ttsenthe' ama tanterrañe.
46015017	Ñamha ñerra'm po'ñoxh theme'ttsen amach tanterrañe Cristopa' e'ñethe' orrena seyemteñañ, ñamha so'chñarpa' amathe' aphretnaretheñe theme'ttsen.
46015018	Ñamha allowen ñeñth o' kolla'wena ñeñth ame'ña'nmaya Cristopa' ñetpa' o'the' e'ñe poktakma chenka'werretañ.
46015019	Ñamha ñerra'm añekpa yeyemteñañ Cristo allempo womhchenya', ñamha ñerra'm po'ñoxh amach yetanterro, ñerra'm attheñpa' nanakthe' llekëñtso'tsenyeñ. Ñeñth llekëñetspa' ellothe' metanenaneñ ñeñth ateth yellkatyene' añe patsro.
46015020	Tharraña ñeñthpa' ama attheyaye, tharro'mar po'ñoxh Cristopa' o' tanterra ñanom. Attho tanterrapa' amach alla rromoerre'the allochñapa' esempowañen alloweney ñeñthey ame'ña'nmaya Cristopa' yapa'xho'ña atthekmach yetanterra.
46015021	Ateth pha ñamha awath Adán e'ñe ña po'chñaroth o' anarethta atthoch yerroma, ama't e'ñe poesheñarrotha. The'pa'xho'ña e'ñe poesheñarrothpa' o' orrterra atthoch yetanterra ama't esempoch yerroma.
46015022	Tharro'mar e'ñe po'chñaroth Adán ñeñthey pamo'tsna'tareypa' yokoppa'xho'ña o' anarethta atthoch yerroma yamha alloweney. Tharraña the'pa' e'ñe yeparrokmateñoth Cristopa' elloch alla yokrra'werra alloweney.
46015023	Tharraña ñeñthpa' atethcha' perra: Cristo ñanom o' tanterra allochñapa' ñerra'm esempoch werra, yapa'xho'ña ñeñthey ame'ñenayapa' atthekmach yokrra'werra alloweney.
46015024	-
46015028	Allempoña Cristopa' o'ch poerratampeswan po'wamenk allowen ñeñth amhcha'tarethetyetsa, ama't ñamha ñeñth amhcha'noxhetyetsa, ñamha ñeñth awamenkathetyetsa. Tharro'mar añ poktetsa Cristopa' ñach amhcha'tarethterrtsa e'ñe ñapoeth esempowañencha' yorampeswan po'wamenk allowen ñeñth e'moñe'tene'. Ñamha esempowañen e'ñe chenta'pa' o'ch a'wañamperrey rromoeñets ñeñth o'patatarethey the' alloweney. Tharro'mar Cristopa' o' apwe Pompor po'wamenk atthoch pomnaren penan allowen esokmañen. Ñewa, ama't oteneñ Yompor po'ñoñ Cristopa' pomnaren penano' allowen esokmañenpa' tharraña yeñoteñ amach pomnaren phano Pompor, tharro'mar Pomporpa' ña apoene' po'wamenk. Esempowañencha'ña pomnaren phowan allowen esokmañen allempoña Cristopa' o'ch apwerran Pompor ñeñth nanak Parets attho amhcha'tarethtena. Allempoña Pomporpa' o'ch alla pomnaren perran Cristo ñeñthara Pompor ñeñth o' awamenkath o' phowe. Allempoña Pomporpa' ñach amhcha'tarethterrtsa, ñamha allempopa' ñach pomnaren perre' allowen esokmañen. Allempopa' o'ch mellapoterra.
46015029	The'pa' o'ch alla noterrserr po'poñ. Ñerra'm po'ñoxh ama eñalle atthoch yetanterra esempowañenpa' eso'mare'tña poesheña'tets acheñpa' apatarethtenaña añekop ñeñth o' rroma. Po'ñoxh ñerra'm amach errothenoth tanterro ñeñth o' rromapa' eso'mare'tña apatarethtenetña ñeñthekop.
46015030	Ñamha ñerra'm po'ñoxh amach errothenoth yetanterropa' eso'mare'tña pokte' nenteñ e'ñe name'ñeñothpa' ama't xhokma nemoeroxhtena ñokoppa' e'ñe pokte' nenteñ.
46015031	Napa' ateth noten tharro'mar pathe'tets yethpa' e'ñe na'llpoepñotha ama moetsayenneto. Ñewa, neñoteñ ñeñthpa' atthekmach pha'net. Tharraña masheñneshacha' ñamha noxhaneshacha' errponcha' nemoeroxhtapa' allponcha' nokshapretensa samha, tharro'mar e'ñe yeparrokmateñoth epay Yepartseshar Jesucristo.
46015032	Ñamha arr Efesopa' e'ñe na'llpoepñotha a'keshphatnet ateth ñerra'mrrathe' xho norrotena epan ma'yarr. Tharraña ñerra'm amach errothenoth yetanterropa' ñeñthña attho na'llpoepñotha a'keshphatyennetpa' amach es sherbha'no, tharro'mar ñeñth patso'marekpapa' ama sherbeno. Po'ñoxhpa' ñerra'm amach eñallñe atthoch yetanterrañpa' e'ñe pokte' o'ch yoteneñ: “The'pa' aksha'yespawepa'ch, ñamha o'ch yotanna'ta arrallme'chapretyespawepa'ch, ñamha o'ch yotanna'ta orrare'tyespawepa'ch thayepa'tñapa' womhchay. Tsapathonethña o'ch yerromapa' amach allo'na ateth yepha'neno.”
46015033	Tharraña amach sotaphsa'tatso ateth, tharro'mar yeñoteñ “ñerra'm esempo yeyemteña ñeñth attha kothape'chatse'tyets ñeñth ama kowenayaye Yomporekop yapa'xho'ña xhach shekënyet tharro'mar tsapathonethpa' ñato' o'ch alla ateth yeperra yamha ateth pha'yenet ñet, ama't the' yapa' e'ñe kowen yokthape'chen Yomporekop.”
46015034	Añña pokte' o'ch sokthape'cherr ello, ñamha o'ch sekexhpoerr ñeñth ateth sepha'yese'th ñeñth ama pokteyaye Yomporekop. The'pa' sepenkëpa' tharro'mar ñato' po'ñoxh ama señoteñe Yompor allowenes.
46015035	The'pa' o'ch notas po'poñ. Ñewa, ñato' poesheñarrothespa' ateth sotenen: “Amathe' errothenoth yetanterroña rromoth. Ñerra'm po'ñoxh atanterrapo' rromoth, yechetsña allempopa' ¿errothena'tcha'ña orrterra?”
46015036	Sapa' are'tña es señoteno. Ñewa, ñato' o'ch netma'ntacha ateth: Yeñoteñ ñerra'm es yenare't poe'llomerpa' amach awen chopo. Xhoch ñanom poetsa' pa'tall eshekcha'ña chop.
46015037	Ñamha ama añeye' yenare'teno narmets ora ñeñth e'ñe ateth chopoets. Ateth ñerra'm xhop yenare'tpa' poe'llomhrach yenare'teññañ.
46015038	Ñamha ñeñthpa' Yomporcha' a'chpate', tharraña ñeñthcha'ña chopatspa' o'ch po'poñet ñeñth ateth orrtena awaña poe'llomer. Ñeñthpa'xho' Yompor a'po'poñetatene' tharro'mar ateth moenen ña. Ñamha ñerra'm po'poñe'ttsokma es yenare't poe'llomerpa' e'ñech po'poñe'ttsokma chopyes ñamha narmets ñeñth e'ñe ateth anareth.
46015039	Añpa'xho' chetsotspa' e'ñe po'poñe'ttsokma chetsots, ama e'ñe atthekmayaye. Ateth ñerra'm ya acheñeypa' po'poñxho' yechets yechen. Ñamha es berroxhnopa' po'poñxho' po'chets pen. Ñamha othexhnopa'xho' po'poñ po'chets pen ñamha. Kakaxhnopa'xho'ña po'poñxho' po'chets pen ñamha.
46015040	Ñamha ñeñth allpon ento'marnesha' ama e'ñe atthekmayayeto ñerra'm patso'marnesha'. Tharraña ñeñth ento'tsa'yenpa' ellonethxho' koxhnesha'tyenet tharro'mar ateth anarethet. Ñeñth patso'tsa'yenpa'xho'ña ellonethxho' kowenetyenet ñamet tharro'mar ñetpa'xho'ña ateth anarethet.
46015041	Ñamha ateth kowentena atsne'pa' ñeñthpa' po'poñ poptena tharro'mar ateth anareth ñamha. Arrorrpa'xho'ña po'poñonethxho' kowentena tharro'mar ateth anareth. Rantoxhnopa'xho'ña po'poñonethxho' kowenetyenet. Ñamha pathe'tets rantopa' po'poñe'ttsokma kowenetyenet ñamet tharro'mar ateth anarethet.
46015042	Atthekmach yeperra yamha ñerra'm esempowañencha' yetanterra. Ñeñth ateth orrtena the' yechetspa' allempoch yetanterrapa' amach attheraye' yorrterro. The'pa' arromñathayapa' xhokmach yerroma allothpa' o'chxho' pampa'yet allcha' poetsowerr yechets. Tharraña esempoch yetanterrapa' amach alla ya'rromñathterre'the.
46015043	Ñamha the' yechetspa' atarr penkna'ntateney tharro'mar xhokmach yatsna'ten. Ñerra'm yatsna'tpa' o'chxho' yerroma, allothñapa' o'chxho' pampa'yet. Tharraña ñerra'm esempoch yetanterrapa' allempo yechetspa' amach alla penkna'ntaterrye'the. Allempopa' e'ñech kowen yorretyena. Ñamha the'pa' ama awamenkatheye ñeñtho'marña xhokma yerromoen, allothñapa' o'chxho' pampa'yet. Tharraña ñerra'm esempoch yetanterrapa' allempopa' nanakcha' awamenkathey.
46015044	Ateth yeyexhkëna the' arr patso'marpa' ñeñthpa' xhokmach yerroma, allothñapa' o'chxho' pampa'yet. Tharraña ñerra'm esempoch yetanterrapa' allempopa' kamoekñetsothach yorrterra. Po'ñoxh yeñoteñ ateth yorrtena the' yechtsothpa' yeñoteñ ñamha yekamkëñothpa'xho'ña yorrterrach esempowañen.
46015045	Ñeñtho'marña ama't Yompor po'ñoño ateth anwareth awathotheñ, ñeñthpa' ateth oten: “Allempo Adánpa' yexhkach Yompor allempoñapa' awo't aph po'rrerrña atthoch korra e'ñe po'chtsoth. Ñeñtho'mar Adánpa' ñeñth ñanom acheñetats.” Tharraña chenta'ñapa' acheñetos ñamha Cristo atthoch ñach yapoerre' ello o'ch alla yokrra'werra yekamkëñoth.
46015046	Tharro'mar Yomporpa' ateth na'y. Ñanompa' o'ch yokrra e'ñe yechtsoth, esempowañenñapa' o'ch alla yokrra'werra ñamha yekamkëñoth.
46015047	Tharro'mar ñeñth ñanom acheñ ñeñthara Adánpa' patsa ayexhkatareth, ñeñtho'marña ñapa' attha patso'marneshat. Tharraña poepañ ñeñth acheñetosets ñeñthara Yepartseshar Jesucristo ñeñthpa' entoth wapa.
46015048	Ñamha ñeñthey arromñatheneshaypa' yapa'xho'ña atthaya ñerra'mrrathe' Adán ñeñth ayexhkatareth pats. Tharraña ñeñthey ame'ñenaya Cristo ñeñth waptsa entothpa' yapa'xho'ña yokrra'werrach yekamkëñoth ento ateth ñerra'mrrathe' Cristo ñeñth waptsa entoth.
46015049	Attheña the'pa' attha yeyexhkëna yechtsoth ateth ñerra'mrrathe' Adán ñeñth ñanom ayexhkatareth pats tharraña esempowañenpa' yeyexhkërrach ello ateth ñerra'mrrathe' Cristo ñeñth waptsa entoth.
46015050	Ñeñtho'marña masheñneshacha' ñamha noxhaneshacha' notenes: E'ñe yechtsothpa' amach es yo'pato all amhcha'tarethtena Yompor. Tharro'mar allempo arromñathayapa' amathe' errothenoth es yo'patoña ñeñth ama awañaño.
46015051	Ñewa, o'ch neñotatas ñeñthcha' ateth perra esempo, ñeñth ñaptha eñoteñ the' Yompor. Po'ñoxhpa' amach e'ñe alloweney yerromwo. Tharro'mar ñeñthey orameñ korretsa allempoch werra Cristopa' amach yerromo. Allempopa' atthach yepo'poñet
46015052	e'ñech machayotha e'ñe allempokma esempoch e'morrterra Yompor po'poktor e'ñe allowanen. Ñewa, ñeñthpa' atethcha' perra allempo. Ñanompa' o'ch e'morrterra Yompor po'poktor. Allempoñapa' o'ch tantrra'twena ñeñth kolla'watsa awathotheñ. Allempochña tanterretpa' amach alla arromñathterrete'the. Yaña ñeñthey orameñ korretsapa' yapa'xho'ña o'ch yepo'poñet e'ñe allempokma.
46015053	Tharro'mar yechets ñeñth aptsañapa' añ palltetsa o'ch poenasa ñeñth ama aptsaño. Tharro'mar ñeñthey arromñatheypa' añ palltetsa o'ch yepnasa ñeñth ama arromñatheyaye.
46015054	Ñerra'm esempo yechets ñeñth aptsañapa' ñerra'm o'ch poenasa ñeñth ama aptsaño, ñamha ñerra'm esempoch ñeñthey arromñatheypa' o'ch yepnasa ñeñth ama arromñatheyayepa' e'ñe allempopa' o'ch e'ñe etsotwa ñoñets ñeñth ateth anareth awathotheñ, ñeñthpa' ateth oten: “Allempo o'ch wañerrña ñeñth attho o'patenya rromoeñets.
46015055	Ñeñtho'marña allempopa' amach yerromoerre'the, tharro'mar amach eñalleterre'theña ñeñthcha' alla ya'tserrperrayerr ama't yerromñotha.”
46015056	Tharro'mar the'pa' yo'chñaroth o'patenyaña rromoeñets, tharraña allempopa' amach eñalle yo'chñar. Ñamha yathpare'teñoth ñoñets ñeñth ateth anarethpa' ñeñthña yo'patataye'thña rromoeñets allempo nanak yeyore'th yo'chñar.
46015057	Ñeñtho'marña the'pa' yeparasyoso'chepa'ch Yompor tharro'mar attho apoey Poechemer ñeñthara Yepartseshar Jesucristo ñeñthcha' xhokma ya'poktatene' allowen pa'namen ñeñth yokop.
46015058	Ñeñtho'mar e'ñe nemorrenteñothpa' o'ch, masheñneshacha' ñamha noxhaneshacha', noterrserr: The'pa' womenkëpa'ch sepha' seyoxher, amach sekexhpatstere. Ñamha xhokmoepa'ch sethorrena Yomporekop. Ñamha sapa' señochepa'ch ñeñth attho yethorrena Yomporekoppa' ama orrena yethorreno.
46016001	The'pa' o'ch notas po'poñ. Añ allpon kelle ñeñth xhokma senen wokchañneshaxhnokop ñeñth ame'ñetsa, ñeñthpa' atthekmach sepha. Tharro'mar ñeñth ame'ñetsa Galaciopa' o' neñotatwanet ñeñthcha' ateth pet, ñeñtho'marña sapa'xho'ña atethcha' sepha samha.
46016002	Ñeñthpa' atethcha' sepha: Pathe'tets temenkpa' añ pokte' xhokmach sena'yes ellopa'tets errponcha' semna'yes o'ch sena'yes Yomporekop. Ñamha errponthe'ña sechyen ñeñthcha' sena'yes Yomporekop, ñato' aton amapa' ñato' koñe'th. Ñeñthpa' o'ch sañño'twe e'ñe ellokma atthothach o'ch satontatyes. Allochñapa' ñerra'm esempoch nexhap seshopa' amach pallteno e'ñe allempopa' o'ch thaya sena'yes.
46016003	Ñamha ñerra'm esempoch nexhap seshopa' o'ch nekellka' carta ñeñthcha' nemña Jerusaléño. Ñamha o'ch nemñe acheñ ñeñthcha' anmoe' kelle, ama't erra'tsena acheñ ñeñthcha' pokte' senten sa.
46016004	Ñamha ñerra'm pokte' senteñ o'ch awen namhapa' e'ñe pokte' o'ch yawanena e'ñe parro.
46016005	Ñamha ñerra'm esempoch awen arroth atthoch nexhap seshopa' napa' nokthape'cheñ arrcha' noñem Macedonio'mar.
46016006	-
46016007	Añ atarr nemnen ñerra'm Yompor moenatspa' allathe' na'llponmat sesho, ñato' allathe' nechara'pena. Tharro'mar napa' ama nemno o'ch attha nepomoetnom sesho, añña napa' nemneñ ñerra'm Yompor moenatspa' allathe' natomat. Ñamha ñato' e'ñe allothpa' o'the' sanemyesen errachxho' neshecha allempo.
46016008	-
46016009	Tharraña the'pa' amach erra neto. Allanach arr Efeso tharro'mar the'pa' eñall atthoch o'ch neserrpare'tatyes shonte' Yompor po'ñoñ. Ñamha the'pa' neñoteñ ñato' o'ch ame'ñenna shonte' acheñ, tharraña xhokma eñall ñamha shonte' ñeñthcha' nepatare'tene'. Tharraña o'ch xhap Pentecostepopa' o'ch awerren arroth.
46016010	Ñamha o'ch notas, ñerra'm esempoch xhap masheñ Timoteopa' o'ch sagaph e'ñe kowen, allochñapa' amach xha llekoso sesho. Tharro'mar ñapa'xho'ña nanak thorrena Yomporekop ateth ñerra'm na.
46016011	Ñamha ñerra'm esempoch xhap seshopa' añ pokte' xhokmach se'mhñoch e'ñe kowen. Ñamha e'ñech kowen seyenpoe' allochñapa' ñerra'm esempo poerrerra allothpa' e'ñech poksheñesha' xherr nesho. Tharro'mar napa' xhokma nekweñ masheñ Timoteo epan po'poñexhno masheñneshaxhno.
46016012	Ñamha masheñ Apolospa' nanak nemñare'teñ o'ch emo'tensa' epoet po'poñexhno masheñnesha'pa' tharraña the'pa' ñapa' ama moeno. Tharraña esempopa' xhomach xhap sesho ñerra'm esempoch pokta'woña.
46016013	E'ñe allowanenpa' o'ch noterrserr: The'pa' e'ñech señota, tharro'mar xhokma eñall ñeñthcha' ya'psaterre' Yompor. Ñamha e'ñe same'ñeñothpa' womenkëpa'ch sepha' seyoxher. Ñamha amach semhcha'tatsto, xhochña sewmenkta Yomporekop.
46016014	Ñamha ora allpon ñeñth sepha'yenpa' e'ñepa'ch semorrentanna'teñoth es sepha'yen.
46016015	The'pa' o'ch, masheñneshacha' ñamha noxhaneshacha', notas po'poñ. Sapa' señoteñ ñamha attho masheñ Estéfanaspa' ña ñanom ame'ñerrtsa awath all Acayo. Ñamha awo't ame'ñerret epoet pamo'tsesha'. E'ñe allempotheñ ñetpa' awo't thorra'yenet añekop atthoch yenpoet allowen ñeñth poeyochresha' o' perr the' Parets.
46016016	Ñeñtho'mar the'pa' o'ch notas: E'ñe pokte' o'ch se'mhñoch Estéfanas, ñamha ama't allowen po'poñexhno acheñ ñeñth xhokma thorrapretetsa Yomporekop.
46016017	Napa' the'pa' atarr nokshena tharro'mar o' wapa arr nesho masheñ Estéfanas ñamha Fortunato ñamha Acaico. Tharro'mar sapa' ama't ama sewapopa' ñetpa' o' wapoet.
46016018	Ñetpa' atarr koshatosnet neyoxhrokmañen. Ñato' sapa'xho'ña o'the' koshataset. Kowenepa'ch señch acheñ ñeñth ateth petsa.
46016019	Ñamha allowen ñeñth ame'ña'yetsa arr Asio'marpa' moeneñet o'ch womhcha'taset ñamet añ necartoth. Masheñ Aquilapa'xho'ña moeneñ o'ch womhcha'tas epoet poethapor Priscila. Ñamha allowen masheñnesha' ñamha noxhaneshaxhno ñeñth pame'ñeñothet apxhetset Aquilapawo moeneñet o'ch womhcha'taset ñamet. Tharro'mar e'ñe yeparrokmateñoth epay Yepartsesharpa' o' womhcha'taset añ necartoth.
46016020	Ñamha allowen masheñneshaxhno ñamha noxhaneshaxhno ñeñth arro'tsa'yenpa' moeneñet o'ch womhcha'taset ñamet. E'ñe semorrentanna'teñothpa' atethcha' sewomhcha'tanna'tena ñeñth ateth poktetsa Partsokop.
46016021	Añ koñe'thpa' o'ch nekellka' namha e'ñe na nototh, atthoch o'ch newomhcha'tas namha.
46016022	Ñerra'm esesha' ama morrentenaye Yepartseshar Jesucristo ñeñthña ateth petsa a'koñchatarethtepa'ch. The'pa' ñeñthach notas, werrnayepa'the' ñeñth Yepartseshar yepen.
46016023	Yepartsesharepa'chña Jesucristo sa'natenaya allowenes.
46016024	E'ñe name'ñeñoth Cristo Jesús atarr nemorrentensa. The'pa' ñeñthach notas, ñeñthpa' atthetepa'chña Nompore. Allowa. Pablo
47001001	Masheñneshacha' ñamha noxhaneshacha' ñeñthes allowenes ame'ñenaya Yompor ñamha e'ñe same'ñeñoth xhokma sapxhena Yomporekop all anetso Corinto. Ñamha añ cartapa' añekpa'naña nekellkëñ allowenakop ñeñth o' poeyochresha' perranet Parets ñeñth apxha'yetsa allemeñ anetso Acayo'mar. Na Pablon o'ch alla nekellkërrnaserr po'poñ carta epan masheñ Timoteo. Napa' ñeñthen Jesucristo poellsensaren tharro'mar ateth moenen Yompor.
47001002	The'pa' e'ñe newomhcha'teñothes sa napa' o'ch notas: Yomporepa'chña sebensare'tampene' ñeñth nanak Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
47001003	Aye'choxhtaterrapo'ch Yompor, ñeñthara ñeñth Pompor pen Yepartseshar Jesucristo. Ñeñthara Yompor ñeñth atarr amoeraña, ñeñthcha' xhokma yokshaterre' allempo es yellkatene' yeyoxhro.
47001004	Ñerra'm esempo wennaya pa'namen ñeñth amoeroxhtatañtetsa ñapa' ñachña xhokma yokshaterre'. Tharro'mar o' koshaterrey Yompor, allochña yapa'xho'ña atthoch yeñoteñ o'ch yokshater yamha masheñnesha' ñerra'm esempo wapanet ñamet ñeñthcha' moeroxhtatawet. Añ poktetsa o'ch yokshaterranet ñet attho Yomporpa' o' koshaterrey yamha.
47001005	Attho nanak yemoeroxhtapreteña Cristo tharraña ñachña ello atarr yokshaterre'.
47001006	Ñeñtho'marña the'pa' o'ch notas, ñerra'm esempo nemoeroxhtena na, ñeñthpa' e'ñe po'ñoxh sokop, tharro'mar ñerra'm esempo nemoeroxhtena napa' ñeñthpa' alloch soksherra samha atthothcha'ña sekeshperra. Ñamha ñerra'm esempo koshaterren Yompor ñeñthpa'xho'ña alloch nokshaterres samha. Allochñapa' e'ñe soksheñeshokmañen xhokmach sa'wanten allowen moeroxhteñets ñeñth ateth nepena na.
47001007	Ñeñtho'mar napa' neñotenes xhokmach sa'wanta' ñeñth echarr senten. Tharro'mar napa' neñoteñ ñerra'm allpon semoeroxhtapretna, elloña allempopa' o'ch alla e'ñe sokshapreterrna attho Yomporpa' ñachña xhokma yokshaterre'.
47001008	Ñewa, the'pa' nemneñ o'ch masheñneshacha' señoten ñeñth ateth nemoeroxhtosa awaña all anetso Asia. Allempopa' napa' atarr nanak nellkëna. Napa' notapañ xhach nerroma, amach erroth nepe o'ch na'keshphata nañeña.
47001009	Po'ñoxh napa' neñoteñ neyoxhro the'pa' o' xhapona ñeñth nokop allempoch nerroma. Tharraña añekpa wapona echarrteñets ateth, allochñapa' atthoch e'ñe neñoteñ Yomporcha'ña neyemtena. Amachña nañeña yemtetso. Tharro'mar Yompor po'wamenkoth ama't arromñathpa' xhokmach tantater.
47001010	Tharraña ama't moene' nerromañ Yomporpa' allorokma tantaterren po'wamenkoth atthoch ama nerromo. Ñeñtho'marña napa' neñoteñ Yomporpa' xhokmach a'keshphaterrey. Ñeñtho'marña the'pa' ñachña xhokma neyemtena. Neñoteñ allo'na sen na'keshphatnene' ñerra'm esempo es nowerroyerr ñeñth atarr echarr.
47001011	Ñamha añ poktetsa o'ch sema'yochampenna atthoch seyenpa'n. Ñamha shonte' acheñenesha' ñerra'm esempo eñotennet attho Yomporpa' xhokma a'natenna e'ñe poema'yocheñothet ñet, allempopa' xhokmach parasyoso'teñet Yompor attho a'natenna.
47001012	Ñewa, the'pa' o'ch notas po'poñ ñeñth ateth nokthape'chen. Napa' ñeñthña atarr nokshatene' nanak. Napa' neñotena neyoxhro po'ñoxh arr patsropa' xhokma nokthape'chen ñeñth ateth pokte' enten Parets. E'ñe name'ñeñoth Yompor, napa' ama nemno o'ch esesha' neshka'yes ama't mamesha. Elloña sapa' ama nemno o'ch neshkas ama't e'ñe mamesha. Ama aña neyemteno ñeñth ateth yokthape'chen ya acheñey arr patsro, añcha'ña neyemteñoth Yompor atthoch ñach neyenpoene'. E'ñe poemoereñoth ñachña neñotatene' ñeñth kowen enten ña.
47001013	Ñewa, sapa' xhathe' sotapañ napa' atthathe' neshkënes ñeñth notenes necartoth. Tharraña ñeñth allpon notenes necartothpa', o'ch selleye' allochñapa' eshekcha' señoch ñeñthpa' e'ñe po'ñoxh ateth, añ ñoñetspa' ama shekëñtsoyaye. Napa' nekwenes esempowañen o'ch e'ñe seyemtenna e'ñe poktakma, o'ch e'ñe señoch ñeñth ateth notenes necartoth ñeñthpa' e'ñe po'ñoxh ateth. Napa' ama xhoye' neshkënso.
47001014	Ama't the'pa' ama e'ñe poktakmaye' seyemtenno, tharraña ñerra'm seyemtenna e'ñe poktakma, allempoñapa' ñerra'm esempoch werra Yepartseshar Jesúspa' attho sokshenna na, napa'xho'ña allempopa' noksherrsach samha.
47001015	-
47001016	Napa' notenapañ xhokmathe' seyemtenna, tharro'mar napa' ama xhoye' neshkënso. Ñeñtho'mar napa' awaña nesechena o'ch awen Macedonio, napa' nokthape'cheñ o'ch nemo'tnomoes. Xhoncha'ña metats ñamha Macedonio, allempoña nokthape'cheñ o'ch nerr Macedoniothpa' o'ch alla nemo'tnerrserr. Atthoch poepocheño o'ch nokshaterres, ñamha atthoch seyenpa'n samha o'ch alla awerren Judeo.
47001017	Tharraña ama't ateth nokthape'cheneñ o'ch nemo'terrsañpa' tharraña ama neseno o'ch nabhcherrsa'; ñeñtho'marña sapa' xhathe' sotenapañ napa' epwothe' nokthape'chen kowen. Sapa' atthathe' sentenen ateth ñerra'm acheñ ñeñth atthach es poexhena arr patsro. Ama'tcha' otenan acheñenesha' ñeñthcha' ateth pha, tharraña poeyoxhroñapa' kothape'chenayach po'poñ.
47001018	Tharraña napa' ama attheye' nokthape'cheno. Ñerra'm es notenes ñeñthcha' ateth nephapa' neyoxhroñapa' ama esoye' nokthape'cheno po'poñ. Tharro'mar Yompor ñerra'm es oteney ñeñthcha' ateth phonaypa' atethcha'xho' pennay tharro'mar ñapa' ama poenesho po'ñoñ.
47001019	Ñamha Yompor Poechemer ñeñthara Cristo Jesús ñerra'm es oteney ñeñthcha' ateth phonaypa' atethcha'xho' pennay, xhokmach orrtateñ e'ñe po'ñoxh, tharro'mar ñapa'xho'ña ama poenesho po'ñoñ. Ñeñthara Jesucristo ñeñth xhokma yeserrpare'tatenes epan masheñ Silvano ñamha masheñ Timoteo.
47001020	Tharro'mar allowen ñeñth allpon ateth oteney Yompor ñeñthcha' ateth perrnay, Poechemerña ñeñth Cristo Jesús ñaña e'ñe etsotatwene' po'ñoñ. Ñeñtho'mar ñerra'm esempo yoten “atthetepa'ch Yompore yokop” yeñoteñ Cristopa' ñaña e'ñe etsotatwene' Pompor po'ñoñ yokop. Allochñapa' atthoch e'ñe kowen ya'ye'choxhtateññañ Yompor.
47001021	Ñeñthara Yompor ñeñth awamenkath pene' alloweney yeyoxher e'ñe yame'ñeñoth Poechemer Cristo. Ñeñthara Yompor ñeñth yellsensene' atthoch yethorra'yesa ñokop.
47001022	Ñamha ñapa' awo't apoerrey atthoch yeñoter o' poechemer perrey ña. Ñeñthpa' ñato' o'ch netma'ntacha ateth ñerra'mrrathe' aynatwarethey Yomporekop. Ñamha awo't apoerrey Poekamkëñ ñeñthcha' yexherrtsa yeyoxhro ñeñthpa' ñeñthcha'ña yeñotatene' orameñ shonte' ñeñth o'patatenya Yompor.
47001023	The'pa' o'ch neñotaterrserr ñeñth ateth nokthape'chen ñeñtho'marña ama nemo'terrso awaña. Yomporpa' eñotenen ñeñthcha' ateth notas ñeñthpa' e'ñe po'ñoxh ateth. E'ñe nemorrenteñothes sapa' ama nexherro all seyxhena Corinto. Tharro'mar ama neto, ñerra'm netañ o'ch nexhap seshopa' xhathe' moene' neche'ptare'tyesoses e'ñe sa sathpare'teñothen. Ñerra'm atethpa' xhathe' alla nellkaterres. Ñeñtho'mar the'pa' o'ch notas e'ñe nemorrenteñothes sapa' atthothña ama nexherro sesho. Ñerra'm po'ñoxhthe' ama attheye' notensopa' Yomporepa'chña na'chenkaterre'.
47001024	Ama añekpaye' notenso atthoch sapa' o'ch sa'mhcha'tarether seperren na, ñeñthes ame'ñenaya Yompor. Añcha'ña nethorrapretasa atthoch neyenpas. Ama't attho o' womenk same'ñeñañ Yompor, napa' xhokmach nethorrena sokop allochñapa' atthoch señmañeshokmañen sokther Yompor e'ñe poktakma.
47002001	Ñewa, ama'tcha' nemneñeñ o'ch alla nexherrerr sesho tharraña napa' awo't alla nokthape'cherr ello neyoxhro, noten amach neto tharro'mar ama nemno o'ch nexhap nellkëñesha' sesho the't sapa' o'the' alla nellkaterrserr samha.
47002002	Tharro'mar noten ñerra'm ne'ñotare'teñothes na o'ch alla nellkaterrespa' atthoch nellkaterres sa, sellkëñapa' amach nokshapretaso, tharro'mar sapa' sañeña e'ñe nokshatene'.
47002003	Ñeñtho'marña ama nexherro sesho awaña, aña nekellkonas carta ñeñthcha' sokthape'chaterre' e'ñe kowen. Allochñapa' ñerra'm machayotha nexherr sesho ñerra'm o'ch alla sokthape'cherr kowen, ñeñthcha'ña atarr nokshapretwerrsa. Allochñapa' amach tama nellkënso tharro'mar añ poktetsa sokop xhokmachña e'ñe sokshaterren. Ñamha neñotenes ñerra'm esempo nokshena na sapa'xho'ña allowenespa' o'ch e'ñe soksherra.
47002004	Ñamha allempo nekellkonas añ carta awañapa' e'ñe nellkëñesha' nekellkënnas. Ama neñmateno neyoxhro ama't mamesha, e'ñe ñeñtha nenen neyoxhro. Elloñapa' e'ñe neya'chpeñesha' nekellkënnas ñeñth carta. Napa' ama añekpaye' nekellkënnaso carta atthoch nellkatas sa; añekpaña nekellkënnas atthoch sapa' o'ch señoch atarr nanak nemorrentensa.
47002005	Ñamha añ acheñer ñeñth athpare'tetsa seshopa' ama napthayaya llekatenno na, añña ama't sapa'xho'ña allowenespa' xhokma llekatenes. Ñewa, tharraña ama't attheñpa' ñato' o'ch notas ama allowenakmas ateth petso, the't attha atarr natontaten ñoñets ñeñth ama attheyaye po'ñoxh.
47002006	Ñamha the'pa' o'ch notas, e'ñe pokte' attho o' sekoñchatwe ñeñth acheñer, the'pa' allowach. Ama't shonteseñ ñeñthes pokte' entenayeñ o'ch sekoñchatererr ñeñth athparñath, tharraña the'pa' ñeñthach.
47002007	The'pa' añña poktetsa o'ch alla sephretner, allochñapa' atthoch sokshater, the't attha nanak llekëna, poellkëñothpa' o'the' alla kexhpoerran Yompor.
47002008	Ñeñtho'mar the'pa' notenes añ poktetsa o'ch sorrtatoñ kowen ñokop atthoch eñoter po'ñoxhpa' atarr semorrenteña.
47002009	Ñeñthekpaña nokthape'chatas awaña necartoth ñeñthcha' ateth sepe' ñeñth athpare'tetsa atthoch netpatenes o'ch neñotas ñerra'm po'ñoxhthe' e'ñe same'ñena ñeñth poktetsa Yomporekop, ama't errotheno'tsensa.
47002010	Ñamha o'ch noterrserr, ñerra'm esesha' sephretnerr sa, napa'xho'ña e'ñech pokte' nenteñ namha aphretnarethterrepa'ch. Ñeñth xhokma nathpare'tene' awaña the'ña ñapa' o' nephretner, ñeñthpa' e'ñe sokop. Ama't Cristopa' e'ñe entenen.
47002011	Ñamha añ e'ñe poktetsa o'ch yephretnannena. Allochñapa' ama't oneñethpa' amach alla a'psaterrye Yompor. Tharro'mar ñapa' yeñoteñ xhokma e'nenan atthoch shekëney.
47002012	The'pa' o'ch neñotaterrserr ñeñth ateth nepha awaña. Awaña allempo nexherr Troaso, napa' o'ch neserrpare'tatanetañ Cristo po'ñoñ ñeñth alloch yekeshperrapa' shonte' acheñenesha' moeneñetañ o'ch e'mhñotoñet Yepartseshar po'ñoñ,
47002013	tharraña napa' ama't mamesha ama neñmateno neyoxhro tharro'mar allpa' ama nentose masheñ Tito. Ñeñtho'mar ama na'po all, attha neso'tnerranet, o'ch nexherr all anetso Macedonia.
47002014	Yeparasyoso'chepa'ch Yompor tharro'mar ñapa' xhokma moñenya allempo es yewenoya. Ñamha e'ñe yeyemteñoth Poechemer Cristo Jesúspa' xhapaterreycha' kosheñtso. Ama't yapa' o' moenaterrey atthoch ya'potherrñañ po'ñoñ errapharen, allochñapa' atthoch epa'werra po'kowenña errakmañen. Ñato' o'ch netma'ntacha ateth ñerra'mrrathe' ñeñth atarr es eñmosathtetsa, xhach epa'wa e'ñe kowen errakmañen poe'ñmosathteña.
47002015	Tharro'mar ñeñthey a'pothene' Cristo, Pomporñapa' e'ñe ateth enteney ñerra'mrrathe' ñeñth eñmosathtetsa e'ñe kowen ñokop, ñeñthcha' epa'werrtsa errakmañen allo'tsa'yen acheñenesha' añ patsro. Patanta'tetspa' pame'ñeñothetpa' a'keshphatarethterretcha', patanta'tetsña ñeñthcha' ama ame'ñerrtsopa' ñetpa' chenka'werretcha'.
47002016	Acheñenesha' ñeñthcha' chenkërrtsapa' e'ñech ateth enteññañet Yompor po'ñoñ ñeñth yeserrpare'ten ñerra'mrrathe' ñeñth amtsañtetsa, añña ñeñtheycha' keshperrtsapa' yañapa' o' yenterrñañ Yompor po'ñoñ ateth ñerra'm es ñeñth ama awañaño alloña yapa' korretsayach. Ñato' o'ch netma'ntacha ñerra'mrrathe' ñeñth atarr eñmosath ñeñthcha'ña ya'krraterre' errponowañen. Esesha'wachñaka' pokte' enterrña Yompor ñeñthcha' serrpare'terre' po'ñoñ.
47002017	Añ pokte' enten Yompor ñeñthcha' serrpare'tene' po'ñoñ ñeñth e'ñe poeñmañeshokmañen serrpare'tene'. Ateth ñerra'm ya, tharro'mar yapa' ama xhoye' yetseteno Yompor po'ñoñ acheñ pokthaphño ñeñth ateth pena shonte' po'potantañ acheñenesha'. Ñetpa' ateth penet atthoch pokshateñoth acheñenesha'pa' o'ch es apa'yenanet. Añcha'ña e'ñe yeñmañeshokmañen yeserrpare'teññañ po'ñoñ ateth llesenseney Yompor. Ñapa' enteney ñeñth ateth ye'ñorena ñokop e'ñe yeyemteñoth Poechemer Cristo.
47003001	Sapa' xhathe' sotenapañ napa' o' alla neñerrerr e'ñe kowen, ñato' nokpathe', ñato' xhathe' nommo'chena. Tharraña ñeñthpa' ama attheyaye. Amapa' ñato' sapa' xhathe' sotenapañ añthe' nepalltena carta ñeñthcha' señotate' attho po'poñ anetso'marnesha'pa' e'ñech kowen entapretennet attho napa' kowen nethorrena Yomporekop. Tharraña napa' ama es nepallteno. Ñewa, ñamha xhathe' sotenapañ añthe' nepalltena carta ñeñthcha' sekellkon sa alloch señotach po'potantañ acheñ attho e'ñe kowen sentenen na, ateth pena po'psheññexhno ñeñth serrpare'tets atthoch kowen enteñ acheñenesha' e'ñe ñañeña.
47003002	Tharraña napa' ama nepallteno ñeñth po'poñ carta ñeñthcha' eñotate' po'potantañ acheñenesha' ñeñth attho nethorrena na Yomporekoppa' ñeñthña atarr sherbets. Tharro'mar sapa' saña e'ñe sherbets ateth ñerra'mrrathe' necarta nepenes. Tharro'mar allempo acheñenesha' eñotenset sa attho the'pa' o' sokthape'cherr kowen Yomporekop, ñeñthcha'ña eñotatenawet ñeñth attho nethorrena na, ñeñthpa' ñeñthña e'ñe sherbets Yomporekop. Ñato' o'ch netma'ntacha ateth: Na necarta ñeñthña eñotatenawet ñeñthpa' all akellkareth e'ñe neyoxhro ñeñthcha' lleyen allowen acheñenesha' ñeñthcha'ña eñotatenawet.
47003003	Ñamha sa attho the'pa' sorrtaten ñeñth e'ñe kowentetsa, acheñenesha'ñapa' o'ch eñotapretaset ñeñthpa' po'ñoxh Cristo po'tarwas pene'. Ñato' o'ch netma'ntacha ateth: Sapa' ateth sesherben ñerra'mrrathe' yecarta ñeñthcha' eñotatenawet, ñeñth cartapa' o' kellka'wonay Cristo e'ñe ña. Añ cartapa' awo't akellka'warethta awañmo'chotheñ allempo yapa' yexhapatonas Yompor po'ñoñ ñeñth same'ñatate' Yompor. Tharraña añ cartapa' ama añoye' akellkarethto tinto, añña Yompor Poekamkëñoth anarethta, ñeñthara Yompor ñeñth ama arromñatheshayaye. Tharraña añ cartapa' ama arreye' akellkarethe mapyettallo. Añpa' arrña akellkareth e'ñe ya yeyoxhro ama't ñeñthey arromñathey.
47003004	-
47003005	Napa' neñoteñ ama nepallteno po'poñ carta ñeñthcha' eñotatenawet. Saña ñeñthes e'ñe necarta nepenes. Ama notenso e'ñe nañeña nowamenkoth es nepha'yen. Añña e'ñe neyemteñoth Cristo napa' nethorrena Pomporekop. Ora allowen es nepha'yen Yomporña awamenkath nepene'.
47003006	Ñeñthara Yompor ñeñth awamenkath yepene' allochñapa' atthoch yeserrpare'terrñañ pokthaphña ñeñth ateth a'poktaterrnay e'ñe etserra. Añpa' ama attheyaye ateth pha awath Yompor allempo apan Moisés po'ñoñ ñeñth anarethtatse'th ñeñthcha' e'ñe yetsotwañ eshekcha' a'keshphateney Yompor. Ñeñth ama etsotaye'the, ñokpoetpa' o' anarethtet rromoetcha', chenkërretcha'. Tharraña ñeñth attho a'poktatwerrnay Yompor etserra, ñeñthpa' attho apoeney Poekamkëñ alloch yokrra'werra, thayotheñ errponowañen.
47003007	Añ ñoñets ñeñth akellkarethtatsa mapyettallo, ñeñth ama etsotenaye, ñokpoetpa' o' anarethtet rromoetcha', chenkërretcha'. Ñamha awath allempo Yomporpa' apan Moisés po'ñoñ ateth, e'ñe po'kowenteñoth apan Moisés. Moiséspa' ateth orrta pa'klloyoth xha poptena, atarr a'rrechatañ. Ama't israelnesha'pa' ama eshkaye' kowaklle'cheto. Tharraña ama't ateth phañpa' akophotheñ maya'wanerr ñeñth attho poptena.
47003008	-
47003009	Ama't añ kothaphñatser ñeñthcha' ya'chenkaterrayeñpa' tharraña Yomporpa' atarr kowenoth orrtach allempo. The'ña e'ñe ellonethpa' o' alla orrtaterrnayerr ña pokthaphña atthoch e'ñe pokte' entwerrey. Ñeñthpa' e'ñe Parets Poekamkëñoth orrtatwerrnay ñeñtho'marña ñapa' ello kowentena nanak.
47003010	Ñeñth ateth popta awath Moisés pa'klloyoth allempo aph Yompor po'ñoñ, the'ña ñeñthpa' o'wañ e'ñeye' kowenaye' yeñch tharro'mar the'pa' eñall Cristo po'ñoñ ñeñth atarr kowen yenten, ello metanenan attho kowente'th Moisés po'ñoñ.
47003011	Tharro'mar ñeñth ateth kowente'th Moisés ñeñthpa' akophotheñ maya'wanerr attho kowentena. Tharraña the'pa' attho kowentena Cristo po'ñoñ ñeñthpa' amach awañañathterro, ñeñtho'marña ñeñthpa' ello metanenan Moisés po'kowenña.
47003012	Yapa' o' yeñoterrñañ Cristo po'kowenña ñeñthpa' amach awañañathterro. Ñeñtho'marña yapa' ama yepenkëñotheye' yeserrpare'teññañe po'ñoñ.
47003013	Yapa' ama attheye' yepeno ateth pha awath Moisés. Ñapa' xha wañerr attho popta pa'klloyothpa' awo't ka'maklle'cha allochña israelnesha'pa' amach eñcheto pa'klloyoth o' wañerr attho poptena.
47003014	Israelnesha'pa' ama xhapaneto poeyoxhreto atthoch kothape'cherret kowen Yomporekop. Ama't theme'ttsen ñerra'm esempo lleyeññañet ñeñth a'poktat Yompor awath attharetach amach xhapaneto poeyoxhro ñeñth ateth moenen Yompor. Po'ñoxhpa' añothcha'ña xhaponaya yeyoxhro ñeñth ateth moenen Yompor e'ñe yeyemteñoth Poechemer ñeñth Cristo. Israelnesha' ama kowenaye' enteñeto Cristo ñeñtho'mar noten ñetpa' theme'ttsen ateth penet ñerra'mrrathe' xho ka'maklle'chenet.
47003015	Po'ñoxh ama't theme'ttsen ñerra'm esempo e'mhñotenet all lleyeññañet Moisés po'ñoñ amach es eñoteneto. Xhach ottenet ñerra'mrrathe' xha es a'npoenawet atthoch amach eñotoñeto Yompor pokthaphña.
47003016	Tharraña ama't poesheñarrotheya ñeñthey erra'tseney acheñrey, allempotheñ yagër Yepartseshar Cristo, allempotheñcha'ña xhaponaya yeyoxhro ñeñth ateth moenen Yompor; Cristopa' ñachña yewapore'tamphse'ña ñeñth ya'npoenayeñ.
47003017	Ñeñth yoten Parets Poekamkëñ, ñeñthara Yepartseshar Cristo Poekamkëñ. Ñamha atarr kosheñtso'tseney ñerra'm esempoch xhaponaya Cristo Poekamkëñ yeyoxhro. O'wañcha' yemoeroxhtame'ta atthoch poechemer perrey Yompor, e'ñech yoksheñesha' yokther Yompor.
47003018	Alloweney ñeñthey ame'ñenaya Yepartseshar Cristo, ña Poekamkëñpa' ñachña ya'po'poñeterre', allochñapa' allo'nach yesen kowentapretaya Cristo. Yapa' ama attheyayye ñerra'mrrathe' ñeñth a'nataklle'chareth atthoch amach enteññañeto Cristo po'kowenña. Yapa' e'ñe yekweñoth Cristo po'kowenña, yapa'xho'ña o'ch yekowentapreteña yamha, ateth ñerra'mrrathe' rerep poptetsa ñerra'm xho yekwach atsrrethoneth.
47004001	Yomporpa' e'ñe poemoereñoth moenatenen o'ch nethorreññaña ñeñth nanak sherbets ñokop. Ñeñtho'marña napa' ama nellkëñotheye' neserrpare'teññañe po'ñoñ.
47004002	Ñeñth a'nawa es pha'yenet ñeñth apenkoxhen yenten yokop ya ñeñthey thorretsa Yomporekoppa' ñeñthña napa' o' na'ypo'ñamper. Ñamha napa' ama es neshkëñoth nepha'yeno masheñneshakop. Ñamha napa' allempo neserrpare'tateñ acheñenesha' ama xhoye' na'po'poñeteññañe Yompor po'ñoñ. Añcha'ña e'ñe na'potheññañ Yompor po'ñoñ e'ñe po'ñoxh ñeñth ateth oten po'ñoñ. Yomporpa' entenen ñeñth ateth notenes ñeñthpa' e'ñe po'ñoxh ateth. Ñamha ama't erra'tsena acheñer ñeñth eñotene' ñeñth e'ñe pokte' entenet ñet poeyoxhretopa' ñetpa'xho'ña e'ñech kowen entapretennet.
47004003	Attho yeserrpare'teññañ Yompor po'ñoñ ñeñth po'ñoxh alloch yekeshperra tharraña patantarr acheñenesha'pa' amach xhapaneto poeyoxhreto ñeñth alloch yekeshperra. Ñeñth ateth petsapa' allo'na senet allcha' chenka'werret.
47004004	Ñeñthara acheñenesha' ñeñth ama ame'ñetso, ñetpa' añña po'yomporer penet arr patsro ñeñth oneñeth, ñeñthña ama moenatenaneto o'ch xhapanet poeyoxhreto Yompor po'ñoñ; allochñapa' atthothcha' amach eshkaye' kowen enteññañeto Cristo po'kowenña. Ñapa' atthekma kowentena ñerra'mrrathe' Pompor Parets ñeñth ama entpawoyaye. Ñeñth po'kowenñapa' ñeñthara yoten kowen ñoñets alloch yekeshperra. Ñato' o'ch netma'ntacha attho oneñethpa' a'nataklle'chenanet atthochña amach eshkaye' kowen enteññañeto Cristo po'poetarenña.
47004005	Tharro'mar ñeñthey e'ñe yeñmañeshokmañen seserrpare'tatene'pa' ñeñthpa' ama añekpaye' ateth yepeno atthoch senteney ya ñerra'mrrathe' samo'mte' sepeney. Añcha'ña yeserrpare'tatenes Jesucristo, ñachña Separtseshar sepen. Yapa' añña atarr yethorrena sokop e'ñe yemorrenteñoth Jesús.
47004006	Ñewa, yapa' yeñoteñ ateth ot awath Yompor, ñeñthpa' ateth ot: “Eñalletepa'ch poetare' allochñapa' o'wañcha' chekmet.” Ñeñthara Yompor the'ñapa' o' a'poetarsamperrnay yamha yeyoxher allochñapa' atthoch yeñotater po'potantañ acheñenesha' attho Cristopa' ña orrtatene' Pompor po'kowenña.
47004007	Ñeñthpa' attho Yomporpa' awo't chorrerrya yeyoxhro po'kowenña, ama't yapa' arromñathaya, ama esoshe'mayayye. Añekopña o' chorrerrya ya ama't ñeñthey ama esoshe'mayayye, allochñapa' atthoch eñochet ñeñth attho atarr awamenkath yentenapa' ñeñthpa' ama yoyaye yewomenk, ñeñthpa' Yomporeshoth wena. Ñato' o'ch netma'ntacha ateth ñerra'm awath po'poñ acheñ ñerra'm esempo atarr es morrentenetpa' o'ch esha'teñet patsrrogo ama't ñeñth koyemhpa' ama e'ñe kowenayaye.
47004008	Ñewa, ama't allemhatheñcha' waponaya ñeñthcha' atarr ya'llpatate', tharraña xhokmach eñall atthoch yeswanemh. Ñamha ama'tcha' atarr yellkënañ nanakpa' tharraña xhokmach eñall atthoch yeswanemh allowen ñeñth allkatañtetsa.
47004009	Ñewa, ama'tcha' kothare'teney ñeñth ye'moñe'tene' tharraña Yomporpa' amach a'ypo'ñenye ama't mamesha. Ama'tcha' o'shshe'mayet patsopa' xhokmach alla yetanterra.
47004010	Xhokmach moene' yerromañ ateth pete'th Jesús. Tharraña attho Jesúspa' o' alla tanterra yapa'xho'ña atthoña o' a'keshphaterrey allempo es yewenoya. Atthochña yeñotach acheñenesha' attho Jesús the'pa' o' bethterra.
47004011	Attho allponmat yokrrena añe patsro yapa' xhokmach pomatatenyet yerromoepa'to'. E'ñe yemorrenteñoth Jesús ateth penyet. Tharraña attho Jesúspa' o' alla tanterra, yapa'xho'ña atthoña a'keshphaterrey allempo es yewenoya ama't yapa' arromñatheneshaya. Atthochña yeñotach acheñenesha' attho Jesús the'pa' o' bethterra.
47004012	E'ñe nethorreñoth Cristokop xhokmach nanak nemoeroxhetwanena awtsancha' rromoets. Tharraña ñeñthpa' atarr kowen sokop tharro'mar ñeñthpa' alloch e'ñe sekeshpha'werra samha.
47004013	Añmapa' ñeñth ateth oten Yompor po'ñoñ ñeñth ateth anwareth awathotheñ ñeñthpa' ateth oten ñeñth kellkë' libro Salmos, “Napa' atarr neyemteña Yompor ñeñtho'mar ateth ne'ñorena ñokop.” Yapa'xho'ña e'ñe atthekma yokthape'chen yamha. E'ñe atthekma yeyemteña Yompor, ñeñtho'mar yapa'xho'ña atthekma ye'ñorena yamha.
47004014	Yapa' yeñoteñ Yomporpa' awo't tantaterran Poechemer ñeñthara Yepartseshar Jesús. Ñeñtho'mar yeñoteñ yapa'xho'ña tantatwerreycha' Yompor e'ñe ateth phan Poechemer Jesús, allochñapa' ama't sapa' o'ch xhapatwerres allowenes e'ñe parro ñesho.
47004015	Ñeñtho'marña napa' Yomporña nemnate' o'ch nemoeroxhtame'ta; ñeñthpa' e'ñe sokop, allochñapa' atthothcha' Yompor poemoereña xhapcha' shonte' acheñeneshesho, allochñapa' shonte'ch acheñenesha' allo'nach senet parasyoso'tnomoet Yompor, atthochña e'ñe kowen ya'ye'choxhtateññañ Yompor.
47004016	Ñeñtho'marña napa' ama nellkëñotheye' nethorreññañoña Yompor po'tarwas. Ama't nechetspa' allo'na sen wañwanmats attho nowmenkna'ntena, tharraña nekamkëññapa' allo'na sen womenkatnomoets e'ñe pathe'tets yeth.
47004017	Tharro'mar ñeñth attho allpon yemoeroxhtame'tyena añe patsro, ñeñthpa' ama esoyaye, e'ñe mamekpa. Ñeñthpa' añekpaña wennaya allochñapa' atthoch wapatwerrnay ñeñth atarr nanak kosheñets ñeñth ama awañaño ama't errponaña, ñeñth ello nanak atarr koxhnesha'tetsa, ñeñth atarr nanak kowen.
47004018	Tharro'mar yapa' ama añeye' yeyemteno ñeñth allpon koxhnesha' yentyen arr patsro, tharro'mar añexhno ñeñth allpon yentyenpa' wañerrcha'. Yapa' añña yeyemtena añexhno ñeñth kowentetsa Yomporekop ñeñthpa' ama entpawoyaye ñamha ñeñthpa' amach wañerro ama't errponaña.
47005001	Yapa' yeñoteñ ñeñthey arromñathey, yechetspa' xhokmach wañerr. E'ñe mamekpa sherbeney añe patsro, ateth ñerra'mrrathe' yekërpachet ñeñth pokollashe'm all yemanatena. Ñeñth pokollashe'mpa' mamekpach sherbha'y. Yechetspa'xho'ña mamekpa sherbeney attho yokrrena añe patsro ñeñth yepakllashe'm yepen. Tharraña yapa' o' yeñoter ñerra'm esempoch yerroma, Yomporpa' o' añño'terrnay ñeñthcha' yepakëll yeperr all poe'ntaño allcha' yeyxha'werra, ñeñthpa' amach awañañathterro. Ñeñthcha' yepakëll yeperr allpa' ama arromñatheshaye' yexhkatenaye, Yomporña yexhkatene'.
47005002	Po'ñoxh arr patsro yechets ñeñth yepakëll yepenpa' xhokmach es e'mnatatwene'. Ñeñtho'marña yapa' atarr yemneñ o'ch yechorrerra ñeñthcha' yepakëll yeperr Yompor poe'ntaño.
47005003	Tharro'mar yemneñ yekamkëñpa' o'ch chorrerrana ñeñthcha' pa'shtam perr Yompor poe'ntaño, allochñapa' yekamkëñpa' amach attha wokchapoterro xhokmach eñall ñeñthcha' chorrena.
47005004	Tharraña ateth ñerra'm the' orameñ yechets ñeñth yepakëll yepen attho yokrrena arr patsro, xhokmach eñall ñeñthcha' e'mnatatwene'. Ñeñtho'marña yapa' atarr yemneñ ama't ama yerromoena', yechetspa' o'ch a'po'poñeterrnay Yompor thayotheñ ama't esempo werra, ñeñthcha'ña pa'shtam perr yekamkëñ. Allochñapa' atthoch yokrrerra etserra korreñets ñeñth amach awañañathterro, ñeñthcha'ña a'wañaterre'ña ñeñth attho ya'rromñathte'th. Ñato' o'ch netma'ntacha ateth ñerra'mrrathe' o'ch yechorra shetamoets ñeñth e'ñe etserra emarr ñeñthcha' yena' enoth o'ch yepmata. Allochñapa' ñeñthcha' yena' enoth, ñeñthcha'ña a'natwe'ña mellashañ ñeñth yechorre'th awañotheñ. Allochñapa' atthoch eñall ñeñthcha' yechorratenaya.
47005005	Ñeñth yemnatene' e'ñe ateth ñeñthpa' Yompor ña ateth yephatene', tharro'mar ñapa' chorrenya Poekamkëñ ñeñthña yeñotatene' orameñ eñall kowenñats ñeñth o'patatenya ñeñthcha' apwerrey Yompor.
47005006	Ñeñtho'marña e'ñe yeyemteñoth Yompor xhokmach yekweñ ñeñthcha' ateth perrnay esempo. Yeñoteñ yechets yepakëll yepenmeñ arr patsro allapharo'tsenmeñey atthoch yeyxha'werra Yepartsesharesho.
47005007	E'ñe yeyemteñoth Yomporpa' allo'nach yesen eñotnomoe' ñeñthcha' ateth perrnay ña, ama añeye' es yeñotatenaye ñeñth yentyen arr patsro.
47005008	E'ñe yeyemteñoth Yompor xhokmach yekwen ñeñthcha' ateth perrnay ña. Ñamha yapa' añ atarr kowen yenten o'ch wañ attho yokrrena arr patsro, o'ch yesa'nom yechets ñeñth yepakëll yepen arr atthoch yexhap allcha' yokrra'werra Yepartsesharesho.
47005009	Yapa' ñeñthach patherr yema'yoxhrena xhokmoepa'chña yokshateñ Yepartseshar, ama't allempo orameñ yokrrena e'ñe yechtso arr patsro, ñamha ama't allempoch yerroma o'ch yesa'nom yechets e'ñepa'ch Yepartsesharesho'tseney atthoch yokshateñ e'ñe all poe'ntaño.
47005010	Tharro'mar o' anarethta allowenakpay yewapoepa'to' Cristesho allcha' eñotatarethey e'ñe poesheña'ttsoy. Allochñapa' allcha'ña ateth pha'yesey errothencha' entapretwerrey, ñato' e'ñech kowen entapretwerrey attho e'ñe kowen es yepha'yen e'ñe yechtsoth allempo yokrrena arr patsro, ñato' amach kowenaye' entapretwerrye.
47005011	Ñeñthpa' ama't atarr yoroxhen yenteñeñña Yompor, tharraña nokoppa' ama yoroxhenayaye tharro'mar Yomporpa' entenen e'ñe kowen ñeñth ateth nepena. The'pa' aña palltetsa o'ch nokthape'chater allowen acheñenesha' atthoch ñetpa'xho'ña e'ñech kowen entapretennet. Ama't sapa'xho'ña the'pa' nekwenes, nemneñ o'ch señoter samha e'ñe seyoxhro attho e'ñe neñmañesha' kowen es nepha'yen.
47005012	Ñeñth ateth notenes the'pa' ñeñthpa' ama añekpayaye o'ch alla neñerrerr kowen ñeñth e'ñe nokpa. Añekopña o' alla neñerrerr ateth allochñapa' o'ch alla sokshapreterrna, allochñapa' atthoch señoch ote' ñeñth e'ñe ñañeña kowen entetsa e'ñe pokthaphño'mara. Ama añeye' eñoteno poeyoxhro ñeñth kowentetsa Yomporekop.
47005013	Ñewa, sapa' xhathe' sotenen napa' xho' moene' nemospoena. Ñerra'm po'ñoxh xha nemospoenapa' ñeñthpa' e'ñe pokte' Yomporekop. Ñamha ñerra'm ama xhoye' nemospoeno attho e'ñe kowenare' es nokthape'chen ñeñthpa'xho'ña e'ñe pokte' allo nesherbenes sa.
47005014	-
47005015	Ñamha attho Cristopa' atarr morrentenya ñeñthña ama yemnatenaye o'ch allo'na yesen korratsa e'ñe yokpa. Ñamha attho the'pa' yeñoteñ Cristo awo't rroma allowenakpay, allochñapa' attho yokrrena yapa' o'wañcha' yokrra e'ñe yokpa. Ñeñthpa' ñeñthara yoten o' yerromaprecha Cristo, alloweney ñeñthey ame'ñenaya. Añcha'ña ateth yokrrena e'ñe ñokop, ñeñth rromats yokop, elloñapa' alla tanterra yokop.
47005016	Ñeñtho'marña napa' ama't poesheñarrapa' o'wañcha' kowen nenteñ ñeñth e'ñe kowen enten po'potantañ acheñenesha' arr patsro e'ñe ñet pokthaphño'maret, ñeñthpa' arromñatha pokthaphña. Tharraña ama't na awathpa' kowen nentapretanete'th pokthaphña. Ñeñtho'marña napa'xho'ña tsena'tatnete'th Cristo allempo, tharraña the'pa' o'wañ ateth neñch Cristo.
47005017	Ñeñtho'marña ñeñthey o' yeyemtera Cristo, Yomporpa' o' etserrataterrnay yokthaphña e'ñe poktakma. Ñeñth ateth yokthape'che'th awath, ñeñthpa' o' wañerr, the'ñapa' o' e'ñe yokthape'cherr ñeñth e'ñe kowenare' etserra.
47005018	Ñeñthña o' ateth perrnay Yompor ñeñth moenatan Poechemer Cristo, ñachña yamo'tstaterre' Pomporesho. Ñeñthara Yompor ama't napa' awo't llesensa'n atthoch neñotach acheñenesha' allochñapa' ñetpa'xho'ña o'ch amo'tsterranet ñamet Yompor.
47005019	Ñamha attho Yomporpa' moenatan Poechemer Cristo allempopa' ñachña allo'na sets yamo'tstataya alloweney acheñeneshay Pomporesho. Allochñapa' o'wañcha' allo'na ochñathenesha' enteney Yompor. Atthoña yapa' apoerrey llesens elloneth atthoch yach eñotatyese' pa'namen acheñenesha' allochñapa' ñetpa'xho'ña atthoch e'ñe amo'tsterranet Yompor.
47005020	Ñeñtho'marña yapa' allsensarethey ñeñthcha' yetarwas yeperr ñeñtheycha' eñosets kowen Cristokop atthoch yame'ñacha allowen acheñenesha'. Ñeñthpa' attho Yomporpa' o' wa'ñerres o'ch same'ñera, tharraña ñeñthpa' e'ñe ya yeserrpare'tateñothes o' wa'ñerres Yompor. Ñeñtho'mar the'pa' o'ch notas Cristokop, ñach same'ñerra allochñapa' atthoch e'ñe amo'tsterrsa Yompor e'ñe poktakma.
47005021	Añ ñeñthara Cristo ñapa' ama't parrochapa' ama phano ñeñth ama pokteye' enteno Pompor Parets, tharraña Pomporñapa' awo't moenateñ o'ch ateth apharethta ñerra'mrrathe' acheñ ñeñth atarr ochñath. Tharraña ñeñth attho apharethtapa' ñeñthpa' e'ñe yokop. Allochñapa' e'ñe yeyemteñoth Poechemer Cristo, Pomporña yapoerre' alloch e'ñe pokte' enterrey.
47006001	The'pa' attho yethorraprecha Yompor, napa' o'ch notas, amach e'ñe orrena sagapatstoñe Yompor poemoereña.
47006002	Ñewa, ñeñthpa' ateth oteney Yompor po'ñon ñeñth anwareth awathotheñ, ñeñthpa' Yompor ateth otets: Allempo sexhore'tenen napa' e'ñe ne'mhñotenes ñeñth ateth sotenen, tharro'mar allempopa' o' xhap ñeñth poktetsa o'ch sagërren. Nañapa' o'ch nagërres samha. Atthoña napa' awo't neyenpas tharro'mar allempopa' o' xhap ñeñth poktetsa atthoch na'keshphaterres. Ñeñtho'marña na the'pa' o'ch notas, o' e'ñe xhap allempo ñeñth poktetsa o'ch sagër Yompor, tharro'mar the'pa' o' xhap allempoch a'keshphaterrey.
47006003	Ñewa, yapa' yeñoteñ ñeñthey ame'ñetsa ñerra'm o'ch yepha'yen ñeñth ama pokteyaye Yomporekop ñeñthña ama ame'ñetsopa' xhach ya'npare'teñ atthoch ame'ñerret ñamet. Ñeñtho'marña yapa' ama yemno ama't mamesha o'ch ya'npare'ch ama't poesheñarra allochñapa' atthoch ame'ñeret ñamet Yompor. Ñamha ya attho yethorrena Yomporekoppa' ama yemno o'ch ateth entapretyet ñeñth ama kowenayaye. Allochñapa' amach achmhare'teññañeto Yompor po'tarwas e'ñe ya ateth yephatse'tyeñoth.
47006004	Yapa' añña yemnen ama't errotheno'tsenya xhokmach yemneñ o'ch yeñotach acheñenesha' po'ñoxh e'ñe kowen yethorrena Yomporekop ñeñth ateth poktetsa yokop ñeñthey thorretsa Yomporekop. Ñeñthpa' añexhno ñeñthcha'ña eñotaterrawet: allpon es yewapoyapa' xhokmach ya'wanteñ e'ñe kowen, ama't allpon attho yemoeroxhtame'tyena, ama't allpon ñeñth yepallta'yena, xhokmach ya'wanteñ allowen. Ama't ora allowen ñeñth allpon ñeñth allkatañtetsa, tharraña ñeñthpa' xhokmach ya'wanteñ.
47006005	Ñamha attho ashta'yenyet, attho yottampenyet, attho ama'toxhtana'tenyet pa'tsrre'moeñothet, attho atarr nanak yetarwasen, attho yarepen thorratsa Yomporekop, attho yemoeroxhtena yachporrñoth, ñeñthña eñotatene'ña allowen acheñenesha' attho yapa' e'ñe kowen yethorrena Yomporekop.
47006006	Ñamha attho yeñmañesha' yokrrena, ama sosya'tsañeye' yokthape'chyeno, ñamha attho yeñoten ñeñth e'ñe po'ñoxh Yompor po'ñoñ ñeñth ama shekëñtsoyaye, ñamha attho es ya'wanta'yen, amachña xha atsrre'matenye, ñamha atthochña e'ñe ya'moerañtena, ñamha attho chorrenya Parets Poekamkëñ, ñamha attho e'ñe kowen yemorrenteña allowen masheñneshaxhno, ñeñthpa'xho'ña ñeñthña eñotatene'ña acheñenesha' attho yapa' e'ñe kowen yethorrena Yomporekop.
47006007	Ñamha attho ye'ñorena ñeñthpa' e'ñe po'ñoxh ateth. Yomporña po'wamenk ñeñth awamenkath yepene'. Ñamha ñeñth e'ñe pokte' enten Yompor, ñeñthpa' ñeñthña allo xhokma es yepha'yen, alloña yekhllarena Yomporekop, ñeñthpa' alloña yemoñeññaña Yompor pokthaphña.
47006008	Errotheno e'ñech kowen entapretenyet, tharraña errothenoñapa' amach kowenaye' entapretenyeto; errotheno e'ñech kowen eñosyenet yokop, errothenoñapa' xhach sasare'tenyet. Errothenopa' atthach entenyet ñerra'mrrathe' attha yeshkën, ama't amach xhoye' yeshkëno.
47006009	Errothenopa' e'ñech kowen emchorrenyet, errothenoñapa' amach akwa'phsenaye' entenyeto. Errothenopa' awtsaycha' rromoets, tharraña xhokmach allo'na yesen womhchetsa. Errotheno ama'tcha' a'koñchatarethey, yañapa' korretsayach.
47006010	Ñamha errotheno ama'tcha' yellkënañpa' tharraña xhokmach alla yoksherra. Ñamha ama't e'ñe wokchañeypa' shonte'ch koxhnesha' kothaphñats yapa'yes po'potantañ. Ama't ama es yechenñe arr patsro, tharraña shonte' esokmañen es yechen Yomporeshoth.
47006011	The'pa' masheñneshacha' corinto'marnesha o' neñotatwas ora allpon ñeñth ateth nokthape'chen neyoxhro. E'ñe neyoxhrokmañen nemorrentensa.
47006012	Nokoppa' ama palltenmeñe ama't mamesha atthoch nemorrenterrsa e'ñe poktakma. Añña sapa' xhokmathe' sepalltena atthoch semorrenterrna namha.
47006013	Napa' e'ñe nechemeresha' nepenes. Ñeñtho'marña o'ch nenamas, o'ch notas, attho napa' e'ñe neyoxhrokmañen nemorrentensa sa, sapa'xho'ña añ poktetsa e'ñe seyoxhrokmañenpa' o'ch semorrenterrna namha.
47006014	The'pa' o'ch noterrserr po'poñ, amach e'ñe seyemtatsche ñeñth ama ame'ñetso, tharro'mar amach pathrraye' sokthape'chweno. Acheñ ñeñth e'ñe pokte' es pha'yetspa' amathe' errothenoth yemtanoña acheñ ñeñth ama kowenaye' es pha'yetso, tharro'mar ama atthekmaye' es pha'yeneto. Ñato' o'ch netma'ntacha ateth ñerra'mrrathe' chekmete'pa' amathe' errothenoth alla epteto parro epoet poetare'.
47006015	Ñeñth ateth pena Cristo ñamha oneñeth amathe' errothenoth kowen amo'tstanna'teto. Atthekma ñamha ñeñth ame'ñetsapa' amach pathrraye' kothape'chweneto epoet ñeñth ama ame'ñetso.
47006016	Ñamha ñeñth pa'pakëll pen Yomporpa' ama attheyaye ñerra'mrrathe' ñeñth ayexhkatareth ñeñth po'yomporer pha'yen po'potantañ acheñenesha' arr patsro. Tharro'mar ama't yapa' alloweney ñeñthey ame'ñenaya, yañapa' pa'pakëll peney Yompor ñeñth ama arromñatheshayaye. Añpa' ñeñth ateth oten Yompor: Napa' xhokmach neyxhena e'ñe ñesheto parro allcha' nechopeñe'chen. Napa' Po'yomporer pennet, ñetpa'xho'ña e'ñe neyochrenesha' nepenanet.
47006017	Ñeñtho'marña Yomporpa' oteney: Añ poktetsa o'ch seswanemh ñeñth ama ame'ñetso, allochñapa' o'ch sellopa'tetstatwa sokthaphña. Amach seyxhapretatsto sosya'tsañ ñeñth orrtatyenet. Allochñapa' atthochña napa' o'ch nagërres e'ñe noksheñesha'.
47006018	Allochña sapa' atthochña e'ñe Sompor seperren na, napa'xho'ña o'ch nechemeresha' nephowerres ama't ñamha allowen nesñeneshowen. Ñeñthpa' ateth ot Yompor ñeñth nanak partsotets.
47007001	Ñewa, e'ñe nemorrenteñothes, masheñneshacha' ñamha noxhaneshacha' o' notwas ateth oteney Yompor ñeñthcha' ateth perrnay. Ñeñtho'marña the'pa' añ poktetsa yokop yapa' o'ch yeswanem ora allowen ñeñth xhokma a'sosyatene' yechets ñamha ñeñth xhokma a'sosyatene' ama't yekamkëñ. Añña e'ñe yemhcha'na'teñoth Yomporpa' añcha'ña yema'yoxhrena ñeñth pokte' enten ña.
47007002	Napa' atarr nemneñ, masheñneshacha' o'ch alla semorrenterrna e'ñe seyoxhrokmañen. Napa' ama't poesheñarrothesapa' ama xho erroth nephaso, ñamha ama't poesheñarrothesa ama añeye' neyxhataso ñeñth ama kowenayaye, ñamha ama't poesheñarrothesapa' ama xhoye' neshkare'taso ama't e'ñe mamesha.
47007003	Ñeñthpa' ama añekpaye' notenso o'ch neyoware'tasa. Añekopña o' alla noterrserr e'ñe nemorrenteñothes ñeñth ateth o' notwanmas. Po'ñoxhpa' atarr nemorrentensa e'ñe neyoxhrokmañen. Ñeñtho'marña napa' e'ñe pokte' nenteñ e'ñech parrokma yokrrena ama't ñamha e'ñech parrokma yerroma.
47007004	Napa' neñotenes sapa' xhokmach sepha'yen ñeñth kowentetsa Yomporekop. Ñeñtho'marña napa' atarr nokshapretensa. Ama't nellkënañ nemoeroxhteñothpa' elloña o' alla nanak sokshaterren.
47007005	Ama't allempo nexherr Macedoniopa' xhokma atarr nellka'werrerr alla. Allpa'xho'ña xhokma es newapoya pa'namen ñeñthña ama't mameshapa' ama eshkaye' neñmatataye neyoxhro atthoch e'ñe kowen nellaphsos moecheth.
47007006	Attheñapa' o' xherr masheñ Tito. Attho xherr masheñ Titopa' allempoña Yomporpa' alla koshaterren neyoxhro, ñeñthara Yompor ñeñth xhokma yokshatene' allempo es yellkatene'.
47007007	Ama e'ñe aña nokshataye attho xherr Tito, añña atarr nokshatene' ñeñth attho e'ñe kowen entapretensa', ñapa'xho'ña atarr sokshater. Ñewa, ñapa' eñotatwerren attho sapa' atarr o' seyerpoenna, ñamha o' eñotatwerren attho sellkëñoth sapa' o' alla same'ñerra e'ñe kowen, ñamha o' eñotatwerren attho o' alla sellkapreterrna ñeñth attho sellkatenen na. Ñeñth allpon serrpare'tatwerren, napa' ñeñthña ello atarr nanak nokshaterre'.
47007008	Carta ñeñth nekellkonas awaña, ñeñthpa' xha llekatas. Ñeñtho'marña allempo napa'xho'ña xha moene' llekatna namha tharro'mar o' nemñonas ateth carta. Ama't the'pa' neñoteñ añ necarta xha llekatenes tharraña ñeñthpa' e'ñe mamekpa, ñeñth e'ñe pokte' nenteñ.
47007009	Atthoña the' napa' e'ñe kowen nokshena. Ñeñthpa' ama añekpaye' noksheno attho sapa' nellkatas. The' napa' añekopña nokshena attho sapa' e'ñe sellkëñoth o' alla same'ñerra e'ñe kowen. Tharraña attho sellkëna sapa' ñeñthpa' ateth senteñ ñerra'm Yompor sellkatene' ñeñthcha'ña same'ñaterraya e'ñe kowen ñokop. Ñeñtho'marña ñeñth ateth nephonas, ñeñthpa' e'ñe kowen sokop, ñeñth allopa' ama xhoye' errothen nepenso ñeñth ama pokteyaye ama't mamesha.
47007010	Tharro'mar ñerra'm esempo ateth yenteñ Yomporña ateth yellkatene' ñeñthpa' e'ñech pokte' yenteñ tharro'mar ñeñthpa' alloch yokthape'cherr kowen ñokop, allochñapa' atthochña yekeshperra. Tharraña attho yellkëna arr patsro, ama Yomporekpaye' yellkëno ñeñthpa' ñeñthña allo'na aneney rromoeñtso, allcha' yechenkërra poktakma.
47007011	Sa sellkëñapa' e'ñe ateth senteñ ñerra'm Yompor e'ñe sellkatene'. Ñeñtho'marña allempotheñ yoroxhen senten sa so'chñar ñeñtho'marña sapa' semneñ o'ch alla kowen nentapreterres. Ñamha ñeñthpa' apenkoxhen senteñ ñeñth atarr athparñath. Ñeñtho'marña semhchañothpa' atarr semneñ o'ch alla senterren, atthoch e'ñe kowen na'poktatonas. Ñamha allempotheñña e'ñe pokte' senteñ o'ch sekoñchach ñeñth athparñathtetsa. Ñeñtho'marña the'pa' ateth o' sephowerra ñeñth e'ñe pokte' nenten, allochñapa' amach allo'na sa'yowarethteno.
47007012	Ñamha o'ch notas, awaña allempo nekellkërrnaserr añ necartapa' ama athparñathekpaye' nekellkërrnaserro ñamha ama nokpaye' nekellkërrnaserro ñeñthen atarr athpare'tenet. Añekpa'naña nekellkërrnaserr carta allochñapa' atthoch xhaponasa seyoxhro po'ñoxh sapa' atarr semorrentenna. Ama't Yomporpa' eñotenes.
47007013	Ñeñtho'marña atthoña o' alla atarr sokshaterrey. Elloña napa' añ atarr nokshaterre' attho nenter masheñ Tito attho ña awo't alla atarr sokshater, e'ñe poeyoxhrokmañen o' atarr kosherra.
47007014	Ñewa, awaña allempoch awo' masheñ Tito sesho, napa' ateth noch sapa' atarrcha' kowen same'ñya. Allempoña xhap seshopa' e'ñe ateth same'ñya ñeñth ateth noch. Ñeñtho'marña napa' ama't mameshapa' amach errothenoth sepenkatno, ama attha nommo'chenso. E'ñe po'ñoxh ateth sephowena ñeñth ateth noch Tito. Ñamha ñeñth ora allpon ateth notas, ñeñthpa' e'ñe po'ñoxh ateth.
47007015	Ñamha e'ñe semhcha'na'teñothpa' awo't sagaph Tito e'ñe kowen. Ñamha ñeñth ora allpon kothape'chatas Tito sapa' awo't e'ñe kowen ame'ñaterrsa. Ñeñtho'marña the' Titopa' e'ñe poeyerpoeñothes, ñapa' atarr morrentensa nanak.
47007016	Ñeñtho'marña napa' atarr nokshena tharro'mar neñotenes sapa' o' same'ña'werra e'ñe kowen.
47008001	Ñewa, the' masheñneshacha' ñamha noxhaneshacha' o'ch neñotaterrserr attho Yomporpa' orrtaterranet poemoereña allowenakop ñeñth pame'ñeñothet xhokma apxha'yenet all anetso Macedonio'mar.
47008002	Ñewa, macedonio'marnesha'pa' ama't shonte' pa'namen wenanet ñeñth atarr topatenawet, tharraña ñetpa' xhokma atarr koshenet. Ñamha ama't atarr wokchañetyenet, tharraña ñetpa' xhokma apa'yeñet po'potantañ ñeñth atarr es nanak palltetsa. Apa'yeñet e'ñe poksheñeshokmañen ateth ñerra'mrrathe' ñetpa' shonte' esokmañen echenet po'chekom.
47008003	Napa' neñotenanet ñetpa' awo't pomyenet ñeñth allpon moena'yenet ñet poesheña'ttset. Ama't ñokpoetpa' palltenetañ tharraña ellonethñapa' o' alla apa'yereterr po'psheñeñ po'pocheño, ama't ñokpoetpa' palltenetañ. Ñet e'ñe poemnenñothet ateth penet.
47008004	Ñetpa' xhokma a'phtho'tennet pokte'the' o'ch notanet atthoch yenpoet ñamet ñeñth masheñneshaxhno wokchañneshaxhno.
47008005	Napa' e'ñe allpona notanet ñetña ellonethpa' atarr shonte' pomyeset, tharraña ama't allempo ama pomoeneta' po'khllayor Yomporekop, ñetñapa' ñanmakmoet o' e'ñe pomwerret Yomporekop, allothpa' ñamha yokop ñeñth ateth moenateney Yompor alloweney.
47008006	Ateth nenteñ macedonio'marnesha' atarr es pomoenet Yomporekop, ñeñtho'marña the'pa' o' alla notererr masheñ Tito o'ch alla awerrerr sesho, allochñapa' atthoch allo'nach señotnen e'ñe kowen pomoene' Yomporekop, ñeñth allpon yexhatensa' awaña Tito.
47008007	Ñamha sapa' atarr setsoteññañ allowen ñeñth kowen enten Yompor. Ñanompa' atarr seyemteña Yompor, ñamha atarr kowen seserrpare'teññañ po'ñoñ, pa'namen esokmañen es señotyen, ñamha e'ñe soksheñesha' es sepha'yen Yomporekop, ñamha e'ñe kowen semorrentenya. Ñamha e'ñe setsotwen ñeñth ateth kowentetsa Yomporekop. Ñeñtho'marña the'pa' aña sepalltena patherr atthoch o'ch setsota eñote' apa'yese' po'potantañ ñeñth es pallta'yetsa.
47008008	Napa' ama neyechare'teñotheye' notenso ateth, añña nemnen o'ch neñotatas ñeñth ateth pena po'potantañ ñeñth e'ñe poksheñeshokmañen es apa'yeñet ñeñth es pallta'yetsa. Allochña ñerra'm ñeñth señot, napa' neñotenes atethcha' sephowerra samha. Atthoña neñotenes e'ñe po'ñoxh semoeranna'twena allowenes.
47008009	Ñewa, sapa' o' señoter ñeñth ateth pha Yepartseshar Jesucristo. Ñapa' atarr amoerañtosa, ñapa' esokmañen echeneñ Pomporesho, tharraña e'ñe poemorrenteñothey ya, ñañapa' attha wokchañetos. Allochña e'ñe poewokchañeteñoth yokop, yañapa' shonte'ch esokmañen yecherr Yomporeshoth.
47008010	-
47008012	Ñewa, sa awaña charopa' atarr semneñ o'ch es sapa'yeñ acheñenesha' ñeñth es pallta'yetsa. E'ñe soksheñesha' sapa' awo't samothech es apa'yese' po'potantañ. Ñeñtho'marña the'pa' añ e'ñe pokte' nenteñ sokop. The'pa' allo'nach sesen soksheñeshokmañen es apa'yesawet, e'ñe allpon semna'yen poesheña'ttsos, e'ñech allpon sapa'yesanet. Tharro'mar ñerra'm e'ñe yemneññoth es yap Yomporekop, ñapa' e'ñech pokte' enteñ ama't e'ñe errpona yemneñ o'ch yap. Tharro'mar ñapa' amach enamye aton ñerra'm ama yecheñe. Allochñapa' o'ch senwe e'ñe poktakma. Atthothcha'ña setsotwa allowen ñeñth ateth poktetsa Yomporekop.
47008013	Napa' ama notenso tharrekopcha' es sapa'yen allochñapa' o'ch attha atarr es sepalltena sa.
47008014	Añekopña notenes o'ch satthekmatwa. Ateth ñerra'm the'pa' shonte' sechen, sokoppa' añ poktetsa o'ch sapa'yeñ ñeñth es pallta'yetsa the'. Allochñapa' ñerra'm esempo es sepalltena samhapa' añ poktetsa o'ch apoerrset ñamet, allochñapa' atthochña e'ñech satthekmaten.
47008015	Ñeñthpa' ateth oteney Yompor po'ñoñ ñeñth ateth anwareth awathotheñ, ñeñthpa' ateth oten: “Ñeñth echene' shonte'pa' amach es a'pchateno. Ama't ñamha ñeñth echene' koñe'thpa' amach es pallteno.”
47008016	Napa' xhokma neparasyoso'teñ Yompor tharro'mar añ nenan masheñ Tito poeyoxhro attho ñapa'xho'ña xhokma llekapretensa ateth ñerra'm na.
47008017	Ñeñtho'marña allempo noteñ o'ch awerr sesho, ñapa' e'ñe pokte' enteñ. Elloña ñapa' e'ñe poemneññoth atarr sechena o'ch alla awerrerr o'ch abhcherrsa'.
47008018	Ñamha yapa' o'ch yemñererr masheñ Tito epoet ñamha po'psheñeñ masheñ. Ñewa, añ masheñerpa' allowen ñeñth apxha'yetsa pame'ñeñothetpa' atarr kowen enteñet attho serrpare'tatenanet añ kowen ñoñets ñeñth alloch yekeshperra.
47008019	Elloña ñeñth masheñerpa' allowen ñeñth apxha'yetsa pame'ñeñothetpa' o' net o'ch yechopeñe'ch parro atthoch ñach yeyenpoene' ñeñth attho yethorrena o'ch yeyenpoeñ po'potantañ. Ñeñthpa' añekop sherben atthoch aye'choxhtateññañet Yompor, ñamha añekop sherben atthoch eñoteñet e'ñech yoksheñesha' yemneñ o'ch yeyenpannena e'ñe kowen.
47008020	Ñeñtho'marña o' net ñamha po'psheñeñ masheñ allochñapa' attho yapxhaten kellepa' amach xha sasare'tenyeto kellayo'mara.
47008021	Tharro'mar yapa' añña yema'yoxhrena o'ch yorrtat ñeñth e'ñe kowen enten Yompor, ama't ñamha ñeñth kowen enten acheñenesha'.
47008022	Ñewa, the'pa' o'ch yemñonas po'poñ masheñ ñeñthcha' tatsa, ma'psheña. Ñeñth po'psheñeñ masheñpa' napa' neñoteñ ñapa' e'ñe poksheñeshokmañen atarr kowen es ma'yoxhra'yena ñeñth kowentetsa Yomporekop. Ñamha ama't the' attho e'mare'tenes sa e'ño' kowen same'ñeña Yompor, elloña the' ñapa' atarr moeneñ o'ch allo'na sen thorra'nmatsa e'ñe kowen Yomporekop.
47008023	Ñamha ñerra'm esesha' sa'phtho'tene' o'ch otaset, “¿ama't se'mare'teñe masheñ Tito, erro'tsenthe'?” sañapa' o'ch soch “ñapa' añ epoet thorrena masheñ Pablo tarwasats Yomporekop atthoña e'ñe sherbeney yamha.” Amapa' ñerra'm a'phtho'taset ñamha añ po'psheñeñ masheñekop, sañapa' o'ch señotatanet ñetpa' arroth amñarethtenet all apxhena allowen masheñneshaxhno ñeñth ame'ñetsa all Macedonio. Ñetpa' e'ñe kowen orrtatenet Cristo po'kowenña.
47008024	Ñeñtho'marña the'pa' o'ch notas e'ñech kowen sagaph añ masheñnesha', allochña ñetpa' eshekcha' eñotaset sapa' po'ñoxh atarr semoerenanet, atthochña eñotas ñamha allowen masheñnesha' ñeñth pame'ñeñothet apxha'yetsa alloth amñarethtenet. Allochñapa' o'ch eñotaset po'ñoxh e'ñe kowen same'ñena ñeñth ateth notenanet sokop.
47009001	Ñamha ñeñthcha' sapxhen alloch seyenpoe' masheñnesha' ñeñth atarr es pallta'yetsa Jerusaléño, napa' neñotenes ama sepallteno o'ch alla nokthape'chaterrserr necartoth ñeñthcha' ateth sepha.
47009002	Tharro'mar napa' neñotenes ñeñthpa' ateth atarr semnen sa. Ñeñtho'marña arr Macedonio xhokma noteñ macedonio'marnesha' sapa' xhokma semneñ o'ch es sapa'yes añekop ñeñth atarr es pallta'yetsa. Ñeñtho'marña napa' e'ñe noksheñeshokmañen neñotateñ macedonio'marnesha' ñeñth ateth sepena sa ñeñthes acayo'marneshas ñeñtharasa corinto'marneshas. Ñewa, napa' o' neñotatanet attho awaña charo sapa' semneñeñ o'ch e'ñe sa'poktat atthoch es sapa'yes ñeñth atarr es pallta'yetsa. Attho sapa' atarr semneñ o'ch seyenpoe' ñeñth atarr es pallta'yetsa, ñeñtho'marña all Macedoniothpa'xho'ña the'pa' eñall shonte' ñeñth moenets o'ch es apa'yenet ñamet.
47009003	Tharraña ama't napa' neñotenes atarr semneñeñ o'ch seyenpoe' ñeñth atarr es pallta'yetsa, ñeñtho'marña napa' o'ch nemñonas añ masheñnesha' ñeñthcha' otatsa. Ñetpa' o'ch yenposset atthoch sapxha' añekop ñeñth es pallta'yetsa. Allochñapa' ñerra'm e'ñe kowen sañño'twe, atthochña eñotaset ñeñth e'ñe kowen notenanet sokop, ñeñthpa' e'ñe po'ñoxh ateth sephowena.
47009004	Allochñapa' ñerra'm esempo nexhap namha sesho epan ñamha masheñneshaxhno macedonio'marnesha' ñerra'm yentoses ama sapxhatweña', allempoña yapa' xhathe' parrokma yepenkna'ntatanna'ta. Allempoña e'ñethe' orrena neyemtensa.
47009005	Ñeñtho'marña napa' añ pokte' nenten o'ch noch po'psheñeñ masheñnesha' ñetpa' otetepa' ñanmakmoet, ñeñthcha' sabhcherraya' atthoch ñetpa' o'ch yenposset atthoch e'ñe sapxha'wa ñeñth semnen sa o'ch e'ñe sapwe ñeñth es pallta'yetsa Jerusaléño, ñeñth ateth sot awathotheñ. Tharro'mar napa' e'ñe pokte' nenteñ sa e'ñe semneññoth e'ñech señmañesha' es sapa'yes ñeñth atarr es pallta'yetsa. Amachña xha es enamare'tyenseto atthoch es sapoenanet.
47009006	Xhokmach seyerpoena añ ñoñets, ñeñthpa' ateth oten: Ñerra'm ya atarr koñe'th es yapa'yen Yomporekop, yapa'xho'ña o'ch alla yagërr ñeñth atarr koñe'th. Ñerra'm atarr aton es yapa'yen Yomporekop, yapa'xho'ña o'ch alla yagërr ñeñth atarr aton. Ñewa, ñato' o'ch netma'ntacha ateth ñerra'mrrathe' xho yenare'tatse'ten ya'mro. Ñerra'm atarr koñe'th yenare'tatse'tpa' atarrcha' koñe'th ya'yapaxherr ñerra'm esempo po'nen. Ñerra'm atarr aton yenare'tatse'tpa' atarrcha' aton ya'yapaxherr ñerra'm esempo po'nen.
47009007	Ñamha añ poktetsa e'ñe poesheña'ttsoy o'ch yapa'yen e'ñe allpon ñeñth pokte' yentyen e'ñe ya yeyoxhro. Amachña yempañotha es yapa'yeno ñamha amachña poenamare'teñotheta es yapoenaneto. Tharro'mar Yomporpa' añña atarr morrentena ñeñth e'ñe poksheñeshokmañen es apa'yets.
47009008	Ñamha Yomporpa' shonte' esokmañen echen ñeñthcha' apoerres allochñapa' atthoch xhokma sechencha' shonte' ñeñth atarr kowen sokop, ñamha sechencha' shonte' atthoch seyenpoen pa'namenoth ñeñth kowentetsa Yomporekop.
47009009	Añpa' ñeñth ateth oten Yompor po'ñoñ ñeñth anwareth awathotheñ, ñeñthpa' ateth oten: Ñeñth atarr es apoene' wokchañnesha' ama't awathapa' amach apsarethterro ñeñth attho e'ñe kowen es pen.
47009010	Yomporpa' apoenescha' shonte' esokmañen allochñapa' atthoch xhokma sechencha' shonte' atthoch seyenpoenanet pa'namenoth ñeñth kowentetsa Yomporekop. Ñamha ñapa' allo'nach sen es sapoene' pa'namen allochñapa' allo'nach sesen yenpoene' pa'namenoth ñeñth kowentetsa Yomporekop. Ñeñthpa' ñerra'm netma'ntacha ñato' o'ch not: Ñeñthara Yompor ñeñth yapoene' poerets ñeñthcha' yenare'ten o'ch xhap allempo po'nenpa' allempochña yeyoren ñeñthcha' yerrar yepen, ñeñthpa' Yomporña a'thorene' atthoch ya'yapaxheñ o'ch yeshonteñ.
47009011	Atthochña sapa' sechencha' allowen shonte' esokmañen allochñapa' atthochña shonte'ch esokmañen sapa'yeñ ñeñth es pa'namen pallta'yetsa. Ñerra'mña ateth sephapa' yañapa' yach apwerrawet atthochña ñetpa' xhore'teñet Yompor o'ch ochet “Parasyos, Nompore, pha yapoene' ora allowen.”
47009012	Ñerra'm atethcha' sepena es apa'yese' masheñnesha' ñeñth ame'ñetsa, ama e'ñe añekpa sherbeno atthoch es sapoenanet ñeñth palltenet. Añekpa'naña sherben atthoch ñetpa'xho'ña atarrcha' xhore'chet Yompor o'ch ochet: “Parasyos, Nompore, pha yapatene' ñeñth allpon yepalltena.”
47009013	Ñamha atthoña ñetpa' aye'choxhtateññañetcha' Yompor, tharro'mar o'ch eñotenset sapa' po'ñoxh atthera same'ñeññaña Cristo po'ñoñ. Tharro'mare'naña ñetpa' aye'choxhtateññañetcha' Yompor, attho sapa' sapoenanet pa'namen ñeñth allpon palltenet ñet, ñamha po'potantañekop.
47009014	E'ñech poeyerpoeñothetas sapa' ñetpa' atarrcha' nanak xhore'tatonaset Yompor, tharro'mar sapa' o'ch sorrtatanet Yompor poemoereña allo atarr moerenya.
47009015	Yeparasyoso'chepa'ch Yompor tharro'mar ña yapoene' Poechemer, ñeshothña wena ora moereñets ñeñth atarr koxhneshare'. Ama't yemneñeñ o'ch ya'ye'choxhtatwe e'ñe poktakma, tharraña ya arromñatheypa' amach erroth yepe, ñamha ama yeno yeñoñ atthoch ya'ye'choxhtatwoñ e'ñe poktakma ñeñth ateth yokshena yeyoxhro.
47010001	-
47010002	Ñewa, the'pa' na Pablon o'ch alla nokthape'chaterrserr e'ñe nemoereñothes atthen ñerra'm Cristo ñeñth nanak amoerañtostsa. Poemoereñothey ya ñapa' e'ñe pokte' eñche'th o'ch ateth enteñet ñerra'm ñapa' ama esoshe'mayaye. Ñewa, sapa' patanta'ttsospa' atthach sentenen ama erroth notenso atsrre'moxhen ñerra'm esempo allo'tsenen sesho. Tharraña ñerra'm esempo allapharo'tsenen, allempo nekellkënnas cartapa' allempoña sapa' ateth sentenen ñerra'mrrathe' ama xhoye' nemhcha'tenso ama't e'ñe mamesha, e'ñech eche'xharr notenes necartoth. Tharraña ñeñthpa' ama attheyaye. Ama't allempo allo'tsenen sesho, ñerra'm nemneñeñ ateth ne'ñoronasapa' e'ñethe' eche'xharr ne'ñorennasa. Ñeñtho'marña the'pa' e'ñe neyoxhrokmañen o'ch notas, sokthape'cherr kowen e'ñe thayekma allochñapa' ñerra'm esempoch nexherr seshopa' amach xha se'ñoratno eche'xharr. Tharro'mar ñerra'm ama sokthape'cherro kowen, po'ñoxh ñerra'm esempo nexherr seshopa' xhach se'ñoraten eche'xharr, ñeñthes notene' napa' e'ño' nañeña nokthaphñoth ateth es nephatse'tyen ñeñth ateth pha'yena acheñenesha' arr patsro, ñeñthpa' e'ñe ñokpoeta sherben. Tharraña napa' ama attheye' nepeno.
47010003	Ñewa, ama't napa' nokrrena arr patsro ateth yokrrena alloweney acheñey tharraña ñeñth ateth nema'yoxhrena Yomporekop, ñeñthpa' ama attheyaye ñeñth ateth ma'yoxhrena acheñenesha' arr patsro.
47010004	Tharro'mar ñeñth ateth yema'yoxhrena Yomporekoppa' ñeñthpa' ama añeyaye ñeñth ateth yokthape'chen ya acheñey arr patsro. Añña attho yema'yoxhrena ñokop, e'ñe ña po'wamenkoth ateth yepena. Atthochña yewapore'toñ allowen ñeñth epatare'tene' Yompor pokthaphña.
47010005	Ñamha allowen serrparñatsoxhno ñeñthña epatare'tene' Yompor po'ñoñ ñeñthcha'ña yewapore'twa. Ñamha allowen kothaphñatsoxhno attho nanak ommo'chenet, ñeñthña ama moenatenaweto atthoch enteret Yompor, ñeñthpa'xho'ña Yomporcha'ña po'wamenkoth o'ch yewapore'twe. Ñamha ñeñth allpon yokthape'chyen arr patsro ñeñthña athpare'tatene' Yompor pokthaphña, ñeñthcha'ña ya'metha'werr Cristesho, allochñapa' atthochña Cristopa' o'ch ame'ñatera.
47010006	Ñamha ñerra'm o' alla name'ñatwerrsa e'ñe kowen, tharraña ñerra'm esesha' ora athpare'tetsa, napa' e'ñe pokte' nenteñ o'ch yekoñchach ñeñth ateth athpare'tetsa.
47010007	Sapa' aña kowen senten ñeñth allpon sentyen seklloyoth. Ñerra'm esesha' entetsa ateth ñapa' Cristo moeñene', ñeñth acheñerpa' eñochepa' napa'xho'ña Cristoña nemñene'.
47010008	Ama't atarr natontaten neñoñ attho alla noterrserr napa' Cristo poellsensaren, tharraña napa' ama xhoye' neyllateno neñoñ atthoch nepenka. Tharro'mar attho llesensa'n Yepartseshar Cristopa' ñeñthpa' añekopña atthoch neyenpas atthoch allo'na sesen womenk pha'nmoe' seyoxher Yomporekop. Ñeñthpa' ama añekpayaye alloch na'poerrataterres ñeñth attho same'ñena.
47010009	Napa' ama nemno o'ch amhcha'noxhen sentenen e'ñe necartotha.
47010010	Tharro'mar patanta'ttsos ateth sentennan necarta ñerra'mrrathe' atarr eche'xharroth es notenes ñeñth atarr echarr senten. Ñamha ñerra'm esempo allo'tsenen sesho sapa' ama awamenkathoyenaye' sentenno ama't mamesha, ñamha attho neserrpare'tatenespa' ama't e'ñe mameshapa' ama asherbenaye' senteñe.
47010011	Tharraña acheñenesha' ñeñth ateth otetspa' eñochetepa'ch ñerra'm erroth notas necartoth ama't atarr allapharo'tsenen atethcha'xho' po'ñoxh nepennas ñerra'm esempoch nexherr sesho.
47010012	Napa' ama't mameshapa' ama nemno o'ch sentenen napa'xho'ña ñato' atthenthe' ñeñth ateth pena po'potantañ ñeñth atarr kowen eñosyets e'ñe ñokpoeta. Napa' ama nemno o'ch not napa' e'ñe atthekma nepena ateth penet ñet. Tharro'mar ñeñth ateth penet ñetpa' ama kowenayaye. Ñetpa' e'ñe ñañeñeta pokthaphñetpa' koshapretannenet e'ñe ñagattseta. E'ñe ñañeñeta pokthaphñetpa' kowen entapretanna'tyenet, ñeñthpa' attha otatse'tyenet.
47010013	Tharro'mar yapa' ama yoyaye yokthaphña ñeñth atarr yokshapretannena. Añña Yompor pokthaphña ñeñthpa' allowa onañchareth yokop ñeñthcha' e'ñe kowen yokshapretannena. Ñamha Yompor pokthaphña ñeñth ateth onañchennaypa' ñeñthpa' añekpa'naña sherben atthoch yexhapatonas Yompor po'ñoñ e'ñe seshowen ñeñthes corinto'marneshas.
47010014	Ñeñtho'marña yapa' ama xho yatontateññañe Yompor pokthaphña tharro'mar ñeñth allpon onañchennay, ñeñthpa' e'ñech allowa yethorrena ñokop. Ñeñthpa' añekpa'naña sherben atthoch yexhapat Yompor po'ñoñ ama't seshowen. Ñeñtho'marña ya awathpa' yanom xhapate' Yompor po'ñoñ sesho ñeñthara añ kowen ñoñets alloch yekeshperra e'ñe yame'ñeñotha Cristo.
47010015	Ñamha ya e'ñe yokoppa' ama yemno o'ch yommo'choña po'psheñeñ po'tarwas ñeñth ñanom thorratsa all Yomporekop. Tharraña yapa' yekwenes ñerra'm esempo sa o'ch allo'na sesen ame'ñetsa kowenpa' allempoña napa' nokthape'chen elloneth o'ch alla nethorrerra sesho.
47010016	Atthochña ama't allpon anetsoxhno ñeñth allemeñ allo'tsa'yen elloneth seshothpa' allña nesechena ñamha allcha'ña neserrpare'tatyesosanet Yompor po'ñoñ, ñeñthara kowen ñoñets alloch yekeshperra. Nemneñ o'ch na'pothoñ Yompor po'ñoñ all ama aserrpare'tatarethteneta' allochñapa' amach xha nommo'choñe po'psheñeñ po'tarwas ñeñth ñanom serrpare'tats all.
47010017	Ñerra'm esesha' moenetseñ o'ch e'ñe kowen eños poesheñarrokop tharraña ñeñthpa' Yomporekopcha'ña e'ñe kowen eñen.
47010018	Tharro'mar añ acheñer ñeñth eñoretsa e'ñe kowen ñokpapa' ñeñthpa' ama pokteye' enteñe Yompor. Tharraña ama't erra'tsena acheñer Yomporcha' eñosets kowen ñokop, ñeñthña e'ñe pokte' enten ña.
47011001	Napa' atarr nemneñ o'ch se'mhñoton attho xha moene' attha es notatse'tyen. Po'ñoxh o'ch notas, se'mhñoton ñeñth ateth es notatse'tyen, allochñapa' atthoch neñotatas ñeñth ateth nokthape'chen.
47011002	Tharro'mar napa' atarr nekwenes ateth ñerra'm Yompor ña sekwene'. Tharro'mar napa' añ no'patatensa Cristo atthoch allowenes o'ch e'ñe napwas poktakma. Attho o'patatarethes, napa' o'ch nekwenes atthoch amach yoratstaso po'psheñeñ. Ñewa, o'ch netma'ntatasa ateth ñerra'mrrathe' poesheñarr yakma ñeñth esñeth. Po'seññapa' o'ch o'patacha poesheñarr yakma ñeñthcha' poerrollar pha'. Ñapa' o'ch kowampenan po'señ e'ñe kowen tharrempowach esempoch wapa ñeñth o'patenaya allempochña pomanña po'señ ñeñth ama a'phllaretheyaye. Ñeñtho'marña napa' e'ñe ateth nentenes ñerra'mrrathe' nesñenesha' nepenes atthoch napwas Cristo ñeñth ateth ñerra'mrrathe' ñeñthcha' e'ñe serrollar sepha' ñapoeth.
47011003	Tharraña napa' xha sellkatenen. Napa' noten sapa' o'the' xha semnatena o'ch shekaset samha, ateth pha awath shecheph allempo shekan Eva tharro'mar ñeñth shechephpa' atarr etsotenan shekëñets. Ñerra'm sapa'xho'ña poeshkëñothetaspa' añach yexhatenset ñeñth ama kowenayaye kothaphñats, ñeñtho'marña o'wañcha' allo'na sesen ame'ñenaya Cristo ñapoeth ñeñth e'ñe kowen.
47011004	Tharro'mar sapa' ñerra'm esempo wena po'potantañ sesho, ama't serrpare'tatensetañ ñeñth ateth pe'th Jesús tharraña ñeñthpa' ama attheyaye ñeñth ateth yeyxhatwas ya awañmo'cha, sañapa' eso'mare'tña allorokma e'ñe soksheñesha' same'ñeña. Ama't serrpare'tatenset po'poñ kothaphñats ñeñthpa' ama añeyaye Yompor pokthaphña, sañapa' allorokma'tña e'ñe pokte' senteñ o'ch same'ñya. Ama't serrpare'tatensetañ po'poñ ñoñets alloch sekeshperrañ, ñeñthpa' ama añeyaye ñeñth e'ñe kowen ñoñets ñeñth same'ña'wa awañmo'cha, tharraña sañapa' e'ñe't pokte' senteñ o'ch ame'ñataset po'poñ ñoñets.
47011005	Ñamha ñetpa' attha ommo'chenet allsensaretheto' Yomporeshoth, ñetpa' atarro' sherbenet. Tharraña napa' elloña atarr asherben nentena.
47011006	Ama't napa' ama ayxhataretheno atthoch neserrpare't koxhneshare' ñoñets tharraña napa' e'ñe neñotweññañ Yompor po'ñoñ. Sapa' señotenen ñeñth ateth notenes ñeñthpa' e'ñe po'ñoxh ateth tharro'mar shonte' pa'namen norrtatyen errakmañen ñeñthña e'ñe señotatene'.
47011007	Ñewa, sapa' amathe' pokteye' sentenno tharro'mar ama't awañmo'chapa' ama xhoye' necobraso attho neserrpare'tatensa' Yompor po'ñoñ ñeñth alloch yekeshperra. Ñato' amathe' asherbenaye' sentenno attho ama necobraso. Tharraña ñeñthpa' añekop sherben atthoch sapa' o'ch tantaterres Yompor sosya'tsañoth allochñapa' o'ch poechemer perres samha.
47011008	Ñewa, po'poñ anetso all apxha'yenet pame'ñeñothet Yompor, na errothenopa' xhokma nagënanet ñeñth allpon moenenet o'ch tsa'tnet e'ñe ñet pokthaphñothet. Ñeñtho'marña ama pallteno o'ch setsa'tna samha attho neserrpare'tatenes. Ñeñth napa' ateth nenteñ ñerra'mrrathe' po'poñ anetso all apxha'yenet pame'ñeñothet Yompor, napa' awo't neprratamphsanet ñet atthoch nesherbhas sa.
47011009	Awañmo'cha allempo na'posa seshopa' ñerra'm esempo nanak es nepalltena, sapa' ama't poesheñarrothesapa' ama na'tsrre'moxhtana'taso es senamare'te' ñeñth nepalltena. Tharraña allempo atarr es nepalltenapa' o' waxha'ta masheñnesha' Macedonioth, ñetñapa' o' aposnet allpon ñeñth atarr nepalltena. Atthoña allponmat na'poena sesho awañmo'cha, napa' ama't mameshapa' ama nemno o'ch na'tsrre'moxhtana'tasa ama't e'ñe poesheñarrothesa. Ñamha napa' xhokmach ateth nepena.
47011010	Napa' neñotena Cristopa' entenen e'ñe po'ñoxh kowen ñeñth ateth nepena, ñeñtho'marña napa' ama't eseshapa' amathe' errothenoth kexhpatatnetoña attho e'ñe kowen neserrpare'teññañ Yompor po'ñoñ e'ñe attha ñeñth allo atarr nokshena, ama't errapharen nesen Acayo'mar.
47011011	¿Eso'marthe'ña ateth notenes? ¿Ama't señoteñe? Xhathe' sotenapañ amathe' nemorrentenso. Tharraña ñeñthpa' ama attheyaye. Yomporña nentene' atarrka'ye nemorrentensa.
47011012	Napa' xhokmach ateth nepena amach necobrenso ñeñth ateth pena po'potantañ ñeñth pommo'cheñotheta serrpare'tatyenset. Allochña ñetpa' amach errothenoth otneto napa'xho'ña awo' na'tsrre'moxhtana'ch namha acheñenesha' ateth penet ñet. Tharro'mar napa' ama pokteye' nenteñe o'ch otet e'ño' atthekma yethorrena Yomporekop.
47011013	Tharro'mar ñeñth ateth acheñpa' ama Yomporeye' llesensenaye, ñetpa' aña po'tarwas penet shekëñets atthoch ganenet e'ñe attha. Attha moeneñet o'ch po'poñetet awo'ch orrtet ateth ñerra'm Cristo poellsensar.
47011014	-
47011015	Ñewa, yapa' yeñoteñ oneñethpa' xhokma ateth pena ñamha o'ch po'poñet atthothcha' shekëney. Oneñethpa' xhokma orrtatennay ñeñthcha' kowen yenten ya, o'ch orrtatennay ateth ñerra'mrrathe' ñapa' Yompor po'poetarenñoth amñareth ñeñth atarr kowen. Ñeñtho'marña yeñoteñ oneñeth poeyochresha' ñeñth thorretsa ñokoppa' ñetpa'xho'ña atarrcha' ashkañareret, moeneñet o'ch po'poñetet atthothcha' orrtenet ateth ñerra'm añ acheñer ñeñth e'ñe po'ñoxh thorretsa Yomporekop. Tharraña ñeñth ateth petsapa' añ o'patenawet koñcheñets ñeñth poktetsa añekop ñeñth ateth phatse'tyetsa.
47011016	Ñewa, the'pa' o'ch alla noterrserr. Amach sentatsetno napa' atthathe' notatse'tyen. Ñewa, ama't sentenen ateth ñerra'm otatsñathenpa' notatse'teñothñapa' se'mhñoten. Tharro'mar napa'xho'ña o'ch e'ñe kowen neños ñeñth e'ñe nokpa ateth ñerra'mrrathe' xho nommo'chena mame'.
47011017	Ñewa, ñeñth ateth notenes the'pa' ama kowenayaye tharro'mar ama añekpaye' llesensa'noña Yepartseshar o'ch e'ñe kowen neñen ñeñth e'ñe nokpa. The'pa' e'ñe na notatse'teñoth e'ñe kowen neñen ñeñth e'ñe nokpa ateth ñerra'mrrathe' xho nommo'chena. Tharraña ñeñth ateth notenes neñoteñ ñeñthpa' e'ñe po'noxh netsotweñ.
47011018	Attho shonte' po'potantañ ommo'chyenet ñeñth ateth etsotenet ñet arr patsro, napa'xho'ña o'ch neñosatse'tapretyesanet ateth ñerra'mrrathe' xho nommo'chapretyenanet.
47011019	Sapa' e'ñe ateth sentena sañeña atarro' es señoten ñeñtho'marña e'ñe pokte' senteñ o'ch se'mhñoteññañ ama't otatsñath ñeñth attho ommo'chena.
47011020	Ama't ñet attho pomnaren penset, sañapa' e'ñech pokte' senteñ. Ama't es poerratamphsaset ñeñth allpon sechyen, sañapa' e'ñech pokte' senteñ. Ama't pa'namenoth shekare'tenset, sañapa' e'ñech pokte' senteñ. Ama't atarr poetsena'teñothetaspa' sañapa' e'ñech pomnaren sephatena. Ñerra'm esempo ama't xho takllapechenset, sañapa' e'ñech pokte' senteñ attho atarr penkna'ntatenset.
47011021	Napa' ama nepenkëñotheye' notenso, napa' ama nemno newamenkothpa' o'ch pomnaren nepenes, ateth penes po'potantañ. Ñewa, tharraña ama't errothenothe' ommo'chyenetpa' napa'xho'ña o'ch ateth neñosatse'tapretyesanet. Notatse'teñothpa' xhach nottena ateth ñerra'mrrathe' xho nommo'chapreteña ommoñathenesha'.
47011022	Ñetpa' pommo'cheñothetpa' otenet ñetpa' hebreonesheto'. Ñewa, napa'xho'ña o'ch notas, hebreoneshan namha. Ñetpa' pommo'cheñothet otenet israelena'tareto'. Ñewa, napa'xho'ña o'ch notas israelena'taren namha. Ñamha ñetpa' otenet po'mhrenñaneto' yatañ Abraham. Ñewa, napa'xho'ña po'mhrenñen yatañ Abraham.
47011023	Ñetpa' pommo'cheñothet otenet ñetpa' atarro' thorrenet Cristokop. Ñewa, napa'xho'ña elloña atarr nanak nethorrena Cristokop. Ama't e'ñe notatse'teñotha noten, ñeñthpa' e'ñe po'ñoxh ateth. Ama't allpon thorrenet ñet, elloña napa' atarr nanak nethorrena na. Ñamha ama't allpon amoeroxhtatarethetyenet ñet elloña napa' atarr nanak amoeroxhtatarethen. Allpon ayottamphsarethen all koñchatennet, ñeñthpa'xho'ña nanak atonoche'tats. Ñamha allpon ashtennetpa' ñeñthpa'xho'ña atarr nanak atonoche'tats. Ñamha ñeñth allpon awtsancha' rromoetseñ, ñeñthpa'xho'ña atarr nanak atonoche'tats.
47011024	Ñamha judionesha' e'ñe poe'moñe'teñothetan napa' ateth ashtennet e'ñe amnaroche'tats. Allempoña ashtennetpa' ma'poch xharra' poechena eskon ñeñth attho pakapakatspennet.
47011025	Ñamha ellonethpa' o'chxho' alla nallerrneterr ñamha tsachpho, e'ñe ma'poche'ttsokma nallennet. Po'pocheñopa'xho'ña parrochpa' o'xho' alla rrolle'terrneterr. Po'pocheñopa'xho'ña allempo nesen noñtho sapo'marpa' alla nepotamperrerr ma'poche'ttsokma. Allempopa' alla narepen alla nellapen oño enopa'rrtatsa.
47011026	Napa' xhokma nechopeñe'chyen ellaphar allo'tsa'yen pa'namen ñeñth atarr amhcha'noxhenare', ateth ñerra'm allempo netampena noñtho oño'mar, ñamha allempo nexhap all amhcha'noxhtena eñethexhno, ñamha allempo amhcha'noxhtana'tenen namo'tsesha' ñamha po'poñ acheñ ñeñth ama judioneshayaye. Ñamha ñeñth amhcha'noxhetyetsa all anetso'mar, ñamha ñeñth amhcha'noxhetyetsa all poetsatho'mar, ñamha ñeñth amhcha'noxhetyetsa all oño'mar. Ñamha ñeñth attho amhcha'noxhtena po'potantañ ama't otenetañ masheñpa' tharraña ama masheñeyayeto, ñetpa' ama ame'ñeñeto Yompor.
47011027	Elloña xhokma atarr netarwasen, ñamha shonte' ñeñth atarr echarr nentyen. Ñamha atonoche'tats atarr nanak na'wanten nemoñ thorratsa Yomporekop. Ñamha epaye' nemoeroxhtena nachporrñoth, ñamha no'ñpañoth tharro'mar ama eñalle ñeñthcha' nerren ñamha ñeñthcha' norren. Ñamha epaye' moeroxhtatenen seneth tharro'mar ama eñalle neshtam ñeñthcha' nechorra, o' e'ñe neptsapeswa.
47011028	Ñamha elloneth napa' xhokma nellkëña ñeñth pame'ñeñothet allemeñ apxha'yetsa. Napa' añe'naña xhokma nellkatene' ñeñth atarr thorrapo' nentyen pa'namen.
47011029	Ama't erra'tsena acheñer ñerra'm ama womenkaye' penano poeyoxher Yomporekop, nañapa' atarrcha' nellkapreteña. Ñeñthña ateth nellkapreteña nañapa' o'ch ateth ne'moen neyoxhro ñerra'mrrathe' o'wañ womenk nepha' neyoxher Yomporekop. Ñamha ama't erra'tsena acheñer ñerra'm o'ch a'poerratateret o'ch ateth perran ñeñth ama pokteye' enteno Yompor, naña nepenkapreteñothpa' ama't mameshapa' amach pokteye' nenteñe.
47011030	Ñato' the'pa' o'ch noterrserr po'poñoneth kothaphñats. Sapa' po'ñoxh señosatse'tatyenen kowen ñeñth e'ñe nokpa. Añña kowen nenten atthoch neños kowen ñeñth e'ñe nokpa, ñeñthpa' attho ama awamenkathoyenaye' entenno acheñenesha'.
47011031	Yomporpa' eñotenen ñeñth ateth notenes, ñeñthpa' ama shekëñtsoyaye. Ñeñthara Yompor ñeñth Pompor pen ñamha Yepartseshar Jesucristo ñeñthcha'ña ya'ye'choxhtaterr thayotheñ errponowañen.
47011032	Ñewa, napa' o'ch neyerpatasa ateth apharethen awañmo'cha allempo Damasco'tsenen. Ñewa, ñeñth amhcha'tarethtatse'th all Damasco, ñeñthpa' ñeñthara amhcha'tareth Aretas poeyochresha'. Ñeñthña nene'ña guardianesha' ñeñth kamretsa allemeñ yetarroth. Ñetpa' añekop kamrenet atthoch rroma'netañpa' o'ch yottampesnetañ allcha' koñchatnetañ.
47011033	Tharraña napa' arr esha'tnet kañthro atthoña xha'nmaterrnet ventanoth allothña a'swatamperrnet konxhtoth. Atthothña e'ñe kowen nekeshperra, ñeñtho'marña ama eshkaye' rroma'noña guardia.
47012001	Ñeñth attho señosatse'tatyenen e'ñe kowen nokpa, ñeñthpa' ama es sherbeno. Tharraña ama't attheñpa' o'ch alla neserrpare'taterrserr attho Yepartseshar ñaña es negatyene' ñeñthña es neñotatyene'.
47012002	-
47012003	Ñewa, napa' neñoteñ na poesheñarrana ñeñthen ame'ñenaya Cristo the'pa' o' met xharra' poechena pa'tats char, allempoña napa' a'tapaten Yompor poe'ntaño ñeñth e'ñe poma'ptañowa. Napa' ama neñoteñe, ñato' orathe' nechtso a'tapatarethen, amapa' ñato' nekamkëñothathe' a'tapatnet. Ñeñthpa' Yomporña eñotene'. Napa' e'ñe neñoteñ po'ñoxh a'tapatarethen Yompor poe'ntaño all atarr nanak kosheñtso'tsa'yenet.
47012004	Ñoñets ñeñth ne'moena' allpa' ama aserrpare'teno tharro'mar ya arromñathey ama pokteyaye o'ch yeserrpare't allo.
47012005	Ñeñth ateth apharetheneñ allempo, ñeñthpa' e'ñe pokteñ o'ch kowen neñoseñ e'ñe nokpa, tharraña amach ateth nephatsto, añachña nokshena attho ama awamenkathoyenaye' entenno acheñenesha'.
47012006	Ñewa, ñeñth ateth apharetheneñ allempo ñeñthpa' e'ñe pokteñ o'ch kowen neñoseñ e'ñe nokop, ñeñthpa' ama xhoye' notatse'teno, tharro'mar ñeñthpa' e'ñe po'ñoxh ateth apharethen. Tharraña napa' ama nemno o'ch kowen neños e'ñe nokpa. Añachña nemnen ñeñthcha' kowen entapretennet ñeñth e'ñe allpona entapretennet ñeñth ateth es nepha'yen kowen ñamha ñeñth e'ñe allpona e'mhñotapretennet ñeñth ateth e'ñe kowen neserrpare'ten.
47012007	Attho Yepartseshar ñaña es negatyene' ñeñthña es neñotatyene' ñeñthpa' atarr kowen nanak yenteñ. Tharraña napa' atthoch amach noksheno e'ñe nañeñapa' Yomporña nemnatene' e'ñe nechtso ñeñthña atarr nemoeroxhtatame'tene' nanak. Ñeñth attho nanak nemoeroxhtena, napa' ateth nenteñ ñerra'mrrathe' aj nechtsotampena ñeñthpa' oneñetheshothña wennana ñeñthña atarr atserr nepene'. Atthoña Yomporpa' ama moenatenno o'ch nokshena e'ñe nañeña.
47012008	Napa' o' ma'poche'tats nenamoeñ Yompor a'wañamperrnepa' ñeñth atarr nemoeroxhtatene'.
47012009	Tharraña ñapa' awo't otenen: “Amach na'wañamphsatsterrpe, tharraña napa' attha xhokma atarr nemoerenpha, phapa' ñeñthaña pepalltena. Tharro'mar ñeñth ama eñalle e'ñe ña po'wamenkpa' ñeñthcha'ña orrtatene' na newamenk.” Ñeñthpa' ateth otenen Yompor. Ñeñtho'marña attho napa' ama eñalle e'ñe na newamenk, ñeñthpa' ñeñthña atarr nokshatene' na, tharro'mar neñoteñ ñerra'm atthenpa' Cristo po'wamenkña ñeñth nechorrenaya; ñeñthña norrtatenpa', ama noyaye newamenk, ñeñthpa' Cristo.
47012010	Ñeñtho'marña napa' añ atarr nokshatene' attho napa' ama awamenkathoyenayayno ñamha attho atarr penkna'ntatennet tharro'mar ama esoye' entenneto. Ñamha napa' añña nokshatene' ñeñth allpon atarr echarrare' nentyen, ñamha attho xhokmach kothare'tennet, ñamha ama't allpon ñeñth newenoya ñeñthña atarr nokshatene'. E'ñe pokte' nenteñ o'ch nemoeroxhta Cristokop. Tharro'mar neñoteñ ñerra'm esempo ama awamenkathoyenaye' yenteno e'ñe ya, allempoña Cristopa' awamenkath peney.
47012011	Sapa' attho señosatse'tatyenen e'ñe kowen ñeñth e'ñe nokpa, tharraña ama't attheñpa' napa' e'ñe po'ñoxh notatse'tyen, tharro'mar napa' ama nepallteno o'ch neños e'ñe kowen ñeñth e'ñe nokpa. Añña palltetsa sa o'ch señosapreten kowen ñeñth e'ñe nokpa. Tharro'mar sapa' señotenen atarr asherbhoyenen. Ama't po'potantañ ñeñth atarr se'mhñotatene' atarr ommo'chenetañ, ñetpa' allsensaretheto' Yomporeshoth, ñetpa' atarro' nanak sherbenet, elloña napa' atarr asherben entenen Yompor, ama't napa' ama esoye' nenteno.
47012012	Tharro'mar awañmo'cha allempo na'poena sesho, napa' allña norrtatyesonas Yompor po'wamenk ñeñth atarr echarrare' ñeñth sapa' ama't awathapa' ama sentare ñeñthcha'ña señotate' ñeñthpa' Parets po'wamenk ñamha ñeñthcha' señotate' napa' po'ñoxh Yomporña nellsensene'. Ñeñtho'marña e'ñe kowen na'wantennas ñeñth atarr thorrapo' sentyen.
47012013	Atthekma es norrtatyennas ñeñth ateth nepha'yes po'potantañ ñeñth pame'ñeñothet apxha'yetsa allemeñ anetso'mar. Añña ama na'tsrre'moxhtana'taso es senamare'tyese'. Tharraña ñerra'm ama pokteye' sentono ñeñth kowenare' nephonaspa', ñewa, ñato' o'ch sephretnerren.
47012014	The'pa' poma'pocheñopa' o'ch awerrnerr sesho. Atthekmach nephowerrerr, amach na'tsrre'moxhtana'taso es senamare'te' ñeñth nepalltena na. Tharro'mar napa' ama añeye' ne'neno ñeñthcha' es sapoen na; napa' añña nemnen o'ch sepomwa sañeña Cristesho. Tharro'mar napa' ateth nentenes ñerra'mrrathe' po'ñoxh e'ñe nechemer nepenes. Ñewa, cheshanesha'pa' ama añeye' pallteneto o'ch es a'yapaxhet ñeñthcha' añño'tet pamo'mtayekop. Añña nanak palltetsa, pamo'mte'chña es a'yapaxhets ñeñth poechemereshakop.
47012015	Ñeñtho'marña e'ñe noksheñesha' o'ch nepomwa e'ñe nañeña ñeñthpa' e'ñech sokop. Allochñapa' atthoch sekeshperra samha. Ñamha allpon nechyen, e'ñe noksheñesha'pa' o'ch nepomyeñ e'ñe sokop. Ama't napa' elloña atarr nemorrentensa sañapa' o'wañ e'ñeye' semorrentenna na.
47012016	Sapa' señotenen napa' ama na'tsrre'moxhtana'taso es senamare'te' ñeñth e'ñe nokop. Tharraña sapa' xhathe' sotenapañ napa' atarrthe' neñoteñ atthoch neshkare'tas ñeñth e'ñe po'poñe'ttsokma shekare'teñets.
47012017	Ñeñth nemña awañmo'cha epsheña sesho, xhathe' sotenapañ ñeñthpa' tharrekpathe' atthoch shekare'taset.
47012018	Ñewa, na the'pa' o' nesechach masheñ Tito ñeñthcha' tatsa sesho, epoet po'psheñeñ masheñ o' nemñanet epsheño'maret sesho. Sapa' xhathe' sotenapañ masheñ Titopa' o'ch shekare'tensa'. Ama't señoteñeña yapa' atthekma kowen yokthape'chen yeyoxhro epan masheñ Tito ñamha atthekma es yepha'yennas e'ñe kowen.
47012019	Sapa' xhathe' sotenapañ añekpathe' neñen kowen nokop allochñapa' atthoch o'ch alla kowen sentwerren. Tharraña e'ñe nemorrenteñothes masheñneshacha' ñamha noxhaneshacha' o'ch notas, ñeñthpa' ama nokpayaye. Añekopña notenes ñeñth e'ñe sokop allochñapa' o'ch alla womenk seperr seyoxher Yomporekop. Napa' e'ñe neyemteñoth Cristo, Yomporñapa' entenen ñeñth ateth notenes.
47012020	Tharro'mar e'ñe nellkëñothes sa noten, ñato' esempoch nexherr sesho, ñerra'm atthera nentyeswerrserr ñeñth ateth sephatse'tyena, napa' ñeñthcha'ña atarr nellkatwerrayerr sesho. Atthoña ñerra'm sentapoerren nellkëñesha' nexherr seshopa' ñeñthcha'ña sellkate' samha. Ñato' o'ch nentwerrserr atthera se'moñe'tannena, atthera es seye'chapretannena, atthera sa'tsrre'mare'tatannena sañeña atthoch o'ch sa'mhcha'tarethta; ñato' atthera sesasare'tanna'tyena, atthera sa'methare'tamphsannena, ñamha e'ñe poesheña'ttsos atthera atarr kowen sentena sañeña, ñato' atthera se'moñe'tanna'teñothpa' seche'xhame'tanna'tyena.
47012021	Ñamha napa' nellkëñothes sa noten, ñerra'm esempo nexherrerr sesho po'pocheñopa' ñato'rraña o'the' alla penkna'ntaterrnerr Yompor e'ñe so'mara. Tharro'mar ñato' patanta'ttsos ama sekexhpoeno ñeñth ama pokteye' enteno Yompor ñeñth ateth seyxha'yen sa sosya'tsañexhno, ñamha attho sechta'yeñ koyaneshaxhno ñeñth ama sethaporeyaye, ñamha koyanesha'pa'xho'ña agënan yakma ñeñth ama poerrollareyaye, ñamha attho sayomhatse'tyena ñeñth po'ñoxh ama ateth aphapawoyaye. Ñato' atthera sephatse'tyena ateth sepe'th awath ama llekatensoña so'chñar atthoch sokthape'cherr etserra kowen. Ñeñtho'marña ñerra'm esempo nexherrerr sesho ñerra'm atthera nentwerrserr, nellkëñothpa' xhathe' neya'na'twerres.
47013001	Ñato' poma'pocheño o'ch alla awerrnerr sesho. Ñamha o'ch notas po'poñ, ñeñth otteñe'charethtetsa, ñerra'm epsheña a'methare'tampene' amapa' ma'psheña, allempopa' pokte' o'ch ye'mhñoch ñato' po'ñoxhthe' ateth phatse'tyena.
47013002	Awañmo'cha allempo poepocheño nexherr sesho, ñeñth atthera phatse'tyetsa ñeñth ama pokteyaye, napa' o' notwanet allempo ñeñthcha' ateth apharethtet ñerra'm attheretach. Ñewa, the'pa' necartothpa' o'ch alla noterraneterr ñet, ama't e'ñe allowenes o'ch notas, ñerra'm esempo nexherrerr po'pocheñopa' o'ch ne'ñotare'twerres allowenes ñeñthes atthera phatse'tyetsa.
47013003	Allochñapa' sapa' e'ñech señotwenen po'ñoxh nach eñorostsa ñeñth ateth moenatenen Cristo. Ñewa, ñeñthpa' tharro'mar sapa' xhokma senamoenen o'ch norrtatennasa' atthoch señoten napa' po'ñoxh Cristo ne'ñoratene'. Ñamha Cristopa' e'ñe po'wamenkothña xhokmach errothen es pha'yennas, ñamha atarr awamenkath penes.
47013004	Ñewa, po'ñoxh yeñoteñ allempo korso'tamphset Cristopa' ama awamenkatheye' enteñeto tharraña Pomporña e'ñe po'wamenkoth alla tantater. Yapa'xho'ña atthekma yeñotena ama awamenkatheye' yenteno ñerra'm ña, tharraña the'ña yapa' o' yokrrerra po'wamenkoth Yompor atthey ñerra'm ña. Atthoña po'wamenkoth Yompor e'ñe kowen yesherbenes.
47013005	The'pa' o'ch noterrserr, sokoppa' añ poktetsa o'ch señota sañeña, ¿po'ñoxhthe' same'ñena? O'ch señota eshekcha' señoch po'ñoxhthe' sapa' same'ñena. Ama't señoteñe Jesucristoña sechorrenaya. Ñewa, ñerra'm po'ñoxh ama same'ñeño, amachña errothenoth chorraso.
47013006	Tharraña napa' xhokma nekwenes o'ch xhaponasa seyoxhro atthochña señoten po'ñoxh napa' añ nellsensene' Yompor.
47013007	Napa' nema'yocheñothpa' xhokma nenamoennas Yompor sokop atthoch amach allo'na ateth sephatsto ñeñth ama kowenayaye Yomporekop. Ñeñthpa' ama añekpayaye atthoch sapa' o'ch señotenen napa' po'ñoxh allsensarethen Yomporeshoth. Añekopña nenamoennas Yompor sokop atthoch sapa' xhokmach sepha'yen ñeñth kowen enten Yompor, tharro'mar ñeñthpa' ñeñthña e'ñe kowentetsa Yomporekop. Ñeñthpa' atethña nemnen sokop ama't napa' ateth sentennoñ ateth ñerra'mrrathe' ama allsensaretheno Yomporeshoth.
47013008	Tharro'mar napa' ama nemno o'ch nepatare't ñeñth e'ñe po'ñoxh kowentetsa Yomporekop. Napa' añña atarr nemnen o'ch nepatwawoñ ñeñth e'ñe po'ñoxh kowentetsa ñokop.
47013009	Ñerra'm sokthape'cherr kowen atthochña womenk seperr seyoxher Yomporekop amach nepallteno o'ch norrtatonas newamenk attho allsensarethen Yomporeshoth. Tharraña atethpa' e'ñe pokte'. Ama't napa' ama awamenkathoyenaye' sentenno, tharraña ñerra'm sapa' awamenkath perres Yompor, ñeñthpa' e'ñe pokte' nenteñ. Ñamha attho nema'yochena sokop allo'nepa'chña sesen e'ñe womenk pha'nmoe' seyoxher Yomporekop.
47013010	Ama't ellapharo'tsenen o'ch nekellkërrnaserr necarta, ama't ama nesena' sesho, allochñapa' o'ch alla sokthape'cherr kowen Yomporekop. Atthochña ñerra'm esempo nexherr seshopa' amach xha moene' neche'xhame'tyeswerrso atthoch señoton ñeñth ateth llesensenen Yepartseshar. Tharro'mar ateth allsensarethen, ñeñthpa' ama añekpaye' sherbeno alloch na'poerratatwerres, ñeñthpa' añekopña sherben atthoch neyenpas womenk pha'nmoe' seyoxher Yomporekop.
47013011	The' masheñneshacha' ñamha noxhaneshacha' allowach notas añ necartoth. E'ñe neso'teñothespa' o'ch notas, Yomporepa'chña sa'nataya. The'pa' ñeñthach noterrserr mame'. Allo'nepa'chña sesen kothape'chnomoe' ñeñth e'ñe kowentetsa Yomporekop. Ñeñth attho o' nokthape'chaterrserr añ necartoth, se'mhñotonepa'ch neñoñ atthoch soksherra e'ñe poktakma. E'ñepa'chña pathrra sokthape'chwen allowenes, atthochña e'ñech kowen sentannena. Yomporepa'ch sa'nataya ñeñthara Yompor ñeñth atarr amorrentña ñeñthña atarr yokshatene' yeyoxhro.
47013012	E'ñe semorrentanna'teñothpa' atethcha' sewomhcha'tanna'tena ñeñth ateth poktetsa Partsokop.
47013013	Ñamha arrpa' allowen ñeñth o' poeyochresha' perr Parets, ñetpa' moeneñet o'ch womhcha'taset ñamet arr necartoth.
47013014	Yepartsesharepa'chña Jesucristo sebensare'tampene' allowenes, ñamha Yomporepa'chña semorrentaya atthoch semorrentannena samha, ñamha Poekamkëñepa'chña sechorrenaya atthoch e'ñe separrokmatwawa allowenes epas Cristo. The'pa' ñeñthach notas, ñeñthpa' atthetepa'chña, Nompore. Allowa. Pablo
48001001	-
48001002	Masheñneshacha' ñamha noxhaneshacha' ñeñthes allowenes same'ñeñoth apxha'yetsa allemeñ anetso Galacio'mar. Na Pablon sekellkëne'ña añ carta ñeñthen Jesucristo poellsensaren. Napa' ama acheñeye' nellsensenaye, Jesucristoña nellsensene' epoet Pompor Parets ñeñth tantaterre' Poechemer rromoth. Ñamha allowen masheñneshaxhno ñeñth parro arro'tsenen, ñetpa'xho'ña moeneñet o'ch womhcha'taset ñamet añ necartoth.
48001003	The'pa' e'ñe newomhcha'teñothes o'ch notas: Yomporepa'chña sebensare'tampene' ñeñth atarr Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
48001004	Ñeñthara Jesucristo ñeñth e'ñe pokte' ente' o'ch rroma yo'chñarekop atthochña yapa' koweno'tseneycha' ama't añ patsropa' sosya'tsaño'tsenya, tharro'mar ñeñthpa' ateth pokte' eñch Pompor ñeñthara Yompor ñeñth nanak Parets.
48001005	Ñeñthara Paretspa' aye'choxhtaterrapo'ch e'ñe thayotheñ errponowañen. Ñeñthpa' atthetepa'ch Nompore.
48001006	The' napa' o'ch notas: Eso'mare'tña e'ñe mamekmapa' o' alla sokthape'chyerr po'poñ. Sapa' xha semneñ o'ch sekexhpoer Yompor ñeñth o' wa'ñerres o'ch same'ñerrñaña Poechemer Cristo ñeñth rromats atthoch sekeshperra. Tharraña sañapa' xha semneñ o'ch alla sokthape'cherr po'poñ ñeñtho'ch sa'keshphaterrayeñ.
48001007	Po'ñoxhpa' ama't ama eñalle po'poñ alloch yekeshperrapa' añña ñeñth wapyetsa seshopa' ñetpa' xha moeneñet o'ch alla moññe'taterrset sokthaphña. Ñamha ñetpa' moeneñet o'ch a'po'poñetonaset sokthaphña ñeñth kothaphñats po'ñoxh alloch yekeshperra e'ñe yame'ñeñotha Cristo.
48001008	-
48001009	Tharraña napa' o'ch notas: Ama't erra'tsencha' seserrpare'tate' po'poñ kothaphñats ñeñth ama ñeñtharayaye ñeñth ateth o' same'ñerra awañapa' ñeñth acheñerpa' amoepa'ch yenpoeñe Yompor. Ama't yapa'xho'ña ñerra'm o'ch alla yeserrpare'taterrserr ello ñeñth ama ñeñtharayaye ñeñth ateth o' neserrpare'tatwas awaña ñeñth po'ñoxh alloch yekeshperra yapa'xho'ña amoepa'ch allo'na yenpa'nenye Yompor. Ñamha ama't añ ateth phatsa ñeñth Yompor po'mhllañotheñer entothpa' ama't ñapa'xho'ña amoepa'ch yenpoeñe Yompor. Ama't ñeñthpa' o' notwaseñ awathotheñpa' tharraña the'pa' o'ch alla noterrserr, amoepa'ch yenpoeñe Yompor ñeñth ateth petsa.
48001010	The' sapa' señotenen napa' ama añekpaye' notenso atthoch kowen entenen acheñ, añña nemnen o'ch kowen entenen Yompor. Ñamha ama acheñeneshaye' nemneno o'ch nokshach tharro'mar ñerra'm aña orameñ nemneñ o'ch nokshach acheñpa' ñeñthepñapa' amathe' errotheno noto napa' poeyocher penen Cristo.
48001011	Napa' nemneñ masheñneshacha' ñamha noxhaneshacha' o'ch señoch ñeñth ateth neserrpare'tatas awañapa' ñeñthpa' ama acheñoyaye pokthaphña alloch yekeshperra.
48001012	Napa' ama acheña neñotatenaye ateth, ñamha napa' ama esesha' neyxhatenaye. Añña e'ñe Jesucristo ñaña e'ñe neñotatene' ateth.
48001013	Sapa' o' se'mare'twan ateth nepe'th awañmo'cha allempo nokthoñe'th judionesha' pokthaphña. Napa' allempo nanak nokthare'che'th ñeñth ame'ñenaya Yompor. Napa' atarrcha' nemne'th o'ch na'kllatwanet.
48001014	Napa' e'ñe netsotoñe'th judionesha' pokthaphña. Napa' ello nemhtana'twe'th shonte' nakmanesha' judionesha' ñeñth parro neyemte'th. Napa' nanak nema'yoxhroñe'th judionesha' pokthaphña ñeñth ateth yexhe'th awathnaneshañ, ñamha ñeñthara ateth yexhatyesete'th ñamha poechemereshañ.
48001015	-
48001016	Tharraña Yomporpa' awo't akrerren awathotheñ ama't allempo ama ne'ñalletena'. Tharro'mar allempo xhap allempoch eñotaterrenpa' o' yemtaterrna Poechemer ñeñthara Jesús. E'ñe poemoereñothen nanakpa' o' xhore'terren atthoch nach serrpare'te' po'ñoñ allo'tsa'yen ñeñth ama judioneshayaye. Ñamha allempo e'ñe pokte' enteñ Yompor o'ch eñotaten atethpa' napa' ama esesha' na'phtho'to ama't poesheñarra.
48001017	Ñamha ama't Jerusaléñapa' ama neto o'ch nenteña' ñeñth allsensarethnesha' awathotheñ. Elloña napa' arra awen all oteñet Arabia, allpa' ama acheñempañoyaye. Allñapa' all na'llponmatena' e'ñe alla; allothñapa' alla nepoerrerra Damasco.
48001018	O'ña met ma'pa char allempañapa' awen Jerusaléño o'ch nenteña' masheñ Pedro. Allñapa' alla na'pa ñesho xharramat poechena amnarmat.
48001019	Tharraña allempo allo'tsenenpa' ama nenteño po'psheññexhno ñeñth allsensarethnesha', ñaptha nenteña' masheñ Jacobo ñeñthara ñeñth pa'mo'nasheñ pen Yepartseshar Jesús.
48001020	Po'ñoxhpa' ama't Yomporpa' eñotenen ñeñth ateth notenespa' ñeñthpa' e'ñe po'ñoxh ateth.
48001021	Allempoña nerr, arr naswanerr Sirio'mar ñamha Cilicio'mar.
48001022	Tharraña ama't allempo ñeñth ame'ñenaya Cristo all Judeo'marpa' ñetñapa' ama eseshaye' nechme'tenaye.
48001023	Tharraña awo't e'mare'chet ñeñth kothare'tawete'th awaña the'ñapa' o' serrpare'terran atthoch yame'ñerra ñeñthara kothaphñats ñeñth xhokma moeneñ awaña o'ch wapore'tater.
48001024	Ñeñtho'marña the'pa' e'ñe no'marpa' nanak aye'choxhtateññañet Yompor.
48002001	Allempoña o' meterrerr xharra' char poechena pa'tatspa' o' alla awerrnerr Jerusaléño epan ñamha masheñ Bernabé. Ñamha o' nanemh masheñ Tito.
48002002	Napa' awerrnerr alla tharro'mar ateth oten Yompor. Allempoña nexhap Jerusaléñopa' neserrpare'tatosanet ora allowen ñeñth ateth o' neserrpare'tatwe ñeñth ama judioneshayaye. Neñotach ñamha jerusaléño'marnesha' ñeñth ateth neserrpare'tatyeñ acheñenesha' e'ñe yame'ñeñotha Cristopa' o'ch yekeshperra. Ñewa, ñanompa' neserrpare'tach ñeñth amhcha'tarethetyetsa Jerusaléño e'ñe ñaptheto. Napa' tharro'mar notanet ateth allochñapa' atthoch neñoch ñato' pokte'ch entapretnet ñeñth ateth nepena, allochñapa' attho neserrpare'tatyenpa' amathe' e'ñe orrena neserrpare'tyeno.
48002003	Allempoña neserrpare'tatwanet atethpa' e'ñe pokte' eñchet ñeñth ateth neserrpare'tyen. Ñeñtho'marña ama't allo'tsen masheñ Tito ñeñth ama judioneshayayepa' ama't e'ñe poesheñarrothetapa' amaña eseshaye' notaye netsorrachepa'to' masheñ Tito tharro'mar ñapa' ama judioneshayaye.
48002004	Tharraña ama't allempopa' ama eñallñeña ñeñth thorrapo' yentyenpa' añña poesheña'tetspa' o' wapyesa yesho. Ñamha ñetpa' ama't otenetañ awo' ame'ñerret ateth ñerra'm ya tharraña e'ñe a'nawapa' moeneñetañ awo'ch nonayet ñoñets ñeñth nanak thorrapo' yenten. Ñetpa' añekpa wapoet a'nawa o'ch e'monayet attho yapa' yoten e'ñe yame'ñeñotha Cristo Jesúspa' o'ch yekeshperra. Tharraña ñetpa' aña moeneñetañ o'ch alla nerrnayet judionesha' pokthaphña ñeñth nanak thorrapo' yenten.
48002005	Tharraña yapa' ama yemnataneto ama't e'ñe mamesha, tharro'mar yapa' ama yemno o'ch alla ya'po'poñetamperres ñeñth kowen ñoñets ñeñth e'ñe po'ñoxh alloch yekeshperra.
48002006	Allempoña neñotach amhcha'tarethnesha' ñeñth Jerusaléño'tsa'yen ñeñth ateth o' nephowapa' tharraña amaña erroth otneto ñeñtho' nepalltena ñeñthcha' ateth nepha. Ñewa, po'ñoxh napa' ama nepallteno o'ch e'mhñotaten amhcha'tareth tharro'mar ama ñaptha amhcha'tareth pokte' entenoña Yompor. Ñeñtho'marña ñeñth pa'mhcha'tarethneshar penet ñeñth ame'ñetsa amaña erroth otneto ñeñtho' nepalltenmeñ ñeñthcha' ateth nepha.
48002007	Añña ñetpa' e'ñe pokte' entnet, tharro'mar o' eñochet napa' po'ñoxh allsensarethen o'ch neserrpare'tach acheñenesha' kowen ñoñets, ama't ñeñth ama judioneshayaye. Atthekma ñamha masheñ Pedro allsensareth o'ch serrpare'tan kowen ñoñets judioneshakop, napa'xho'ña atthekma allsensarethen o'ch neserrpare't kowen ñoñets añekop ñeñth ama judioneshayaye.
48002008	Tharro'mar ñeñthara Yompor ñeñth llesense' Pedro o'ch serrpare'tatan judionesha', napa'xho'ña ñeñthara Yompor ñeñth nellsense' namha o'ch neserrpare'tach ñeñth ama judioneshayaye.
48002009	Ñeñtho'marña ñeñth amhcha'tarethetyetsa ateth ñerra'm masheñ Jacobo ñamha masheñ Pedro ñamha masheñ Juanpa' ñetpa' e'ñe eñochet po'ñoxh napa' Yompor o' yenpoerren. Ñeñtho'mar ñetpa' e'ñe kowen agapyet epan masheñ Bernabé. Pagapoeñothetaypa' orratyet pot po'kowenroth atthoch yeñotanna'ta e'ñe atthekma yokthape'chen Yomporekop. Allempoña ñetpa' e'ñe pokte' entyet yeserrpare'tachepa'to' ñeñth ama judioneshayaye, ateth ñerra'm ñetpa' o'ch serrpare'tachet ñeñth judionesha'.
48002010	Ñetpa' aña patherr otyet, es yapa'yesepa'to' wokchañneshaxhno; ñeñthña ama't napa' e'ñe pokte' neñch namha.
48002011	Tharraña allempo xhap ñamha masheñ Pedro Antioquíopa' napa' xha moene' neche'ptare'ch allempo yeserrpare'ten parro, tharro'mar allempo ñapa' añ pha ñeñth ama pokteyaye. Ñeñthpa' ateth pha,
48002012	allempo e'ñe errte' xhets masheñ Pedro Antioquíopa' ñapa' allentha rrallme'chapretosan ñeñth ama judioneshayaye. Tharraña allempoña xhaxha't ñamha poesheña'tets ñeñth wetsa masheñ Jacoboeshothpa' allempoña masheñ Pedropa' o'wañ rrallme'chapretan ñeñth ama judioneshayaye, tharro'mar ñapa' añ mecha'ten ñeñth kothene' judionesha' pokthaphña. Ñeñtho'marña e'ñe allempopa' o'wañ rrallme'chapretanet, ñamha o'wañ yemtanet.
48002013	Añpa'xho'ña judionesha' ñeñth ame'ñetsapa' ñetpa'xho'ña o' ateth pha'yeset ñamet ñeñth ateth pena masheñ Pedro. Ñeñtho'marña allempopa' ama't masheñ Bernabépa' o' phachet ñamha ñeñth ateth penet ñet. Po'ñoxhpa' ama't eñoteñetañ ama ateth aphapawo.
48002014	Tharraña allempo nentanet ama e'ñe paxharroye' peneto ñeñth kowen ñoñets ñeñth po'ñoxh Yompor po'ñoñ allempoña napa' ateth noch masheñ Pedro e'ñe allo'tsa'yen allowen acheñenesha', ñeñthpa' ateth noch: “Phapa' ama't judioneshapeñpa' tharraña o' pephowa ñeñth ateth pena ñeñth ama judioneshayaye, the'ñapa' eso'mare'tña phañapa' pemneñ o'ch penoñña ñeñth ama judioneshayaye añ ñoñets ñeñth ateth anareth judioneshakop ñeñth ama't phapa' ama attheye' pepeno ateth anareth añ ñoñets.”
48002015	Yapa' e'ñe judiona'tareshoth e'ñalletñay. Tharraña yapa' ama attheyayye ñerra'm ñeñth ama judioneshayaye ñeñth nanak ochñath.
48002016	Tharro'mar ya ama't judioneshaypa' yeñoteñ e'ñe yame'ñeñotha Jesucristopa' o'ch pokte' enterrey Yompor, ñeñthpa' ama añotheyaye o'ch e'ñe yephowa ñeñth ateth anareth judioneshakop. Añña e'ñe yame'ñeñotha Jesucristopa' o'ch pokte' enterrey Yompor, ñeñtho'marña o' yame'ñera Cristo, tharro'mar yeñoteñ e'ñe yetsoteñotha ñeñth ateth anareth judioneshakoppa' amach pokte' enterrye Yompor ama't poesheñarrotheya.
48002017	Ñamha the' yapa' e'ñe yame'ñeñoth Cristopa' yeñoteñ e'ñech pokte' enterrey Yompor. Tharraña ama't atarr yeyemteñapa' xhokmach yentena yapa' ochñathey. Ñeñtho'marña sapa' xhathe' sotenapañ Cristopa' ñeñththe'ña ochña'tatañtetsa. Tharraña ñeñthpa' amaka'ye attheyaye.
48002018	Tharraña ñerra'm o'ch alla yokthape'cherrerr ora allowen ñoñets ñeñth ateth anareth judioneshakop ñeñth o' yepoeswanom awañapa' elloña allempopa' o'ch alla yenterra yapa' nanak ochñathey.
48002019	Tharro'mar ñeñth ñoñets ñeñth ateth anareth judioneshakop awathpa' the' napa' neñoteñ ñeñthpa' ama añekpayaye atthoch o'ch ya'keshphaterra yañeña. Ñeñtho'marña ya ñeñthey o' yame'ñera Cristo yapa' o' ya'ypo'ñamper atthochña the'pa' o'ch yokrrerra kowen Yomporekop e'ñe yeyoxhrowen.
48002020	Ñeñtho'marña yapa' o' yekexhpa'werr ateth moenatse'tatyesye'th yechets. Ñeñtho'marña o' e'ñe ateth yeperra ñerra'mrrathe' o' korso'tamperryet epay Cristo. The'pa' ama't ora yokrrenañpa' tharraña ama yaye' korretso, añña Cristo ñeñth yechorrenayapa' ñeñthña korretsa the' yechtso. The'pa' e'ñe yeyemteñoth Yompor Poechemerpa' yokrrena e'ñe kowen arr patsro, tharro'mar ña yemorrenterraya, ñamha ña rromats yokop.
48002021	Ñeñtho'mar the'pa' ama yemno o'ch yewapore'terrñañ Yompor poemoereña attho apoey Poechemer alloch yekeshperra. Tharro'mar ñerra'm eñalleñ atthoch yekeshperrañ e'ñe yetsoteñotha ñoñets ñeñth ateth anarethpa' ñeñthepñapa' attho rroma Cristopa' amathe' es sherbeno.
48003001	Sapa' nanak, galacio'marneshacha', sepanteñ. Po'ñoxh sa o'ka'ye xha shekaset atthoña the' sapa' o'wañ same'ñenaña ñeñth e'ñe po'ñoxh alloch yekeshperra. Ama't awaña allempo yeserrpare'tatensa'pa' yapa' añ yeñotatwas attho po'ñoxh Jesucristopa' o' akorso'tamphsarethta e'ñe yokop. Ñeñthña po'ñoxh same'ñaña sa allempo.
48003002	Ñeñtho'marña the'pa' nemneñ o'ch neñotatas ama't añ patherr ñoñets: Sapa' e'ñe seyemteñoth ñeñth Cristo po'ñoñ atthoña chorrasaña Parets Poekamkëñ. Amaña añotheye' chorraso e'ñe setsoteñoth añ ñoñets ñeñth ateth anareth judioneshakop.
48003003	Eso'mare'tña sapa' nanak sepanteñ. Attho sa awañapa' añ seyemtena Parets Poekamkëñ ñeñth awamenkath aphañpa' eso'mare'tña the'ñapa' o'ch alla seyemterrerr e'ñe sañeña setsotateñ.
48003004	E'ñewachñaka' orrena atarr semoeroxhetyesa. Po'ñoxh ñato' ñeñthpa' amathe' e'ñe orrenayaye ñerra'm o'ch alla sokthape'cherr kowen.
48003005	Ñamha allempo Yomporpa' chorratasa Poekamkëñpa' ñapa' añ orrtatonas partsoteñets e'ñe sesho. Ñewa, ñeñthpa' amaka'ye añotheye' orrto e'ñe sa setsoteñoth ñeñth ateth anareth judioneshakop, ñeñthpa' añothka'yeña orrta e'ñe same'ñeñotha ñeñth ateth yeserrpare'tatwas.
48003006	Ñewa, Abrahampa' nanak yemtane'th ñeñth ateth och Yompor, ñeñtho'marña Yomporpa' e'ñe pokte' eñche'th.
48003007	Ñeñtho'marña yeñoteñ ñeñth nanak yemtenaya ñeñth ateth oten Yompor ñeñthña Yomporpa' e'ñe pokte' enteñ ateth ñerra'm poechemereshanet Abraham.
48003008	Yomporpa' e'ñe eñotwe'th awathotheñ ama't ñeñth ama judioneshayayepa' o'ch ame'ñeret esempo, ñamha e'ñe pame'ñeñothetpa' pokte'ch enterranet. Ñeñtho'marña ama't awathotheñpa' e'ñe anwareth po'ñoño. Yomporpa' ateth otan Abraham: “E'ñe peshothpa' o'ch nebensare'tampes allowen pa'namen acheñ.” Ñeñtho'marña yeñoteñ ama't awathotheñ Yomporpa' serrpare'tatane'th Abraham ñeñth kowen ñoñets alloch yekeshperra.
48003009	Ñeñtho'marña yeñoteñ the'pa' allowen ñeñth ame'ñenaya Cristopa' e'ñe atthekma koweno'tsenakma ateth ñerra'm Abraham ñeñth nanak ame'ñaye'th Yompor awath.
48003010	Tharraña allowen ñeñth yemtenaya ñoñets ñeñth ateth anareth judioneshakop o'ch e'ñe etsotwet ñetñapa' o' anarethtet allowenetpa' a'koñchatarethtetcha' tharro'mar ateth anwareth Yompor po'ñoño ama't awathotheñ, ñeñthpa' ateth oten: “Allowen ñeñth ama etsotwenaye e'ñe poktakma allowen allpon ñoñets ñeñth ateth anareth kellko, ñamha ñerra'm ama phoweto allowen ñeñth ateth anarethpa' a'koñchatarethtetepa'ch.”
48003011	Ñeñtho'marña yeñoteñ amach pokteye' enterrye Yompor e'ñe yemneññotha o'ch yetsotwa añ ñoñets ñeñth ateth anareth, tharro'mar amach errothenoth yetsotwo ora allpon ñeñth ateth anareth. Ñeñtho'marña ama't poesheñarrotheyapa' amach pokteye' enterrye Yompor. Ñeñtho'mar ama't Yompor po'ñoñopa' ateth anwareth awathotheñ, ñeñthpa' ateth oten: “E'ñe yeyemteñotha Yompor ñapa' o'ch pokte' enterrey atthoch ello yokrrerra errponowañen.”
48003012	Tharraña ñeñth ñoñets ñeñth ateth anareth judioneshakoppa' ama attheye' oteno, ñeñthpa' ateth oten: “Ñerra'm yephowencha' e'ñe poktakma ñeñth ateth anarethpa' eshekcha' ello yokrrerra errponowañen.”
48003013	Ñoñtsopa' ama't o'patatenyañ koñcheñets tharraña Cristopa' ñaña koñcherrtsa e'ñe yokop atthochña yapa' amach yekoñcherro. Ñeñthpa' yeñoteñ tharro'mar ama't awathotheñpa' ateth anwareth Yompor po'ñoño, ñeñthpa' ateth oten: “Ama't erra'tsena acheñer poepenkateñme'chatset xho echañchet tsachopa' ñeñthpa' a'koñchatarethcha' entyes acheñenesha'.”
48003014	Ñeñtho'marña yeñoteñ e'ñe pame'ñeñothet Jesucristopa' o'ch eñalleta atthoch Yomporpa' e'ñech pokte' entanet ñamet ñeñth ama't ama judioneshayaye, atthekma pe'th awathotheñ Yompor e'ñe pokte' entane'th Abraham. Ñamha e'ñe yame'ñeñothpa' atthoña eñall atthoch chorrerrya alloweney Parets Poekamkëñ, ateth Yomporpa' otan awath Abraham.
48003015	Ñewa, masheñneshacha' ñamha noxhaneshacha' the'pa' o'ch alla neñotaterrserr po'poñ. Ñewa, ñato' o'ch netma'ntacha ñeñth ateth yokrrena añ patsro. Ateth ñerra'm poesheñarr yakmapa' o'ch a'poktachet epoet po'psheñeñ, o'ch kellkatet, allothpa' o'ch kellka'wet pa'so'cheñ all, allochñapa' amach errothenoth esesha' a'po'poñeterroye po'ñoñ ñeñth ateth o' kellkatwet, ñamha atthoch amach esesha' wapore'terroye po'ñoñ. Ateth yepena yamha ama't acheñaya ateth petsa ellowathe'ñaka' Yomporpa' ama poeno po'ñoñ.
48003016	Yompor awathpa' ateth otan Abraham ñeñthcha' ateth phoñ e'ñe poesheñarroth po'mhrenñoth. Tharraña ama allowenaye' po'mhrenñekop ateth oche, e'ñe poesheñarrokpa ateth och, ñeñthpa' yeñoteñ ñeñthara ñeñth Cristotats. Ñeñthpa' atthekma oten ama't awathotheñ Yompor po'ñoñ.
48003017	Añmapa' ñeñthña ateth neyxhatenes. Ñewa, yapa' yeñotweñ attho Yomporpa' a'poktachet ama't awathotheñ epoet Abraham. Allothñapa' allempo o' met cuatrocientos treinta charpa' allempoñapa' xhap allempoch anarethta añ ñoñets judioneshakop ñeñth ateth kellkanet Moisés. Tharraña ama't o' anarethta añ ñoñets ñeñth kellkanet Moiséspa' tharraña ñeñthpa' yeñoteñ amach errotheno wapore'tatereto ñeñth ateth o' anarethetwa ñeñth ateth o' a'poktatwa Yompor epoet Abraham ama't awathotheñ, tharro'mar Yomporpa' ama poenesho po'ñoñ.
48003018	Ñamha ñerra'm eñalleñ atthoch yekeshperrañ e'ñe yetsoteñotha añ ñoñets ñeñth ateth kellka' awath Moiséspa' ñeñthepñapa' amathe' palltenañe atthoch Yomporpa' otan awath Abraham o'ch eñalleta e'ñe ña po'mhrenñoth poesheñarr ñeñthcha' ya'keshphaterre' e'ñe yame'ñeñotha ñeñth ateth oteney.
48003019	Añ ñoñets ñeñth ateth net allempopa' ñeñthpa' ateth pha: Yomporpa' awo't moeñan po'mhllañotheñnaneshar atthoch ñetpa' o'ch eñorana'chet Moisés atthoch ñach a'mhte' añ ñoñets judioneshakop. Tharraña añ ñoñetspa' e'ñe tharrempowa sherbha' allempo wapa Cristo ateth Yompor otan awath Abraham. E'ñe po'ñoxh yame'ñeñoth a'keshphaterreycha'. The' ellonethpa' o'ch neñotatas ñeñthekop nanña elloneth Moisés po'ñoñ. Ñewa, ñeñthpa' añekpa anarettha atthoch yeñoch ñeñth allpon ochña'teñets enten Yompor ñamha atthoch ñeñthcha' yeñotatene' ñerra'm esempo o' yephowa ñeñth ama pokteye' enteno Yompor.
48003020	Tharraña allempo Yomporpa' eñorana'tana Abraham ñeñthcha' ateth phoñpa' allempopa' e'ñe ña ote' allame'tets. Allempo Yomporpa' ama esesha' oto po'psheñeñ ñeñthcha' a'mhtawet añ ñoñets.
48003021	Ñewa, ñato' sapa' o'ch soten, ñeñthepñapa' añ ñoñets ñeñth ateth kellkanet Moiséspa' ta', xhothe' epatenan Yompor po'ñoñ ñeñth ateth otan awath Abraham. Ñeñthpa' amaka'ye attheyaye. Tharro'mar ñerra'm eñalleñ e'ñech ñoñtsotha ñeñth ateth anareth o'ch etserrataterrnayeñ kowen yeyoxher Yomporekoppa' amathe' palltenañeña po'poñ atthoch pokte' enterrey Yompor; ñeñthpa' e'ñethe' ñoñtsotha ñeñth ateth anarethpa' o'ch pokte' enterryeñ Yompor, tharraña ñeñthpa' ama attheyaye.
48003022	Tharro'mar Yompor po'ñoñ ñeñth anwareth awathotheñpa' oteney, alloweneypa' e'ñe yo'chña'twen, amach errothenoth e'ñe yetsotwoñe ñeñth ateth anareth Yomporekop. Ñeñtho'marña ñeñthpa' ama añekpayaye alloch yekeshperra. Añña e'ñe yame'ñeñotha Jesucristopa' o'ch yekeshperra, ñeñthara Cristo ñeñth ateth Yomporpa' otan awath Abraham.
48003023	Awath allempo ama wena' Cristo ñeñthcha' yame'ñerrapa' amach errothenoth ya'ypo'ñerro añ ñoñets ñeñth ateth anareth. Attha yepe'th tharrempowa allempo wapa Cristo atthoña e'ñe yame'ñeñotha ñapa' o'wañcha' allo'na amhcha'noxhta ñoñets yokop.
48003024	Ñewa, ñato' o'ch netma'ntacha ateth. Añ ñoñets ñeñth ateth anareth judioneshakoppa' ña yekwamphsaye'th awath. Ñeñthpa' tharrempowa ateth pha allempo wapa Cristo, ñamha añ ñoñetspa' añekpa sherbha' atthoch ame'ñaterrya Cristo, allochñapa' e'ñe yame'ñeñotha ñapa' o'ch pokte' enterrey Yompor.
48003025	Tharraña the'ña o' yame'ñera Cristopa' ama yepallteno ñeñthcha' allo'na yekwamphse'.
48003026	Tharro'mar the'pa' e'ñe yeparrokmateñoth Cristo Jesúspa' o'ch poechemer perrey alloweney Pompor, tharro'mar e'ñe yame'ñeñoth Poechemer.
48003027	Ñamha allowenes ñeñthes o' sapatarethterra e'ñe same'ñeñoth Cristopa' o' chorrerrsa Cristo.
48003028	Ñamha the'pa' e'ñe yeparrokmateñoth epay Cristo, Yomporpa' ama po'poñe'ttsokmaye' entenye, e'ñe atthekma enteney alloweney, ama't judionesha', amapa' ñeñth ama judioneshayaye, amapa' ñeñth atarwasatareth e'ñe attha, amapa' ñeñth ama atarwasataretheye e'ñe attha. E'ñe atthekma enteney alloweney ama't asheñorrey, ama't ñamha koyanesha'. Tharraña Yomporpa' e'ñe atthekma enteney. Tharro'mar e'ñe yeparrokmateñoth epay Cristo Jesús e'ñe poesheña'ttsoypa' o'ch e'ñe yeparrokmatwa alloweney e'ñe parro.
48003029	Ñamha ñerra'm yapa' Cristona'tareypa' añña Yomporpa' e'ñe ateth enteney ñerra'mrrathe' po'mhreneñ peney Abraham. Ñeñtho'marña yapa' o'ch yagapapreter ñeñth ateth Yomporpa' otan awath Abraham ñeñthcha' ateth a'nacha.
48004001	-
48004002	Ñeñth notenespa' ñato' o'ch netma'ntacha ateth. Ñerra'm poesheñarr yakma eñall poechemer, esempoña o'ch po'nerr allempoch o'paterrana ora allpon echen pompor. Ñewa, ama't yeñoteñ ñapa' o'ch o'paterrana ora allpon echen pomporpa' tharraña allempo ama po'nena'pa' amach es o'patena' ama't koñe'tha. Ñamha allempo ama po'nena'pa' amach errothenoth es pha'yesoña e'ñe ñotha, tharro'mar allempopa' xhokma eñall poesheñarr ñeñth kowampene', ñamha allempopa' xhokmach es tsa'teññañet ñeñth cheshar. Allempoña ateth penapa' xhach ottena ñerra'mrrathe' attha ñañreteñet, ama't ora allpon echeneñ pomporpa' ñokpañ. Tharraña esempoña xhap pompor ponañcho allempoch po'n poechemerpa' allempoñapa' o'ch agapan ora allpon echen pompor.
48004003	Ñeñthpa' ateth yepe'th yamha awath. Allempopa' ateth yepe'th ñerra'mrrathe' cheshanesha'. Ñamha allempopa' aña yame'ñataye'th ñeñth pokthaphña pha'yese'th awathnanesha' arr patsro.
48004004	Tharraña allempoña o' etsota allempo onañche' awath Yomporpa' o' moeñonay Poechemer arr patsro. Arrñapa' eñalletach poesheñarr koyanesha' ñeñth judiona'tar. Añña ñoñets ñeñth ateth anareth judioneshakoppa' nanak amhcha'noxhte'th allempo ama't ñokop.
48004005	Tharraña Cristopa' añekop eñalleta atthoch a'wañamperrey attho amhcha'noxhtena añ ñoñets yokop. Ñeñthpa' añekop ateth pha atthoch poechemer perrey Yompor.
48004006	The'ña Yomporpa' o' poechemer perrey ñeñtho'mar o' moeñerrnay Poekamkëñ ñeñthcha' yexherrtsa yeyoxhro. Ñeñthña Poechemer Poekamkëñpa' ñeñthcha' yeñotatene' ñerra'm esempo yexhore'ch ama't Paretspa' e'ñe pokte' o'ch yoch, “Apa.”
48004007	Ñeñtho'marña the'pa' yeñoteñ o' poechemer perrey Yompor, ama poeñañrayaya penye. Ñeñtho'mar yeñoteñ ñerra'm po'ñoxh o' poechemer perrey Yompor, yapa' yo'patapreterach ora allpon o'patatenya the' Yompor.
48004008	Awath allempo ama señoterra' ñeñth e'ñe po'ñoxh Yomporpa' aña seyomporer sepe'th ñeñth po'ñoxh ama Yomporeyaye. Sañapa' ñeñtha nanak ame'ñatasete'th.
48004009	Tharraña the'pa' o' senterr ñeñth e'ñe po'ñoxh Yompor, amapa' ñato' o'ch yot, Yomporpa' o' enterres sa. The'ñapa' eso'mare'tña semneñ o'ch alla sepoerrerra, o'ch alla same'ñerra añ kothaphñats ñeñth ama es sherbeno sañapa' allo'ch po'ñoxh sekeshperra. Eso'mare't semneñña o'ch alla sethorrerrerr nanak ñeñth e'ñe orrena.
48004010	Ñamha sapa' xhokma sonañcha'yen yeth ñeñthcha' ateth setsotayen attho'ch sekeshperrañ —poemha'tets arrorr, ñamha pathe'tets char, amapa' allempo xhokma koshena judionesha'.
48004011	Ñeñtho'marña nellkëñothpa' ateth noten, ñeñth attho nethorrena awaña sokoppa' ñato' amach es sherberro.
48004012	The'pa' o'ch masheñneshacha' ñamha noxhaneshacha' notas, atarr nemneñ o'ch sokthape'cherr ateth nokthape'chen na. Tharro'mar napa' o' na'ypo'ñerrñañ judionesha' pokthaphña. The'pa' o' nokthape'cherr ñeñth ateth sepe'th awath sa, allempo ama sokthape'cherrñaña' judionesha' pokthaphña. Awañmo'cha allempo allo'tsenen seshopa' e'ñe kowen semoera'ne'th.
48004013	Sapa' señotwenen attho napa' allempo ñanom nexhap seshopa' napa' xha natsna'tos ñeñtho'mar allempopa' eñall atthoch neserrpare'tatas añ ñoñets alloch yekeshperra.
48004014	Ñamha ama't añ atsnañtsorpa' nanak sosey nenteñpa' tharraña sapa' ama setsena'tno, ñamha ama sa'ypo'ña'no. Elloña sapa' o' sagapoen e'ñe kowen ateththe'ña ñerra'm Yompor po'mhllañotheñer wetsa sesho, ñamha e'ñe ateth sagapoen ñerra'mrrathe' naña Jesucristotets.
48004015	Ñewa, the'pa' eso'mare'tña o'wañ tama soksha'na. Awañmo'chapa' nanak semoera'ne'th, ñamha allempopa' ama't esa nepalltapa' sañapa' o'chxho' sapoen, ñamha ama't añcha' nepalltañe'th neklle'pa' napa' neñotenes ñerra'm errothenoth serrothañ seklle'pa' ama't ñeñthpa' ñeñththe' sapnoñe'th.
48004016	Ñato' sapa' xhathe' sotenapañ xhothe' o' ne'moñe'tas, tharro'mar napa' o' neserrpare'tatas ñeñth e'ñe po'ñoxh ateth noten.
48004017	Po'potantañ ñeñth seyxhatene' judionesha' pokthaphñapa' ama't nanak ma'yoxhrenetañ sokoppa' tharraña ñeñthpa' ama añekpayaye atthoch yenpaset e'ñe po'ñoxh. Ñetpa' añekpa mopa'tenset atthoch o'ch sokshapretanet nanak e'ñe ñañeñeta.
48004018	Ñewa, napa' e'ñe pokte' nenteñ o'ch yemneñ acheñenesha' o'ch koshapretenyet ñerra'm po'ñoxh añekop yema'yoxhrena atthoch yeyenpanet e'ñe po'ñoxh. Ateth napa'xho'ña nemneñ xhokmach sokshapretna ama't allempo ama allo'tsenye parro.
48004019	E'ñe nemorrenteñothes ateth nentenes ñerra'mrrathe' nechemereshas, ñamha the'pa' alla nemoeroxhterrerr sokop. Ateth nanen atserr ateththe'ña koyanesha' atsotenaya poe'mar. Tharraña napa' xhokmach nemoeroxhta esempowach e'ñe chorrasa Cristo, atthoch ñach sokthape'chaterre' e'ñe poktakma kowen.
48004020	Eswaka' alla nene' thayekma sesho atthothe' neserrpare'tatas e'ñe kowen, allochñapa' amathe' xha moene' neche'ptare'taso. Tharraña ñeñthpa' amach errothenoth, po'ñoxhpa' xhokma sellkatenen.
48004021	Ñewa, the'pa' o'ch se'mhñoten sa ñeñthes moenets o'ch alla seyemterra añ ñoñets ñeñth ateth anareth awathotheñ. Sapa' ama't señoteñe ñeñth ateth oten añ ñoñets ñeñth ateth anareth.
48004022	Ñewa, the'pa' o'ch neñotatas ñeñth ateth oten ñoñets ñeñth ateth anwareth Yompor po'ñoño awathotheñ. Ñeñthpa' ateth oten: Abrahampa' eñall epsheña poechemer. Poesheñarrpa' arroth chemere't poeñañreshoth ñeñth pa'tarwasañer pe'th. Ñeñth koyanesha'pa' añ sochena Agar. Po'psheñeññapa' e'ñe poethaporeshoth chemere't ñeñth ama pa'tarwasañreyaye.
48004023	Ñeñth poechemer ñeñth eñalletatsa poeñañreshothpa' ateth eñalleta ñeñth e'ñe atthekma yeyexhkëna alloweney acheñey. Tharraña po'poñ poechemer ñeñth eñalletatsa poethaporeshoth ñeñth ama pa'tarwasañreyaye ñeñthpa' añekop eñalleta atthoch etsota Yompor po'ñoñ ñeñth ateth otan awathotheñ Abraham.
48004024	Ñeñth ateth phapa' ñeñthpa' añ yexhateney tharro'mar añ epsheño'mar koyanesha'pa' añ toma'ntena attho Yomporpa' epsheñoth a'poktatonay. Ñeñth Agarpa' añ toma'ntena attho Yomporpa' eñorana'tanet awath Sinaíphno. Allempotheñ anarethta añ ñoñets ñeñthcha' ateth etsotetañ. Ñeñthña ñoñetspa' añ toma'ntena Agar, tharro'mar ña poechoyoresha'pa' aña amhcha'noxhtana'tenawet añ ñoñets ñeñth ateth anareth.
48004025	Agarpa' po'ñoxh shallchenana aspeneth Sinaípen ñeñth Arabio'tsen. Ñamha ñeñthara Agarpa' toma'ntenana judionesha' ñeñth pa'netser pene' Jerusaléñ. Tharro'mar allowen judiona'tarpa' theme'ttsen aña amhcha'noxhtana'tenawet añ ñoñets ñeñth ateth anareth awathotheñ.
48004026	Tharraña ñeñthey ame'ñenaya Cristopa' añ ñoñets ñeñth ateth anareth awathotheñpa' ama amhcha'noxhteno yokop. E'ñe yame'ñeñotha alloweney Cristopa' e'ñe koweno'tseney. Ñamha ñeñthpa' e'ñe kowen yenteñ ateth ñerra'mrrathe' yachor. Ñamha ñeñthpa' atethcha' netma'ntatererr ateth: E'ñe yeparrokmateñoth alloweney epay Cristopa' e'ñe atthey ñerra'm Yompor pa'netser etserra Jerusaléñ, ñamha ñeñthpa' e'ñe ateth yenteñ ñerra'mrrathe' yachor.
48004027	Ñeñtho'marña ateth anwareth Yompor po'ñoñ awathotheñ, ñeñthpa' ateth oten toma'nteñtso: Koshepa' koyanesha' moexhoph ñeñth ama achyore'tño, ñamha poksheñeshothpa' rranare'tepa' ñeñth ama't awathapa' ama patsotarano poe'mar, tharro'mar ama't añ koyanesha' ñeñth akexhpareth mame' (ñeñthara Sarapa') shonte'ch acheñenesha' pachor perre'. Elloch metanerran allpon poechoyor echen ñeñth agapoe' poerrollar (ñeñthara Agar). Ñeñth ñoñetspa' añ toma'ntena attho the'pa' yame'ñeñoth Cristo ñeñthña nanak sherbets atthoch atonterra acheñ ñeñthcha' poeyochresha' perr Yompor. Tharraña ñoñets ñeñth ateth anareth awathotheñpa' ñeñthpa' ama tama sherbeno atthoch atonterra ñeñthcha' poeyochresha' perr Yompor.
48004028	Ñewa, o'ch notas masheñneshacha' ñamha noxhaneshacha', alloweney ñeñthey ame'ñenaya Cristo, yapa' atthey ñerra'm Abraham poechemer ñeñth Isaac ñeñth eñalletatsa atthoch etsota Yompor po'ñoñ ñeñth ateth otoñ pompor Abraham. Tharro'mar yapa'xho'ña atthoña ye'ñalleterra ello atthoch etsota Yompor po'ñoñ ñeñth ateth ote'th ama't awathotheñ.
48004029	Tharraña ñeñth eñalletatsa awath ñeñth e'ñe atthekma yeyexhkëna alloweney acheñey (ñeñth sochet Ismael) ñapa' xhokma e'moñe'tane'th ñeñth eñalletatsa attho etsota Yompor po'ñoñ. Atthekmach perra ñamha the'. Ñeñthcha' eñalleterrtsa ñeñth e'ñe atthekma yeyexhkëna alloweney acheñey ñeñthara ñeñth moenene' o'ch etsotan judionesha' pokthaphña ñetpa' xhokmach e'moñe'tenyet ñeñthey eñalleterrtsa Yompor Poekamkëñoth.
48004030	Ñewa, ama't señoteñeña ñeñth ateth oteney Yompor po'ñoñ ñeñth anwareth awathotheñ. Po'ñoxh oteney attho Yomporpa' otan awath Abraham ñeñthpa' ateth och: “O'ch pewapore'ch peñañra epoet poechoyor, tharro'mar ña poechoyorpa' amach es o'patapretapho, amach attheye' pho poechoyor ñeñth eñalletatsa pethaporeshoth ñeñth ama pha'tarwasañreyaye.”
48004031	Ñeñtho'marña the' masheñneshacha' ñamha noxhaneshacha' o'ch alla noterrserr: Ama pallteno o'ch yame'ña judionesha' pokthaphña. Ñato' o'ch netma'ntacha ateth: Ama poechoyoreyayye Abraham poeñañra ñeñth pa'tarwasañer e'ñe attha. Añña poechoyorey Abraham poethapor ñeñth ama pa'tarwasañreyaye. Ñeñthara ñeñth yoten e'ñe yame'ñeñotha Cristopa' e'ñech koweno'tseney.
48005001	Cristopa' o' a'poktaterrnay atthoch e'ñe yame'ñeñothpa' koweno'tseneycha'. Atthoch yokoppa' amach amhcha'noxhteno ñoñets ñeñth ateth anareth judioneshakop. Ñeñtho'mar the'pa' amach allo'na same'ñatsterrerro judionesha' pokthaphña ñeñth nanak amoeroxhtatañ. E'ñepa'chña womenk sepha' seyoxher Cristokop.
48005002	Ñewa, the'pa' o'ch se'mhñoten na ñeñthen allsensarethen ñeñthcha' ateth notas: Ñeñth ateth seyemtenañ attho'ch sekeshperra e'ñe setsorranna'teñothapa' tharraña ñeñthoth Cristopa' amach errothenoth yenpaso.
48005003	Tharraña the'pa' o'ch alla noterrserr, ñeñth moenets o'ch atsorrarethtapa' ñewa, po'ñoxh añ palltetsa ñamha o'ch e'ñe etsotwan ama't ñamha allowen ñoñets ñeñth ateth anareth judioneshakop.
48005004	Ñeñthes moenets o'ch pokte' entas Yompor e'ñe setsoteñoth ñoñets ñeñth ateth anarethpa' sañapa' o' alla sekexhpoerña Cristo. Ñeñtho'marña the'pa' amach errothenoth moererrso Yompor.
48005005	Tharraña yapa' e'ñe yeyemteñoth Cristopa' e'ñe yoksheñesha' yekwen esempowañencha' yexhaxherr Yomporesho tharro'mar yeñoteñ o' pokte' entwerrey Yompor. Ñamha e'ñe ña Poekamkëñoth the'pa' o' ya'poktatarethterra.
48005006	Ñerra'm o' yeparrokmaterr epay Cristo Jesúspa' ama sherbeno attho yetsorranna'tena, ñamha ama't ama atsorraretheyepa' ñeñthpa'xho'ña ama sherbeno Yomporekop. Aña ñapoeth sherbets e'ñe yame'ñeñoth Cristopa' o'ch yemorrentanna'ta.
48005007	Sa awañmo'chapa' e'ñe kowen same'ñye'th Cristo. The'ñapa' po'ñoxhka'ye o'xha a'psaterrsetña añ ñoñets ñeñth e'ñe po'ñoxh Yompor po'ñoñ.
48005008	Ñeñthpa' ama Yomporeye' sa'psatenaye, tharro'mar ñapa' o' wa'ñerres o'ch same'ñerrñaña Poechemer Cristo.
48005009	Ama't señoteñe ama't poesheñarra yexhatats po'poñ ñeñth ama po'ñoxhoyayepa' mameshapa' o'ch epa'wa errakmañen ñeñth ateth yexhaten. Ñato' o'ch netma'ntacha ateth pena chase'. Ama'tcha' koñe'tha chasetholl yena'pa' mameshapa' o'ch a'chasa'wan emasa.
48005010	Tharraña ñeñth semoññe'tatene'pa' tsa'taterach Yompor, ama't erra'tsena ateth petsa. Tharraña na e'ñe neyemteñoth Yepartsesharpa' neñotenes the'pa' o'ch alla sekexhpoerr ñeñth ateth yexhatenes po'psheñeñ, o'ch alla same'ñerra ñeñth neyxhatenes.
48005011	Ñato' napa'xho'ña xhathe' otyennet año' neserrpare'taten o'ch yetsorranna'ta atthoch yekeshperra. Ñewa, masheñneshacha' ñamha noxhaneshacha' ñerra'm po'ñoxh ñeñthara neserrpare'tateneñ atethpa' amathe' errothenoth e'moñe'tennoñeña judionesha' ñeñth serrpare'tene' o'ch yetsorranna'ta. Tharraña po'ñoxhpa' ama attheye' neserrpare'tateno. Añña neserrpare'taten attho Cristopa' rroma korsocho yokop attho tsa'twerrnaya yo'chñar, allochñapa' e'ñe yame'ñeñotha ñapa' o'ch yekeshperra. Ñeñthña ateth neserrpare'teñoth añña ñeñth serrpare'tene' o'ch yetsorranna'tapa' ñetñapa' ñeñthña nanak atsrre'matenawet. Ñerra'm o'wañcha' ateth neserrpare'tañpa' o'wañthe' e'moñe'tnetañ.
48005012	Napa' atarr nemneñ ñeñth xhokma semoññe'tatene'pa' o'the' alla kexhpa'nerres.
48005013	Tharro'mar sa masheñneshacha' ñamha noxhaneshacha' o' wa'ñerres Yompor atthoch koweno'tsenescha'. Ñapa' ama moeno o'ch amhcha'noxhtena sokop ñoñets ñeñth ateth anareth. Tharraña ama't o' wa'ñerrey Yompor atthoch koweno'tseneypa' ñeñthpa' ama añekpayaye o'ch yepha'yesa nanak sosey ñeñth ateth moenateney yechets. Ñapa' moeneñ e'ñe yemorrentanna'teñothpa' o'ch yeyenpanna'ta, tharro'mar yapa' koweno'tseney.
48005014	Ñerra'm xho yemorreñcha yamo'tspa' ñeñthpa' atthoch ama't e'ñe parrothapa' o'ch yetsotwa ora allowen ñoñets ñeñth ateth anareth awathotheñ Yomporeshoth, tharro'mar Yompor po'ñoñpa' oteney: “Atarrepa'ch semorreñcha samo'ts e'ñe ateth atarr semorrentena sañeña.”
48005015	Tharro'mar ñerra'm sapa' xhokma se'moñe'teñ samo'ts, amapa' xha amtsen senteñ samo'ts, ñeñthpa' ama pokteyaye ateth sepena, tharro'mar ñerra'm ateth sepenapa' señochepa'ch atthothcha'ña xhach sa'chenkatannerra e'ñe sagattsa.
48005016	Tharraña napa' o'ch notas ñeñth poktetsa ñeñthcha' ateth sepha. E'ñepa'chña kowen sokrrena Partsokop ñeñth ateth kothape'chatenes Parets Poekamkëñ. Allochñapa' amach allo'na sepha'yesneno ñeñth ateth moenatyenes sechets.
48005017	Tharro'mar ñeñth ateth moenatse'tateney yechetspa' ñeñthpa' ama yemtenano ñeñth ateth kothape'chatyeney Parets Poekamkëñ. Añpa'xho'ña Parets Poekamkëñpa' ama yemtenano ñeñth ateth moenatse'tateney yechets. Ñeñtho'marña amach errothenoth yokthape'cho e'ñe pathrra kothaphñats, tharro'mar ñetpa' xha e'moñe'tannenet.
48005018	Tharraña ñerra'm po'ñoxh yepha ateth kothape'chateney Parets Poekamkëñpa' allempopa' amach errothenoth amhcha'noxhto yokop añ ñoñets ñeñth ateth anareth awathotheñ, tharro'mar ñapa' añcha' phateney ñeñth ateth moenen Yompor.
48005019	Ñewa, yapa' o' yeñotwer ñeñth ateth moenatse'tateney yechets. Ñeñth allpon yemnatse'tyenpa' ñeñthpa' ateth ñerra'mrrathe' erra'tsenthe' cheta'yene' koyanesha' ñeñth amach poethaporeyaye, ateth ñamha erra'tsenthe' koyaneshar ñeñth cheta'yene' yakma ñeñth ama poerrollareyaye, ñamha ateth ñerra'mrrathe' ñeñth nanak kothape'chyene' sosya'tsañ, ñamha ñeñth nanak yomenaya ottatsñats.
48005020	Ñamha ñeñth po'yomporer pha'yene' po'poñexhno ñeñth ama po'ñoxh Yomporeyaye, ñamha ateth pena achyo'tañexhno, amapa' ñeñth ateth pena pa'llerrnanesha' ñamha ñeñth ateth pena amase'ñeth. Ñamha po'poñ ñeñth ateth moenatse'tyen yechetspa' ñeñthpa' ateth ñerra'mrrathe' e'moñe'tanna'teñets, ñamha orroteñets, ñamha ye'chapretanna'teñets, ñamha atsrre'mare'teñets, ñamha moparrñats, ñamha elloptanneñets attho amach e'ñe amo'tstanneneto, ñamha ateth pena ñeñth kothape'chyene' po'poñ kothaphñats ñeñth ama po'ñoxhoyaye.
48005021	Ñamha po'poñexhno ñeñth ateth moenatse'tyen yechetspa' ateth ñerra'm ye'chapreteñets, ñamha moetsanna'teñets, ñamha posa'tarñats, ñamha arepsarñats porrare'teñoth, ñamha eñallmeñ po'poñexhno shonte' atthema'th ñeñth ateth o' notwa. The'pa' o' alla nokthape'chaterrserr ñeñthara ateth notwanmas ama't awaña, ñeñth ateth petsapa' amach es o'patatereto all amhcha'tarethtena Yompor.
48005022	Tharraña ñeñth pene' kowen ñeñth ateth yexhateñ Parets Poekamkëñpa' ñeñthpa' atethcha' pena, o'ch morrentenana pamo'ts, ñamha e'ñech kosha'wena poeyoxhro Yomporekop, ñamha amach es llekatenaye ama't e'ñe mamesha, e'ñech awanta'wenan allowen ñeñth echarr entyen. Ñamha ñeñth pene' kowen ñeñth ateth yexhateñ Parets Poekamkëñpa' o'ch amoerañtena, ñamha o'ch yenpa'yenan pamo'tsesha', ñamha erroth otpa' atethcha'xho' pena.
48005023	Ñamha amach atsrre'ma'peno ñamha e'ñech poetpara es pha'yen. Ñerra'm ñeñthña ateth o' yephowapa' o'ch yetsotwa allowen ñoñets ñeñth ateth anareth Yomporeshoth.
48005024	Ñamha ñeñth po'ñoxh o' poeyochresha' perr Cristo Jesúspa' o' wenerran ñeñth ateth moenatse'tyen yechets ñeñth attho es yeye'chyena ya acheñey. Ñeñthpa' e'ñech ateth yentena ñerra'm akorso'tamphsarethey.
48005025	Attho Parets Poekamkëñpa' o' apoerrey atthoch yokrrerra e'ñe kowen Yomporekop, the'pa' añ pokte' o'ch yepha'yena e'ñe kowen ñeñth ateth kothape'chateney Parets Poekamkëñ.
48005026	Amachña xha yommo'chweno, ñamha amach xha es yotnare'tanna'tyeno, ñamha amach xha yeye'chapretanneno.
48006001	Ñamha o'ch masheñneshacha' ñamha noxhaneshacha' notas, ñerra'm esempo señoteñ po'psheñeñ o' phowa ñeñth ama pokteye' enteno Yomporpa' sa ñeñthes o' kothape'chaterres kowen Yompor Poekamkëñpa' sach alla kothape'chaterrawet kowen atthoch alla tanterret Yomporekop. Tharraña e'ñe semoereñothpa' e'ñech akopha sokthape'chatanet kowen. Tharraña sapa'xho'ña e'ñech señota, the't sapa'xho'ña atthekma sepha samha ñerra'm esempo topatenes oneñeth o'ch phatenes ñeñth ama pokteye' enteno Yompor.
48006002	Ñamha añ poktetsa xhokmach yeyenpanna'ta atthoch ya'wanta'wa allowen topateñets. Ñerra'm atethña yephowapa' o'ch yetsotwoñ Cristo po'ñoñ ñeñth ateth oteney o'ch yemorrentanna'ta.
48006003	Ñerra'm esesha' pommo'cheñoth oten, “napa' ama xho es neyexhkateno Yomporekop ñeñth ama pokteyaye”, ñeñthpa' ñañeñach shekëtsa, tharro'mar po'ñoxh ñeñth ateth acheñpa' amach es sherbeno Yomporekop.
48006004	Tharro'mar poesheña'ttsoypa' xhoch ñanom yeñota errothenthe'ña yokrrena. Ñerra'm yeñotena e'ñe po'ñoxh kowen yokthape'chen yeyoxhropa' ñeñthña nanak aksha'po'. Tharro'mar ama aksha'pawo ñerra'm esempo yeñch po'psheñeñpa' o' phowa ñeñth ama pokteye' enteno Yompor.
48006005	Ñamha añ pokte' e'ñe poesheña'ttsoy o'ch ya'wanten topateñets ñeñth yewenoya.
48006006	Ñamha the'pa' o'ch notas po'poñ: Ñeñth e'mhñotene' Yompor po'ñoñpa' añ pokte' o'ch es kowen apa'yeset ñeñth yexhatenawet Yompor po'ñoñ.
48006007	Amach sepantatsche, o'ch señoch po'ñoxh Yomporpa' ama allokchame'tpawo. Tharro'mar ñerra'm yeyexhkaten ñeñth kowentetsa Yomporekop arr partsropa' ñach yapoerre' ñeñthcha' yokshaterre' tsapathoneth. Tharraña ñerra'm yepha'yes ñeñth ama kowenayaye, ñeñthpa'xho'ña ñach yetsa'taterraya esempowañen. Ñato' o'ch netma'ntacha ateth. Ñerra'm es yenare'tpa' ñeñthcha'xho' emere'tats tsapathoneth.
48006008	Atthekma ñamha ñerra'm aña yephatse'tyen ñeñth ateth moenatse'tyen yechetspa' ñeñthara ñeñth yepha'yenapa' a'chenkataterreycha'. Tharraña ñerra'm añ yokthape'chen kowen ñeñth ateth kothape'chateney Parets Poekamkëñpa' ñeñthara Poekamkëñothpa' yokrrerrach esempowañen. Ñato' o'ch netma'ntatererr ateth: Ñerra'm the'pa' e'ñe kowen yenare'ten, tsapathonethpa' nanakcha' koshaterrey. Tharraña ñerra'm the'pa' ama kowenaye' yenare'teno, tsapathonethñapa' nanakcha' llekaterrey.
48006009	Ñamha amach yemoenme'chatsche pha'yese' ñeñth kowenetyetsa Yomporekop. Tharro'mar esempowañen allempoch e'ñe pokte' enteñ Yomporpa' apoerreycha' ñeñthcha' yokshaterre' ñerra'm amach xha yekexhpoere. Ñato' o'ch netma'ntatererr ateth: Ñerra'm the'pa' ama yemoenme'cheñe nare'tatspa' tsapathonethñapa' nanakcha' shonte' me'tarsats.
48006010	Ñeñtho'marña the'pa' o'ch notas: Xhokmach yeyenpa'yes allowen yamo'tsesha' thayepa'tña orameñ atthoch yeyenpanna'ta. Ñamha añña nanak kowen ñerra'm xho yeyenpoeñ yamo'ts ñeñth parro o' yame'ñera Cristo.
48006011	The'pa' e'ñe na notothpa' o'ch nekellkonas mame'. Sapa' o'ch sent ñeñth ateshakllo'yerr kellekpa' ñeñthpa' na kellkëne'.
48006012	O'ch alla noterrserr: Ñeñth moenene' o'ch tsorrataspa' añekpa moeneñet atthoch judionesha'pa' o'ch kowen entanet. Tharro'mar ñetpa' ama moeneñeto o'ch e'moñe'tanet judionesha'. Ñetpa' eñoteñet ñerra'm o'ch serrpare'tet attho e'ñe yame'ñeñotha Cristo ñeñth rromats yokop o'ch yekeshphapa' añña judionesha'pa' o'ch e'moñe'tanetpa' o'ch kothare'tanet.
48006013	Tharraña ama't ñeñth o' atsorrarethetwapa' ama ame'ña'weneto allowen ñoñets ñeñth ateth anareth judioneshakop. Ñetpa' aña moenenet e'ñe same'ñeñoth ñetpa' o'ch tsorratatenset atthoch ñetpa' o'ch ommo'chwerrnaset judioneshesho sechets.
48006014	Tharraña napa' ama't awathapa' ama nemno o'ch ateth nommo'chena. Napa' aña nemnen xhokmach na'ye'choxhtatoñ Yepartseshar Jesucristo ñeñth rromats korsocho yokop. Ñeñthña name'ñeñoth o' newnerr ñeñth ateth nemnatse'tyese'th awañmo'cha ñeñth patso'marekpa. The'pa' o'wañ nommo'cha ñeñth patso'marekpa. Napa' ateth nentena ñerra'm akorso'tamphsarethen.
48006015	Ama't ya'tsorrarethtatstapa' ñeñthpa' ama es sherbeno. Ñamha ama't ama ya'tsorrarethtatstopa' ñeñthpa'xho'ña ama es sherbeno. Añña nanak sherbets Yomporekop, o'ch yetserrataterr yokthaphña, o'ch yeyexhkërra etserra Yomporekop.
48006016	Yomporepa'chña sa'nataya allowenes ñeñthes ateth petsa ñeñth ateth o' notwas ñeñth kowentetsa Yomporekop. Ñamha Yomporepa'chña semoeraya allowenes ñeñthes po'ñoxh Yomporena'tares.
48006017	The'pa' ama pokteyaye ama't poesheñarrapa' o'ch alla orrtaterrnanerr ñeñth atarr echarr nenten nokop tharro'mar ñeñth ateth neyxhatenpa' ñeñthña po'ñoxh Yompor pokthaphña. Tharro'mar theme'ttsen orretyena nechets all maretha'yena all atserrphatse'tyesnet awañmo'cha. The'pa' ñeñthña eñotatyenawet po'ñoxh napa' nethorrena Jesúsokop ñeñth Yepartseshar yepen.
48006018	The'pa' ñeñthach masheñneshacha' ñamha noxhaneshacha' notas, Yepartsesharepa'chña sa'nataya, ñeñthara Jesucristopa' ñepa'chña semoeraya. Ñeñthpa' atthetepa'chña Nompore. Allowa. Pablo
49001001	Masheñneshacha' ñamha noxhaneshacha' ñeñthes allowenes poeyochresha' o' perres Parets ñeñthes ame'ñenaya Cristo Jesús all anetso Efeso. Na Pablon sekellkëne'ña añ carta ñeñthen Jesucristo poellsensaren tharro'mar ñeñthpa' ateth moenen Yompor.
49001002	The'pa' e'ñe newomhcha'teñothes sa, napa' o'ch notas: Yomporepa'chña sebensare'tampene' ñeñth nanak Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
49001003	The'pa' aye'choxhtatpawepa'ch Yompor ñeñth Pompor pen Yepartseshar Jesucristo. E'ñe yeparrokmateñoth epay Cristo, Pomporñapa' e'ñe pa'nateñothey xhokma kothape'chateney ora allpon ñeñth esokmañen koxhnesha'tetsa all poe'ntaño ñeñth atarr sherbets yekamkëñekop.
49001004	Ateth awath pa'mothrotheñ allempo ama ayexhkatarethtena' añe patserpa' Yomporñapa' allempotheñña akramperrey parro epay Poechemer Cristo atthoch yapa' a'parrokmataterreycha' epay Poechemer. Tharro'mar añekop akramperrey Poechemereshoth allochña yapa' añach e'ñe yema'yoxhrena ñeñth kowentetsa Partsokop. Allochñapa' atthochña e'ñe pokte' entweney Yompor, amach eñalle atthoch otteñe'cherrey ama't e'ñe mamesha.
49001005	Ñapa' atarr morrentenya; e'ñe poemorrenteñotheypa' o' e'ñe a'poktatonay yokop ama't awathotheñ. Ñeñthpa' atthochña e'ñe poechemer perrey. Ñeñthpa' añña e'ñe etsotatwerre' Poechemer Jesucristo. Yomporpa' e'ñe ateth a'poktatwonay tharro'mar ñeñth attho morrentya ñapa' atethña moenen.
49001006	-
49001007	Aye'choxhtatpawepa'ch Yompor attho ñapa' atarr nanak kowen moerenya. Attho ñapa' awo't moeñonay Poechemer Cristo ñeñth rromosets yokop. Attho ashatarethta po'rras ñeñthpa' alloña tsa'twerrnaya yo'chñar. The'ña ya e'ñe yeyemteñoth Poechemer, Pomporñapa' atthoña o' e'showerrnay ñeñth yo'chñar yepe'th. Ñeñtho'marña yapa' yeñoteñ ñapa' atarr morrentenya. Attho atarr morrentenana Poechemer Jesúspa' yapa'xho'ña atthekma atarr morrentenya e'ñe yeparrokmateñoth Yompor Poechemer.
49001008	-
49001010	Yapa' yeñoteñ Yomporpa' atarr morrentenya tharro'mar ña the'pa' o' eñotatwerrey e'ñe ora ñeñth ateth kothape'chen ña ama't ñeñth ama eñotpawo awathotheñ. Ñapa' o' e'ñe eñotaterrey yeyoxhro ñeñth ateth moenen ña. Ñeñthpa' añña ateth moenen ña: Ñerra'm esempoch xhap allempoch etsoterra allempo onañche' awath Yomporpa', allempoña Cristo ñach etsotatwerre' allowen ñeñth allpon eñall, ama't ora allpon ñeñth poe'ntaño'tsa'yen ama't ñamha ora allpon ñeñth añe patsro'tsa'yen. E'ñech Cristesho a'yapaxha'werret allcha'ña e'ñe yeparrokmatwerr alloweney.
49001011	Yomporpa' atarr koxhnesha' o'patatenana Poechemer Cristo. Ya'naña e'ñe o'patatena attho e'ñe yeparrokmateñoth Cristo. Ñewa, ñeñthpa' ateth kothape'che'th Yompor awath yokop. Ñeñtho'marña the'pa' atethña o' perrnay ñeñth ateth kothape'che'th ña ñeñth e'ñe pokte' ente'th e'ñe ña pomnenñoth. Tharro'mar Yomporpa' ama poenesho po'ñoñ, xhokmach e'ñe etsotwerra ñeñth allpon ateth onañchen ña.
49001012	Ñeñthpa' ateth e'ñe kowen phonay Yompor allochñapa' atthochña ya'ye'choxhtaterrñañ ora allowen ñeñth po'kowenña pen ña, alloweney ya ñeñthey yanom o' yeyemterrñaña Poechemer ñeñthara Cristo.
49001013	Sapa'xho'ña the'pa' o' se'moerrñañ Yompor po'ñoñ ñeñth ñoñets e'ñe po'ñoxh alloch sekeshperra samha. Atthoña sapa'xho'ña o' same'ñera Cristo. E'ñe seyemteñotha sa, Yomporñapa' o' chorraterrsa Poekamkëñ ñeñthcha' señotate' po'ñoxh o' poechemer perres. Ñewa, ñeñthpa' ñeñthara Parets Poekamkëñ ñeñth ateth ote'th awath Yompor ñeñthcha' apwerrey esempo.
49001014	Ñeñthara Poekamkëñ ñeñth apoeney ñanom ñeñthpa' ñeñthcha'ña yeñotate' orameñ ñeñth o'patatenya Yompor. Atthochña ñerra'm esempo a'keshphaterrey poktakma ñeñthey o'patatena, allempochña yagërr ñeñth allpon orameñ o'patatenya. Ñeñtho'marña añ poktetsa ya'ye'choxhtatoñepa'ch ora allowen ñeñth po'kowenña pen ña.
49001015	Ñeñtho'marña na the'pa' o'ch notas, napa' o' ne'mare'tas attho sapa' atarr same'ñeña Yepartseshar Jesús ñamha ne'mare'tenes attho sapa' e'ñe kowen semoerannena allowenes ñeñthes poeyochresha' perres Parets.
49001016	Ñeñtho'marña napa' xhokma neparasyoso'teñ Yompor allempo nema'yochampensa.
49001017	Ñamha nenamoennas Yompor ñeñth Pompor pen Jesucristo, ñeñthara Yompor ñeñth atarr kowen Partsotets. Añ nenamoennas, Yompor Poekamkëñothpa' eñotatasepa'ch ñeñth e'ñe ateth pena ña pokthaphña. Atthochña sapa' eshekcha' señoterrña ñeñth atarr kowen sherbets ñokop ñeñth ama't awatha sapa' ama señoteñe.
49001018	Ñamha ñapa' xhapatonascha' seyoxhro atthochña señoterrñañ ora allpon ñeñth po'kowenña ñeñth yekwen ñeñthcha' apwerrey Yompor esempo tharro'mar yapa' ñeñthekopña xhore'terrey awathotheñ. Ñamha o'ch señoch atarr nanak kowen ñeñthcha' apwerrey Yompor, ñeñthpa' alloch yapa' korretsayach errponañowen alloweney ñeñthey poeyochresha' pen.
49001019	-
49001020	Ñamha the'pa' o'ch señoterrñañ Yompor po'wamenk atarr nanak womenk ama atpa'wapawo ñeñth ateth awamenkath peney alloweney ñeñthey ame'ñenaya ña. Ñeñthpa' ñeñthara po'wamenk ñeñth atarr womenk orrtatan allo tantaterran Poechemer Cristo allempo rroma. O' tantater ñeñthara po'wamenkoth atthoña xhapater ñesho allñapa' anorrwerr Pompor po'kowenroth all poe'ntaño allña e'ñe partsotwerr epoet Pompor.
49001021	Ña the'pa' atarr amhcha'tarethtena nanak. Attho amhcha'tarethtena ñapa' ñeñthpa' e'ñe metana'twenan ora allpon allowen ñeñth amhcha'tarethetyetsa ñamha ora allpon allowen allsensarethetyetsa ñamha ora allpon allowen ñeñth awamenkathetyetsa ñamha ora allpon allowen ñeñth ayochreshathetyetsa ñamha ora allpon allowen ñeñth kowen entyetsa ama't allowen so'chñetsoxhno. Cristoña po'wamenkoth e'ñe metana'twenanet allowenet. Ñamha ñapa' ama mamekpayaya ateth peno, ñapa' thayotheñña ñamha errponañowencha' ateth pena.
49001022	Ñamha Yomporpa' o' nan Poechemer Cristo allochñapa' ñach pomnaren pene' ora allpon ñeñth esokmañen eñall. Ñamha allowen allpon ñeñth ame'ñenaya, Yomporpa' atthoña apanet Poechemer allochñapa' ñach yochresha'tenawet allowenet.
49001023	Ñato' o'ch netma'ntacha ateth: Alloweney allponey ñeñthey ame'ña'yenaya Cristo, Cristoñapa' e'ñe yeyoxher yephoweñ alloweney, yañapa' Cristo po'chets yepene' alloweney. Ñeñtho'mar ñeñthey ame'ñenaya Cristo e'ñe alloweney e'ñe parrokmay, Cristoñapa' e'ñe ña yechorra'wenaya, tharro'mar ñapa' e'ñe po'chets phoweney alloweney.
49002001	Ama't ateth ñerra'm sa: sapa'xho'ña awathpa' aña sokthape'chyese'th ñeñth ama kowenaye' enteno Yompor.
49002002	Aña seyxhe'th ñeñth ateth phatse'tyena acheñenesha' arr patsro ñeñth ama ame'ñetso. Allempo sapa' aña same'ñataye'th oneñeth ñeñth pa'mhcha'tarether pen allowen ñeñth errakmañen amhcha'noxhetyetsa entoth ñeñth ama entpawoyaye. Ñeñthña oneñeth pokthaphñapa' ñeñth atarr koshatene' allowen acheñenesha' ñeñth athparñathtetsa the' arr patsro.
49002003	Ñewa, ama't alloweney awathpa' e'ñe atthekma yeyxhe'th. Aña yokthape'chyese'th ñeñth e'ñe ateth yemnatse'tyen ya, ñeñth ateth moenatse'tateney ya yechets ñamha ñeñth kowen yente'th e'ñe yañeña yokthaphñoth. E'ñe ya yokthaphñoth ñeñth ateth yeyxhe'thpa' ñeñthaña e'ñe yokthape'chatse'tatyesaye'th. Ñeñtho'marña Yomporpa' aña o'patatye'th atthoch koñchaterrey. Ñewa, ama't allowen po'potantañ acheñenesha' ñeñth ateth phatse'tyesete'thpa' Yomporñapa' e'ñe atthekma o'patatanete'th ñeñthara koñcheñets. Ñerra'm allempokmach yerromañpa' e'ñech yechenka'werrañ,
49002004	tharraña Yomporñapa' atarr nanak amorrentña, atarr moerenya. E'ñe ña poemoereñotheypa' o' a'keshphaterrey.
49002005	-
49002006	Ñato' o'ch netma'ntacha ateth ñerra'm o' yerroma yo'chñaroth tharraña Yomporpa' o' alla tantaterrey. Ñewa, allempo tantaterran Poechemer Cristopa' ya'naña tantaterr tharro'mar e'ñe yeparrokmaten epay Cristo. Ñamha attho xhapaterran Po'cristor poe'ntaño allcha' atarr kosheñtso'tsen, ya'naña o' xhapaterr allcha' atarr kosheñtso'tseney yamha tharro'mar e'ñe yeparrokmaten epay Po'cristor. O'ch netma'ntacha ateth ñerra'mrrathe' o' yexhap Yompor poe'ntaño allcha' yekowentapretera Cristo.
49002007	Atthoña Yomporpa' xhokmach orrtatennay poemoereña ama't errponañowen. Atthoña o' xhapwonaya yeyoxhro Yomporpa' atarr moerenya nanak. Attho atarr moerenana Po'cristor ya'naña atarr moerena tharro'mar yapa' yeparrokmaterrñaña Po'cristor ñeñthara Jesús.
49002008	Tharro'mar po'ñoxh e'ñe poemoereñothey Yomporñapa' a'keshphaterrey e'ñe yeyemteñotha ña. Ama añotheye'ña a'keshphaterrye attho e'ñe kowenare' es yepha'yen ya. Yomporpa' e'ñe attha a'keshphaterrey.
49002009	Ñamha ama yethorreñotheye' ñokop a'keshphaterryeña Yompor atthoch tsa'terrya ñeñth allpon yethorra ñokop. Tharro'mar ñerra'm e'ñe yethorreñotha ya'keshphatenañ, yañapa' xhathe' atarr kowen yentena yañeña ñeñth attho ya'keshphatena. Allempoña Yomporpa' amathe' a'keshphatañeye' yenteñe.
49002010	Tharraña Yomporpa' o' etserrataterrnay yokthaphña allochñapa' atthoch e'ñe kowen es yepha'yen. Po'ñoxh e'ñe yeparrokmateñoth Cristo, Yomporñapa' o' etserra yexhkaterrey. Tharro'mar ñapa' ama't awathotheñpa' ateth kothape'che'th yokop atthochña yapa' e'ñepa'chña kowenare' es yepha'yen.
49002011	Ñewa, the'pa' o'ch alla seyerpoerra ñeñth ateth sepe'th awath. Allempopa' atarr allapharo'tsa'yenes Yomporeshoth. Ñewa, sapa' ateth eñalletñas ama judioneshayayso. Añña ñeñth ateth eñalletena judionesha' ñetpa' aña yexhenet o'ch tsorrannenet. Ñeñtho'marña ñetpa' otarethtenet atsorrarethnesha'. Ñeñtho'mar ñet sañapa' attha sochatse'tenset sapa' año' atsorratarethneshayayso año' poechemereyayso Yompor.
49002012	Po'ñoxh allempo sapa' atarr allapharo'tsa'yenes Cristeshoth tharro'mar ama separrokmaterra' epas. Ñamha ama't israelena'tarnesha' ñeñth otenet Yompor poeyochresha', sañapa' ama parro'marneshayayso. Ñamha attho Yompor a'poktatan israelena'tar allempo otanete'th ñeñthcha' ateth yenpoerranet esempo, saña allempopa' ama't mameshapa' ama se'mare'tpera'. Ama es sekweno ama't mamesha ñeñthcha' sa'keshphaterre' tharro'mar allempo sapa' ama eñalle Seyomporer ñeñthcha' po'ñoxh seyemtena samha arr patsroth.
49002013	Tharraña the' sapa' o' señoter Cristo Jesús ñeñth rromats ñamha sokpa'na. Ashatarethta po'rras ama't samha so'chñarekpa'na. Ñeñtho'marña yoten e'ñe po'rrasoth atthoña o' xhapaterres samha Yomporesho ama't sa ñeñthes awath atarr allapharo'tsa'yenes Yomporeshoth.
49002014	Tharro'mar Cristopa' atarr amo'tstatanna'tña allowenakop. Ama't ya ñeñthey judioneshay ñamha sa ñeñthes ama judioneshayayso, Cristoñapa' awo't parro'marneshatatey alloweney. Ñamha ñeñth attho atsrre'moxhen yentanna'tyese'th awath ñañapa' o' wapore'tampesyeney ñeñth yellopa'tetstatyesaye'th awath.
49002015	Ñeñthpa' ateth phonay Cristo allempo rroma yokop. E'ñe ña po'chtsothpa' o' a'wañampeney attho amhcha'noxhen yenten añ ñoñets ñeñth ateth anareth awath judioneshakop, ñeñthara pa'namen a'poktateñtsoñ ñeñth ateth anarethtetañ ñokpoet ñeñthcha' ateth phowetañ. Atthoña allempotheñpa' o' e'ñe pathrra yokthape'chen ñeñth ateth kothape'chateney Cristo. Allempotheñña amach alla atsrre'moxhen yentanna'tyerre'the. Ñato' o'ch yot attho awath allowen acheñenesha' ellopa'tetstete'th e'ñe ñet pokthaphño'mareta, Cristoñapa' o' a'wañamphsanet atthoña e'ñe parrokmatatwerrey, e'ñe kowen yamo'tstanna'twerra alloweney.
49002016	Atthoña epotanto'marey e'ñe yeparrokmateñoth, Cristoñapa' e'ñe kowen amo'tstaterrya ñamha Pomporesho. E'ñe poerromñoth korsochopa' ñañapa' o' a'poktatonay Pomporesho. Attho ñapa' o' a'wañamperrey ñeñth awath attho xhokma ye'moñe'tanna'tyese'th.
49002017	Ñeñtho'marña Cristopa' wapa. Ñach yeserrpare'tatose' kowen ñoñets attho ñapa' ña amo'tstanna'tatañtetsa. Atthekma serrpare'tatosey alloweney, ama't sa ñeñthes ama judioneshayayso ñeñthes atarr allapharo'tsa'yenes ateth entyenesña Yompor. Atthekma serrpare'tatosey ama't yamha ñeñthey judioneshay ñeñthey e'ñe allame'ttsa entyeney Yompor.
49002018	Atthoña alloweney ama't ñeñthey judioneshatets ñamha ñeñth ama judioneshayaye e'ñe Cristeshothekma e'mhñoteneyña Yompor tharro'mar Poekamkëñpa'xho'ña e'ñe pathrra ñeñth yechorrenaya alloweney.
49002019	Ñeñtho'marña the'pa' o'ch notas, sa ñeñthes ama judioneshayayso, the'pa' e'ñe parro'marneshakmay enteneyña Yompor, ama't allowen ñeñth poeyochresha' pen Parets, tharro'mar alloweney e'ñe poechemeresha' peney Yompor. Ñeñtho'marña the' sa ama attheye' entenso ateth ñerra'mrrathe' ñeñth ama poentare ña, o'wañ attheye' entenes ñerra'mrrathe' ñeñth attha wetsa po'poñ anetsoth.
49002020	-
49002022	Ñeñth ateth entenes the'pa' ñato' o'ch netma'ntacha ñeñth attho yathomaten pokoll. Ñewa, attho kowen thorra'yese'th allowen ñeñth allpon Yompor poellsensarnesha' epoet ñamha allowen ñeñth allpon a'mhta'yesaye'th po'ñoñ, ñetpa' añ toma'ntete'th ñeñth ñanom yathomaten allo echarr yepen yepakëll. Ñamha Jesucristopa' añ toma'ntena pokoll po'kellpach ñeñth atarr echarr orrene' pokoll. Ñewa, sa ñeñth attho o' separrokmatera Yepartseshar Cristo, poekoner penes ñamha poeyophacher penes allowenes ñeñthes e'ñe womenk rremoene' pokoll. Atthoña e'ñe kowen sa'yexhkatarethterra poepawarr pokoll, ñeñthes pa'pakëll o' perres Parets, atthoña o' yexherra Poekamkëñ sesho.
49003001	Ñeñtho'marña napa' xhokma nema'yochena sokop. Neserrpare'tateñothes sa Cristo Jesús ñeñthes ama judioneshayayso ñeñtho'marña na the'pa' yottampennet.
49003002	Ñewa, sapa' o'the' se'mare'twan attho Yomporpa' o' llesenserren e'ñe poemoereñothen, nach a'pothene' po'ñoñ sokop sa ñeñthes ama judioneshayayso.
49003003	Señoteñthe' ñamha attho gaterren Yompor attho the'pa' o' neñoterrñañ ñeñth awathotheñpa' ama eñotpawoyaye. Ñewa, ñeñthpa' o' notwanmas mame' necartoth.
49003004	Ñerra'm esempoch selleyon ñeñth nekellkënnas allempochña señoch napa' po'ñoxh o' xhapona neyoxhro e'ñe ora ñeñth ateth sherbeney Cristo, ñeñth ama't awathotheñ ama eñotpawoyaye.
49003005	Tharro'mar awathpa' ama xhena' allempo pokte' enteñ Parets o'ch eñotatey ya ñeñthey arromñatheneshay ama't ñeñth korretsa allempo. Ñeñtho'marña allempopa' ama e'ñeye' eñotatwanete'the ateth ñerra'm the'pa' e'ñe Poekamkëñoth e'ñe eñotatwenan allowen ñeñth poeyochresha' pen ña ateth ñerra'm ñeñth poellsensarnesha' pen ñamha ñeñth a'mhtene' po'ñoñ.
49003006	Ñeñth eñotateney the'pa' ñeñthpa' attho ama't ñeñth ama judioneshayaye, ñetpa'xho'ña o'patapreteretcha' Yompor ñeñthcha' apoerranet atthekma o'patatenya yamha ñeñthey judioneshay. The'pa' e'ñe separrokmateñoth Cristo, the'ña sapa' e'ñe po'chets penes ateth ñerra'm ya ñeñthey judioneshay. Atthoña o' e'ñe yeparrokmatwawerr alloweney. Ñamha ateth ote'th Yompor awath ñeñthcha' ateth kowen perrnay esempo e'ñe Cristeshoth atthoch a'keshphaterreypa' ñeñthpa' añekpa'naña ñeñth ama judioneshayaye. Ñewa, ñet añoth a'keshphatarethterret attho e'ñe pame'ñeñothet añ kowen ñoñets ñeñth alloch yekeshperra alloweney.
49003007	Ñeñtho'marña napa' o' naparethterra llesens atthoch nach thorrerraya serrpare'terre' añ kowen ñoñets ñeñth alloch yekeshperra. Napa' attho naparethterra amaña añotheye' o' naparethterro attho e'ñe kowen es nepha'yen ñeñth e'ñe nokpa. Ñapa' e'ñe poemoereñothen o' awamenkath perren,
49003008	ama't napa' ama esoyayno ama't mamesha, atarr koñe'thoth nesherben. Ora allowen allpon ñeñth poeyochresha' pen Parets ñeñth sherbene' ña, naña ellonethpa' e'ñe ateth nentena ñerra'mrrathe' atarr koñe'thoth nesherbeñ Parets. Tharraña ama't ama esoyaynopa' Yomporña poemoereñoth o' moenaterren nach serrpare'tatyese' ñeñth ama judioneshayaye. Atthochña nach eñotatyenawet attho Cristopa' shonte' esokmañen echyen pa'namen ñeñthña yo'patapreteña ñeñthey yemtenaya ña. Ama't ya arromñathaya amathe' errothenoth e'ñe xhapwonayo yeyoxhro ñeñth ora allpon o'patatarethey e'ñe yeyemteñoth Cristo.
49003009	Ñamha nach eñotatyene' ama't allowen acheñenesha' ñeñth ateth kothape'chennay Yompor. Tharro'mar ñeñthpa' awathotheñ ama eñotpawoyaye tharro'mar ama xhena' allempoch a'potherrnay Yompor, ñeñthara Yompor ñeñth e'ñe yexhkatwawe' ora allpon ñeñth yentyen.
49003010	Allochñapa' allowen ñeñthcha' allpon ame'ñerrtsapa' ñetñapa' orrtateññañetcha' Yompor attho ñapa' atarr esokmañen es eñoten. Atthochña ama't allowen ñeñth amhcha'tarethetyetsa ñamha allowen ñeñth allsensarethetyetsa all ento, ñetpa'xho'ña eñotweñet attho Yomporpa' atarr esokmañen es eñoten ñeñth nanak sherbets yokop.
49003011	Ñeñthpa' ateth kothape'che'th Yompor awath poeyochreshakop ñeñthcha' sherbhats allempotheñ e'ñe errponañowen. Ñamha añ onañche'th ñeñthcha' etsoterre' pokthaphña ñeñthpa' añ Cristo Jesús ñeñthara Yepartseshar yepen.
49003012	Ñeñtho'marña yapa' e'ñe yame'ñeñoth Cristo e'ñech yeñmañesha' yexhore'teñ Yompor. Amach yemhcha'nañotheye' yexhore'teñe tharro'mar añ yeyemteññaña Poechemer Cristo ñeñth o' a'poktaterrey Pomporesho.
49003013	Ñeñtho'marña napa' o'ch notas, attho señotenen napa' atarr nemoeroxhtena sokop, sapa' amach sellkëñotha se'charrtatatsto seyoxher. E'ñepa'chña kowen sokshapretenna.
49003014	Ñeñtho'marña napa' xhokma nekonkorpoena Yomporeshoneth alloth nema'yochampensa.
49003015	Ñeñthara Yompor alloth wena ora allpon pa'namen acheñenesha' ñeñth e'ñe pamo'tsna'tarekma phannenet ama't ñeñth poe'ntaño'tsa'yen ama't ñamha allpon ñeñth patso'tsa'yen.
49003016	Attho Yomporpa' shonte' esokmañen echyen ñeñth atarr nanak kowenñatsotets Poekamkëñothpa' ñepa'chña atarr awamenkath sepene' e'ñe seyoxhro. Nema'yocheñothpa' ateth nenamoennas Yompor.
49003017	Ñamha xhokmoepa'ch yexhena Cristo e'ñe seyoxhro e'ñe seyemteñoth ña. Allochñapa' atthochña e'ñe sagapoñ Yompor poemorrenteña atthoch e'ñe womenk sepha' seyoxher Yomporekop. Ateth ñerra'mrrathe' tsach ñeñth atarr erxhath e'ñech womenk orrena patso, allochña poe'chorpa' e'ñech kowen then.
49003018	-
49003019	Allochñapa' atthochña atarrcha' womenk xhaponasa seyoxhro attho Cristopa' atarr nanak morrentenya. Ñeñth allpon attho atarr morrentenyapa' ñeñthpa' ama awañaño. Ñato' o'ch netma'ntacha attho yechope'chen patso. O'ch awey tenoneth, ama'tcha' yexhap bhaxhayo amach yemhtanwoñeña ñeñth attho morrentenya Cristo. Atthekma ñamha toponeth ama'tcha' yexhap bhaxhayo amach yemhtanwoñeña ñeñth attho morrentenya Cristo. Atthekma ñamha onnathoneth ama'tcha' yexhap bhaxhayo amach yemhtanwoñeña ñeñth attho morrentenya Cristo. Atthekma ñamha enoneth ñamha o'pononeth, ama'tcha' yexhap atarr allapharpa' amach yemhtanwoñeña ñeñth attho morrentenya Cristo. Ama't ñamha allowen ñeñth allpon ñeñth ame'ñenayapa' eñochetepa'ch ñamet attho atarr morrentenya Cristo. Tharraña ama't ama e'ñeye' eñotpawoyaye ora allpon ñeñth ateth pena Cristo poemorrenteña yokop, tharraña sapa' señochepa'ch ama't e'ñe allpona. Ñeñthpa' ateth nenamatennas Yompor. Allochñapa' atthochña e'ñe poktakma chorrerrsa Yompor.
49003020	-
49003021	The'ñapa' aye'choxhtatpawepa'ch yenteñ Yompor tharro'mar ña awamenkath yepene'. Ña po'wamenkothpa' atethcha' phatonay ya ñeñth allpon yenamoeñ, elloña ñapa' atethcha' pennay elloch metana'twonay ñeñth allpon yenamoeñ. Ñamha elloña metana'twennay ñeñth allpon yokthape'chyen. Elloña nanakokmañen e'ñe kowen es pennay e'ñe po'wamenkoth ña. Ya'ye'choxhtatoñepa'ch Yompor alloweney ñeñthey yame'ñeñoth xhokma yapxha'yena ñokop. Aye'choxhtatpawepa'ch thayotheñ ama't ñamha errponañowen tharro'mar ña yapoerre' Poechemer ñeñth Cristo Jesús. Ñeñthpa' atthetepa'ch Yompore yokop.
49004001	Ñeñtho'marña the'pa' añ notenes ama't na ñeñthen ayottamphsarethen e'ñe nethorreñoth serrpare'te' Yepartseshar Cristo. The'pa' o'ch notas: E'ñech kowen es sorrtatyen ñeñth ateth poktetsa añekop ñeñth o' wa'ñerr Yompor ñeñthcha' poeyochresha' perr ateth ñerra'm sa.
49004002	Ama't mameshapa' amach sañeña entatstatso ñeñtheso' atarr nanak sherbets. E'ñe semorrentanna'teñoth e'ñech akopha es sephanna'tyena. Xhokmoepa'ch sa'wantannena ñerra'm erroth penes po'psheñeñ, amachña se'moñe'tatsche samha. Añcha'ña e'ñech kowen semorrentanna'twena allowenes.
49004003	Añepa'chña se'nen atthoch sepatherrtat sokthaphña allowenes ñeñth e'ñe ateth patherr kothape'chatenes Parets Poekamkëñ. Allochñapa' e'ñe separrokmateñoth, e'ñech kowen sentannena, amachña xha po'poñ sentanna'tweno.
49004004	Tharro'mar po'ñoxhpa' e'ñe yeparrokmatwen alloweney ñeñthey ame'ñenaya Cristo ñamha ñeñthara patherr Parets Poekamkëñ ñeñth yechorra'yenaya alloweney. Ñamha ama't pa'nameney shontey ñeñthey o' xhore'terrey Yompor tharraña e'ñe ñeñthara yeyemteñoth yekwen alloweney ñeñth o'patatenya Yompor ñeñthcha' apa'yeswerrey.
49004005	Po'ñoxhpa' e'ñe pathrra Yepartseshar Cristo ñamha ñeñthara pathrra pokthaphña ñeñth yame'ña'wena alloweney, ñamha e'ñe alloweney atthekma yapatarethta e'ñe yame'ñeñoth Cristo.
49004006	Ñamha e'ñe pathrra Parets ñeñth Yeyomporer yephowen alloweney, ñeñthara ñeñth ya'mhcha'tarether yephowen alloweney. Ñamha ñeñthara Yompor ñeñth yethorratyenaya pa'namen alloweney ñamha ñeñthara Yompor ñeñth yechorra'yenaya yeyoxhro alloweney.
49004007	Ñamha Cristopa' apa'yeney alloweney e'ñe po'poñe'ttsokma atthoch yethorra'yesa Yomporekop e'ñe pa'namenoth. Poesheña'ttsoypa' o'ch apa'yesey errponthe' pokte' enten ña.
49004008	Ñewa, ñeñthpa' ateth oteney Yompor po'ñoñ ñeñth akellka'wareth awathotheñ, ñeñthpa' ateth oten Cristokop: Allempo a'terr poe'ntañopa' awanerran allowen ñeñth e'moñe'tene' atthothña a'mchechwawerranet. Allempoñapa' e'ñe poksheñeshoth shonte' es apa'yesnerran acheñenesha'.
49004009	Ñewa, all oten “a'terr poe'ntaño.” Ñeñtho'marña yeñoteñ allempo ama a'terra'pa' ñapa' entoth aswaña, xhap ama't allowanen patso o'pono.
49004010	Ñeñthara ñeñth sowatsa entoth ñeñthpa' ñeñthara ñeñth a'terrets ama't e'ñe allowanen ento. Atthothña e'ñe errakmañen epa'wena Cristo.
49004011	Ñamha ñeñth ateth oten ñoñets ñeñth anareth awathotheñ attho shonte' es apa'yenan acheñenesha' ñeñthpa' añ oten ñeñth attho ñapa' e'ñe po'wamenkoth es apa'yeney atthoch yethorra'yesa po'poñe'ttsokma ñokop. Patantarr acheñpa' ateth aparethtet o'ch thorrenet ateth ñerra'm ñeñth allsensarethtetsa Yomporekop; po'potantaññapa' añcha' thorrenet o'ch a'mhteññañet Yompor po'ñoñ; po'potantaññapa' añcha' thorrenet o'ch serrpare'tatoñet po'ñoñ acheñeneshesho'mar; po'potantaññapa' añcha' thorrenet o'ch kowampenan allowen ñeñth ame'ñetsa ñeñthara ñeñthcha' yexhatenawet Yompor po'ñoñ.
49004012	Atthoña awamenkath pha'yeney allochñapa' ñach po'wamenkaro yethorra'yesa po'poñe'ttsokma e'ñe poesheña'ttsokmay ñeñthey poeyochresha' o' perrey Parets. Atthochña e'ñe kowen yeyenpanneñothpa' o'ch womenk yephanna'ta yeyoxher Yomporekop alloweney ñeñthey ame'ñenaya Cristo.
49004013	Atthochña e'ñe yeparrokmatwen e'ñe yame'ñeñoth Yompor Poechemer ñeñth Cristo tharro'mar alloweneypa' o'ch yeñotwerr ñeñth e'ñe kowenare' ñeñth ateth yexhateney Yompor Poechemer. Atthochña o'ch e'ñe ateth yephowen yamha ora allpon ñeñth kowentetsa ñeñth ateth pena Cristo ñeñth yechorra'yenaya. Ñato' o'ch netma'ntacha o'ch not, yapa' o' e'ñe yepo'n Cristokop.
49004014	Ya the'pa' ama attheye ñerra'm cheshanesha' ñeñth ama es eñotetso ñeñth epwoye' kothape'chene' kowen. Ñewa, ateth ñerra'm cheshanesha' the'pa' ñato' po'poñcha' kothape'chyenet, ñato' tsapathñapa' o'chxho' kothape'chyeneterr po'poñ. Yapa'xho'ña ateth yepena yamha allempo ama yepo'nena' Cristokop. Yaña ñeñthey ama epwoye' yoktheñe Cristopa' amach errothenoth ye'mhñocheña ya ashkañ atthoch ame'ñatya ña pokthaphña, aththoch o'ch pantatey.
49004015	Yapa' añachña e'ñech pathrra yokthape'chen ñeñth e'ñe po'ñoxh alloch yekeshperra ñeñth ateth oteney Yompor po'ñoñ. E'ñech yemorrentanna'teñoth es yepha'yen. Atthochña e'ñe yephowen allowen ñeñth ateth kothape'chateney Cristo. Atthochña yapa' e'ñech ora yokthape'chen e'ñe ateth kothape'chen Cristo. Ñeñtho'marña eshekcha'ña yeparrokmat epay Cristo, ñeñthña Cristopa' yeyoxher yepeñ ñeñth xhokma yokthape'chatene' kowen Yomporekop.
49004016	Ñato' o'ch netma'ntacha ñeñth ateth pena yechets. Ñewa, yechetspa' amach errothenoth ellopa'tetsteno. Ama't allemeñ meyna'ten yechets xhokma parrokmaten attho rremannenet e'ñe kowen atthoña yenpannenet. Ñamha yapa' yame'ñeñoth Cristo e'ñe po'chets phoweney alloweney ama't pa'namen acheñrey. Atthoña Cristopa' e'ñe parrokmatateney ñeñtho'marña e'ñe yemorrentanna'teñoth o'ch yeyenpannena e'ñe kowen. Atthochña allo'nach yesen atontatnomoe' ñeñth ateth eñotateney Yompor o'ch yemorrentannerra alloweney.
49004017	Ñeñtho'marña the'pa' o'ch notas ñeñth po'ñoxh sherbets Yepartsesharekop. Sapa' amach allo'na ateth sepha'yesneno ñeñth ateth phatse'tyena ñeñth ama ame'ñenayo Yompor. Tharro'mar ñeñth ateth kothape'chatse'tyenet ñetpa' ñeñthpa' e'ñe orrena ama't mameshapa' ama es sherbeno.
49004018	Ñetpa' ama xhenaneto poeyoxhreto ñeñth Cristo pokthaphña. Ñetpa' xha ottenet ñerra'mrrathe' atarr chekmeto'tsenet. Tharro'mar ñetpa' atarr echarrtenet poeyoxhret atthoch kotheret Yompor. Ñeñtho'marña amach enterreto korreñets ñeñth wetsa Yomporeshoth tharro'mar ama eñoteñeto Yompor.
49004019	Ñet po'chñaret ama't mamesha o'wañcha' apenkoxhen eñchet. Ñetñapa' e'ñech poksheñesha' pomoenet po'chets atthochña e'ñe ñeñtha yomha'yenet ñeñth pa'namen sosya'tsañexhno ñeñth ama aphapawoyaye ama't mamesha.
49004020	Tharraña sapa' amaña attheye' seyxheno. Sapa' añña seyxhen ñeñth ateth yexhateney Cristo.
49004021	Tharro'mar napa' neñotenes sapa' o' se'mhñoterrñañ Cristo po'ñoñ allempo yeyxhatas ñeñth e'ñe po'ñoxh atthoch yeyemtera Jesús.
49004022	Sa awathpa' attha sokthape'chatse'tyese'th the'ña ñeñthpa' o'ch sa'ypo'ñamper. Sapa' ñeñthaña atarr seshkare'taye'th atthoña añach e'ñe semnatse'tyese'th ñeñth ama kowenayaye ama't mamesha.
49004023	The'ña sapa' añepa'chña setserrataterre' Yompor e'ñe ora ñeñth ateth sokthape'chyen seyoxhro.
49004024	Añepa'chña chorraterrsa Yompor ñeñthcha' sokthape'chaterre' kowen e'ñe etserra. Ñeñthpa' atthochña etserrataterrnas Yompor sokthaphña e'ñe ateth kothape'chen ña. Allochñapa' atthoch e'ñe pokte' es sepha'yen arr patsro ñeñth e'ñe po'ñoxh kowen enten Parets.
49004025	Ñeñtho'marña the'pa' añ poktetsa sokop amach allo'na seshkare'tanna'tyesneno. E'ñe poesheña'ttsos errothen sotannena, e'ñepa'ch po'ñoxh sa'poktaten señoñ samo'tseshakop. Tharro'mar e'ñe yame'ñeñoth Cristo e'ñe yeparrokmatwen.
49004026	Ñamha ñerra'm esempo sa'tsrre'mapa' amach alla señotatoña' o'ch sorrtat ñeñth ama kowenayaye. Ñamha xhokmach semaxha'nerr e'ñe mamekma amachña ñeñthaña sellaphsateno.
49004027	Allochñapa' atthoch amach yemnatatsche oneñeth o'ch atarr topateney, tharro'mar yokop ama pokteyaye o'ch yemnach oneñeth o'ch atarr awamenkath peney.
49004028	Ñamha ñerra'm eseshas etetspa' añ poktetsa the'ñapa' amach allo'na setyesatsetneno. Ñeñth acheñerpa' tarwasepa'ña e'ñe ña pototh. Ama't erra'tsena ñeñthcha' po'tarwas pha'pa' ñeñth tarwaspa' e'ñe kowen ama apenkoxhenayaye. Allochñapa' atthothcha' echenan shonte' atthoch apa'yesan ñamha po'potantañ ñeñth atarr es pallta'yetsa.
49004029	Amach yeñosatse'tyesatsto ñeñth ama kowenayaye ama't mamesha. Añcha'ña yeñosyen ñeñth e'ñe kowen entwen allowen acheñenesha' ñeñthcha' yenpoene' ñeñth e'mhñotets. Atthochña ñetpa' o'ch womenk pet poeyoxher Yomporekop.
49004030	Atthochña amach xha yellkateññañe Yompor Poekamkëñ ñeñth yexhetsa yeyoxhro ñeñthara ñeñth Poekamkëñ pen ñeñth atarr kowen Parets. Tharro'mar poechorreñothey ya, Parets Poekamkëñ ñeñthpa' ñeñthña yeñotatene' yapa' poechemer peney Yompor thayotheñ ñamha esempowañencha' allempoch ya'keshphatarethterra.
49004031	Amach atsrre'moxhen sentanna'tatsto ama't seyoxhra. Allochñapa' atthoch amach xha sa'tsrre'mare'tatanneno, atthochña amach seche'xhame'tanneno. Ñamha amach sesasare'tanna'tatsto. Ama't mameshapa' amach se'moñe'tanna'tatsto.
49004032	Añcha'ña e'ñech kowen yentannena ñamha e'ñech kowen yemoerannena. Ñamha añña poktetsa xhokmach yephretnannena attho Yomporpa' o' peretnerrey yamha. Ñeñthpa' añoth peretnerrey attho rroma Poechemer Cristo yokop.
49005001	Yomporpa' atarr morrentenya, atthoña e'ñe poechemer peney. Ñeñtho'marña yokoppa'xho'ña añ poktetsa o'ch yorrtateññañ ñeñth ateth kowenare' es pha'yen ña ñeñth Yeyomporer yepen.
49005002	Elloña Cristopa' atarr morrentenya. Ñeñtho'marña e'ñe pokte' eñch atthoña poma ñañeña attho rroma yokop ateth pete'th awath allempo moetsete'th carnero Yomporekop. Ñeñthña e'ñe kowen ente'th Yompor e'ñe ateth ñerra'mrrathe' ñeñth allo atarr eñmosathtamphsachete'th awath ña. Attho atarr morrentya Cristo, yokoppa'xho'ña añ poktetsa e'ñech kowen yemorrentanna'twena.
49005003	Ñamha amach yepha'yesatsto ñeñth ama pokteye' enteno ña. Ama't parrocha amach yechtatsche ñeñth ama yethaporeyaye, ñamha koyanesha'pa' amach agapatstano ñeñth ama poerrollareyaye. Ñamha ama't mameshapa' amach yephatsto ñeñth atarr sosya'tsañetyets ñamha ama es aye'chapretanna'tpawo. Ñeñth ateth poktetsa allowenakpay ñeñthey poeyochresha' o' perrey Parets. Allochñapa' ama't parrochapa' amach errothenoth otyeto' yapa' attho yepena.
49005004	Ñamha serrpare'tatse'teñets sosya'tsañ ñeñth ama aserrpare'tpawoyaye ñeñtho'marña yapa' amach ateth yephatsto ama't mamesha. Ñamha otatse'teñets ñeñthpa' ama sherbeno Yomporekop ñeñtho'marña yapa' amach ateth yephatsto. Ñamha allokchame'tanneñets ñeñth ama ayellsheñe'chpawoyaye allo, ñeñthpa'xho'ña amach ateth yephatsto. Añcha'ña yapa' Yomporepa'chña yeparasyoso'ten.
49005005	Sapa' señoteñ ñeñth kañoresha'tetspa' amach es o'paterroña Yomporesho ama't e'ñe esempaña allcha' amhcha'tarethterra Cristo epoet Pompor. Ñamha allowen ñeñth eñotene' pa'namen sosya'tsañ, ñeñthpa'xho'ña amach es o'patatarethterrtsoña all amhcha'tarethtena Yompor. Ñamha ñeñth atarr es ye'chapretetsa añña po'yomporer pen ñeñth atarr es ye'chatse'tatene'. Ñeñtho'marña ñapa'xho'ña amach es o'patateñoña Yompor all amhcha'tarethtena.
49005006	Amach se'mhñotatsche acheñ ñeñth moenene' o'ch shekare'tas o'ch otas ñeñthcha' ateth sephatse'ta samha ñeñthpa' e'ñe pokte' Yomporekop. Tharraña napa' o'ch notas, ñeñthpa' ama po'ñoxhoyaye, tharro'mar Yomporpa' xhokmach koñchatwerran allowen ñeñth ateth athpare'tetsa, ñeñthpa' o' e'ñe notwanmas.
49005007	Ñeñtho'marña the'pa' o'ch notas, sapa' amach sokshapretatstaneto ñeñth ateth phatse'tyenet.
49005008	Ñewa, sapa' awathpa' po'ñoxh e'ñe ateth sokshapretatse'tyese'th allempo sapa' chekmeta sokrra'yese'th. Tharraña the' e'ñe seyemteñoth Yepartseshar o' xhapatonas seyoxhro ñeñth kowen enten ña. Ñeñtho'marña the' sokoppa' añ poktetsa o'ch sorrtateññañ ñeñth kowen enten ña, attho sapa' o' sokrrerra poetaro.
49005009	Ñewa, ñerra'm poetaroch yokrrena, ñeñthpa' atethcha' yorrtatyen. E'ñech kowenakma es yephanna'tyena ñeñth e'ñe pokte' enten Yompor ñamha ñeñthpa' ama shekëñtsoyaye ama't mamesha.
49005010	Ñamha sokoppa' añ poktetsa o'ch sema'yoxhra eñotnomoe' ñeñthcha' atarr kowen entapretenes Yepartseshar.
49005011	Ñamha the'pa' o'ch alla noterrserr, amach sokshapretatsche ñeñth ateth phatse'tyenet, ñeñthpa' ama es sherbeno ama't e'ñe mamesha. Tharro'mar ñetpa' chekmeta korrenet. Sapa' añcha'ña sorrtatyen ñeñth e'ñe kowenare' allochñapa' atthoch eñochet ñeñth ateth phatse'tyenet ñet, ñeñth ama't mameshapa' ama kowenaye' enteñe Yompor. Ñeñthpa' ñato' yapa' o'ch yot, yapa' o' ya'poetarsamphsanet ñet ñeñth ateth phatse'tyenet chekmeto.
49005012	Ñewa, sapa' señoteñ ñeñth ateth phatse'tyenet a'nawa. Ñerra'm ya'methe'pa' ñeñthpa' atarr apenkoxhen.
49005013	Ñamha ñerra'm ya'poetarsamphsanet ñet ñeñth phatse'tyenet ñeñth ama kowenayaye, atthoña ñetpa' o'ch xhapanet poeyoxhro ñeñth ateth penet ñetpa' po'ñoxh ama kowenayaye.
49005014	Ñeñtho'marña sokoppa' ateth axhotenes añ ñoñets: Phapa' ñeñtheph ateth phatse'tyetsa e'ñe attheph ñerra'm xha atarr rroma pemoen. The'ñapa' o'ch pe'manerra o'ch petanterra attho rroma pemoen. Cristopa' ñach pha'poetarsamperre'.
49005015	Ñeñtho'marña the'pa' o'ch notas: Señota e'ñe errothenthe' sepha'yen, ñato' kowenthe' ñato' amathe' kowenayaye. Amach ateth sephatsto ateth ñerra'mrrathe' ñeñth ama es eñotetso. Añcha'ña ateth sepha'yes ateth ñerra'm ñeñth atarr es eñotets ñeñth kowentetsa Yomporekop.
49005016	The'pa' arosña attha es poexhatstatsa xhochña yethorra Yomporekop tharro'mar the' acheñenesha' atarr sosey yexhkatyenet arr patsro.
49005017	Ñeñtho'marña notenes amach attha es sepxhatsto ñeñth ateth pena ñeñth ama es eñotetso. Sapa' añcha'ña o'ch señotoñ ñeñth ateth moenen Yepartseshar ñeñthcha' ateth yepha ñeñth kowen enten ña.
49005018	Ñamha o'ch notas, amach seposa'tatsto; ñeñthpa' xhach kothape'chatenes sosya'tsañexhno atthoch a'poerrataterres. Amach seposa'tatsto, añepa'chña sechorrenaya ñeñthcha' sokshatene' ñeñthara Parets Poekamkëñ.
49005019	Añepa'chña e'ñe sokshapretannena ñeñth ateth saxhoteñ Yepartseshar. E'ñepa'chña soksheñesha' seyoxhrokmañen semorrechena allo ya'ye'choxhtateññañ Parets, ñamha allowen morreñtsoxhno ñeñth Partsokop.
49005020	E'ñe yeyerpoeñoth Yepartseshar Jesucristo xhokmoepa'ch yeparasyoso'teññañ Pompor allowenakop pa'namenakop.
49005021	E'ñe semorrenteñoth Cristopa' e'ñepa'chña kowen same'ñannena. Atthochña yekowentateññañ Cristo.
49005022	Ñeñthes arrollarethes o'ch notas, añ pokte' serrollarpa' ñachña e'ñe same'ñena ateth yepeñ ñamha Yepartseshar Cristopa' ñachña e'ñe same'ñena.
49005023	Tharro'mar serrollarpa' añ poktetsa atethcha' senteñ ñerra'mrrathe' samo'mte' sepeñ. Atthekma yepena yamha alloweney ñeñthey ame'ñetsa, añ Yamo'mte' yepen Cristo ñeñth yekwampene'. Tharro'mar ñapa' o' a'keshphaterrey ñeñthey o' po'chets perrey.
49005024	Ñeñtho'mar añ pokte' serrollarpa' ñach pomnaren sepene' allowenakop, atthekmay yamha ñeñthey ame'ñetsapa' añcha' pomnaren yepene' Cristo.
49005025	The'pa' o'ch notas samha ñeñthes athaporethes, añ poktetsa e'ñech kowen semorreñcha sethapor. O'ch semoerya nanak ateth peney Cristo atarr moerenya yamha ñeñthey ame'ñenaya ña. Ñeñtho'marña poemorrenteñothey ya ñapa' e'ñe pokte' eñch o'ch rroma yokop.
49005026	Allochñapa' atthochña e'ñe e'showerrnay allowen yo'chñar o'ch a'kowentaterrey Partsokop. Ñewa, ñeñth toma'ntena allempo yapatarethterra Yomporekop. Ñamha po'ñoñpa' ñeñthña e'ñe ya'kowentaterre'.
49005027	Allempoña o' ya'kowentatarethterrapa' ñapa' moeneñ o'ch agërrey alloweney ñeñthey ame'ñenaya ña. Ñamha ya attho o' ya'kowentatarethterrapa' amach alla eñalleterre'the ama't mamesha ñeñthcha' ya'sosyaterrayerr. Amach alla enterrye'the attho ama kowenaye' yorrteno ama't errothena. E'ñechña ya'kowentatarethterra Partsokop.
49005028	Po'ñoxhpa' ñeñthes athaporethespa' añ poktetsa sokop e'ñepa'ch kowen semoerya sethapor e'ñe ateth atarr semorrentena sañeña. Tharro'mar ñerra'm atarr yemorrenteña yethapor ya'naña atarr morrentetsa, tharro'mar yethaporpa' ñeñthara yechets yepen.
49005029	Ñewa, yapa' yeñoteñ ama't e'ñe poesheñarrotheya ama yetsena'tenoña e'ñe ya yechets. Xhochña e'ñe kowen yerren eshekcha' e'ñe womenkna'ntateney. E'ñech kowen yekwen e'ñe ya yechets. Atthekma peney ñamha Cristo atarrcha' kowampeney ya alloweney ñeñthey ame'ñenaya ña.
49005030	Tharro'mar ñapa' ña e'ñe po'ñoxh po'chets phoweney ya. Pa'namenoth po'chets pha'yeney alloweney ñeñthey ame'ñenaya ña.
49005031	Ñewa, Yompor po'ñoñ ñeñth akellkareth awathotheñ ñeñthpa' ateth oten: “Ñeñtho'marña ñerra'm esempo yesna'ta amapa' koyanesha'pa' o'ch echan poerrollar, añ pokte' o'wañcha' tama yeyemteña yachor ñamha yompor. Allochñapa' atthoch e'ñe yeparrokmaten epay yethapor. Atthoña e'ñe epsheño'mareypa' e'ñech pathrra yechets yepen.”
49005032	Ñeñthpa' awathotheñ ama eñotpawoyaye ñeñth toma'ntatenya añ kothaphñats. Tharraña the'pa' napa' noten añ yetma'ntenaya ñeñth atarr kowen ñeñth attho e'ñe yeparrokmaten epay Cristo alloweney ñeñthey ame'ñenaya ña, ñeñthara ñeñth po'chets yepene' alloweney.
49005033	Ñeñtho'marña o'ch alla noterrserr, e'ñe poesheña'ttsospa' e'ñepa'ch kowen semoerya sethapor ateth atarr semorrentena e'ñe sañeña. Ñamha ñeñthes koyaneshaspa' o'ch notas, añ poktetsa ñamha sokop semorrenteñothpa' same'ñyach serrollar, ñamha e'ñech kowen senteñ.
49006001	The' cheshaneshacha' o'ch notas ñeñth poktetsa sokop ñeñthcha' ateth sepha. E'ñe same'ñeñoth Yepartseshar Cristo xhokmoepa'ch e'ñe kowen same'ñeña sompor ñamha sachor, tharro'mar ñeñth poktetsa sokop.
49006002	“Ñamha e'ñe semorrenteñoth somporpa' xhokmoepa'ch semhcha'na'ch ñamha sachor” tharro'mar ñeñthpa' ñeñth e'ñe ñanom ateth ot Yompor ñeñthcha' ateth yepeñ yamo'mte' allochñapa' atthoch e'ñe kowen a'natenya Yompor.
49006003	“Atthoch pa'nateñothes e'ñe kowenpa' atomatcha' sokrrena arr patsro.”
49006004	The'pa' o'ch notas samha ñeñthes pamo'mte' pen cheshanesha', se'moñe'teñothpa' amach sa'tsrre'mare'tatatsche sakñetharnesha'. E'ñechña añethollotheñ e'ñe sekwampeñoth kowenpa' o'ch seyxhatyenanet e'ñe kowen atthoch ñetpa'xho'ña o'ch ame'ñeret ñamet Yepartseshar Cristo. Ñamha amach semnatatstaneto o'ch attha atarr athpare'taset.
49006005	The'pa' o'ch notas samha ñeñthes atarwasatarethes ñeñth poktetsa sokop. Xhokmach same'ñya ñeñth setarwasatene' arr patsro. Ama't erra'tsena apoenset ñeñthcha' setarwas sepha' e'ñechña semhcha'na'teñoth setarwasen e'ñe kowen seyoxhrokmañen. Ama't acheñekpa setarwasenpa' atethcha' setarwasen ñerra'mrrathe' Cristokop setarwasen.
49006006	Amachña e'ñe poekwampeñothesa sema'yore'teno tarwasats atthoch e'ñe kowen sokshach sepatronar atthoch e'ñe pokte' entenes. Añcha'ña ama't acheñekpa setarwasenpa' e'ñechña ateth sesherbeñ kowen ñerra'mrrathe' Cristo sesherben. E'ñechña seyoxhrokmañen sepena kowen ñeñth ateth moenen Yompor.
49006007	E'ñe semneññothpa' e'ñech kowen soksheñeshokmañen setarwasen tharro'mar ama ñaptha acheñekop setarwaseno, Yomporekpa'naña setarwasen.
49006008	The' sapa' e'ñe señoteñ ama't erra'tsenthe' kowen es yepha'yen, Yepartsesharñapa' xhokmach alla apwerrey e'ñe poesheña'ttsoy ñeñthcha' atarr kowen yokshaterre' ama't añ acheñer ñeñth atarwasatareth amapa' añ acheñer ñeñth e'ñe koweno'tsen, atthekmach apa'yeswerranet ñeñthcha' atarr kowen koshaterrawet ñet.
49006009	Ñamha the'pa' o'ch notas ñeñthes tarwasatets. Sapa'xho'ña atethcha' sepoñ sa'tarwasañer ñeñth ateth poktetsa, amachña xha sechemama'tyenaneto. Señochepa'ch sapa'xho'ña sechen Samo'mte' Cristo ñeñth poe'ntaño'tsen. Ñeñthara ñeñth Pamo'mte' pen allowen sa'tarwasañrenesha'. Ñamha ñapa' ama poesheña'ttsa morrenteno.
49006010	Allowanen arr necartoth o'ch masheñneshacha' ñamha noxhaneshacha' notas, awamenkathepa'ch phas Yepartseshar tharro'mar ñapa' ña atarr awamenkathtetsa.
49006011	Ñeñtho'marña añ poktetsa yokop o'ch yagërrñañ ora allpon ñeñth apoeney Yompor allochñapa' ñeñthcha'ña yemoñenaya atthoch amach alla a'poerrataterrye oneñeth. Tharro'mar yeñoteñ oneñethpa' xhokma e'nenan atthoch shekare'teney.
49006012	Tharro'mar po'ñoxhpa' ama acheñeye' yekhllareno ñeñth entpo' po'chets. Yapa' añña yekhllaren oneñethexhno ñeñth ama erroth aphapawo e'ñe ya yototh tharro'mar ñeñthpa' ama entpawoyaye po'chets errothenthe'ña. Tharraña ñeñthpa' atarr amhcha'noxhetyena ñamha atarr awamenkathexhno. Atthoña pomnaren penan allowen acheñenesha' arr patsro ñeñth phatse'tyene' ñeñth ama kowenayaye ñeñth chekmeto'tsena. Ñeñthara oneñethexhno ñeñth ama kowenaye' yexhkatetso ñeñth errakmañen amhcha'noxhetyetsa entoth.
49006013	Ñeñtho'marña notenes, o'ch sagërrñañ allowen allpon ora ñeñth apoeney Yompor allochñapa' ñeñthcha'ña allo yemoñena atthoch amach alla a'poerrataterrye oneñeth ñerra'm esempo atarr nanak topateney. Tharraña ama't allempo pa'namenoth atarr topateney yañapa' amach errothenoth a'poerrataterrye.
49006014	The'pa' o'ch neñotatas ñeñth apoeney Yompor ñeñthña yemoñenaya atthoch ama a'poerrataterrye oneñeth allempo topateney. Ñato' o'ch netma'ntacha ñeñth ateth pa'namen chorra'yena solltarnesha' allempo kellarenet. Ñeñth ñanom ñeñthpa' Yompor po'ñoñ ñeñth e'ñe po'noxh ama shekëñtsoyaye ama't mamesha. Ñeñtho'marña yapa' e'ñech yeñmañesha' es yepha'yen, amach yeshkare'tanna'tyesatsto. Ñato' o'ch netma'ntacha ñeñthpa' ñeñthña yechanar yepen ñeñthcha' awamenkath yepe' ateth ñerra'm solltar apoeñet chanarets alloch chanena ñeñth kellaraten. Elloñapa' e'ñepa'ch kowen es yephanna'tyesnoma ñeñth ateth e'ñe pokte' enten Yompor. Ñeñthpa' añ toma'ntena asrom ateth ñerra'mrrathe' ñeñth chorrena solltar ñeñth a'natene' poesomap allempo kellarena.
49006015	The'ñapa' o'ch se'shpo'cha e'ñe soksheñesha' o'ch awes allcha' seserrpare'tyena' attho Yomporpa' o' amo'tsterrya atthochña e'ñe kowen a'keshphaterrey. Ñeñthpa' añ toma'ntena ateth pena solltar o'ch nan po'sapatpa' o'ch awo' allcha' kellarosa.
49006016	Elloña ñeñth nanak sherbets ñeñthpa' añ, xhokmoepa'ch e'ñe kowen yeyemteña Yompor ñeñth ateth oteney. Ñeñthpa' añ toma'ntena solltar poe'skodo allo a'natena allochñapa' atthoch ama etarethteneto. Ñewa, attho womenk topateney oneñeth ñato' o'ch netma'ntacha ñerra'mrrathe' ñapa' xho sanapecheney po'chopapho ñeñth woretnets. Tharraña ya e'ñe yeyemteñoth Yompor ñeñthpa' ñeñthña ye'skodo yepen ñeñthcha' xhokma emayene' oneñeth po'chopaph ñeñth woretnets allo sanapecheney.
49006017	Ñamha yapa' yeñoteñ Yomporpa' the'pa' o' a'keshphaterrey, ñeñthña yemoñenaya. Ñeñthpa' añ toma'ntena ateth pena solltar o'ch na'nman asret poño atthoch ama etto'cheto. Ñamha o'ch yerrmoñ Yompor po'ñoñ yeyoxhro ñeñth ateth eñotateney ña Poekamkëñoth; ñeñthpa' ñeñthña yepanmet yepen alloña yekhllareñña oneñeth.
49006018	Ñamha sapa' xhokmoepa'ch sema'yochena ama't errotheno'tsensa. Añcha'ña seyenpoene' Parets Poekamkëñ. Allochñapa' atthochña xhokma sema'yoxhrena ma'yochatsa. O'ch senamh Yompor ora allpon ñeñth sepalltena, ñamha xhokmoepa'chña e'ñe sema'yochampesweña allowen ñeñth poeyochresha' pen Parets.
49006019	Napa'xho'ña xhokmoepa'chña sema'yochampenna. O'ch senamon Yompor nokop allochñapa' ñachña ne'ñoratene' atthoch amach nemhcha'nañotha neserrpare'teññañe po'ñoñ. Allochñapa' atthochña neñotatyesanet kowen ñoñets ñeñth alloch e'ñe yekeshpha'werra alloweney; ñeñthpa' ama eñotpawoyaye, ama't awathotheñ.
49006020	Napa' allsensarethen ñeñthen eñosyets e'ñe kowen Yomporekop. E'ñe neñosyeñoth Yomporekop ñeñtho'marña the'pa' yottampennet. Ñeñtho'marña nemneñ o'ch sema'yochampenna atthoch amach nemhcha'nañotha neserrpare'teno ñeñth e'ñe kowen ñoñets alloch yekeshpha'werra. Atthochña e'ñe noksheñeshokmañen neserrpare'ten tharro'mar ñeñth e'ñe kowen ateth poktetsa nokop.
49006021	-
49006022	The'ñapa' o'ch notas, o'ch nemñonas masheñ Tíquico ñeñth atarr nemorrentena. Ñapa'xho'ña xhokma atarr kowen thorrena Yepartsesharekop. Ñapa' ñeñtho'marña o' nemñe sesho allochñapa' ñach señotatwerre' ñeñth ateth yepena ya arr. Atthochña atarr koshatwerres seyoxhro.
49006023	The'ña masheñneshacha' ñamha noxhaneshacha', Yomporepa'chña semorrentanna'tataya e'ñe same'ñeñoth, ñeñthara Parets epoet Poechemer Jesucristo ñeñth Yepartseshar yepen. Ñetepa'chña sokshatene' seyoxhro.
49006024	Ñamha ñetepa'chña e'ñe sa'natenaya allowenes ñeñthes e'ñe kowen morrentenaya Yepartseshar Jesucristo. Ñeñth attho semorrenteñapa' amach awañañathterro ama't e'ñe awatha. Ñeñthach notas, ñeñthpa' atthetepa'ch Nompore. Allowa. Pablo
50001001	Masheñneshacha' ñamha noxhaneshacha' ñeñthes allowenes o' poeyochresha' perres Parets e'ñe separrokmateñoth Cristo Jesús all anetso Filiposo, ama't ñamha sa'mhcha'taretherneshowen ñamha ñeñthes diáconoxhnos ñeñthes sherbets all poerawo. Na Pablon epan masheñ Timoteo ñeñthen sekellkëne'ña añ carta.
50001002	The'pa' e'ñe newomhcha'teñothes sa, napa' o'ch notas: Yomporepa'chña sebensare'tampene' ñeñth nanak Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
50001003	-
50001004	The'pa' o'ch notas, allempo nema'yocheña Yompor ñeñth neyemtena na, neyerpoeñothespa' xhokma nokshensa Yomporeshoth. Ñeñtho'marña allempo es nenamoennas Yomporpa' xhokma nokshensa Yomporeshoth allowenes.
50001005	Tharro'mar allempotheñ sagër Cristopa' sapa' allo'na't sesen ame'ñatsa theme'ttsen. E'ñe same'ñeñothpa' atthoña sellkapretna atthoch errothenothpa' o'the' epa'werra errakmañen añ kowen ñoñets alloch yekeshperra.
50001006	Ñamha napa' neñotenes attho Yomporpa' o' ame'ñatasa awaña, the'ñapa' ñepa'chña allo'na awamenkath sepha'nmoe' e'ñe ñokop, thayotheñ ama't esempowañencha' werra Jesucristo poe'ntañoth.
50001007	Ñeñth ateth nentapretenespa' ñeñthpa' e'ñe pokte' tharro'mar atarr nemorrentensa e'ñe neyoxhrokmañen. Ñeñtho'marña yellkanna'teñothpa' yeñoteñ Yompor e'ñe poemoereñothpa' amach a'ypo'ñerrno na ama't ñamha sa. Ateth napa' ama't cárcelo'tsenen Yompor poemoereñothenpa' amach a'ypo'ñerrno. Ñamha ñerra'm allempo achmhare'tenet añ kowen ñoñets alloch yekeshperra, attho napa' nemoñena añ kowen ñoñets, Yompor poemoereñothenpa' xhokma awamenkath penen. Ñamha allempo name'ñateña acheñenesha' añ kowen ñoñets alloch yekeshperra, Yompor poemoereñothpa' xhokma awamenkath penen.
50001008	Ñeñtho'marña the' Yomporpa' eñotenen po'ñoxh the'pa' nanak neyerpoensa. E'ñe ateth nanak nemorrentensa ñerra'm ateth morrentenya Jesucristo e'ñe kowen.
50001009	Ateth nenamoennas Yompor sokoppa' ateth noten, allo'nepa'ch sesen morrentanna'tnomtsa nanak ñamha allo'nepa'ch sesen eñotnomoe' ñeñth nanak sherbets yamo'tseshakop. Allochñapa' atthoch xhokma yorrtaten yemorrenteña e'ñe po'ñoxh.
50001010	Atthochña señoch erra'tsenthe'ña nanak kowen sherbets Yomporekop. Allochñapa' e'ñe señoteñothpa' añepa'chña ateth sepha'yen ñeñth e'ñe kowenare'. Allochñapa' amach xha sa'yowarethterro ñerra'm esempowañencha' werra Cristo.
50001011	Ora ateth nenamoennas Yompor sokoppa' ateth noten, e'ñe same'ñeñoth Jesucristo poktakmapa' añepa'chña kowen ateth sepha'yen ñeñth nanak sherbets Yomporekop. Ñerra'm ateth yepenapa' atthochña e'ñe kowen ya'kshapretarethtena Yompor po'kowenña.
50001012	Ñeñtho'marña masheñneshacha' ñamha noxhaneshacha' o'ch neñotatas, ama't attho ayottamphsarethen cárcelo ñeñthpa' ama añekpayaye atthoch o'ch epatare'tenan kowen ñoñets alloch yekeshperra. Elloña e'ñe atthothpa' allo'nach sen epa'watsa Yompor po'ñoñ.
50001013	Ñeñtho'marña the'pa' allowen guardianesha' ñeñth kowampene' amhcha'tarethepo' ñetpa'xho'ña o' e'ñe eñotwanet attho ayottamphsarethen cárcelopa' añothña e'ñe name'ñeñoth Cristo ateth pennet. Ñamha ama't pa'namen acheñenesha' the'pa' o' eñotwanet ñeñthekop nemoeroxhtena.
50001014	Ñeñtho'marña the'pa' shonte' masheñnesha' e'ñe allo'na senet yemoetnomoet Yepartseshar Cristo poktakma, tharro'mar ñetpa' ateth entennet e'ñe name'ñeñotha Cristo nemoeroxhtena cárcelo. Ñeñtho'marña ñetpa'xho'ña o'wañ mecha'na'tet serrpare'tet Yompor po'ñoñ.
50001015	Ñewa, po'ñoxhpa' eñall poesheña'tets tharrekpach serrpare'tenet Cristo e'ñe poe'matare'teñothetan na. Tharraña po'psheññexhnopa' e'ñech poksheñeshokmañen a'potheññañet Yompor po'ñoñ.
50001016	-
50001017	Añpa' e'ñe poemorrenteñothetan ateth penet tharro'mar ñetpa' eñotennet napa' anarethen attho nach moñenaya añ kowen ñoñets alloch yekeshperra ñerra'm esempo achmhare'teñet. Tharraña ñeñthña serrpare'tene' Cristo po'ñoñ e'ñe ñokpoetapa' amach poeñmañeshakmaye' serrpare'teneto. Ñetpa' xhathe' otenapoetañ allo'nach atsrre'moxhen entatnennet ama't cárcelo'tsenen.
50001018	-
50001019	Ñewa, ama't atethpa' nokoppa' e'ñe pokte'. Ama't errotheno serrpare'tenet kowen ñoñets Cristokop, nokoppa' e'ñe pokte' nenteñ. Tharro'mar ama't poeshkëñme'chatsa serrpare'tenet Cristo, ama't ñamha poeñmañeshothcha' serrpare'tenetpa' napa' ñeñthcha'ña nanak nokshatene'. Ñeñtho'marña napa' xhokmach nokshena tharro'mar napa' neñotenes sapa' xhokma sema'yochampenna ñamha neñotena Jesucristo Poekamkëñpa' ñeñthña awamenkath nepene'. Ñeñtho'marña neñoteñ añ moeroxhteñets tsapathonethpa' a'poktatarethcha' e'ñe kowen nokop.
50001020	Ñeñtho'marña e'ñe noksheñesha' nekweñ tharro'mar neñoteñ amach apenkataretheno ama't mamesha. Ñamha amach nemhcha'nañothayaya ne'ñoreno e'ñe kowen Cristokop. Atthochña napa' akshapretpo' entapretennet Cristo, ama't napa' errotheno'tsenencha' ama't ñerra'm nerroma amapa' ñerra'm ora nokrrenmeñ. Ateth awathotheñpa' the'pa'xho'ña atthekmoepa'ch pena.
50001021	Tharro'mar napa' allpon nokrrena arr patsropa' ñeñthpa' e'ñe ora Cristokop. Ñamha ama't xho nerromapa' ñeñthpa' elloña nanak kowen nokop.
50001022	Ñamha ñerra'm allempo nokrrenmeñpa' thorrenayanach Yompor po'tarwas tharro'mar atthothcha'ña allo'nach nesherbhatneññañ Yompor po'ñoñ. Ñeñtho'marña ñeñthcha' nanak nemna' the'pa' ama neñoteñe erra'tsenthe'ña ñeñth nanak sherbets, ñato' o'ch nerroma thayekma amapa' ñato' korretsanach.
50001023	Ñeñth nanak thorrapo' nenten o'ch notas ñeñth atarr kowen nenten, ñato' o'ch nerroma amapa' korretsanach. Napa' nemneñeñ o'wañcha' nokrra añe patsro allochñapa' o'ch nexhap thekma Cristesho, tharro'mar ñeñthpa' elloña nanak kowen nokop.
50001024	Tharraña ñerra'm amach nerromopa' ñeñthcha'ña nanak sherbhats sokop.
50001025	Ñeñtho'marña napa' neñoteñ amach nerromo, amach nesa'nerrso, allochñapa' allo'nach nesen seyxhatnomoe' allowenes attho ñerra'm allo'na yesen yemtaya Cristopa' xhokmachña yokshena.
50001026	Allochñapa' ñerra'm esempo nexherr seshopa' allempochña alla neñotaterrserr nanak, atthoch allo'na sesen nanakokmañen koshaya Cristo.
50001027	The'pa' añach notas, xhokmoepa'ch sokrra e'ñe kowen ñeñth ateth yorrtaten ñeñthey ame'ñenaya Cristo po'ñoñ. Allochñapa' ñerra'm machayotha nabhcherrsa' amapa' ñerra'm ama'tcha' ama yabhchannerropa' e'ñepa'chña kowen ne'mare'tenes attho e'ñe womenk sepen seyoxher atthoch e'ñe pathrra sokthape'chen. Ñamha o'ch ne'mare'tas attho sapa' sema'yoxhrena allowenes parro atthoch semoñena añ kowen ñoñets alloch yekeshperra.
50001028	Ñamha amoepa'chña aña seyore'tatstaye ama't mamesha ñeñth se'moñe'tene' tharro'mar ñetpa' ñeñthcha'ña eñotatawet po'ñoxh ñetpa' amach keshperreto. Tharraña yokopñapa' ñeñthña yeñotatene' po'ñoxhpa' yekeshpha'werrach. Añexhnopa' Yomporo pokthaphña.
50001029	Ama pathrrayaya moenatenye Yompor attho o' yame'ñera Cristo. Añña e'ñe poemoereñothey moenateney ñamha e'ñe yame'ñeñothpa' xhochña yemoeroxhta ñokop.
50001030	Ñeñtho'marña sapa'xho'ña e'ñe pokte' o'ch sa'moeroxhtatarethta Cristokop e'ñe ateth sentenen na awathotheñ ama't theme'ttsenpa' se'mare'tenen napa' allo'tsenarana all nemoeroxhtena e'ñe name'ñeñoth Cristo.
50002001	-
50002002	The'pa' o'ch notas ñamha po'poñ. Ñerra'm po'ñoxh yame'ñeñoth Cristo e'ñech yokshatannena allempoña po'ñoxh sapa' sokshaterrencha' namha. Añña ñeñthcha' nokshatene' e'ñe poktakma ñerra'm e'ñech pathrra sokthape'chwen allowenes. Ñamha ñerra'm po'ñoxh e'ñe yemorrentanna'teñoth e'ñech yeyemtanna'twenapa' ñewa, the'ñapa' xhokmoepa'ch semorrentannena ama't e'ñe sagattsa ñeñthes e'ñe parro'marneshakmas. Ñamha ñerra'm alloweney po'ñoxh chorra'wenya ñeñthara Parets Poekamkëñpa' ñeñthothcha'ña e'ñepa'ch sepathrratwen sokthaphñoth allowenes. Ñamha ñerra'm po'ñoxh e'ñe soksheñesha' semoerannenapa' ñeñthothcha'ña amach po'poñ sentanna'twatsto.
50002003	-
50002004	Ñamha amach aña atarr sellkatsto ñeñth e'ñe sokpa. Añcha'ña poesheña'ttsospa' sellkapreta ñeñth llekatyene' samo'ts. Ñamha amach sañeña entatstatso ateth ñerra'mrrathe' ñeñthes nanak sherbets. Añcha'ña ateth sent samo'ts ateth ñerra'mrrathe' ñetña nanak sherbetset, phañapa' amach es asherbenaye' penteno.
50002005	Añña pokte' o'ch senta sañeña ateth ente'th Cristo Jesús e'ñe ñañeña allempo wapa añe patsro.
50002006	Ñewa, ñapa' ama't nanak Paretspa' ama ommo'chane'the po'partsoña.
50002007	-
50002008	Ñapa' e'ñe pokte' enche'th o'ch ateth enteñ acheñenesha' ñerra'mrrathe' ñapa' ama Partsoyaye, o'ch attha orrtena ñerra'm ama esoyaye ateth pena acheñ ñeñth e'ñech pawner apharethtena. Tharraña añekop ateth pe'th atthothcha' sherbenan Pompor ama't ñamha acheñenesha'. Ñamha ñapa' ama't Paretspa' o' acheñetos arr patsro, e'ñe ateth orrtosa ñerra'm ya ñeñthey arromñathey. Ñañapa' allo'na sen pawner entatatsa atthothña e'ñe poe'mhñoteñoth Pomporpa' e'ñe pokte' eñch o'ch rroma korsocho ñeñth nanak apenkoxhen entete'th ñerra'm esesha' rromats ateth korsocho.
50002009	Ñeñtho'marña atthothña Pomporpa' o' alla nanak a'kowentater ñamha o' alla apwer ello pa'so'cheñ ñeñth nanak kowen sherbets. Ñeñthña so'chñetspa' ello metana'twanenan allowen po'poñexhno so'chñetsoxhno.
50002010	-
50002011	Ñeñtho'marña esempowañenpa' allowenet po'yorñothetpa' a'metha'weretcha' e'ñe poktakma, Jesucristepa'tña ñeñth nanak partsotets. Allochñapa' attho e'ñe pame'ña'rrteñothet Jesús pa'so'chñopa' konkorpa'rretweretcha' allowenet ñeñth allpon eñall ama't allowen ñeñth ento'marnesha' ñamha allowen patso'marnesha' ñamha allowen o'pono'tseneshaxhno ñeñth patso'tsen. Atthochña allempopa' aye'choxhtatarethterra Yompor ñeñth nanak Parets.
50002012	The'pa' e'ñe nemorrenteñothes masheñnesha ñamha noxhanesha o'ch notenes, awañmo'chapa' xhokma se'mhñotne'th ñeñth ateth notase'th allempo sesho'tsenen. The'pa'xho'ña atthekmach se'mhñoten ñeñthcha' ateth noterrserr ama't the'pa' nanak bhaxhayo'tsenen seshoth. The'pa' añach notas ñeñthcha' ateth sepha. Xhokmoepa'ch sema'yoxhra atthoch allo'nach sesen etsotnomoe' ñeñth kowen enten Yompor, tharro'mar ñapa' ñeñthekopña o' a'keshphaterres. Tharraña e'ñech semhcha'na'teñoth seyomcha Yompor tharro'mar yeñoteñ yoroxheno'tsenya ñerra'm ama Yompor po'wamenko yeyemto.
50002013	Tharro'mar Yompora e'ñe yemnatene' e'ñe yeyoxhro ñeñth kowen enten ña. Ñamha ñapa' ñach awamenkath yepene' atthoch yetsotoñ ama't ora erra'tsencha' koshatene' ña.
50002014	O'ch noterrserr elloneth the'pa' ñeñth ama attheye' es sepeno. Ama't eseshakpa amach epwoye' es ateth sepeno, señoseñeshothpa' amach es sotnare'tanna'tatsto.
50002015	Allochñapa' ñerra'm ama ateth yepenopa' e'ñech kowen entyeney allowen acheñenesha', amach eñalle atthoch esesha'pa' o'ch eñosyenet yokop año' pokteye' es yepha'yeno, tharro'mar e'ñech kowen es yokthape'chyen atthoch yorrtaten ateth penaña ñeñth po'ñoxh o' poechemer per Yompor. Amach eñalle ñeñthcha' a'sosyatene' attho yokrrena e'ñe kowen Yomporekop añe patsro. E'ñech kowen yorrtena acheñeneshakop ama't ñeñth ama ame'ñetso ñeñth atarr nanak sosey kothape'chenet. Kowencha' yorretyena ateth ñerra'mrrathe' rantoxhno ñeñth a'poetarene' chekmete' tsapo.
50002016	Atthoch sa'poetarsamphsanetpa' xhoch señotaterranet ñoñets ñeñth wetsa Yomporeshoth alloch yokrrerra e'ñe kowen. Allochñapa' ñerra'm esempowañencha' werra Cristopa' sokshaterrencha', tharro'mar neñotercha' ama e'ñe orrena nanak nethorrerro sokop.
50002017	Ñamha ama'tcha' machayotha moetsataterrnet arr attho napa' o' name'ñatasa, napa' atarr nokshena ñamha the'pa'xho'ña nokshapretensa attho same'ñerra. Añña same'ñeñapa' ñeñthcha' yewapateññañ Yompor ateth ñerra'mrrathe' ñeñth amtsarethtetsa ñokop. Ñamha nerraspa' ñeñthcha' orrtatsa ñerra'mrrathe' ñeñthcha' ashatarethtatsa all ñeñthcha' o'patateñet Yompor.
50002018	Ñeñtho'marña napa' nemneñ sapa' amach xha sellkatsto, xhochña sokshapreterrna ñeñth ateth o' notwas.
50002019	The'pa' o'ch notas ñeñth ateth nokthape'chen. Añ nokthape'chen o'the' nemñer masheñ Timoteo thayekma o'ch enterrsa', ñerra'm atethcha' moena' Yepartseshar Jesús. Allochñapa' ñach neñotatwerre' errothenthe' sepha'yena, allochñapa' atthoch sokshaterren ñerra'm koweno'tsenesthe'.
50002020	-
50002021	Añcha' nemñonas masheñ Timoteo tharro'mar ama eñalle ama't poesheñarra ñeñth kothape'chene' kowen ateth ñerra'm ña ñeñthcha' e'ñe po'ñoxh sellkapretenaya ñeñth echarr sentyen. Tharro'mar ama't eñalleñ ñeñth parro yethorrena, ama allowenakmaye' llekapretenseto ñeñth echarr sentyen. Añach thorra'yenet ñeñth e'ñe ñokpoeta. Amachña añeye' llekapreteneto atthoch thorrenet ñeñth nanak sherbets Jesucristokop.
50002022	Ñamha sapa' e'ñe señotweñ ateth masheñ Timoteopa' e'ñe kowen pha'yena allempo parro yeserrpare'tatyen añ kowen ñoñets alloch yekeshperra. E'ñe kowen thorrapretenna ateththe'ña ñerra'm yechemerpa' e'ñech kowen yenpoeney yetarwas.
50002023	Ñewa, esempoch e'ñe neñoch ñato' errothenthe' poktetsa nokoppa' napa' nokthape'cheñ o'ch nemñonas masheñ Timoteo.
50002024	Na the'pa' aña nekwen Yepartseshar Cristo ñerra'm ñach moenats, napa'xho'ña nabhcherrsa'ch amach atarr natomatatatsche.
50002025	Ñamha o'ch notas po'poñ, e'ñe pokte' nenteñ the'pa' o'ch alla nemñer sesho masheñ Epafrodito ñeñth parro yetarwaseñothpa' nanak yethorre'th Yomporekop. Ñeñthara masheñ Epafroditopa' ñeñth semñon awaña ñach neyenpa'yesose' all es nepalltena ñeñthcha' neyenpose' arr.
50002026	Napa' e'ñe pokte' nenteñ the'pa' o'ch alla awerr sesho, tharro'mar ñapa' nanak yerpoensa atthoch o'ch alla entwerres. Tharro'mar ñapa' añ nanak llekatene' attho sapa' awo't se'mare'ch ñapa' xha atsna'tos arr.
50002027	Ñewa, po'ñoxh awañapa' xha atsna'tos xha moene' rromañ, tharraña Yompor e'ñe poemoereñotheypa' o' alla a'krrater attho ñerra'm rromañpa' ellothe' na'na llekatañ arr cárcelo.
50002028	Ñeñtho'marña e'ñe poktennana o'ch nemñer e'ñe thayekma sesho allochñapa' o'ch sokshapoera ñerra'm esempoch xherr e'ñe sesho. Allochñapa' amach ña'na allo'na nellkatnenaye.
50002029	E'ñech separasyoso'teñesha' Yepartseshar Cristo o'ch sagapapoer ñamha e'ñe soksheñeshokmañen. Ñamha o'ch notas, xhokmoepa'ch semorrenteña ama't erra'tsena acheñer ñeñth e'ñe ateth senten ñerra'm ña.
50002030	Attho ñapa' e'ñe poemneññoth o'ch thorra Cristokop xha atsna't ama't xha moene' rromañ. Atarr yoreretsoth korrerra arr, tharraña ñapa' ama ñeñthayaya mecha'to atthoch ñapa' o'ch yenposen, ñeñth sapa' amathe' erroth sepe atthoch sewaxha'ta bhaxhayoth e'ñe poesheña'ttsos atthoch seyenpoenna' arr.
50003001	Ellonethpa' o'ch alla masheñnesha ñamha noxhanesha noterrserr po'pocheño, e'ñe same'ñeñoth Yepartseshar Cristopa' xhokmoepa'ch sokshena. Ama't the'pa' o'ch alla noterrserr ateth tharro'mar amach nemoenme'che sotare'te' ateth, tharro'mar ñeñthpa' ñeñthcha' nanak seyemta sa.
50003002	Ñamha the'pa' o'ch notas po'poñoneth. Señota'thach ñato'tña seyemteña' ñeñth acheñeneshar ñeñth añach thorrenet ñeñth ama kowenayaye, ñeñth e'moñe'tene' kowen serrparñats ñeñth alloch po'ñoxh yekeshperra. Ñetpa' e'ñe ateth nentenanet ñerra'mrrathe' ochek ñeñth nanak atsena'tareth. Ñeñth judionesha' ñeñth o' notwanmaspa' añach ma'yoxhrenet kothaphñats atthoch tsorrannenet attho'ch poechemer perranetañ Yompor.
50003003	Tharraña yapa' yaña e'ñe po'ñoxh poechemer o' enterrey Yompor, tharro'mar yapa' e'ñe yeñoteñ ama yetsorranna'teñotheye' poechemer penye Yompor. Po'ñoxh poechemer perrey tharro'mar yapa' e'ñe yoksheñoth Parets ñeñthpa' e'ñe Poekamkëñoth wena. Ñamha poechemer o' perrey Yompor tharro'mar yapa' yoksheññaña Poechemer Cristo Jesús ñamha tharro'mar yapa' ama añeye' yeyemteno ñeñth ateth yetsotaten e'ñe yañeña, ñeñth e'ñech yechtsochaya.
50003004	Ñewa, ñerra'm esesha' ñetpa' xhathe' otenapoetañ añthe' poktetsa o'ch yeyemtena ñeñth allo es yepenañ alloch yekeshperra e'ñe yothothapa' nokoppa'xho' eñalleñ shonte' ñeñth neyemtenañ, tharro'mar ñeñth allpon o' netsotatwenpa' ello metana'twenan allowen po'psheññexhno namo'tseshaxhno poetsotateñ.
50003005	Tharro'mar napa' o' e'ñe allpon netsotweññañ judionesha' pokthaphña: Ama't po'psokmatñotheñ allempo ne'ñalletwapa' napa' atsorratatholle'tarethen ñeñth ateth anwareth allowen asheñorrotholleshakop ñeñthey judioneshay, tharro'mar e'ñe israelena'tareshoth ñeñth e'ñe judiomhreyoth eñalletñan. Ellonethpa' ñamha napa' Benjamín po'mhrenñen. Ñamha napa' e'ñe hebreoneshan tharro'mar ach ñamha apapa' e'ñe judioneshet poktakma ñeñth eñets e'ñe ya yeñoño ñeñthara hebreaxho. Allothpa' ñamha na awathpa' e'ñe fariseoneshan ñeñthen nanak ma'yoxhraye'th atthoch netsotwa ora allpon ñoñets ñeñth akellka'wareth judioneshakop.
50003006	Nanak netsote'th judionesha' pokthaphña. E'ñe nemoñseñoth yokthaphña napa' ne'moñe'che'th allowen ñeñth o' ame'ñerrana Cristo. Ñeñtho'marña epaye'ch ne'name'tanete'th atthoch errothenothpa' o'the' erroth nephatanet. Ñamha ora ateth oteney ñoñets ñeñth ateth anareth judioneshakop napa' xhokma e'ñe ateth nephowawe'th. Ñeñtho'marña ama eñalle'the ama't pathrra ñeñth nepalltena atthoch ello po'psheñeñpa' o'ch otnet ñeñtho' nepalltenmeñ.
50003007	Allempo ateth netsotrrote'th ñeñthekop nañapa' ñeñtha notenapañ ñeñththe'ña nanak sherbets nokop. Tharraña the'ñapa' e'ñe nemorrenteñoth Cristopa' o' neñoter ñeñth allpon o' nephowawapa' amach es sherberro nokop ama't koñe'tha.
50003008	Ama't elloneth allowen po'poñexhno ñeñth nente'th ñeñtho'ch sherbhatseñ nokoppa' the'ña e'ñe neyemteñoth Cristopa' ama asherbenaye' nenteñe, ama't koñe'tha, tharro'mar the'pa' o' neyemtera Yepartseshar Cristo Jesús ñeñth nanak sherbets. Ñapa' ello metana'twenan allowen po'poñexhno ñeñth ateth nente'th na ñeñtho'ña nanak sherbets. Ñeñtho'marña nemorrenteñoth Cristo the'pa' o' nepoeswerr ora po'poñexhno, nokop the'ñapa' ama esoye' nenteñe eshekcha' the'pa' e'ñech noksheñesha' nokther Cristo.
50003009	Allochñapa' e'ñe yeparrokmateñoth Cristo, Pomporpa' e'ñech pokte' enteney tharro'mar amach añotheye' a'keshphaterrye e'ñe yothotha ama't yetsotatsetwawa ñoñets ñeñth ateth anareth judioneshakop. Añothcha'ña the'pa' e'ñech pokte' enterrey e'ñe yeyemteñotha ñeñth Poechemer pen ñeñthpa' Cristo.
50003010	Attho e'ñe yeparrokmateñoth Cristopa' o'ch yagërrñañ po'wamenk attho ñapa' nanak awamenkathtena allempotheñ tanterra poerromñoth. Ñamha e'ñe yeyemteñoth Cristopa' e'ñech pokte' yeñch ama't e'ñe errothenothpa' o'ch yemoeroxhta e'ñe ño'mara attho ñapa' nanak amoeroxhtatarethte'th. Ñamha ama't yemoeroxhetwaneñoth Cristokopcha' yerromapa' ñeñthpa' e'ñepa'ch pokte' yeñch tharro'mar atethcha' yerromaprecha Cristo.
50003011	Atthochña yapa'xho'ña yetantwerrach esempowañen.
50003012	Ñewa, napa' ama noteno napa' o' e'ñe poktakma netsotwawen ora allpon ñeñth pokte' enten Cristo. Ñamha po'ñoxhpa' ama noteno napa' e'ñe es koxhneshare' nokthape'chwen. Tharraña ama't ateth neñotenapa' elloña the'pa' allo'naña nesen ama't akopha o'ch netsotnom ñeñth pokte' enten Cristo Jesús, tharro'mar ñapa' ñeñthekop o' poeyochresha' perren.
50003013	Napa' masheñnesha ñamha noxhanesha neñotena po'ñoxhpa' ama attheye' nephoweno ora allpon ñeñth kowentetsa Cristokop. Tharraña ama't atethpa' amach ñeñtha neyerpoerre'the, xhochña nepoeswanom ñeñth ateth nephatse'tyese'th awathotheñ. The'ñapa' añach nema'yoxhrena atthoch allo'nach nesen ama't akopha etsotayesnomoe' ñeñth poktetsa Cristokop.
50003014	Tharro'mar ñeñthekop o' xhore'terrey Yompor poe'ntañoth atthoch e'ñe yeparrokmateñoth epay Poechemer ñeñth Cristo Jesús, esempopa' yephowerrach ora errponthe' e'ñe pokte' enten ña. Allochñapa' apwerreycha' ñeñth o'patatenya ñeñthcha' nanak yokshatwerre' alloweney ñeñthey o' yame'ñera.
50003015	Ñamha o'ch notas ñeñthes po'ñoxh o' same'ña'wera Cristo awañmo'chotheñ, the'pa' ñeñthña o' notwanmas e'ñepa'ch seyoxhre'cha. Ñamha ñerra'm erra'tsenthe' sokthape'chyen ñeñth ama attheye' poktetso Yomporekoppa' ñeñthpa'xho'ña e'ñe ña Poekamkëñothpa' ñach e'ñe señotatwerre'.
50003016	Añcha'ña e'ñe pokte' o'ch yephowena ñeñth allpon o' xhapatwonay Yompor e'ñe yeyoxhro ñeñth yeñoten erra'tsenthe' e'ñe pokte' enten ña.
50003017	Ñamha o'ch, masheñneshacha' ñamha noxhaneshacha', o'ch notas, ñeñth ateth sentenen ateth nokrrena napa' sapa'xho'ña atethcha' sokrra samha allowenes. Ñamha añcha'ña sekwa' ñeñth señoten erra'tsenthe' ñeñth e'ñe ateth korretsa kowen ñeñth ateth entenyet ya.
50003018	Tharro'mar añ patsropa' eñall shonte' acheñenesha' ñeñth ateth penetpa' yapa' yeñoteñ ama ayemoetpawoye' enteñeto attho Cristopa' rroma korsocho atthothcha' yekeshperra. Ama't ñeñthpa' shontoch o' notwanmas awañapa' the'pa'xho'ña e'ñe nanak nellkëñesha'pa' o' alla noterrserr.
50003019	Ñetpa' aña o'patenawet atthoch allowenetpa' e'ñech chenka'werret. Añach yomha'yenet atthoch rra'yenet amapa' orrare'tyenet. Ñeñth ateth yomhatse'tyenetpa' ñeñthpa' ateth ñerra'mrrathe' ñeñtha po'yomporer penet. Ama't ñeñthcha' penkatawetañpa' tharraña ñetñapa' ñeñthach atarr koshatenawet. Ñamha añach e'ñe nenet poeyoxhro ñeñthcha' ateth koshatse'tatyenawet arr patsro.
50003020	Tharraña yapa' o'wañ attheye' yokthape'ch tharro'mar añ patsropa' ama't all yeyxhenañpa' tharraña po'ñoxhpa' ama ya'netsreyaye. Tharro'mar ya'netsro allcha' yeyxherra ya errponowañenpa' ñeñthpa' all Yompor poe'ntaño. Ñeñthara poe'ntañothpa' yekweñ alloth esempowañencha' werra Yepartseshar Jesucristo ñeñth Ya'keshphatañer yepen.
50003021	Ñerra'm o'ch werra añe patsropa' ya ñeñthey arromñatheypa' ñapa' o'ch a'po'poñetwerrnay yechets, allochñapa' yapa'xho'ña yorrterrach e'ñech atthey ñerra'm ña po'partsoteñothpa' nanak kowentena. E'ñech ña po'wamenkoth a'po'poñetwerrey ñeñthara po'wamenkothpa' e'ñech pomnaren phowerran allowen allpon ñeñth eñall.
50004001	Ñeñtho'marña, masheñneshacha' ñamha noxhaneshacha', e'ñe nemorrenteñothespa' o'ch notas, xhokmoepa'ch womenk sepha'nem seyoxher Cristokop ñeñth Yepartseshar yepen. Añpa' ateth notenes tharro'mar sapa' xhokma neyerpoensa ñamha xhokma sokshatenen attho sapa' e'ñe kowen same'ñena. Nanak nokshensa tharro'mar napa' nentenes ateth ñerra'mrrathe' nekopa' ñeñth o' nagërr e'ñe nethorreñoth Yomporekop e'ñe so'mar. Atarr nanak nemorrentensa.
50004002	Ñamha o'ch noteñ noxhanesha' Evodia ñamha Síntique, amach allo'na po'poñ entanna'tatsetneneto tharro'mar e'ñe yame'ñeñoth Yepartseshar Cristopa' e'ñech kowen yemoerannena.
50004003	Ñamha o'ch notas, ama't erra'tsenothesa ñeñthes po'ñoxh nanak neyemtenapa' o'ch samo'tstatanna'terranet añ epsheña koyanesha' tharro'mar awañmo'chapa' e'ñe parrokma nanak yema'yoxhre'th atthoch epa'wa añ kowen ñoñets alloch yekeshperra, ñamha epay Clemente ñamha po'potantañ ñeñth parrokma nanak yethorre'th awañmo'cha. Ñet pa'so'chñexhnopa' o' akellka'warethterret atthochña ñetpa' korretsetach.
50004004	The'ñapa' o'ch noterrserr ateth, e'ñe same'ñeñoth Yepartseshar Cristopa' xhokmoepa'ch sokshena. O'ch alla noterrserr, xhokmoepa'ch sokshena.
50004005	Eñotwasepa'ch allowen acheñenesha' attho sapa' e'ñe kowen acheñres, amach xha po'poñ es sentatatsetwenaye, ama't errotheno'tsenes. Tharro'mar yeñoteñ po'ñoxhpa' alla'tsena Yepartseshar Cristo.
50004006	Amach es sellkatsto ama't e'ñe mamesha. Añcha'ña ama't errotheno'tsenes e'ñe sema'yocheñothpa' xhokmoepa'ch sotwe Yompor ñeñth sellkatyene' ñamha e'ñe soksheñoth Yomporpa' xhokmoepa'ch senamyeñ ñamha ñeñth sepallta'yena.
50004007	Ñerra'm atethcha' xhokma sepena, Yomporpa' ñachña ama semnatenaye o'ch es sena'yen seyoxhro ama't koñe'tha. Atthoch eñmataterrnay Yompor yeyoxherpa' ya acheñey e'ñe yokthaphñothapa' amathe' errothenoth e'ñe yothapa' yeñmataterro ateth. Ñeñtho'marña e'ñe yeparrokmateñoth epay Cristo Jesús, Pomporñapa' kowampennaycha' yeyoxher atthoch amach allo'na yena'neno yeyoxhro ñeñth allkatañtetsa.
50004008	The'ña, masheñnesha ñamha noxhanesha, e'ñe allowanenpa' o'ch noterres, añcha'ña sokthape'chyes ora erra'tsenthe' señoten ñeñth e'ñe kowenetyetsa ñamha ñeñth ora kowen entwapotetsa. Ñeñthcha'ña sokthape'chyes ora erra'tsenthe' ñeñth ama shekëñtsoyaye, allothpa' ñamha ora erra'tsenthe' asherben entpawotets, allothpa' ñamha ora erra'tsenthe' ñeñth poktetsa, allothpa' ñamha ora erra'tsenthe' ñeñth ama sosya'tsañeyaye, ñamha ora erra'tsenthe' amorrentanna'tatañtetsa, ñamha ora erra'tsenthe' ñeñth e'ñe kowen aserrpare'tpawotets. Ora allpon añexhnopa' ñeñthcha'ña ateth sokthape'chyes.
50004009	Ñamha o'ch noterrserr po'poñ ñeñthcha' ateth sepha. Allpon o' neyxhatwas, ñamha allpon o' nexhapatwonas seyoxhro, ñamha allpon o' neñotatyesas, ñamha allpon sentenen ñeñth ateth es nepha'yena napa' sapa'xho'ña the'ñapa' e'ñepa'chña ateth es sepha'yen samha. Allochñapa' Yompor ñeñth akshatañtetsa yeyoxhropa' ñachña parro'tsenes allowenes.
50004010	Ñamha o'ch notas, e'ñe neyemteñoth Yepartseshar Cristo, napa' atarr nokshena tharro'mar sapa' o' alla seyerpoerrna. Ñewa, napa' ama notenso o'the' sepoeswerren, añña noten sapa' ama't erroth sepeñe atthoch seyenpa'n.
50004011	Ama xho es nemnapreteñotheye' notenso ateth, tharro'mar na the'pa' o' xhapona neyoxhro ñeñth ateth kowentetsa, ñeñtho'marña the'pa' o' atthamha neyxha ama't errotheno'tsenanapa' tharraña atthachña xhokma nokshena neyoxhro.
50004012	Ñewa, napa' neñotena errothenopa' nanakcha' es nepallta'yese'th attho yokrrena añe patsro, ellonethña errothenopa' esokmañencha' nechyese'th. Tharraña ama't errotheno'tsenenpa' na the'pa' o' neñoch o'ch atthamha neyxha; ñerra'm es nepalltena errothenopa' amach xha llekatenno, ama't xho esokmañen es nechyes errothenopa' amach xha nommo'cheño. Ñamha atthekmach nokshena ama't esempo eñall shonte' nerrar ñeñthcha' neyetena, amapa' esempo ama eñalle ñeñthcha' nerren, amach es ne'neno.
50004013	Ñeñtho'marña napa' e'ñe neñoteñ, yapa' ama't errotheno'tsenyapa' xhokmach awamenkathey tharro'mar Cristopa' ñach nanak awamenkath yepene'.
50004014	Tharraña ama't o' notwanmas atethpa' e'ñe pokte' nenteñ attho sapa' sellkapretenna ñeñth nemoeroxhtatene' arr.
50004015	Ñamha sa ñeñthes filiposo'marneshas e'ñe señotweñ allempo ñanom neserrpare'tnom kowen ñoñets alloch yekeshperra, allempo non Macedonioth, allempopa' ama't allemeñ anetso'marpa' ama eñalle acheñenesha' ñeñth ateth apxherrtsa Yomporekop ñeñthcha' nellkapretenaya atthoch e'ñe parrokma es yapanna'ta. Sapa' saña e'ñe saptha ñeñthes es napoene' ñeñth allpon nepalltena.
50004016	Napa' ama't awañmo'cha allempo Tesalónico'tsenenpa' ama parrochothayaya sapa' xhokma soñmaten ñeñth sapoenen añekop ñeñth nepallta'yena all.
50004017	Ñewa, napa' ama nokpaye' nemnapretenso o'ch es sapoenen. Añña nemnen ñamha allochñapa' sokoppa'xho'ña ellopa' o'ch atonetnoma atthoch koshatwerres Yompor.
50004018	The'pa' o' aposen masheñ Epafrodito ñeñth allpon soñmaten nokop. Ñeñth allpon o' nagaponaspa' the'pa' ama es nepallteno ama't koñe'tha, elloña xha metanwosan allpon ñeñth nepalltena. Ñeñth allpon sapwanpa' napa' e'ñe atthekoptar nenteñ ñerra'mrrathe' ñeñth apoenet Yomporekop ñeñth eñmosathtetsa ñeñthcha' e'ñe pokte' enten, ñamha ñeñthcha' nanak koshatene' ña.
50004019	Ñamha Yompor ñeñth e'ñe neyemtena napa' ñachña sapoerre' samha ama't ora ñeñth allpon sepallta'yena sa, tharro'mar e'ñe yeparrokmateñoth epay Poechemer ñeñth Cristo Jesús ñeñth e'ñe esokmañen es echyetspa' nanakokmañencha' esokmañen apoerrey yamha.
50004020	Aye'choxhtatarethtepa'ch Yompor ñeñth atarr Parets. Ñeñthpa' atthetepa'ch ama't thayotheñ errponowañen.
50004021	Ñamha o'ch notas, o'ch sewomhcha'ch allowen ñeñth poeyochresha' o' perr Cristo Jesús. Ñamha allowen masheñnesha' ñeñth e'ñe parro'tseneypa' ñetpa'xho'ña moeneñet o'ch womhcha'taset ñamet arr necartoth.
50004022	Ñamha allowen ñeñth poeyochresha' o' perranet Parets arr Romopa' ñetpa'xho'ña moeneñet o'ch womhcha'taset ñamet necartoth. Ñeñth nanak moenets atethpa' ñeñthpa' ñeñth parro yexhena ñeñth atarr amhcha'tarethtetsa arr Romo.
50004023	E'ñe Yepartseshar Jesucristopa' ñepa'chña e'ñe sa'natenaya allowenes. The'pa' ñeñthach notas, ñeñthpa' atthetepa'chña, Nompore. Allowa. Pablo
51001001	-
51001002	Masheñneshacha' ñamha noxhaneshacha' ñeñthes o' poeyochresha' perres Parets e'ñe seyemteñoth Cristo, sa ñeñthes yexhetsa all anetso Colosaso. Na Pablon sekellkëne'ña añ carta epan masheñ Timoteo. Napa' ñeñthen Cristo Jesús poellsensaren tharro'mar ateth moenatenen Yompor. E'ñe newomhcha'teñothes sa napa' o'ch notas: Yomporepa'ch Parets sebensare'tampene' ñepa'chña sokshatene' e'ñe sa seyoxhro allowenes.
51001003	Yapa' allempo yema'yochampensapa' xhokma yeparasyoso'teñ Yompor, ñeñthara Yepartseshar Jesucristo Pompor.
51001004	Tharro'mar yapa' o' ye'mare'tas attho sapa' atarr same'ñeña Cristo Jesús. Ñamha ye'mare'tenes sapa' atarr semoereña allowen ñeñth poeyochresha' pen Parets.
51001005	Ñeñthpa' tharro'marña sapa' ateth atarr seyemteña sapa' e'ñe same'ñeñoth Cristopa' sapa' añ atarr seyemtena ñeñth o'patatensa all poe'ntaño. Ñeñthña sapa' awañotheñ se'mhñotenña kowen ñoñets ñeñth e'ñe po'ñoxh Yompor po'ñoñ alloch yekeshperra.
51001006	Ñeñthña kowen ñoñets ñeñth xhapats sesho ñeñthña the'pa' allemeñ xhapyen, allpa'xho'ña nanak ame'ñatenana shonte' acheñenesha'. Allpa' allo'na senet orrtatyeset ñeñth e'ñe kowen enten Yompor. Ñetpa' e'ñe ateth penet ateth sepena samha. Sa po'ñoxh allempo errtes e'moerre' Yompor po'ñoñ attho ñapa' atarr morrentenya, sañapa' e'ñe allempotheñ xhaponasa seyoxhro ñeñthña ñoñetspa' e'ñe po'ñoxh Yomporo po'ñoñ. Allempotheñña sapa'xho'ña allo'na sesen orrtatyesnomoe' ñeñth e'ñe kowen enten Yompor.
51001007	Ñeñthara kowen ñoñets ñeñth ñanom yexhatas masheñ Epafras. Ñapa' ñeñth e'ñe parrokma yethorrena Yomporekop, atarr yemoerannena. Ñapa' xhokma atarr kowen thorrena Cristokop ñeñthñapa' e'ñe sokop.
51001008	Ñapa' e'ñe kowen eñotatwerrey attho sapa' atarr semorrentannena e'ñe same'ñeñoth Cristo.
51001009	Ñeñtho'marña allempo ye'mare'tas allempotheñ yapa' ama yekexhpoeno sema'yochamphsaya Yompor. Yapa' añ yenamoennas Yompor: Sapa' xhokmoepa'chña eñotatenes ñeñth ateth moenen ña ñeñthcha' ateth sepha'yes e'ñe kowen ñokop. Ñamha xhaponasepa'ch seyoxhro ora allowen ñeñth atarr kowentetsa yekamkëñekop.
51001010	Allochñapa' o'ch e'ñe seyxherr ñeñth ateth poktetsa allowenakop ñeñthey poeyochresha' pen Yepartseshar. Allochñapa' atthochña e'ñe sokshateñ. E'ñe attho es kowen sorrtatyenpa' nanakcha' kowenoth sesherbeñ. Allo'nepa'chña sesen eñotnomoe' ñeñth ateth penaña Parets.
51001011	Ñamha añ yenamoennas Yompor: Po'partsoteña ñeñth kowenñatsotetspa' e'ñepa'chña awamenkath pha'yesas e'ñe poktakma allochñapa' amach xha sekexhpatstere. E'ñechña soksheñesha' sa'wanta'wanomña allowen ñeñth atarr echarr sentyen.
51001012	Ñamha sapa' xhokmoepa'ch separasyoso'ch Yompor tharro'mar ñapa' a'poktaterrnay atthoch yagapapreter yamha ñeñth o'patatenana allowen poeyochreshaxhno. Ñeñthñapa' ñeñth po'kowenña pen ñeñth atarr kowentetsa allñapa' poetaretsa.
51001013	Tharro'mar the' Yomporpa' o' cheterrey chekmetoth all amhcha'noxhtena oneñeth. The'ña yapa' o' xhapaterrey po'kowenño all ayochreshathtena e'ñe ña Poechemer ñeñth Jesucristo ñeñth atarr morrentena ña.
51001014	Ñeñthña Jesucristo ñeñthña rromats yokop ñapa' atthoña e'ñe tsa'twerrnayaña yo'chñar atthoch e'ñe peretna'werrnay yo'chñar eshekcha'ña e'ñech kowen a'keshphaterrey Yompor.
51001015	Yompor Paretspa' ama entpawo, tharraña Cristoña ama't entpo'pa' ñapa' e'ñe parro atthekma ñerra'm Pompor Parets ñeñth ama entpawoyaye. Ora allowen allpon eñalletyestsa, Cristoñapa' e'ñe ñanom eñall ñeñthcha' pomnaren penawet allowenet.
51001016	Allowen ñeñth allpon ayexhkatarethetyestsa ña e'ñe yexhkatwawet, ama't ora allpon ñeñth ento'tsa'yen ñeñth ama entpawoyaye ñamha allowen ñeñth yentyen arr patsro, e'ñe ñokma poeyexhkatwar. Ñamha allowen ñeñth allpon amhcha'tarethetyestsa, ñamha allowen ñeñth allpon ayochreshathetyestsa, ñamha allowen ñeñth allpon amhcha'noxhetyestsa errakmañen, ama't ñamha allowen ñeñth allpon womenk entyestsa, ora allowenet ñeñthet ayexhkatarethet e'ñe ñokma poeyexhkatwaranet. E'ñe ñokpakma ayexhkatarethetyeswawet.
51001017	Ora allpon ñeñth esokmañen eñallpa' ñañapa' e'ñe ñanom eñall. Ora allpon ñeñth esokmañen eñallpa' ñapa' ña orratyenawet.
51001018	Cristoñapa' yeyoxher yephoweñ alloweney ñeñthey parrokmatenaya e'ñe yame'ñeñoth ña, tharro'mar ñapa' ña yokthape'chatene' e'ñe kowen alloweney ya ñeñthey e'ñe po'chets phoweney. Ñeñtho'mar Cristopa' pomnaren peney alloweney ñeñthey ame'ñenaya ña. Ñapa' e'ñe ñanom orrtatene' allochña yapa' korretsayach alloweney ñeñthey e'ñe po'chets phoweney e'ñe yeparrokmateñoth epay ña. Ñamha ñapa' ñanom tanterrtsa rromoth, ñeñthñapa' ellochña nanak sherberr. Ñeñthpa' tharro'mar ateth pha allochñapa' ora ñeñth esokmañen allpon eñall, ñetñapa' Cristochña e'ñe ñanom nanak kowen entyenet.
51001019	Pompor Parets e'ñe pokte' enteñ o'ch e'ñe kowen chorrateña ora allowen po'partsoña.
51001020	Ñañapa' e'ñe alla parrokmaten Pomporesho e'ñe parrokma allowen esokmañen, ama't ñeñth patso'tsa'yen, ama't ñeñth ento'tsa'yen. Allempo ashatarethta Cristo po'rras korsocho, ñeñthña e'ñe a'mchechatwe'ña allowen esokmañen.
51001021	Ama't sa awathpa' atarr ellapharo'tsa'yenes Yomporeshoth. E'ñe se'moñe'teñoth Yompor seyoxhro sañapa' aña seyexhkatyese'th ñeñth ama kowenayaye.
51001022	Tharraña the'ña Yomporpa' o' e'ñe parrokmataterres e'ñe ñesho. Ñewa, allempo amoeroxhtatarethta Cristo e'ñe ña po'chtso attho rroma, ñeñthpa' atthochña e'ñe parrokmataterres samha. O' e'ñe parrokmataterres atthothña sapa'xho'ña o' sa'kowentatarethterra Partsokop, ñamha atthoch amach sa'thanmarethterro, amach eñalle atthoch sotteñe'charethterra. The'pa' atethka'ye enterresña Yompor.
51001023	Ñerra'm po'ñoxh xhokmach same'ñera Cristo, ñerra'm e'ñech womenk seperr seyoxher atthochña sapa' amach sepoerrerro. Kowen ñoñets ñeñth o' se'mwa alloch yekeshperra ñerra'm amach xha sa'ypo'ñampere ñeñth o' seyemterra Yomporñapa' enterrescha' o' e'ñe sa'kowentatarethterra. Añ kowen ñoñets ñeñth o' se'mare'twa sa, the'ñapa' aserrpare'tatarethterrach ñamha allowen ñeñth korra'yetsa añe patsro. Ñeñtho'marña na ñeñthen Pablon nach sherberrets the'ñapa' nach serrpare'taterrawet.
51001024	The'ña na e'ñe nemoeroxhteñoth sokoppa' atarr nokshena. E'ñe nemoeroxhteñoth nechtsopa' ñeñthpa' atthoña netsotatennas allpon ñeñth palltetsa atthoch nemoeroxhtaprecha Cristo allowenakop ñeñth ame'ñenaya ña ñeñth e'ñe po'chets pen Cristo ñeñth e'ñe a'parrokmataten.
51001025	Ñeñtho'marña the'pa' nach sherberre' allowen ñeñth ame'ñenaya Cristo. Ateth llesensenen Parets e'ñe sokop, atthochña napa' o'ch e'ñe na'pothwerrñañ ora Yompor po'ñoñ.
51001026	Añcha' na'potherr ñeñth ama't awathapa' ama eseshaye' eñotaye'the e'ñe yatañneshapotheñ tharro'mar allempopa' ama xhena' allempoch eñotaterranet Yompor. Tharraña the'ñapa' e'ñe eñotaterrey Yompor alloweney ya ñeñthey poeyochresha' pen Parets.
51001027	The'ña Yomporpa' atarr moeneñ o'ch eñotaterrey ñeñth atarr koxhneshare' ñeñth po'kowenña e'ñe awathotheñpa' ama eseshaye' eñotaye'the. The'ña ñeñth po'kowenñapa' o' e'ñe orrtatarethterra añekop ama't ñeñth ama judioneshayaye. Ñeñthña ama eñotete'the awathpa', ñeñthñapa' añepa't Cristo ñeñth chorrenaya yeyoxher. Atthoña e'ñe yeyemteñoth ña yañapa' o'ch yekowentapretera.
51001028	Ñeñtho'marña Cristopa' xhokmach ya'potheñ. E'ñechña kowen yokthape'chatyeñ allowen ama't erra'tsena acheñer. Ñamha e'ñech kowen yeyxhatyeñña allowen ama't erra'tsena acheñer atthochña ñetpa'xho'ña e'ñech eñotyeñet ñeñth ateth pena Cristo. Atthoña e'ñe poeyemteñothet Cristopa' o'ch ame'ñeñet e'ñe poktakma.
51001029	Ñeñtho'marña napa' nanak nethorrena ñokop. E'ñe po'wamenko ñeñth atarr awamenkath nepene' atthoña napa' xhokma atarr nethorra'yena ñokop.
51002001	Napa' nemneñ o'ch señoch attho napa' e'ñe nellkëñothes sa atarr nanak nethorrena sokop. E'ñe atthekma nethorrena ñamha laodiceo'marneshakop, ama't ñamha allowenakop ñeñth ama poentarno.
51002002	Allochñapa' atthochña e'ñe soksherra seyoxhrowen attho e'ñe semorrentanna'teñothpa' o'ch e'ñe separrokmaterr. Atthochña xhaponasa seyoxhro atthoch atarr es señotyerr. O'ch señoterr ñeñth ama eñotete'the awathotheñ, ñeñthpa' ñapthaña Yompor eñotene'. Ñeñthpa' e'ñepa'tka'ye Cristesho'tsenña
51002003	allowen pa'namen eñoteñets ñeñth nanak koxhneshare' yentyen. Ñeñthpa' e'ñe yeyemteñotha Cristo eshekcha' yeñoterrña ñeñth ama't awathapa' ama eñotpawo.
51002004	Ñeñtho'marña napa' ateth notenes allochñapa' sapa' amach esesha' seshkërraye ama'tcha' kothape'chatyesaset ñeñth atarr kowen ñoñets sentyerreñ.
51002005	Ama'tcha' ama allo'tsenno e'ñe na tharraña neyerpoeñothes neyoxhropa' e'ñe parro'tsa'yenakmay. Sapa' e'ñech noksheñesha' nentyenes attho e'ñe kowenare' es sorrtatyen. Ñamha nentenes attho e'ñe same'ñeñoth Cristo o' e'ñe womenk sepha'yen seyoxher ñokop.
51002006	Attho o' sagapoer Yepartseshar Cristo Jesús, the'ña sapa' allo'nepa'ch sesen e'ñe parrokmatats epas.
51002007	Atthochña sapa' e'ñech womenk serrmoerrñañ po'ñoñ ateth ñerra'mrrathe' tsachrexh atarr womenk rromoenan pats, e'ñe separrokmateñoth epaspa' allo'nepa'chña atonetnomaña ñeñth attho same'ñena. E'ñe same'ñeñothpa' womenkëpa'chña sepha'yesnom seyoxher. Attherepa'chña allo'na sesen ñeñth ateth yexhatyenes. Ñamha xhokmoepa'chña separasyoso'chña Yompor.
51002008	Señota'thach allochña sapa' amach esesha' seshkërraye. Ñato'rraña po'poñ kothaphñatsothpa' xhathe' shekërrset. Ñeñth kothaphñatserpa' e'ñe orrena tharro'mar ñeñthpa' attha shekënset. Ñeñthpa' arromñatha a'mhtene'ña pokthaphña ñeñth attho shekare'tyenet. Ñeñthpa' patso'marnesha, ñeñthñapa' ama poktenanoña Cristo pokthaphña.
51002009	Tharro'mar Cristo attho acheñetos ñepa'tña chorrenayaña allowen Yompor po'partsoña.
51002010	Sapa' e'ñe separrokmateñoth Cristo sa'naña chorrapretenayaña Parets. Ñeñth allowen allpon amhcha'tarethetyestsa, Cristoñapa' e'ñe ñaptha atarr sherben. Ñamha allowen ñeñth allsensarethetyestsa, ñañapa' e'ñe ñaptha atarr sherben.
51002011	Sapa' e'ñe separrokmateñoth Cristo the'pa' seswanom ateth moenatyesase'th sa sechets. Ñeñthpa' ama añotheye' weno o'ch setsorratannena e'ñe sañeña sechets ñeñth ateth yexhena judionesha'. Ñeñthpa' Cristeshothña wena e'ñe seyemteñoth ña. Ñeñtho'marña e'ñe separrokmateñoth Cristopa' the'ña sapa' o' seyomporena'tarterra e'ñe po'ñoxh.
51002012	Tharro'mar allempo sapatarethta Yomporekop sapa' añ setma'ntena ñerra'mrrathe' xho sepampapreteña Cristo. Elloña e'ñe sa same'ñeñothpa' atthoña o' setantapreteraña Cristo. Tharro'mar sapa' añ same'ñate' attho Yomporpa' orrtatan po'partsoteña allo tantaterran Poechemer allempo rroma.
51002013	Awath sapa' so'chñarothña ama es sokthape'chperra' seyoxhro ama't e'ñe mamesha ñeñth kowentetsa Yomporekop. E'ñe ateth sepe'th ñerra'm po'poñ acheñ ñeñth ama Yomporena'tareyaye. Ñeñtho'marña sapa' xha sotte'th ñerra'mrrathe' sekamkëñpa' xha rromoen. Tharraña the'ña Yomporpa' o' apoerres atthoch sapa'xho'ña korretsasach e'ñe ateth pena Cristo, tharro'mar ñapa' o' peretna'werrnas allowen so'chñar.
51002014	Tharro'mar ñapa' o' e'ñe e'showerrnay ñoñets ñeñth o' kellka'wetañ alloch yotteñe'charethterrañ ya, ateth oten ñoñets ñeñth ateth anareth awathotheñ. Ñeñth ñoñets Paretsñapa' alla a'wañatamperrey ateth ñerra'mrrathe' ñeñth apatarethtetsa korsocho.
51002015	Ñeñthña amhcha'noxhetyetsa añe patsro ama't ñamha ñeñth womenk entyetsapa' Cristoñapa' e'ñe poerratampeswerranet allo amhcha'noxhetyenet. Attho rroma korsocho allothña e'ñe a'mtsoññetwerranet. Allempoñapa' orrtatanet allowenet acheñeneshesho atthoch ñetpa' eñochet ñeñthpa' o' aprratarethterra po'wamenk.
51002016	Ñato't same'ñeña'ña ama't erra'tsena acheñer ñeñthcha' sote' sa amo' pokteyaye ñeñth attho es serra'yen ama't ñamha attho es sorryen. Ñamha amach same'ñatsche ñeñthcha' sotene' sapa' amo' setsotenoña añ yethñatser ñeñth allpon ana'yesareth judioneshakop, ama't allempoch xherrerr pathe'tets char, ama't ñamha allempoch e'ñe errte' orrterrtsa poemha'tets arrorr. Ñamha amach same'ñatsche ñeñthcha' sotene' sapa' año' setsotenoña ñeñth yethñatser ñeñth anareth allempokma yamesen.
51002017	Ñeñthpa' pa'choyeshe'maka'ye peñña ñeñth wapatsa. Ñeñth wapatsapa' po'ñoxhpa' ñeñthka'yeña Cristo ñeñth atarr sherbets.
51002018	Ñamha amach same'ñatsche ñeñthcha' soterre' sapa' año'ch sagërroña atthoch koshaterres Yompor tharro'mar sapa' año' attheye' sepeno ñeñth ateth penet ñet. Ñeñth acheñer ateth, ñetpa' aña kothape'chyenet o'ch moeroxhtatenet e'ñe ñañeñeta, tharraña ñetpa' pommo'cheñotha ateth penet ñeñth po'ñoxhpa' ama es sherbeno Yomporekop. Ñeñtho'marka'yeña ñetpa' añaka'ye ma'yochyenet Yompor po'mhllañotheñer. Ñamha ñetpa' aña nanak yemtenet ñeñth entpesa'tyenetañ. Pokthaphñothet ñeñth e'ñe ñeta po'chtsothet wena, ñetpa' ñeñtha atarr ommo'chenet, ñeñtho'marña ñeñthpa' e'ñe orrena ateth penet.
51002019	Ñetpa' ama parrokmateñeto Cristo ñeñtho'marña ama poeyoxhreye' peñetoña Cristo. Ñewa, yapa' yoten yeyoxher ñeñthña atarr sherbets tharro'mar ñeñth atarrtatene'ña ora yechets. Ateth pena yellokëmh ñamha yechtsorexh ñeñthña orrene'ña yechets ñeñtho'marña e'ñe parrokmatateñ atthoña ora yechetspa' atarrtena. Ateth penaña Cristo ateth ñerra'm po'ñoxh ñeñth yeyoxher yepen. Alloweney ñeñthey ame'ña'yenaya Cristo e'ñe parrokmatateney, allochña yapa' allo'nach yesen orrtatyesnomoe' ñeñth atarr sherbets Yomporekop tharro'mar yapa' ateth moenateney Yompor.
51002020	Sa attho o' serromapretera Cristo ñeñtho'marña añ kothaphñatser arr patsro ñeñth arromñathenesha' pokthaphña, ñeñthpa' amaka'ye sokpayaye. Sa attho o' serromapretera Cristo ñeñthpa' añekop atthoch sekexhpoerrñañ arromñathenesha' pokthaphña. The'ñapa' eso'mare'tcha'ña alla same'ñerrerrña patso'mar kothaphñats. Ñato'tña same'ñena'ña ñerra'm esempo otenset:
51002021	“Amach es sa'phllatsetyesatsto, amach es serratse'tyesatsto, amach es sechta'yesatsto.” Tharraña ñeñthpa' e'ñech orrena ateth otenset,
51002022	tharro'mar ñeñth allowen ñeñth añe patsro'tsen ñeñthpa' e'ñeka'ye e'nwapo'. Ñerra'm ye'nwepa' o'ch e'ñe wañ. Ñeñtho'marña ñeñthcha' ateth sotyese' ñeñthpa' arromñathaka'ye pokthaphña yexhatenset.
51002023	Ñetpa' po'ñoxhpa' orrtenetañ ateth ñerra'm esokmañen eñotwenetañ ñeñth kowentetsañ tharro'mar poema'yoxhreñothetpa' moechatse'tyenet, ñamha ñetpa' e'ñe ñañeñeta moeroxhtatetset po'chets, tharraña e'ñe pommo'cheñotheta ateth penet. Tharraña ñeñth ateth penet ñeñthpa' amaña añeye'ña ateth peneto alloch wenaterret ñeñth ateth moenatse'tatyenanet po'chets pa'namen sosya'tsañexhno.
51003001	Attho po'ñoxh o' setantapretera Cristo, the'ñapa' añach sokthape'chen ñeñth ateth moenen Cristo ñeñth poe'ntaño'tsen. Ñapa' allña atarr partsoten e'ñe Parets po'kowenroth.
51003002	Ento'marekopcha'ña sema'yoxhra. Sapa' amachña aña sema'yoxhratsto ñeñth patso'marekpa
51003003	tharro'mar sapa' o'wañcha' sokshenaña ñeñth patso'marekpa. The'ña sapa' e'ñe atthes ñerra'mrrathe' poesheñarr ñeñth rromoets o'wañcha' allo'na kosha'nenana ñeñth patso'marekpa. (Ñeñtho'marña yapa' yoten o' yerromapretera Cristo.) The'ñapa' ñeñthña yokshatene' ñeñth ora allpon atarr kowen enten Cristo. The'pa' attho yokrrerra ello e'ñe yeparrokmateñoth Cristo ñeñth parrokmatene' Pompor Parets, ya'naña o' yeparrokmaterr epay Parets ama't ñeñthpa' ama entpawoyaye.
51003004	Ñeñtho'marña ñerra'm esempoch orrterra Cristo ñeñth allo e'ñe yokrrena, allempoña sapa'xho'ña sorrterrach samha epas Cristo. Atthochña sapa' o'ch sekowentapretera samha.
51003005	Ñeñtho'marña sokoppa' añ poktetsa: Ama't erra'tsena sechets ñeñth sokthape'chatene' patso'marpa' xhosaña a'mchechaterre', ñeñth attho sechta'yeñ ñeñth ama sethaporeyaye, ñamha pa'namen sosya'tsañexhno ñeñth ateth moenatse'tatyeney yechets, ñamha allpon yemnatse'tyen ñeñthpa' ama kowenaye' entapretenye Yompor, ñamha attho es atarr yeye'chapretanna'tyena, ñeñthpa' ñeñthaña yeyomporer yepen.
51003006	Ñeñtho'marcha'ña Yomporpa' entaterranetcha' po'yoroxhenña ama't allowen ñeñth athpare'tene'.
51003007	Sapa'xho'ña awathpa' e'ñe atthekma sokthape'chyese'th allempo sapa' sosya'tsañekpa sokrre'th.
51003008	Tharraña the'ña ñeñthpa' xhosaña a'ypo'ñamperre', ama't ora allowen e'moñe'tanna'teñets, atsrre'moeñets, o'patarñats, achmhare'tanna'teñets, ama't allowen eñosatse'teñtsoxhno ñeñth atarr sosya'tsañexhno.
51003009	Ñamha amach seshkare'tanna'tatsto tharro'mar the'pa' o' seswanemh ñeñth mellashañ ñeñth ateth sokthape'chatyesaye'th seyoxhro. Ñeñth ateth sepha'yese'th awath ñeñth ama pokteye' enteno Yompor ñeñthpa'xho'ña o' seswanemh.
51003010	Sapa' añcha'ña sechorrerraya ñeñth etserra ñeñthcha'ña sokthape'chaterre' ello etserra allochña setserrataterrña sokthaphña. Atthoña e'ñe setserrateñothpa' o'ch sokthape'cherr e'ñe kowen ñeñth ateth kothape'chen Yompor ñeñth seyexhkate'. Atthochña sapa' allo'nach sesen eñotnene' ñeñth ateth kothape'chen ña.
51003011	Attho yetserrataterr yokthaphña Cristokop, yaña alloweneypa' e'ñechka'ye atthekma poechemer phoweneyña Yompor. Ñeñtho'marña yokoppa' ama eñalleña atthoch yotarethta yapa' po'poño' acheñrey, yapa' ellopa'tetstataretheyo' año' judioneshayayye, año' atsorraretheyayye, ñamha po'poño' acheñrey ñeñth awapña po'poñ anetsoth ñamha ñeñtheyo' yapa' año' es yeñoteno ñamha ñeñth acheñrey ñeñtheyo' atarwasatarethey e'ñe attha ñamha ñeñth acheñrey e'ñe koweno'tseney, tharro'mar Cristopa' ñeñthka'yeña e'ñe allowenakpay, ñapa' ña e'ñe yechorra'wenaya alloweney pa'namen acheñrey ñeñth parrokmatenaya.
51003012	Yomporña poemorrenteñothes sapa' o' akrerres ñeñthescha' a'kowentatarethterrtsa Partsokop. Attho akrerrespa' e'ñepa'chña seyxhen atthoch e'ñe kowen semoerannena, e'ñepa'chña kowen es sorrtatyen po'potantañekop. Sapa' e'ñepa'chña pokte' señch ñerra'm po'psheñeñ o'ch entenes sapa' ama esoshe'mayayso. Ñamha sapa' amachña aña se'natsto ñeñth e'ñe sokpa ñeñth ateth sokthape'chen sa tharro'mar sapa' ñeñthes alleshonkatets. Ñeñtho'marña sapa' e'ñepa'chña sa'wanta'wanomña ñeñth atarr echarrare' sentyen.
51003013	Ñamha e'ñepa'chña kowen es sa'wantannena ñerra'm esempoch señch po'psheñeñ ñeñth ama pokteye' orrtateno sokop, sapa' e'ñechña kowen sephretnannena. Attho Yepartseshar Cristopa' o' peretna'werres sa, sapa'xho'ña xhokmachña sephretnannena samha.
51003014	Ñeñth atarr nanak sherbets o'ch seyxherr atthoch semorrentannena e'ñe kowen. Tharro'mar ñerra'm po'ñoxh yemorrentannenapa' amathe' errothenoth ya'ypo'ñerroña po'poñexhno ñeñth kowenteyetsa ñeñth ateth yepha'yen. Atthochña allo'nachña yesen etsotnomoe'ña parrokmateñets.
51003015	Attho Yompor o' e'ñe koshaterres seyoxhro, ñeñthcha'ña sokthape'chaterre'ña e'ñe kowen, tharro'mar ñeñthekopña o' xhore'terreyña Yompor atthoch e'ñe yeparrokmatwerr alloweney ñeñthey ame'ñenaya. Ñamha o'ch notas: Sapa' xhokmoepa'chña separasyoso'teñ Yompor.
51003016	Cristo po'ñoñpa' xhokmoepa'chña e'ñe kowen sokthape'cheñ sa seyoxhro, atthochña e'ñe ora señoteñowenpa' xhokmoepa'ch seyxhatannena atthoch e'ñe kowen sokshatannena. Ñamha separasyoso'teñothpa' semorrechepa'ch allowen morreñtsoxhno ñeñth Partsokop atthoch sa'ye'choxhtatoñ attho saxhoteñ. Soksheñeshowenña seyoxhropa' separasyoso'chepa'ch Yompor.
51003017	Ama't esa ñeñth ateth es sepha'yen ama't esa ñeñth ateth señosyen, e'ñechña seyemteñoth Yepartseshar Jesús atthochña sapa' es sepha'yes. Ñeñtho'marña sapa' xhokmoepa'ch separasyoso'teñ Yompor Parets e'ñe Yepartseshar Jesucristo pa'so'chño.
51003018	The'pa' o'ch notas samha ñeñthes arrollarethes: Ñeñth serrollar sepenpa' e'ñech kowen same'ñeña tharro'mar ateth poktetsa yokop allowenakpay ñeñthey ame'ñenaya Yepartseshar Jesucristo.
51003019	Ñamha sa ñeñthes athaporethespa' o'ch notas samha: E'ñech kowen semoerya sethapor, amachña xha moene' errothwanen sepeñeña sethapor.
51003020	Ñamha sa cheshaneshacha' o'ch notas samha: Xhokmach same'ñya sompor ñamha sachor amachña xha sathpare'tatsto. Ñerra'm atethcha' sephapa' e'ñech kowen koshensa ama't Yompor Parets.
51003021	Ñamha o'ch notas samha ñeñthes achemereshathneshas: Amachña xha sa'tsrre'mare'tatatscheña sechemeresha', the't xha nanak sellkatyenanet. E'ñe poellkëñothetpa' xhach atarr kellañtsotyeset, amach e'ñe kowenaye' ame'ñenseto.
51003022	Ñamha sapa' o'ch notas samha ñeñthes atarwasatarethes e'ñe attha: Xhokmachña e'ñe kowen same'ñyaña ñeñth samo'mte' sepen añe patsro. Amachña poekwampeñothesaña sema'yoreñ setarwasatsto, ñeñthpa' añekpaña ateth sepena atthoch e'ñe kowen entenes samo'mte'. E'ñechña sema'yorñekma seyoxhrokmañen e'ñech kowen setarwasen. E'ñechña semhcha'na'teñoth Yompor setarwasen e'ñe kowen.
51003023	Ama't erra'tsena ñeñth setarwas sepha'yen e'ñechña seyoxhrokmañen e'ñe kowen setarwasen. Tharro'mar ama't acheñekpa setarwasenpa' e'ñechña ateth sepena ñerra'mrrathe' Yamo'mtayekop Jesucristokop setarwasen.
51003024	Sapa' e'ñe señoteñ ñapa' añ o'patatensa ñeñthcha' atarr sokshaterre' tharro'mar sapa' po'ñoxh añ sesherben Cristo ñeñth e'ñe po'ñoxh Yamo'mte' yepen.
51003025	Tharraña allowen ñeñth ateth pha'yene' ñeñth ama pokteye' enteno Yompor, ñetñapa' atsa'tatarethterretcha' ñeñth allpon pha'yesaye'th ñeñth ama pokteyaye. Ñeñtho'marña ama't poesheñarrotheta ñokpoetpa' amach eñalleña atthoch pokte' enterranet Yompor.
51004001	Ñamha sapa' o'ch notas samha ñeñthes pamo'mte' pen ñeñth setarwasaten. Sapa' atethcha' sepe'ña sa'tarwasañer ñeñth e'ñe pokte' entenet ñet. Ñamha sapa' señochepa'ch sapa'xho'ña sechenka'yeña Samo'mte' ñeñth poe'ntaño'tsen.
51004002	Ñamha the' allowenespa' o'ch notas samha: Xhokmoepa'chña sema'yoxhrenaña ma'yochatsa, amach sekhllañotha sema'yocheñoña Yompor. E'ñechña separasyoso'teñesha' sema'yocheña.
51004003	Ñamha o'ch sema'yocheña Yompor yokop, o'ch senamonay atthoch eñalleta allcha' yeserrpare'toñ po'ñoñ, allcha' e'ñe ya'pothwa ñeñth awathotheñ ñeñth ama't poesheñarrapa' ama eseshaye' eñotenaye ñeñth ateth penaña Cristo. Ñeñtho'marña na the'pa' ayottamphsarethen cárcelo.
51004004	Ñamha añcha' senamon Yompor allochña napa' o'ch e'ñe neñotaterranet e'ñe eñotoxhen ñeñth ateth poktetsa nokop o'ch e'ñe na'pothwer allowen.
51004005	Ñamha añekop ñeñth ama ame'ñetso sapa' señotepa'chña ñeñth kowentetsa ñeñthcha' ateth sephanet. Ama't thaya sapa' arosña attha es poexhatstatsa.
51004006	E'ñe semoereñothpa' xhokmoepa'chña e'ñe kowen se'ñorana'tyenanet, allochña ñetpa' e'ñech kowen entonaset ñeñth ateth señen. Allochña sapa' señochcha' eñorana'tyesawet atthoch e'ñe kowen sanapyesanet e'ñe poesheña'ttsokmoet.
51004007	Ñamha the'pa' o'ch notas, masheñ Tíquico ñach señotatenaya' allowen ñeñth ateth nepena na arr. Ñapa' atarr yemoerannena, ñapa' xhokma e'ñe kowen yenpoenen attho yethorrena Yepartsesharekop.
51004008	Ñeñtho'marña napa' ñeñthekopña nemñeñña sesho ñach señotatenaya' ñeñth ateth yepena ya arr. Ñamha ñach sokshatose' e'ñe seyoxhrowen.
51004009	O'ch nemñe epoet masheñ Onésimo. Ñapa'xho'ña xhokma atarr kowen yenpoenen, nanak yemoerannena. Ñapa' e'ñe parro'marneshas. Ñetcha'ña señotatose'ña allowen ñeñth ateth yepena ya arr.
51004010	Ñamha masheñ Aristarcopa'xho'ña moeneñ o'ch womhcha'tas añ necartoth. Ñapa'xho'ña e'ñe parrokma ayottamphsarethey. Allothpa' o'ch womhcha'tas ñamha masheñ Marcos ñeñthara añ patherr necartoth. Ñapa' Bernabé poepa'ñer. Napa' o' notwas atethcha' sepe' masheñ Marcos. Ñerra'm esempoch xhap seshopa' e'ñech kowen sagaph.
51004011	Ñamha masheñ Jesús ñeñthara sochetsa Justo, ñapa'xho'ña moeneñ o'ch womhcha'tas añ necartoth. Ñetpa' ñeñthet ñapoeth judioneshet ñeñth ame'ñetsa, ñetña nethorrapretenet Yomporekop atthoch atarr ayochreshathtena ña. Ñetña atarr nokshatene'.
51004012	Ñamha masheñ Epafras ñeñth parro'marneshas, ñapa'xho'ña moeneñ o'ch womhcha'tas ñamha. Ñapa'xho'ña nanak thorrena Cristokop. E'ñe poema'yocheñoth womenkpa' atarr thorrena sokop. Poema'yocheñothpa' xhokma enamatennas Yomporeshoth atthoch e'ñe womenk sepha'nom seyoxher Yomporekop. Ñamha añ enamoennas atthoch e'ñech poktakma xhaponasa seyoxhro ora allowen ñeñth ateth moenen Yompor.
51004013	Ñokoppa' o' e'ñe neñotatwas ñeñth ateth nanak thorrena sokop ñamha añekop ñeñth Laodiceo'tsa'yen, ñamha ñeñth Hierápoliso'tsa'yen.
51004014	Ñamha masheñ Lucas ñeñth apartañtetsa, nanak yemoerannena, ñapa'xho'ña moeneñ o'ch womhcha'tas añ necartoth. Masheñ Demaspa'xho'ña moeneñ o'ch womhcha'tas ñamha.
51004015	The'ña sapa' o'ch sewomhcha'ch samha nokop masheñneshaxhno ñamha noxhaneshaxhno ñeñth Laodiceo'tsa'yen. O'ch sewomhcha'ch ñamha Ninfas, sewomhcha'ch ñamha allowen ñeñth xhokma apxhetsa ña pa'pakllo e'ñe pame'ñeñothet Cristo.
51004016	Esempoch lleya'wet añ carta sesho allothpa' o'ch selleyach ñamha laodiceo'marnesha' ñeñth pame'ñeñothet Cristopa' xhokma apxhenet ñamet. Ñamha po'poñ necarta ñeñth nemñen Laodiceo sapa'xho'ña selleye'ch ñerra'm esempoch wapateret Laodiceoth o'ch xherr sesho.
51004017	Ñamha o'ch soch masheñ Arquipo ñeñth ateth noten na, po'ñoxhpa' etsotanepa'ña ñeñth ateth yecheña Yepartseshar ñeñthcha' po'tarwas pha' ñokop.
51004018	Na ñeñthen Pablon arrpa' nekellkëñoth e'ñe na notothpa' o'ch newomhcha'tnerres. The'pa' o'ch seyerpa'na napa' ayottamphsarethen. The'pa' ñeñthach notas, Yomporepa'chña sa'nataya. Ñeñthpa' atthetepa'ch Nompore. Allowa. Pablo
52001001	Masheñneshacha' ñamha noxhaneshacha' ñeñthes allowenes apxhetsa all anetso Tesalónico e'ñe seyemteñoth Yompor Parets epoet ñamha Poechemer Jesucristo ñeñth Yepartseshar yepen. Na Pablon sekellkëne'ña añ carta epan masheñ Silvano ñamha masheñ Timoteo. E'ñe newomhcha'teñothes sa napa' o'ch notas: Yomporepa'ch sebensare'tampene' ñeñthara Parets epoet Poechemer Jesúcristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
52001002	Yapa' yema'yochampeñothes sa xhokma yeparasyoso'teñ Yompor sokop allowenakpas.
52001003	Tharro'mar allempo yema'yocheña Yompor xhokma yeyerpoensa attho sapa' e'ñe seyemteñoth Yompor atarr sethorra'yena ñokop ñamha e'ñe semorrentanna'teñothpa' atarr seyenpannena. Ñamha e'ñe seyemteñoth Yepartseshar Jesucristo sapa' o' womenk sepha'nom seyoxher e'ñe ñokop.
52001004	Masheñneshacha' ñamha noxhaneshacha', Yomporpa' atarr morrentensa. E'ñe yeñoteñ Yomporpa' awathotheñ akrerres sa ñeñthescha' ame'ñerraya.
52001005	Tharro'mar añ kowen ñoñets ñeñth yeserrpare'tatoses awaña, ñeñthpa' ama ñoñtsenochayayo, yapa' añña awamenkath yepene' Parets Poekamkëñ allochñapa' attho sapa' o' xhaponasa seyoxhro ñeñth ñoñetspa' e'ñepa't po'ñoxh ñeñthpa' ama shekëñtsoyaye. Sapa' e'ñe señoteney ñeñth ateth e'ñe kowen yorrtatyesonas allempo allo'tseney sesho.
52001006	E'ñe ateth sentey ya ñeñth ateth yepena, sapa'xho'ña the'pa' e'ñech ateth sepena samha, ñamha e'ñe ateth kowen orrtatyen Yepartseshar Jesucristo sapa'xho'ña the'pa' ñeñthara sorrtatyen samha. Attho sagapoñ Yompor po'ñoñ e'ñe soksheñesha' Paretsña Poekamkëñ sokshate'ña e'ñe sa seyoxhro. E'ñe same'ñeñoth ama't atarr sa'moeroxhtatarethetyena tharraña sapa' xhokma atarr sokshena.
52001007	Ñeñtho'marña allowen ñeñth ame'ñetsa Macedonio'mar ñamha Acayo'mar, ñetñapa' ateth eñotenset e'ñe kowen sorrtatyen Yomporekop, ñetpa'xho'ña the'pa' e'ñe atthekma orrtatyenet ñamet Yomporekop.
52001008	The'ña e'ñe seshoth o' epa'wa Yompor po'ñoñ all serrpare'tyeñet. Ama allayayo Macedonio ñamha Acayo, oraña o' e'ñe epa'wa errapharen allemeñ. Errapharen o' e'mare'twaset sapa' atarr same'ñeña Yompor. The'ña ñet o' e'mare'twetpa' ñokpoetpa' ama pallteneto o'ch alla yoterraneterr ya ello.
52001009	Ñetñapa' serrpare'tyenyet attho sapa' e'ñe kowen sagapapoey. Ñamha serrpare'tatanna'tyenet attho sapa' o' sokthape'cherr ello kowen Yomporekop o' sekexhpa'werr ñeñth semchatse'tyese'th ayexhkatareth. The'ña ñeñthpa' o' sekexhpa'wer e'ñe poktakma atthothña allempotheñ e'ñe kowen sesherber Yompor ñeñth ama arromñatheshayaye ñeñth e'ñe po'ñoxh Yompor.
52001010	Ñamha serrpare'tyeñet attho sapa' e'ñe seyemteñoth atarr sekweññañ Yompor Poechemer esempowañencha' werra poe'ntañoth ñeñthara Poechemer ñeñth tantaterr allempo rroma, ñeñthara Jesús ñeñthcha' ya'keshphaterre' ñerra'm esempoch yoroxhtatwer Yompor.
52002001	O'ch, masheñneshacha' ñamha noxhaneshacha', notas: Saña po'ñoxhpa' e'ñe señoteñ awañmo'cha e'ñe kowen sagapapoey, ama orrena yemo'tenso.
52002002	Ellonethpa' e'ñe señoteñ ama't epaye' moeroxhtatyete'th Filiposo, ama't errothwanen pha'yetañe'th, tharraña Yomporña atarr awamenkath pha'ye'th attho yapa' e'ñe yeyemteñoth ña yeserrpare'tatas samha añ kowen ñoñets ñeñth wetsa Yomporeshoth. Ama't allo'tsa'yen ñamha ñeñth nanak epatarñathetyetsa, yañapa' xhokmaña yeserrpare'tatase'th.
52002003	Ñeñthpa' ama panteñtsotheye' yokthape'chataso, ñamha ama sosya'tsañeye' yokthape'chataso, ñamha ama e'ñe ya yeshkëñoth yokthape'chataso.
52002004	Elloña ya Yomporpa' e'ñe pokte' enteney ñeñtho'mar llesensa'y yach a'potherre' po'ñoñ ñeñth e'ñe po'ñoxh kowen ñoñets alloch a'keshphaterrey. Ñeñth ateth ye'ñorenapa' ama añekpayaye o'ch e'ñe orrena yokshach acheñenesha', yapa' añekopña ye'ñorena atthoch yokshateñ Yompor ñeñth e'ñe yentwene' ñeñth ateth yokthape'chyen yeyoxhro.
52002005	Ñeñtho'marña sapa' señoteney ya ama't awathapa' ama e'ñe ya yeñoñoth yokshatenso atthoch e'ñe kowen sentweney. Ñamha ama't awathapa' ama erra yeshkënso atthoch sapa' o'ch sapoey ñeñth yemnapretenes. Ñeñthpa' ama't Yomporpa' e'ñe pokte' entapreteney ñeñth ateth yepenes.
52002006	Ñamha ama't awatha ama añeye' yellkëno atthoch sapa' o'ch sekowentatennay ama't ñamha allowen po'potantañexhno. Ñamha yapa' ama't Cristo yellsensenayeñ ñeñtho'marña yokoppa' e'ñe pokteñ o'ch ateth yepennaseñ ñeñth ateth pena amhcha'tareth, tharraña yapa' amaña yemno o'ch ateth yepennasa.
52002007	Tharro'mar yapa' yemoereñothes sapa' e'ñe kowen es yorrtatyennas. E'ñe ateth yentenes ñerra'mrrathe' cheshathollesha' e'ñech kowen moereña pachor.
52002008	Atarr nanak yemorrentensa ñeñtho'marña ama e'ñe ñaptha kowen ñoñets yapoenso ñeñth Yompor po'ñoñ. Elloña yokoppa'xho'ña pokte' yenteñ o'ch yeswanom ñeñth e'ñe yokpa atthoch yeyenpas samha tharro'mar sapa' atarr yemorrentensa.
52002009	Ñeñth ateth yepena ya, amathe' masheñneshacha' xha sepsenye attho nanak yetarwase'th yetho e'ñe tsapome'tets allempo allo'tseney sesho. Ñeñthpa' añekop atarr yetarwase'th allochñapa' atthoch sa ama't poesheñarrothesapa' amach xha ya'tsrre'moxhtana'taso allempo yeserrpare'tatase'th kowen ñoñets ñeñth Yompor po'ñoñ.
52002010	Sapa' e'ñe sentye'th, Yomporpa'xho'ña e'ñe enteney attho yapa' e'ñe kowen yorrtatyes sokop ñeñthes ame'ñetsa all. Ñeñthpa' e'ñe kowen yorrtatyen Partsokop ñeñth e'ñe pokte' enten ña allochñapa' atthoch amach errothenoth otenyeto “ama pokteyaye ñeñth ateth sepena.”
52002011	Sapa' señoteñ yapa' e'ñe ateth yentenes ñerra'mrrathe' e'ñe yechemeresha' yephowenes. Ñeñtho'marña e'ñe kowen yokthape'chatase'th e'ñe poesheña'ttsos. E'ñe kowen yokshaterres, e'ñe kowen yokthape'chatase'th
52002012	po'ñoxh sapa' e'ñepa'chña kowen sorrtatyen ñeñth ateth poktetsa añekop ñeñth po'ñoxh ame'ñenaya Yompor tharro'mar ñapa' o' wa'ñerres o'ch so'patapretera all amhcha'tarethtena ña, atthochña sekowentapretera samha.
52002013	Ñeñtho'marña añekop xhokma yeparasyoso'teñ Yompor ñamha attho sapa' allempo ye'mhñotaterres Yompor po'ñoñ sañapa' e'ñe kowen sagërrñañ po'ñoñ. Ama't ya seserrpare'tatosayeñ ama acheña po'ñoñ senteñe, ñeñthpa' Yomporoña po'ñoñ sentña allempo. Ñewa, ñeñthpa' e'ñe po'ñoxh Yompor po'ñoñ. The'ña sa ñeñthes o' same'ñerra, Yomporña po'ñoñ o' kothape'chaterres e'ñe kowen seyoxhro o' e'ñe wenaterres ñeñth ateth xhokma sephatse'tyese'th awath; the'ña sapa' añ sorrtatyen ñeñth e'ñe kowen enten Yompor.
52002014	Sapa'xho'ña masheñneshacha' e'ñe ateth sa'moeroxhtatarethtena Yomporekop e'ñe ateth pe'th ñeñth ñanom apxhatsa Yomporekop ñeñth Judeo'tsa'yen. Ñetpa' e'ñe poeyemteñothet Cristo Jesús, judionesha'ña ñeñth e'ñe pamo'ts penetpa' atarr moeroxhtatenanet. Sapa'xho'ña e'ñe seyemteñoth Cristo atarr moeroxhtatenes samha samo'tsesha'.
52002015	Ñeñthara judionesha' ñeñth moetse' Yepartseshar Jesús ñamha ñet moetsanatete'th ñeñth a'mhta'yesaye'th awath Yompor po'ñoñ. Ama't the' yapa'xho'ña poe'moñe'teñothetay o' kothare'terryeterr yamha. Ñeñtho'marña Yomporpa' ama't e'ñe mameshapa' ama kowenaye' entenaneto tharro'mar ñetpa' añe'na e'moñe'tenet allowen pa'namen acheñenesha'.
52002016	Ñetpa' atarr epatare'tenyet atthoch yeserrpare'tach po'poñ acheñ ñeñth ama judioneshayaye atthoch ñetpa'xho'ña o'ch a'keshphatarethterret. Atthoña ñetpa' atarr nanak yorenet po'chñaret. Tharraña the'ña Yomporpa' o' entatwerrmochanet po'yoroxhenña.
52002017	-
52002018	Ñamha o'ch, masheñneshacha' ñamha noxhaneshacha', notas: Yaña po'ñoxh allempo xha'nmataterryet seshoth allempotheñña ama't esempapa' ama yabhchanna'terro e'ñe theme'ttsen. Chemerrña the' yapa' o' e'ñe yapthamerra. Tharraña ama't ama allame'ttsa yabhchannenopa' yeyoxhroñapa' e'ñe parrokmatetsey. Yapa' xhokma yesechenañ o'ch yabhcherrsa' ama't napa' allponoche'tats nesechenañ. Tharraña oneñethñapa' xhokma epatare'teney.
52002019	-
52002020	Tharro'mar sapa' saña ñeñthes atarr yokshatene'. Ama't allempoch werra Yepartseshar Jesucristo sapa' saña ñeñthescha' atarr yeyemterra, ñeñthescha' atarr yokshaterre' allempo, tharro'mar sapa' ñeñthescha' yapataterre' ñeñthcha' atarr yokshatene'ña ya allempo.
52003001	Allempoña na o'wañ na'wanta' ñeñth attho nellkënsa ñato' errotheno'tsenesthe', ñeñtho'marña napa' e'ñe pokte' neñch o'ch alla na'pa napoeth Atenso
52003002	atthoch nemñonas masheñ Timoteo ñach semo'terraya', ñach seserrpare'tatose' atthoch e'ñe womenk sepha' seyoxher ñeñth attho same'ñena. Ñach sokshaterre' ello ñeñth attho same'ñena. Tharro'mar masheñ Timoteo ñapa'xho'ña atarr kowen yethorrena parro Yomporekop. Atarr serrpare'tatyenanet kowen ñoñets attho Cristopa' ña a'keshphatañtetsa.
52003003	Ñach sokthape'chaterre' e'ñe kowen Yomporekop allochñapa' ama't attho atarr amoeroxhtatarethes, amachña ñeñthotha sepoerratsterro ama't poesheñarrothesa. Ñewa, sapa' e'ñe señoteñ xhokmach waponaya ñeñth amoeroxhtatañ yenten.
52003004	Allempo e'ñe allo'tsa'yenakmay alloweney e'ñe parro allempo yapa' ateth o' yotwas xhokmach waponaya moeroxhteñets. Ñeñthña the'pa' atethxho' o' phonasa, the'pa' e'ñethe' señoteñ e'ñe po'ñoxh ateth.
52003005	Ñeñtho'marña awaña allempo o'wañ na'wanta' ñeñth attho nellkënsa naña allempo nemñe masheñ Timoteo atthoch neñotas sapa' errothenesthe'ña sa, ñato' attherathe' sesen ame'ñaya Yompor. Napa' nellkëñothpa' ateth noten ñato'rraña oneñeth poetpateñothes o'the' xha kexhpaterres Yompor. Ñerra'm ateth seperra napa' ateth noten ñeñth attho nethorrena e'ñe sokoppa' ñato'rraña ñeñthpa' e'ñethe' orrena.
52003006	Tharraña allempo werra masheñ Timoteo seshoth, ñapa' serrpare'tatwerrey kowen ñoñets, sapa' atthera e'ñe kowen same'ñena, e'ñe kowen atthera semorrentannena. Ñamha serrpare'tatwerrey attho sapa' xhokma seyerpoenya soksheñesha' ñamha atarr semneñ o'ch yabhchannerra parro. Yapa'xho'ña e'ñe atthekma atarr yemneñ yamha.
52003007	Ñeñtho'marña masheñneshacha' ñamha noxhaneshacha' yapa' ama't allowen es yewenoya ñamha ama'tcha' atarr yemoeroxhetwanena, the'ñapa' o' alla sokshaterrey. Attho yeñoterres sapa' atthera kowen same'ñena ñeñthña atarr yokshaterre'.
52003008	Attho sapa' e'ñe kowen womenk sepen seyoxher Yepartsesharekop, napa' ñeñthña e'ñe kowen nokshatene' attho nokrrena arr patsro.
52003009	Ñeñtho'marña atarr nanak yeparasyoso'teñ Yompor sokop. E'ñe yeyoxhropa' xhokma yokshensa Yomporesho ñeñtho'marña xhokma yeparasyoso'teñ Yompor sokop.
52003010	Xhokma yenamoeñ Yompor yetho ama't ñamha tsapo atthoch yabhchannerra. Atarr yemneñ o'ch yokthape'chaterrsa' erra'tsenthe'ña sepalltena atthoch same'ñera e'ñe poktakma.
52003011	Yompor Parets ñamha Yepartseshar Jesús ñetepa'chña yexhapaterre'ña sesho.
52003012	Yepartsesharepa'chña atontaterre'ña semorrenteña allochñapa' allo'nach nanak sesen morrentanna'ttsa e'ñe sagattsa atthochña allo'nach sesen morrentenaya allowen acheñenesha', e'ñe ateth yepena ya sapa' nanak yemorrentensa.
52003013	E'ñe semorrentanna'teñoth seyoxherñapa' e'ñech womenk pennas Yepartseshar Cristo. Ñerra'm atethcha' sepha allempopa' amach errothenoth otteñe'chwerrsoña Yompor tharro'mar sapa' e'ñech kowen es sorrtatyen Partsokop e'ñe thayotheñ. Atthepa'chña entwerresña Yompor Parets ñerra'm allempoch werra Yepartseshar Jesús. Esempo po'ñoxhpa' werrach epoet allowen ñeñth poeyochreshaxhno pen ñeñth e'ñe pokte' enten Parets.
52004001	The'ña, masheñneshacha' ñamha noxhaneshacha', napa' o'ch notas, e'ñe yame'ñeñoth Yepartseshar Jesús, sapa' allo'nepa'chña kowen sesen orrtatyesnene' ñeñth ateth e'ñe pokte' enten Yompor ñeñth yeyxhatwas awañmo'chotheñ.
52004002	Sapa' po'ñoxhpa' o' señoter ñeñth ateth yeyxhatwas e'ñe yame'ñeñoth Yepartseshar Jesús atthochña sapa'xho'ña o'ch sorrtatyen ñeñth kowen enten ña.
52004003	Po'ñoxh ñeñthpa' Yomporña moene'ña ateth, sapa' o'ch sa'kowentatarethterra ñokop atthochña ama't poesheñarrothapa' amach sechtatscheña ñeñth ama sethaporeyaye.
52004004	E'ñe poesheña'ttsospa' xhochña e'ñe señoch atthoch e'ñe kowen seyore koyanesha' ñeñthcha' e'ñe ñapoeth sethapor sepha'. Atethpa' e'ñech pokte' entapretenes Parets, ama't ñamha allowen acheñenesha'. E'ñechña kowen senteñña sethapor.
52004005	Amachña e'ñe añekpa seyoroña sethapor atthoch e'ñe sokshaten sechets ñeñth ateth pena po'potantañ acheñenesha' ñeñth ama eñotenaye Yompor.
52004006	Ama't poesheñarrothesapa' amach so'chña'tamphsatscheña semo'nasheñ, amach sechtapretatsche poethapor. Allowen ñeñth ateth yepha'pa' xhokmach tsa'taterrya Yompor esempo. Ñeñthpa' awañmo'chotheñ e'ñe po'ñoxh o' yotwas.
52004007	Yomporpa' ama añekpaye' xhore'tenye o'ch aña ateth yepha'yes ñeñth atarr sosey, añekopña xhore'teney o'ch e'ñe ya'kowentatarethterra ñokop.
52004008	Ñerra'm esesha'ch athpare'tene' ñeñth ateth neyxhatenes ñetpa' ama acheñeye' po'ñoñ athpare'teneto, ñeñthpa' Yomporña po'ñoñ athpare'tenet ñeñthara Yompor ñeñth yapoene' Poekamkëñ ñeñthcha' ya'kowentatene' e'ñe ñokop.
52004009	Attho semorrenteña allowen masheñneshaxhnopa' the'ña sapa' ama sepallteno o'ch alla noterrserr necartoth, sapa' o' eñotaterres Yompor atthoch semorrentannerra allowenes.
52004010	Po'ñoxh e'ñe semorrentweña allowen ñeñth ame'ña'yetsa allemeñ Macedonio. Tharraña ama't ateth sepenañpa' ellopa' o'ch masheñneshacha' ñamha noxhaneshacha' alla noterrserr: Allo'nepa'ch sesen morrentanna'tnomtsa e'ñe kowen.
52004011	Sapa' añcha'ña se'nen atthoch e'ñe kowen moecheth seyxhena sa'netsro, amachña aña sorrtatatsetyeso atthoch se'moñe'tannena. Ñamha o'ch alla noterrserr e'ñe sa sotothpa' xhokmachña setarwasa'yes ñeñth ateth o' notwas.
52004012	Kowencha' setarwasa'yes allochñapa' e'ñech kowen entenes ama't ñeñth ama ame'ñetso. Ñamha sapa' añekopcha'ña setarwasa'yes atthoch amach xha es sepallteno.
52004013	Masheñneshacha' ñamha noxhaneshacha', yapa' yemneñ o'ch e'ñe señoter errotheno'tsa'yenthe'ña ñeñth pame'ñeñoth rromoets. Allochñapa' amach attha atarr sellkënaneto ñeñth ateth pena po'potantañ, ñetpa' ama es yemteneto.
52004014	Yapa' attho yame'ñeña Jesús ña ama't rroma ellopa' alla tanterra, yame'ñeña ñamha Yomporpa' atthekmach tantatwerrey alloweney ñeñtheycha' e'ñe yame'ñeñoth Jesucristo yerroma.
52004015	Ñeñtho'marña the' sapa' o'ch neñotatas ñeñth ateth eñotaterrey Yepartseshar Jesucristo, ñeñthpa' ateth yexhatey: Alloweney ñeñtheycha' orameñ korretsa allempoch werra ña ñeñtheycha' ama rromwetsa' allempo, yañapa' amach yotampesyoña yanom ñeñth o' rromwa, añcha' ñanom oterrtsa ñeñth o' rromwa allothñapa' yamha ñeñthey orameñ korretsa, tharro'mar allempopa' atethcha' perra.
52004016	Partsesha'pa' ñachña eñerrets womenk ñamha ñeñth pa'mhcha'tarether pen allowen mellañotheñnanesha' ñachña rrana'nerrtsa, e'ñech allempokma e'morrterra ñamha Yompor po'poktor. Atthochña ñapa' sowa'nerra poe'ntañoth. Ñeñthña rromoets ñeñth ame'ña'nmaya Cristo ñetña allempopa' ñanmoetcha' tantrra'twerret.
52004017	Allothñapa' yamha ñeñthey orameñ korretsa arr patsro a'tapataretheycha' yamha oso e'ñe parro epay ñeñth o' tantrra'twena rromoth atthochña e'ñech parrokma yepokter Yepartseshar eno. Atthochña e'ñe alloweneypa' parro'tseneycha' epay Yepartseshar e'ñe allempotheñ errponañowen.
52004018	Ñeñtho'marña sapa' xhokmach seyerpatannena añ kowen ñoñets atthoch e'ñe kowen sokshatannena.
52005001	The'ña masheñneshacha' ñamha noxhaneshacha' sokoppa' ama pallteno o'ch alla noterrserr añ necartoth e'ñech esempo etsoterra allempoch werraña Yepartseshar.
52005002	Tharro'mar sapa'xho'ña o' e'ñe señoter xherrcha' patherr yeth allempoch werra Yepartseshar Jesús. Allempopa' e'ñech machayotha werra e'ñe ateth ñerra'm esempo wennaya eñeth tsapo e'ñech machoyotha wapa.
52005003	Allempo amach xhena' ñeñth yether allempoch werra Yepartseshar acheñenesha'ña arr patsro ñetñapa' atethcha' otyerret allempo: “The'ña yapa' e'ñe kowen moecheth yeyxhena arr patsro. Yokoppa' ama't awathapa' amach eñalleterroña ñeñthcha' yeyore'tame'terre'.” Tharraña e'ñech allorokma machayothach werranet ñeñthcha' e'ñe a'kllatwerrawet. Allempo ama't poesheñarrapa' amach eñalleña atthoch yeterret. E'ñech ateth xherranet ñerra'mrrathe' allempo atsotenana koyanesha' poe'mar amach eñalleña atthoch yetamphsana attho atserrpeñ poe'mar atthoch amach atserrpe.
52005004	Tharraña saña po'ñoxh, masheñneshacha' ñamha noxhaneshacha', sapa' ama chekmeto'tsenayayso ñeñth ateth pena acheñenesha' ñeñth ama ame'ñetso. Sapa' e'ñe señoteñ ñeñtho'marña ama'tcha' machayotha werra e'ñe ateth machayotha wennaya eñeth, sañapa' amach xha seyorenatsto.
52005005	Tharro'mar sapa' e'ñe same'ñeñoth Cristo e'ñe señoteññañ po'kowenña ñeñtho'marña napa' o'ch netma'ntatasa sapa' poetarenana'tarneshas ñamha yethena'tarneshas. Po'ñoxh yapa' ama tsapo'marneshayayye ñamha ama chekmeto'marneshayayye tharro'mar yapa' ama añeye' yepha'yeno ñeñth ateth phatse'tyen ñeñth ama ame'ñetso.
52005006	Ñeñtho'marña o'ch notas: Yapa' amach xha yekhllatsto Yomporekop, tharro'mar ñerra'm ateth yephapa' xhach yottena ñerra'm xha yemoen Yomporekop ateth pena po'potantañ ñeñth attha es poexha'yetsa. Yapa' amachña xha yemanrra'tatsto xhochña e'ñe yeñotena atthochña yeñose're'tyeswena.
52005007	Ñewa, yeñoteñ ñeñth manrretspa' tsapoch manrrenet ñamha ñeñth posa'tare'tyetspa' tsapoch posa'tare'tyenet.
52005008	Tharraña yapa' yetho'marneshay ñeñtho'mar xhokmoepa'ch e'ñe yeñoteñoth yeñose're'tyeswena. E'ñe yame'ñeñoth Yompor ñamha yemorrentanna'teñoth ñeñthña kowampene'ña yeyoxher Yomporekop atthoch amach aña yokthape'chatsto ñeñth ama pokteye' enteno Yompor. Ñeñthpa' añ toma'ntena asrom ateth ñerra'mrrathe' ñeñth chorrena solltar ñeñth a'natene' poesomap allempo kellarena atthoch ama etarethteneto. Ñamha yapa' yeyemteñoth Cristo the'ñapa' e'ñe a'keshphatarethey ñeñthpa'xho'ña ñeñthña yemoñenaya. Ñeñthpa' añ toma'ntena ateth pena solltar o'ch na'nman asret poño atthoch ama etto'tarethteto.
52005009	Tharro'mar Yompor po'ñoxhpa' ama añeye' o'patatenyo atthoch koñchatwerrey; yapa' añña o'patatenya atthoch e'ñe kowen a'keshphatwerrey alloweney e'ñe yame'ñeñotha Yepartseshar Jesucristo
52005010	ñeñth rromats yokop, atthochña ama'tcha' o' yoklla'wenañ allempoch werra amapa' ñato' orameñ yokrrenmeñ allempoch werra attherayach yañapa' korretsayach epay ña e'ñe parro.
52005011	Ñeñtho'marña the'pa' notenes, sapa' xhokmoepa'ch sokshatannena Yomporekop. Xhokmoepa'chña womenk sephanna'ta seyoxher Yomporekop e'ñech ateth sepha thayotheñ.
52005012	O'ch, masheñneshacha' ñamha noxhaneshacha', notas po'poñ, semhcha'na'teñothpa' e'ñepa'ch kowen semorrenteña allowen ñeñth thorra'yetsa Yomporekop sesho tharro'mar ñetpa' e'ñe Partsesheshoth anarethtenet ñeñthcha' amhcha'tarethtatsa sokop, ñetcha'ña sokthape'chatene'ña e'ñe kowen.
52005013	Attho atarr thorrenet Yomporekop sañapa' e'ñepa'chña kowen sentenanet, atarrcha' semorrentenanet. Ñamha ama't allowenes e'ñe sagattsapa' e'ñepa'chña kowen sentannena atthoch e'ñe kowen seyxhena e'ñe señmañesha'.
52005014	Ñamha o'ch masheñneshacha' alla noterrserr ñeñthcha' ateth sepha: Ñeñth atarr kellañtsotyets sesho sachña kothape'chaterrawet kowen atthoch amach allo'na kellañtsoteneto. Ñamha ñeñth ama koshetso sachña e'ñe kowen koshaterrawet ñamha ñeñth ama womenkaye' penaye poeyoxher Yomporekop, sachña e'ñe kowen koshatyerrawet atthoch e'ñe womenk perret ñamet poeyoxher Yomporekop. E'ñe allowenet saña e'ñe semorrenteñothanet ñetpa' xhokmoepa'chña e'ñe kowen sa'wantenanet.
52005015	Ñamha sapa' xhokmoepa'ch e'ñe kowen señotena allochñapa' ñerra'm po'psheñeñ erroth phonaspa' sapa' ama't e'ñe poesheñarrothesa amach setsa'tatatsche ama't koñe'tha. Añcha'ña e'ñechña kowen sepeñ samo'ts ama't ñamha allowen po'potantañ acheñenesha'.
52005016	Ñamha sapa' xhokmoepa'ch e'ñe kowen sokshena.
52005017	Ñamha xhokmoepa'chña sema'yochena.
52005018	Ñamha ama't errotheno'tsensa xhokmoepa'ch separasyoso'teñ Yompor tharro'mar ñeñthpa' ateth moenen e'ñe yokop allowenakpay ñeñthey yemtenoya Poechemer ñeñth Cristo Jesús.
52005019	Ñamha amach sathpare'tatsche ñeñth ateth kothape'chatenes Parets Poekamkëñ e'ñe seyoxhro, tharro'mar ñerra'm ateth sephapa' xhathe' sa'wañaterrñañ ñeñth ateth eñotatyenes Yompor Poekamkëñoth. Ñeñthpa' e'ñe ateth ñerra'mrrathe' o' semayerrñañ Yompor po'wrare.
52005020	Ñamha amach ateth sentatsche ñeñth ateth eñoraten Parets Poekamkëñoth ñerra'm ama asherbenaye' senteñe.
52005021	Allowen ama't erra'tsena xhochña ñanom señoch ñato' e'ñethe' kowen ñato'pa' amathe' kowenayaye. Ñeñth allowen erra'tsencha' e'ñe kowen sentyes ñeñthñapa' amach sekexhpatstere ama't awatha.
52005022	Tharraña allowen erra'tsencha' ama kowenaye' sentyeso ñeñthñapa' xhosaña a'ypo'ñerre'.
52005023	Yompor ñeñth e'ñe yokshatene' yeyoxhro, ñepa'chña e'ñe sa'kowentaterre' e'ñe kowen Partsokop. Xhokmoepa'ch allo'na sesen e'ñe kowen allochñapa' ñerra'm esempoch werra Yepartseshar Jesucristo, sokoppa' amach eñalleña ama't koñe'tha atthoch otteñe'chwerres ama't sekamkëñowen, ama't seyoxhrowen, ama't ñamha sechtsowen.
52005024	Tharro'mar Yompor ñeñth o' xhore'terres ñapa' ña atarr ayemoetpotetsa, ñachña setsotatwe'ña e'ñe ora allowen ñeñth e'ñe kowentetsa ñokop.
52005025	O'ch, masheñneshacha' ñamha noxhaneshacha', notas, xhokmach sema'yochampesya yamha.
52005026	Ñamha the'pa' nemneñ o'ch newomhcha'tas allowenes ñeñthes ame'ñetsa.
52005027	Ñamha the'pa' o'ch notas, e'ñe yemhcha'na'teñoth Yepartseshar Cristo añ cartapa' o'ch selleyach allowen masheñneshaxhno ñamha noxhaneshaxhno.
52005028	Yepartsesharepa'chña Jesucristo sa'natenaya e'ñe allowenes. Ñeñthach notas, ñeñthpa' atthetepa'ch Nompore. Allowa. Pablo
53001001	Masheñneshacha' ñamha noxhaneshacha' ñeñthes allowenes apxhetsa all anetso Tesalónico e'ñe seyemteñoth Yompor Parets epoet ñamha Poechemer Jesucristo ñeñth Yepartseshar yepen. Na Pablon o'ch alla nekellkërrnaserr po'poñ carta epan masheñ Silvano ñamha masheñ Timoteo.
53001002	E'ñe newomhcha'teñothes sa napa' o'ch notas: Yomporepa'chña sebensare'tampene' ñeñthara Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
53001003	O'ch masheñneshacha' ñamha noxhaneshacha' notas, e'ñe pokte' xhokmach yeparasyoso'teñ Yompor sokop tharro'mar sapa' po'ñoxh allo'na sesen ame'ña'nmaya Yompor ñamha allowenes e'ñe poesheña'ttsospa' allo'na sesen morrentanna'tyesnomtsa.
53001004	Ñeñtho'marña yañapa' atarr yokshensa. E'ñe yoksheñothpa' atarr kowen yeñosyen sokop all allampaño'mar all apxha'yenet Yomporekop. Ñetpa' xhokma yeñotatyenanet ateth sepena sa, ama't ñeñth se'moñe'tene' ñeñth xhokma sokthare'tene' attho moeroxhtatenset, tharraña sañapa' xhokma atarr sa'wantenanet e'ñe same'ñeñoth Yompor.
53001005	Ñewa, yapa' yeñoteñ Yomporpa' e'ñe pokte' es pha'yen. Ñeñtho'marña yeñoteñ sapa' e'ñe same'ñeñoth ña, ñañapa' e'ñeka'ye pokte' entenes allochñapa' atthoch sexherr all amhcha'tarethtena ña, sapa' ñeñthekopña atarr sa'moeroxhtatarethtenaña the'.
53001006	Tharraña Yomporpa' e'ñe pokte' enteñ ñach tsa'taterraya moeroxhteñtso allowen ñeñth semoeroxhtatene' sa the'.
53001007	Ñeñth attho atarr semoeroxhtena the' e'ñe ñokop, Yomporñapa' e'ñe pokte' enteñ sokop, ñachña ello sokshaterre'ña sa e'ñe ateth atarr koshateney ya. Yapa' ñeñthcha'ña atarr yokshaterre' ñerra'm esempoch orretwerra Yepartseshar Jesús allempoch werra poe'ntañoth. Ña po'ñoxhpa' orretwerrach epoet po'mhllañotheñnaneshar ñeñth atarr awamenkathesha' pha'yen. Ñapa' e'ñech po'yoroxhenñoth werra ateth ñerra'mrrathe' tso' woretnets.
53001008	Allempoch werrapa' koñchatwerrancha' allowen ñeñth ama eñotaye'the Yompor ñeñth ama ame'ña'poye' entaye'the kowen ñoñets ñeñth Yepartsesharekop Jesucristo.
53001009	Ñetñapa' atthoch a'koñchatarethterretpa' chenka'werretcha' errponañowen. Atthoch ñetpa' o'ch ellopa'tetstatarethterret amach entereto Yepartseshar, amach enterrñañeto po'kowenña all nanak partsotena.
53001010	Ñapa' tharro'marcha' werra atthoch alloweney ñeñthey poeyochresha' pen Parets, yañapa' yekowentatapoerrñañcha'. Alloweney ñeñthey ame'ñaye'th atarrcha' yekwanrrortapoer. Sa'nachña kowentatapoerre' tharro'mar sapa'xho'ña same'ñena kowen ñoñets ñeñth yeñotatenes.
53001011	Ñeñtho'marña yapa' xhokma yema'yochampensa allochñapa' atthoch Yomporpa' e'ñe pokte' entenes attho ñapa' o' xhore'terres o'ch poeyochresha' perres samha. Ñamha yapa' añ yenamoennas Yompor e'ñepa'chña po'wamenkoth etsotatonasña allowen ñeñth ateth sokthape'chyen kowen ñokop ñamha ora ñeñth allpon sethorra'yena e'ñe same'ñeñoth ña.
53001012	Atthochña sapa' e'ñech kowen sekowentaterrñañ Yepartseshar Jesús, ñañapa' kowentaterrescha' samha. Ñeñthpa' e'ñe Yompor poemoereñothey ñamha Yepartseshar Jesucristo.
53002001	The'pa' o'ch, masheñneshacha' ñamha noxhaneshacha', neñotatas po'poñ ñeñthpa' añ allempoch werra Yepartseshar Jesucristo atthoch ñapa' o'ch apxhatwerrey alloweney e'ñe ñesho.
53002002	The'pa' ñeñtho'marña notenes: Ama't poesheñarrothesapa' ñato't xha yore'tensa'ña po'poñ kothaphñats. Sapa' amach xha seyorenatsto ama'tcha' se'mare'ter o' xherr allempoch werra Yepartseshar. Ama'tcha' otasetañ ñetpa' e'ño' Parets Poekamkëñ eñoratenawet, sañapa' ñato'tña xha seyorena'. Ama'tcha' poeserrparñothet ateth otaset, sañapa' amach seyorenatsto. Ama'tcha' ateth otasetañ the'pa' o' xhap carta ñeñth moeñen Pablo ñeñthpa' ateth oten carta, the'pa' o' xherr allempoch werra Yepartseshar, saña e'ñe seyorñothpa' ñato'tña ñeñthaña same'ñena'.
53002003	Ama't poesheñarrothesa sapa' amach se'mhñotatstaneto ama't e'ñe errothencha' otyesaset, tharro'mar ñetpa' atethcha' shekare'tasetañ. Ñeñtho'marña napa' o'ch notas, allempopa' amaka'ye xherra' ñeñtheñpo ñeñthe yethñatsroch werra Yepartseshar, ato'tña atarr atonterra' ñeñthcha' kexhpoerre' Yompor. Ñamha allempopa' orrterrach poesheñarr acheñ ñeñth atarr athparñathtetsa, ñeñthpa' chenkëñtsa o'patenaya. Ñañapa' Yomporach atarr e'moñe'terr ñamha allowen acheñenesha' ñeñth moechatse'tyene' pa'namen ñeñth po'yomporer pha'yenet ñachña e'ñe tanterrawet.
53002004	Ñamha ñeñthña athparñathpa' e'ñe pommo'cheñothpa' atethcha' oterran acheñenesha' ñapa' ño'ña e'ñe Yomporetets. Atthochña ama't Parets pa'pakllopa' o'ch anorrwerr, o'ch e'ñe ateth perra ñerra'mrrathe' ña po'ñoxh Yomporetets.
53002005	Sapa' ama't seyerpoenoña allempo allo'tsenmeñen sesho na ama't ñeñthpa' e'ñe notwase'th.
53002006	Sapa' señoteñthe' ñeñth onare'tatene'ña ña atthoth amo' werro tharraña xhokmach orrterra allempoch xherr e'ñe ateth onañchareth ñokop.
53002007	Ama't e'ñe thayotheñ attho athpare'tenet ñoñets ñeñth ateth anarethpa' ñetña e'ñe a'nawapa' xhokma ateth penet. Tharraña the'pa' eñall ñeñth onare'tatene' ñeñth acheñer ñeñthcha' atarr athparñathterrtsa, ñeñthñapa' xhokmach ateth pena tharrempowach esempoch aprratamphsarethterra ñeñth onare'tatene' the'.
53002008	O'ch aprratamphsarethterrapa' ñeñthña acheñer ñeñthcha' athparñathterrtsa allempochña orrtatarethterra. Tharraña allempoch werra Yepartseshar Jesús ñachña e'ñe poenamoth po'rrerrñothpa' ñeñthcha' moetserre'ña ñeñth atarr athparñathtetsa. Atthoch orrterra Jesús e'ñe ña po'partsoteñoth ñeñthcha'ña e'ñe a'mchechaterre'ña ñeñth athparñathtetsa.
53002009	Ñewa, ñeñth acheñerpa' oneñeth atarr awamenkath pene' atthoch orrterra. Ñeñtho'marña pa'namencha' orrtaterr ñeñth po'partsoña pen ña ñeñth ama't awatha acheñenesha' arr patsropa' ama't poesheñarrothetapa' ama poentareto. Tharraña ñeñth po'partsoteña pen ñapa' ñeñthpa' ama Yomporeye' apoenaye, ñeñthpa' oneñetha apoene' attho shekare'tyenan acheñenesha'.
53002010	Atthach e'ñe pa'namenoth atarr shekare'tyerran acheñenesha' ñeñth ama't mameshapa' ama pokteyaye. Añcha' ashkarethterrtsa allowen ñeñth ama ame'ñetso ñeñth o'patena chenkëñets. Tharro'mar ñetpa' awathotheñ ama ame'ña'poye' enteññañetoña Yompor po'ñoñ ñeñth e'ñe po'ñoxh alloch a'keshphatarethterretañ.
53002011	Ñeñtho'marña Yomporpa' moenaterranetcha' o'ch atarr ashkarethterret, atthochña ñetpa' e'ñech aña ame'ñerret shekëñets ñeñth ama po'ñoxhayaye ama't mamesha.
53002012	Atthochña allowen ñeñth ama ame'ña'poye' entaye'the Yompor po'ñoñ ñeñth e'ñe po'ñoxh keshpeñets, ñetpa' aña koshete'th ñeñth ama pokteye' enteno Yompor, ñeñtho'marña ñetpa' a'koñchatarethterretcha' allempo.
53002013	Tharraña saña, masheñnesha ñamha noxhaneshacha', yapa' xhokma yeparasyoso'teñ Yompor sokop ñeñthes atarr moerena Yepartseshar. Tharro'mar Yomporpa' awathotheñ akrerres sa atthoch a'keshphaterres e'ñe kowen. Ñeñthpa' añcha' sa'keshphaterre' attho Parets Poekamkëñpa' e'ñe a'kowentatenes ñokop attho sapa' e'ñe kowen same'ñerrñaña po'ñoñ ñeñth e'ñe po'ñoxh alloch yekeshperra.
53002014	Sapa' ñeñthekopña xhore'terresña Yompor allempo yeserrpare'tatase'th kowen ñoñets alloch a'keshphaterrey Yompor. Atthochña sapa'xho'ña sekowentapreterach Yepartseshar Jesucristo esempowañen.
53002015	Ñeñtho'marña o'ch, masheñneshacha' ñamha noxhaneshacha', noterrserr: Sapa' e'ñepa'chña womenk sepha'nom seyoxher Yomporekop. Ñamha ora allpon ñeñth yeyxhatyesase'th e'ñe ya yenamoth yeserrpare'tatase'th ama't ñamha yecartoth ñeñthñapa' e'ñepa'ch womenk seyoxhre'cha.
53002016	-
53002017	The'ñapa' o'ch notas: Yepartseshar Jesucristo ñamha Yompor Parets ñetepa'chña e'ñe kowen sokshaterre'ña sa seyoxhro, ñetepa'chña awamenkath sepha'yese' allochñapa' atthochña sapa' xhokmach señosyen ñeñth e'ñe kowen ñoñets ñamha e'ñechña kowenare' es sorrtatyen. Tharro'mar Yomporpa' ñeñthña atarr yemorrentenaya, ñapa' ña ñeñth xhokma yokshatene' yeyoxhro. Ñeñthña kosheñetspa' amach awañañathterro ama't errponaña. Ña e'ñe poemoereñothpa' xhokma eñotateney e'ñe kowen ñeñth atarr yeyemtena.
53003001	Masheñneshacha' ñamha noxhaneshacha', the'ña e'ñe allowapa' o'ch notas: Sapa' xhokmach sema'yochampesya yamha. O'ch senamoeñ Yompor atthoch epa'werra thekma Yepartseshar po'ñoñ errapharen, kowenepa'ch entyeññañet po'ñoñ e'ñe ateth atarr kowen señch samha allempo xhap sesho.
53003002	Tharro'mar acheñenesha'pa' ama allowenakmaye' ame'ñeneto, shonte' ñeñth athpare'tene' Yompor ñamha shonte' atsrre'mñathnesha' ñeñth ama kowenayaye. Ñeñtho'marña sapa' añcha' senamoeñ Yompor amoepa'chña xha epatare'tatsetyeto.
53003003	Tharraña Yepartsesharpa' ñachña atarr yeyemtena, ñachña awamenkath sepene', ñach sekwampene', ñach sa'nataya, amach moenatano o'ch xhaponasa ñeñth ama kowenayaye.
53003004	Ñamha yapa' e'ñe yeyemteñoth Yepartseshar sapa' e'ñe yeñotenes ñeñth ateth yotenes sañapa' e'ñech ateth sepena the' ama't ñamha tsapathoneth xhokmachña ateth sepena.
53003005	Yepartsesharepa'chña Jesús e'ñe kowen señotatene'ña seyoxhro attho Yomporpa' atarr morrentensa, atthochña e'ñech kowen sa'wanta'wanom allowen topateñets e'ñe ateth pe'th Cristo.
53003006	The'ñapa', masheñneshacha', o'ch notas e'ñe Ya'mhcha'tarether Jesucristo pa'so'chño, sapa' ñato't seyemteña'ña ñeñth atarr kellañets ñeñth amach moeno tarwasa'. Ñeñth ateth petsapa' ama moeno o'ch ame'ñanaña ñeñth ateth yeyxhatenes.
53003007	Sapa' e'ñe señoteñ añ poktetsa sokop o'ch ateth sepena samha e'ñe ateth senteney ya. Yapa' allempo allo'tseney parro yapa' xhokma yetarwasen.
53003008	Yapa' ama't errothena ama't poesheñarrapa' ama yerraprecheña poerrar e'ñe attha. Ñamche'ña yapa' xhokma yetarwasen yetho e'ñe tsapome'tets atthoth yentña ya yerrar allempo allo'tseney sesho. Yapa' ama xhoye' ya'tsrre'moxhtana'taso ama't poesheñarrothesa.
53003009	Ama't e'ñe pokteñ o'ch serratapyeñ e'ñe attha, tharraña yapa' ama yemno tharro'mar yapa'xho'ña yemneñ o'ch yetarwasos yamha allochñapa' atthoch yorrtatonas ñeñth e'ñe kowentetsa sokop allochñapa' atethcha' sepha samha.
53003010	Allempo allo'tseney seshopa' ateth yotas, ñerra'm esesha'ch atarr kelletspa' arepa'ña rratstats, rranepa' po'khllañ.
53003011	Yapa' ye'mare'tenes poesheña'ttsos sapa' sekhllañothpa' attha sellapene'th, ama xhoye' setarwaseno ama't mamesha, añaña e'ñe sethorra'yena sa ñeñth ama es sherbeno.
53003012	Allowenes ñeñthes atarr kellañtsarerespa' the'pa' o'ch notas e'ñe Ya'mhcha'tarether Jesucristo pa'so'chño, sapa' xhoñaka'yeña setarwasa'ña e'ñe kowen señmañesha' atthothcha' sechen allpon ñeñth sepallta'yena arr patsro.
53003013	Ñamha sa, masheñneshacha' ñamha noxhaneshacha', sapa' ñato'tña xha semoenme'chena'ña orrtatyese' kowen ñeñth atthekma sepha'yena.
53003014	Ñerra'm esesha'ch ama e'mhñotaye ateth yotenes añ yecartoth, ñeñthña acheñerpa' o'ch se'ñotorrtach ñapa' xhokma ateth pena. Sañapa' ñato'tña seyemteña'ña ñeñth ateth petsa, allochñapa' atthothcha' penkërra.
53003015	Tharraña amach ateth sentatsche ñerra'mrrathe' xho se'moñe'teñ. Sapa' xhochña e'ñe kowen sokthape'chater ateth e'ñe kowen yokthape'chateñ yemo'nasheñ.
53003016	Yepartseshar ñeñth e'ñe yokshatene' yeyoxhro ñepa'chña sokshaterre' sa seyoxhro ama'tcha' errotheno'tsenes. Yepartsesharpa' e'ñepa'chña parro allo'tsenes allowenes.
53003017	Na ñeñthen Pablon arrpa' nekellkëñoth e'ñe na notothpa' o'ch newomhcha'tnerres. Sapa' ñeñthcha'ña señotate' añmapa' e'ñe no necarta. Allowen ñeñth e'ñe no necartapa' atthekma nekellkëñ.
53003018	Yepartsesharepa'chña Jesucristo sa'natenaya e'ñe allowenes. Ñeñthach notas, ñeñthpa' atthetepa'ch Nompore. Allowa. Pablo
54001001	-
54001002	Masheñe Timoteo ñeñtheph e'ñe yame'ñeñoth e'ñe ateth nenteneph ñerra'mrrathe' e'ñe nechemer nepeneph, na Pablon pekellkëne'ña añ carta ñeñthen Jesucristo poellsensaren, tharro'mar ñeñthpa' ateth llesenserren Yompor Parets epoet Poechemer Jesucristo ñeñthcha' nanak yeyemterra. Ñeñthpa' ñeñthara Yompor ñeñth Ya'keshphatañer yepen, ñamha ñeñthara Poechemer Jesucristo ñeñth Yepartseshar yepen. The'pa' e'ñe newomhcha'teñothephpa' o'ch notaph, Yomporepa'chña pebensare'tampene' ñeñth nanak Parets epoet Poechemer Cristo Jesús ñeñth Yepartseshar yepen. Ñetepa'chña pemoerenaya. Ñetepa'chña phokshatene' e'ñe pha peyoxhro.
54001003	Ñamha the'pa' o'ch notaph, awañmo'cha allempo nesechena o'ch awen Macedoniopa' ateth notnomoeph, phapa' allach pha'pa Efeso atthoch phach kothape'chatyese' ñeñth yexhatyets po'poñ kothaphñats, atthoch ñetpa' amach allo'na yexhatneneto ñet pokthaphñet ñeñth ama po'ñoxhoyaye. The'pa' ñeñthekopña nekellkënnaph añ carta allochñapa' o'ch alla neyerpaterrperr.
54001004	Ñamha the'pa' phach otyesawet atthoch amach allo'na kothape'chatyesneneto e'ñe ñet poeserrparñet ñeñth ama po'ñoxhoyaye. Ñamha phach otyesawet atthoch amach allo'na kothape'chatyesneneto ñeñth ateth serrpare'tatyesanete'th pa'tañneshañ. Tharro'mar ñeñth serrparñatspa' attha nanak moññe'tateñet acheñenesha'. Ñeñthpa' ama añekpayaye alloch e'ñe yeñoter erra'tsenthe' e'ñe po'ñoxh alloch yesherber Parets ñeñth ateth moenen ña. Añña e'ñe yame'ñeñotha Cristopa' o'ch yeñoter.
54001005	Yomporpa' añña moenen o'ch yeyxhach acheñenesha' amorrentanna'tpawepa'ch alloweney. Tharro'mar e'ñe yame'ñeñoth Cristo poktakma arrña yeyoxhropa' e'ñech kowenare' yokthape'chyen Yomporekop. Ñamha e'ñech yeñmañesha' yokthape'chen kowen.
54001006	Tharraña poesheña'tets acheñenesha'pa' awo't alla kexhpa'werret ñeñth ateth moenen Yompor. Ñeñthña ateth serrpare'tatenet po'poñ kothaphñats, ñeñthñapa' ama es sherbeno ama't mamesha Yomporekop.
54001007	Ñetpa' aña moenenet awo'ch orrtet ateth ñerra'mrrathe' nanak etsotenet añ ñoñets ñeñth ateth anareth judioneshakop awath. Tharraña ama't ateth penetañpa' amaña eñoteñeto esthe'ña yexhateneyña añ ñoñets ñeñth xhokma serrpare'tenet. Ama'tcha' ñeñtha nanak thorrenetañpa' amachña xhenaneto poeyoxhro ñeñth po'ñoxh ateth yexhateney ñeñth ñoñets.
54001008	Ñewa, alloweneypa' e'ñe yeñotweñ, ama't erra'tsena ñoñets ñeñth ateth anareth ñeñthcha' ateth yephapa' xhokma sherben ñerra'm añekop yesherbhaten añ ñoñets ñeñth ateth moenen Yompor.
54001009	Ñamha alloweneypa' e'ñe yeñotweñ añ ñoñets ñeñth ateth anareth ñeñthcha' ateth yephapa' ama añekpaye' anarethe acheñeneshakop ñeñth kowenare' es pha'yets, tharro'mar ñetpa' o' yexha'weñet e'ñe poktakma. Ñeñthpa' añekpa anareth añ acheñrekop ñeñth ama es otapespawo, ñamha ñeñth nanak athpare'tetsa, ñamha ñeñth ama es xhenoyo poeyoxhro ñeñth kowentetsa Yomporekop, ñamha ñeñth nanak ochña'tare'tets, ñamha ñeñth ama amhcha'na'tpo' entenaye Yompor po'ñoñ, ñamha ñeñth ama't Paretspa' achmhare'teñcha'. Ñamha añekpa anareth añ ñoñets añ acheñrekop ñeñth amtsañtetsa, ñamha ñeñth moetsene' pompor, ama't ñamha pachor.
54001010	Ñamha añekpa anareth añ ñoñets añ acheñrekop ñeñth kañoresha'tets, ñamha ñeñth agëne' pakma, ñamha ñeñth a'yetyene' acheñ, ñamha ñeñth attha toma'tyets, ñamha ñeñth shekare'tyets ama'tcha' atarr womenk nenaneñña po'ñoñ Yompor pa'so'chño, ñamha ama't erra'tsenthe' acheñer ñeñth athpare'tene' ñeñth ateth kowen yexhateney Yompor po'ñoñ.
54001011	Ñamha ñeñth ateth yexhateney Yompor po'ñoñ ñeñthpa' ñeñthara kowen ñoñets ñeñth alloch a'keshphaterrey Yompor e'ñe po'kowenño, ñeñthara Yompor ñeñth nellsenserre' na o'ch neserrpare'toñ po'ñoñ, ñamha ñeñthara Yompor ñeñth atarr ya'ye'choxhtatyen alloweney.
54001012	Tharraña ama't ña nellsenserrayeñpa' napa' nanak neparasyoso'teñ Yepartseshar Jesucristo tharro'mar attho nanak awamenkath pha'n. Ñamha nanak neparasyoso'teñ Yompor, tharro'mar ñapa' e'ñe pokte' enterren o'ch nesherber
54001013	ama't na awathpa' nanak nachmhare'che'th Cristo, ñamha nanak nokthare'che'th ñeñth ame'ñaye'th ña, ñamha nanak na'tserrpha'yesanete'th. Tharraña ama't ateth nepe'thpa' Yomporpa' ama koñe'tha morrenterrno tharro'mar allempopa' ama es nexhenoyo neyoxhro, ñamha allempopa' ama name'ñe'the.
54001014	Tharraña Yomporpa' ama koñe'tha morrenterrno, ñeñtho'marña ame'ñataterrna atthothña the'pa' e'ñe neyemteñoth ñapa' nemorrentera allowen acheñenesha'.
54001015	Ñeñtho'mar the'pa' o' neñoter añepa'tña ñoñets ñeñth e'ñe po'ñoxh: Cristo Jesúspa' añekopña wapa añ patso atthoch a'keshphatosan allowen ochñathenesha'. Ñeñtho'marña the' napa' neñotena, allowen ñeñth ochñathenesha'pa' na ello metana'twenawet po'chñaret. Ñeñtho'mar the'pa' aña poktetsa o'ch yame'ña'werra ñeñthara añ ñoñets.
54001016	Ñeñtho'mar Yomporpa' atthothña peretnerren na, ama't napa' nanak ochñathen, allochñapa' atthoch eñochet ama't erra'tsenthe' acheñer ñeñth nanak ochñathpa' atthera nanak morrenteña Jesucristo. Allochñapa' ñerra'm esesha'ña ame'ñerrayapa' ñetñapa' korretsetach poksheñeshokmañen thayotheñ e'ñe errponañowen.
54001017	Ñeñtho'marña the'pa' nanak noksheñoth noten, amorrentpawepa'ch Yompor ñeñth partsotets e'ñe ñapoeth awathotheñ errponowañen, ñeñthara ñeñth ama arromñatheshayaye ama't awatha, ñeñth ama't eseshapa' ama poentare, ñeñthara ñeñth e'ñe ñapoeth eñotañ. Ñeñtho'marña yekowentatoñepa'ch thayotheñ errponowañen. Ñeñthpa' atthetepa'ch Nompore.
54001018	-
54001020	The', masheñe Timoteo, ellopa' o'ch alla noterrperr po'pocheño ñeñthcha' ateth pepha, tharro'mar ateth nenteneph ateth ñerra'mrrathe' e'ñe nechemer nepeneph. The'pa' e'ñech peyoxhrokmañen pethorra Yomporekop ateth ñerra'mrrathe' xho yekhllarena. E'ñe phame'ñeñoth Cristo e'ñech peñmañeshokmañen es phorrtatyen. Napa' añ nokthape'chen ñeñth ateth eños e'ñe kowen phokop awañmo'cha ñeñth a'mhtene' ñoñets Yomporeshoth. Ama't phapa' xhokmoepa'ch peyerpa ñeñth ateth a'poktat phokop, tharro'mar ñeñth ateth eños phokoppa' ñeñthcha' allo'na awamenkath pepene'. Ñamha xhokmach phame'ñya Cristo e'ñe kowen e'ñe peñmañesha', tharro'mar ñerra'm ama e'ñe yeñmañesha' yoktheñe Cristopa' ñato' akophonethpa' o'wañcha' yame'ñera Cristo. Ñeñth ateth pha awaña epsheña yakma ñeñth pa'so'cheñ Himeneo ñamha Alejandro, ñamha po'poñexhno acheñ ñeñth ateth petsa. Ñeñtho'marña napa' napoenanet oneñeth ñeñthara epsheña yakma atthoch ñapa' o'ch moeroxhtatanet allochñapa' o'ch eñochet ama achmhare'tpawo Yompor.
54002001	The'pa' o'ch notaph po'poñ ñeñthcha' ateth phokthape'chatyes acheñenesha' ñeñthcha' ateth pet. Ñanompa' ma'yochampesyetepa'ch allowen acheñenesha', ñamha enamatoñetepa'ch acheñenesha' Yompor, ñamha parasyoso'chetepa'ch Yompor.
54002002	Ñamha ma'yochampesyetepa'ch allowen amhcha'tarethexhno ama't ñamha gobierno'. Allochñapa' atthoch Yomporpa' kothape'chatanet e'ñe kowen atthoch amhcha'tarethtet e'ñe kowen, allochñapa' atthoch yokrrena yamha e'ñe kowen moecheth. Ñerra'm ateth penetpa' atthochña eñall ñamha yokop atthoch yema'yoxhrena e'ñe kowen Yomporekop, ñamha atthoch e'ñe kowen yentannena.
54002003	Ñerra'm atethña yepenapa' e'ñech kowen enteney Yompor ñeñth Ya'keshphatañer yepen.
54002004	Tharro'mar ñapa' moeneñ allowen acheñenesha'pa' o'ch a'keshphaterranet, ñamha moeneñ o'ch eñotatwerranet añ ñoñets ñeñth e'ñe po'ñoxh Yompor po'ñoñ.
54002005	Tharro'mar yapa' yeñoteñ Yomporpa' e'ñe pathrra. Ñamha yeñoteñ e'ñe poesheñarra ñeñth xhokma eñets yokop Yomporesho, ñeñthara Yompor Poechemer ñeñth Jesucristo ñeñth acheñetosets arr patsro.
54002006	Ñamha ñeñthara ñeñth a'rroyatsa e'ñe ñañeña atthoch poerromoeñoth ñapa' o'ch tsa'twonaya yo'chñar e'ñe alloweney ñeñthey acheñey. Ñeñthpa', ateth orrtatonay Pompor allochñapa' atthoch yeñoch ñeñth ateth kothape'chen ña. Allempoña xhap allempo e'ñe pokte' enteñ Pompor o'ch xhap añ patsropa' allempoña e'ñe eñotatey ñeñthepa't ateth kothape'chen Pompor.
54002007	Ñeñtho'marña napa' na allsensareth attho nach chopeñe'chats errakmañen attho e'ñe na neserrpare'tateñothpa' o'ch name'ñatyesanet ñeñth e'ñe po'ñoxh Yompor po'ñoñ, ama't ñeñth ama judioneshayaye. Ñeñth ateth noten e'ñe name'ñeñoth Cristo ñeñthpa' e'ñe po'ñoxh tharro'mar ñeñthpa' ama shekëñtsoyaye.
54002008	Ñamha napa' nemneñ ora ama't errathe' apxha'yenet Yomporekoppa' añ yakmanesha' allempo echantenet pot poema'yocheñothetpa' e'ñepa'ch poeñmañesha' ma'yochenet, amachña xha po'poñ entweneto poeyoxhro, ñamha amach xha atsrre'moxhen entweneto.
54002009	-
54002010	Ateth ñamha koyaneshaxhnopa' chorretepa' ateth chorra'yena po'potantañ pakmanesha' ñeñth po'nanesha'. Amachña aña chorra'yesatsteto atthoch aye'charethtenet e'ñe ñet po'llchapotha. Ñamha poe'chetpa' e'shorretepa' ateth e'shorra'yena po'potantañ. Añña ama pokteyaye o'ch aña ma'yoxhret atthoch añño'tet e'ñe kowen poe'ch. Añothepa'chña orrtet e'ñe kowen attho amoerañtenet, ñamha attho kowenare' es pha'yenet. Amachña aña kowen orrtatenaweto attho na'yenet oro, amapa' seretsma'th ñeñth nanak tsa'te', ñamha attho es chorra'yenet ñeñth nanak koxhnesha' ñeñth nanakcha' tsa'te'. Añepa'chña ateth penet ñeñth e'ñe kowentetsa Yomporekop, ñeñth poktetsa koyaneshakop ñeñth otets ñapa' o' ame'ñerrana Yompor.
54002011	Ñamha allempo sapxhena Yomporekoppa' añ koyaneshaxhnopa' e'mhñotetepa' e'ñe moetsoññen atthoch es eñotet. Amachña xha athpare'teneto ama't mamesha.
54002012	Ñamha allempo sapxhena Yomporekoppa' napa' ama pokteye' nenteñe koyanesha'pa' o'ch yexhaten all chorren allowen yakmanesha', ñamha amach pomnaren phatstano yakma. E'ñepa'chña mamthetenet allempo sapxhena Yomporekop.
54002013	Tharro'mar Adánpa' ñanom ayexhkatareth acheñ, allothpa' ñamha Eva ñeñthcha' poethapor pha' Adán.
54002014	Ñamha Adánpa' ama esesha' shekaye. Aña shekoñet poethapor Eva, alloth orrta athparñats Yomporekop.
54002015	Ñeñtho'marña the' allempo cheyore'ten koyanesha'pa' e'ñech pa'llpoepñotha cheyore'ten. Tharraña ama't attheñpa' Yomporñapa' xhokmach yenpoeñ atthoch xhokma keshpenet e'ñe kowen, ñerra'm po'ñoxh xhokma ame'ñenet, ñamha ñerra'm xhokma amoerañtenet, ñamha ñerra'm e'ñe kowen es orrtatyenet Partsokop, ñamha ñerra'm e'ñe kowen yexhenet.
54003001	The'pa' o'ch notaph po'poñ ñeñth e'ñe po'ñoxh ateth. Ñerra'm esesha' moenats o'ch amhcha'tarethta allowenakop ñeñth ame'ñetsa ñeñth atarr moenene' o'ch thorrena Yomporekop ñeñthpa' e'ñe pokteñ ñeñth atarr moeneneñ tharraña eñochepa'chña atarr thorrapo' atthoch e'ñe kowen orrtatyesan ñeñth atarr sherbets.
54003002	Tharro'mar ñeñth moenets o'ch amhcha'tarethta allowenakop ñeñth ame'ñetsapa' añcha' se'n ñeñth etsotwene' añexhno. Ñeñthcha' sena' amhcha'tarethpa' añcha' se'n ñeñth e'ñe kowenare' es pets. Ñeñth ama't awathapa' amach eñalle atthoch thanmare'cha acheñenesha' ama't mamesha. Ñamha ñeñthcha' pa'mhcha'tarether pha'yes allowen ñeñth ame'ñetsapa' añcha' sena'yes erra'tsenthe' senten e'ñe pathrra poethapor pen (ñerra'm athaporeth), ñamha ñeñth nanak ma'yoxhrenaya ñeñth kowentetsa Yomporekop, ñamha ñeñth e'ñe eñotwene' ñeñth kowentetsa, ñamha ñeñth amhcha'na'tpo' entwen allowen acheñenesha'. Ñamha añ e'ñe pokte' o'ch amhcha'tarethta ñeñth e'ñe kowen agëne' acheñenesha' pa'pakllo, ñamha ñeñth e'ñe kowen yexhatene' acheñenesha' Yompor po'ñoñ.
54003003	Ñamha añcha' se'n ñeñth ama posa'tare'tetso, ñamha ñeñth amach orroñatheyaye. Ñamha añcha'ña se'n ñeñth e'ñe kowen moerenana pamo'ts, ñamha ñeñth ama atsrre'mñatheyaye, ñamha ñeñth ama nanak ye'chapretetso kelle ñeñth apenkoxhenoth o'ch gana.
54003004	Ñamha ñeñthcha' amhcha'tarethtatsapa' añcha' se'n ñeñth e'ñech kowen ame'ñatwenana poechemeresha', ñamha ñeñth e'ñech mecha'na'tweñ allowen ama't ñeñth parro yexhena.
54003005	Tharro'mar ñerra'm ama eñotenano atthoch e'ñe kowen ame'ñatwana ñeñth parro yexhenapa' amachka'ye kowenaye' amhcha'tarethtoña allowenakop ñeñth ame'ñenaya Yompor.
54003006	Ñamha ñeñthcha' amhcha'tarethtatsapa' amach aña senatsto ñeñth errte' ame'ñetsa, tharro'mar ñerra'm aña sena' amhcha'tareth ñeñth errte' ame'ñetsapa' ñeñthpa' amach e'ñe eñotwenano ñeñth kowentetsa Yomporekop, allempopa' e'ñe ña pa'mhcha'tarethteñothpa' xhathe' atarr ommo'cha. Tharro'mar ñerra'm xha yommo'chapa' ñeñthpa' ama pokteye' enteñe Yompor. Xhathe' awapore'tarethey ateth pet awath oneñeth e'ñe pommo'cheñothpa' awo't wapore'chet.
54003007	Ñamha ñeñthcha' amhcha'tarethtatsapa' añcha' sena' ñeñth ama't ñeñth ama ame'ñetsopa' e'ñech kowen entweñet ñamet. Tharro'mar ñerra'm nanak sasare'teñ ñeñth ama ame'ñetso, e'ñe poesasare'teñothetpa' ñato'rraña xhathe' oneñethpa' nanak topachpa' ellopa' o'the' alla nanak athpare'terran Yompor.
54003008	Atthekmach pha ñamha ñeñthcha' sherbets Yompor pa'pakllo, ñeñth otenet diácono. Ñeñthcha' sherbhatspa' añcha' se'n ñeñth amhcha'na'tpo' entwen allowen acheñenesha', ñamha ñerra'm erroth otpa' amach shekëno, ñamha ñeñth ama posa'tare'tetso, ñamha ñeñth ama nanak ye'chapretetso kelle ñeñth apenkoxhenoth o'ch gana.
54003009	Ñamha ñeñthcha' sherbhats Yompor pa'pakllopa' añcha' se'n ñeñth e'ñech poeñmañesha' ma'yoxhrenaya ora ñeñth ateth yame'ñera Cristo ñeñth e'ñe po'ñoxh kowen.
54003010	Ñeñtho'marña añ pokte' xhoch ñanom sekwe' ñeñthcha' sena' diácono. Ñerra'm ateththe' pena ñeñth ateth o' notwapa' ñewa, pokte' o'ch sene' ñeñthcha' sherbhats Yompor pa'pakllo.
54003011	Atthekmach ñamha koyaneshaxhnopa' amhcha'na'tpo'ch enteñ allowen acheñenesha', ñamha amachña attha nanak poetomañenteneto, ñamha ñeñth nanak ma'yoxhrenaya ñeñth kowentetsa Yomporekop, ñamha e'ñech kowen kothape'chenet Partsokop.
54003012	Ñamha ñeñthcha' sena' diáconopa' añcha' sena' erra'tsenthe' senten e'ñe pathrra poethapor pen (ñerra'm athaporeth), ñamha erra'tsenthe' senten ñeñth e'ñe kowen ame'ñatwenaya poechemeresha' ñamha ñeñth e'ñe kowen ame'ñatwenaya ñeñth parro yexhena pa'pakllo.
54003013	Tharro'mar ñeñth e'ñe kowen sherbets ateth ñerra'm diáconopa' e'ñech kowen entweñ allowen acheñenesha', ñamha o'wañcha' pomhcha'nañothayaya serrpare't ama't e'ñe mamesha attho atarr ame'ñenana Cristo Jesús.
54003014	The'pa' o'ch notaph po'poñ. Napa' nesechenañ o'ch nabhcherrpha'.
54003015	Tharraña ñerra'm ama newapopa' amach sepallteno sapa' o'ch señoch ñeñthcha' ateth sepha, tharro'mar o' notwaph añ necartoth ñeñthcha' ateth sepha ñeñthes parro same'ñeña Yompor, ñerra'm esempo sapxhena Yomporekop, ñeñthara Yompor ñeñth ama arromñatheshayaye. Ñamha ñeñthara Yompor ñeñth e'ñe yame'ñeñoth alloweneypa' xhochña yorrtatyen ñeñth e'ñe po'ñoxh Yompor po'ñoñ amachña xha ya'nasoteño.
54003016	Ñamha yapa' yeñoteñ ñeñth ateth kothape'chateney Yompor attho yame'ñerapa' ñeñthpa' nanak koxhnesha' ama't awathotheñpa' ama eseshaye' eñotenaye. Añpa' ñeñth ateth ya'xhoteñ Cristo: Ama't Paretspa' o' acheñetos añe patsro, tharraña Yompor Poekamkëñothña nanak awamenkathtosa ñeñth eñotatene'ña acheñenesha' ñapa' e'ñe po'ñoxh kowen. Ama't allowen mellañotheñnanesha'pa' e'ñe entwoñete'th ñeñth ateth pha'yese'th añ patsro, ñamha ñeñth ame'ñaye'thpa' xhokma a'pothet Cristo errakmañen arr patsro ama't all ama judioneshayaye. Ñamha shonte' acheñ ame'ñerraya Cristo, allothña Yompor po'kowenñothpa' o' alla agër poe'ntaño.
54004001	The'pa' o'ch notaph po'poñ. E'ñe po'ñoxh ateth eñotateney Parets Poekamkëñoth. O'ch mellapoterrmochapa' poerrwerrach patantarr acheñ ama't ñeñth ame'ñetsa the'. Allempopa' o'ch alla ame'ñeret ñeñth ashkañtetsa, ñamha o'ch aña ma'yoxhrerret oneñeth pokthaphña.
54004002	Tharro'mar o'ch alla ame'ñeret acheñ ñeñth ashkañtetsa, ñeñthara acheñ ñeñth ama es xhenoyo poeyoxhro ama't mamesha ama't allempo o' achmhare'twan Yompor.
54004003	Ñamha ñeñthara añ acheñpa' o'ch otyenan acheñenesha', ama pokteyaye o'ch sesna'ta. Ñamha ama pokteyaye o'ch es serratse'tyes. Tharraña allowen ñeñth yerrenpa' e'ñe pokte' o'ch yerreñ, ñeñtho'mar yexhkach Yompor ñeñthcha' yerren. Tharro'mar ñeñthey o' yeñoterr ñeñth e'ñe po'ñoxh Yompor po'ñoñ, ñamha ñeñthey ame'ñetsapa' e'ñe pokte' o'ch yerren e'ñe yema'yocheñoth Yompor.
54004004	Tharro'mar allowen ñeñth yexhkatwa Yompor ñeñthcha' yerrenpa' e'ñe kowenakma, ñeñtho'marña amach errothenoth yoto ama pokteyaye o'ch yerre'. Añña pokte' xhokmach es yerren e'ñe yeparasyoso'teñoth Yompor.
54004005	Yema'yochampeñoth yerrarpa' e'ñe pokte' Partsokop o'ch yerreñ, tharro'mar ñeñthpa' ateth oteney Yompor.
54004006	The'pa' o'ch, masheñe Timoteo, notaph po'poñ. Ñerra'm atethcha' peyxhatyes acheñenesha' ñeñth ame'ñetsa ñeñth ateth o' notwaphpa' allempoña po'ñoxhpa' e'ñech kowen pesherbeñ Yepartseshar Jesucristo. Tharro'mar attho phokthape'cheññan Yompor po'ñoñpa' ñeñthcha'ña allo'na awamenkath pepene'. Ñamha attho phokthape'chen e'ñe kowen Yomporekoppa' ñeñthcha'ña allo'na awamenkath pepene'.
54004007	Ñamha amach pe'mhñotatsto serrparñats ñeñth ama añeyaye ñeñth ateth yexhateney Yompor po'ñoñ atthoth yame'ñera Cristo, tharro'mar ñeñthpa' ama es sherbeno. Añcha'ña pema'yoxhra ñeñth ateth yexhateney Yompor po'ñoñ.
54004008	Ñamha añcha'ña o'ch pema'yoxhra atthoch womenk pepha' peyoxher Yomporekop. Ateth pena po'potantañ acheñenesha' ma'yoxhraya atthoch womenktatet e'ñe ñañeñeta po'chets, ama't ñeñthpa' ama tama es sherbeno. Tharraña phapa' añcha'ña pema'yoxhra atthoch womenk pepha' peyoxher Yomporekop, tharro'mar ñeñthpa' ello nanak sherben atthoch yokrra kowen añe patsro, ñamha sherben atthoch ello yokrra'werra kowen esempowañen.
54004009	Ñeñth ateth notenephpa' e'ñe po'ñoxh ateth, ñeñtho'marña añ pokte' o'ch ame'ñyet allowenet.
54004010	Ñeñtho'marña the'pa' ama't e'ñe yemoeroxhteñothpa' xhokma yethorrena Yomporekop, tharro'mar ñapa' ñach yeyemterra e'ñe poktakma, ñeñth Yompor ñeñth ama arromñatheshayaye, ñamha ñeñthara Yompor ñeñth Ya'keshphatañer yepen alloweney añekop ñeñthey ame'ñenaya.
54004011	The'pa' ñeñth ateth o' notwaphpa' ñeñthcha' ateth photyes acheñenesha' ñeñthcha' ateth pet, ñamha e'ñech kowenakma peyxhatyesanet.
54004012	Ñamha xhokmach phorrta e'ñe kowen acheñeneshakop, atthoch ñetpa' e'mhñotapet ama't phapa' nanak wepoeshaph. Ñamha xhokmach phorrta kowen ama't ateth pe'ñorena, ñamha ama't allempo es pepha'yen. Ñamha xhokmach pemoereña acheñenesha', ñamha xhokmach phame'ñya e'ñe kowen Yompor, ñamha ama't peyoxhropa' xhokmach phokthape'ch e'ñe kowen ñeñth ateth pena ñeñth e'ñe po'ñoxh Cristona'tartetsa. Allochñapa' e'ñe peshoth añña acheñenesha' ñeñth ame'ñetsapa' o'ch xhapanet poeyoxhreto ñeñth ateth kowentetsa Yomporekop.
54004013	Ñamha the'pa' ama't ama nexhena' napa', xhokmach pelleyatanet Yompor po'ñoñ allempo xhokma sapxhena allowenes. Ñamha xhokmach peserrpare'tatanet, ñamha e'ñech kowen peyxhatenanet.
54004014	Ñamha xhokmach peyerpa attho awañmo'cha Yomporpa' awamenkath phaph allempo ñeñth pompornesha' pen ñeñth ame'ñetsapa' ñetpa' net pot pesho. Ñamha attho eñoratanet Yompor ñetña allempopa' e'ñe kowen eñosyeset phokop. Ñeñtho'marña the'pa' añ poktetsa xhokmach pethorra Yomporekop.
54004015	Xhokmach pema'yoxhra ñeñth kowentetsa Yomporekop, ñamha xhoch phayomhya, atthoch acheñenesha'pa' entonapet ñeñth ateth petsoten Yomporekop.
54004016	Ñamha xhokmach peñota phañeña, ñato' kowenthe' phokthape'chen, ñato' amathe'. Ñamha xhokmach peñota phañeña ñato' e'ñethe' ateth peyxhaten. Ñamha xhokmach peyxhat kowen e'ñe ateth oteney Yompor po'ñoñ atthoch pekeshperra pha, ñamha allowen ñeñth pe'mhñotene'.
54005001	Masheñe Timoteo, the'pa' o'ch noterrperr po'poñ. Amach peche'ptare'tatsche ñeñth po'nare' yakma ñerra'm esempo pantenet. Elloña xhochña phokthape'chaterranet kowen e'ñe akopha. Atethcha' pentanet ñerra'mrrathe' e'ñe phompor pepenanet. Añña allowen weparneshaxhnopa' atethcha' pentanet ñerra'mrrathe' e'ñe pemo'nasheñ pepenanet poktakma.
54005002	Ñamha koyaneshaxhno ñeñth po'nare'pa' atethcha' pentanet ñerra'mrrathe' e'ñe phachor pepenanet poktakma. Añña ñeñth shopshare'pa' atethcha' pentanet ñerra'mrrathe' e'ñe phoxh pepenanet poktakma. Amachña xha moene' pha'llokchame'tyenaneto ama't mamesha.
54005003	Ñamha añ poktetsa xhokmach seyenpoe' rrethorrnanesha' ñerra'm esempo ama eñalleto ñeñthcha' yenpawet.
54005004	Tharraña ñerra'm erra'tsen rrethorrnaneshar echene' poechoyoresha' amapa' poe'ñaresha', ñeñthpa' aña pokte' ñetach kowamphset pachor. Tharro'mar añ pokte' e'ñe ñet o'ch eñochet ñanomcha' añ yekwampes yamo'ts atthochña yesherber Yompor ñamha atthoch yesherbeñ yamo'mte' attho ñetpa' kowampesyet yamha awath. Tharro'mar ñerra'm ateth yephapa' e'ñech yokshateñ ama't Yompor.
54005005	Añpa' atthoch señoch erra'tsenthe' rrethorrnaneshar palltetsa o'ch seyenpoe': Añcha' seyenpa' ñeñth rrathotetsa e'ñe ñaptha ñeñth ama echenaye poechoyoresha', ñamha ñeñth e'ñe yemtenaya Yompor, ñamha ñeñth xhokma ma'yochenaya Yompor pathe'tets yeth, ñamha ama't tsapo.
54005006	Tharraña erra'tsen rrethorrnaneshar ñeñth attha koshatse'tyetsapa' xhach ottena ñerra'mrrathe' o' rroma, ama't allempo korrenmeñ.
54005007	The'pa' o'ch photanet ñeñthcha' ateth pet atthoch ama eñalle ama't eseshapa' o'ch sasare'tanet.
54005008	Ñerra'm esesha' ama moenenaye o'ch kowamphsan pamo'ts ama't ñeñth parro yexhena ñeñthña acheñ atethpa' amaka'ye po'ñoxhaye' ame'ñenano ñeñth ateth oteney Yompor. Ñamha ñeñth ateth acheñpa' amach pokteye' enteñe Yompor ama't mamesha. Ñeñthpa' elloch metaneñ ama't ñeñth ama ame'ñetso.
54005009	Ñamha po'poñ atthoch señoch erra'tsenthe' rrethorrnaneshar ñeñth pokte' ñeñthcha' seyenpa', ñeñthpa' erra'tsenthe' po'nmeneshar ñeñth echene' pechapoch xharra' po'charña, ñamha ñeñth pathrrach poerrollar pe'th.
54005010	Ñamha erra'tsenthe' senten ñeñth e'ñe kowenare' es pets, ñeñth e'ñe kowen kowampene' poechoyoresha', ñamha ñeñth nanak amoeraña, ñamha ñeñth e'ñe kowen agëne' poemo'to', ñamha ñeñth e'ñe poeñmañesha' sherbene' allowen ñeñth ame'ñetsa, ñamha ñeñth nanak yenpoene' ama't ñeñth moeroxhtetsa, ñamha ñeñth nanak pha'yene' po'poñexhno ñeñth kowentetsa.
54005011	Tharraña ñeñth rrethorrnaneshar atthera shopsheshameñ ñeñth ama echenana' pechapoch xharra' po'charñapa' amach sagapatsche, tharro'mar ñerra'm machaya moenme'cherran sherbe' Cristopa' o'the' alla some'terra,
54005012	xhathe' thanmare'cha acheñenesha' tharro'mar amach etsotano ñeñth ateth otan Cristo awañmo'cha.
54005013	Ñamha ñato' o'ch attha nanak kella', ñato' po'khllañothpa' ñato' o'ch attha ta'yesa po'poñ pokollo'mar serrpare'tatse'tyesets pa'namen ñoñets, ñamha ñato' o'ch attha a'methare'tyesan ñeñth ateth pha'yena po'psheññexhno ama't ñeñth ama otenayaye.
54005014	Ñeñtho'marña napa' e'ñe pokte' nenteñ ñeñth shopsheshameñpa' some'terrepa' ñamha cheyore'terrepa' atthoch añach ma'yoxhrena ñeñth pa'pakllakop. Ñerra'm ateth penetpa' atthochña amach eñalle ama't ñeñth ye'moñe'tene'pa' amach sasare'tye.
54005015	Tharro'mar poesheña'tets rrethorrnanesha'pa' o' alla poerrwerret o' alla kotheret oneñeth.
54005016	The' ellopa' o'ch notaph po'poñoneth. Ñerra'm eñall ama't koyanesha' ñeñth ame'ñetsa, ñamha ñerra'm ña pamo'ts rrathotatsapa' e'ñe pokte' ñañeñach kowamphse' pamo'ts. Allochñapa' amach pallteno allowen ñeñth ame'ñetsapa' o'ch apoeñet ñeñth pallta'yena. Allochñapa' atthoch añcha'ña yenpoenet po'poñexhno rrethorrnanesha' ñeñth ama echenaye pamo'ts ñeñthcha' yenpoene'.
54005017	The'pa' o'ch notaph po'poñ. Ñeñth pompornesha' pen ñeñth ame'ñetsapa' ñerra'm e'ñe kowen amhcha'tarethtenetpa' e'ñe pokte' acheñenesha'pa' kowencha' kosheñet, ñamha ellopa' añ pokte' o'ch es apoeñet ñeñth palltena. Ñeñthpa' ñeñthcha' ateth sepeñ erra'tsencha' ñeñtha po'tarwas pe' attho serrpare'ten, ñamha ñeñth e'ñe ma'yoxhrenaya yexhatets Yompor po'ñoñ.
54005018	Tharro'mar ama't Yompor po'ñoñ ñeñth anwareth awathotheñpa' ateth toma'ntateney, ñeñthpa' ateth oten: “Ñerra'm esempo sathmama'tateñ wakësh atthoch es serrokllome'chach pa'tkoth, allempopa' amach sempanma'tatsche. E'ñe pokte' rranepa' ñamha ñeñth serrokllome'chateñ.” Ñamha ñeñth ateth oten po'poñ Yompor po'ñoñ: “Ñeñth atarwasañpa' e'ñe pokte' xhokmach agapan po'tsa' attho tarwasen.”
54005019	Ñamha ñerra'm eñall poesheñarr ñeñth a'methare'tampene' ñeñth pompor pen ñeñth ame'ñetsapa' sapa' amach same'ñatscho. Añña ñerra'm epsheña a'methare'tampene' amapa' ma'psheña, allempopa' pokte' o'ch se'mhñoch, tharro'mar allempopa' o'ch señoch ñato' po'ñoxhthe' ateth.
54005020	Attheña ñerra'm po'ñoxhthe' ateth pena, allempo allo'tsa'yen allowen acheñenesha'pa' añ poktetsa o'ch soch ñeñth atethpa' ama apha'pawo. Allochñapa' po'potantañpa'xho'ña eshekcha' mecha'na'tenet.
54005021	Añpa' xhokmach ateth pepha ñeñth ateth o' notwaph ama't errothenthe' o' phowa ñeñth parro nanak peyemtena awaña. Tharro'mar Yomporpa' enteneph epoet Poechemer Jesucristo ñeñthara Yepartseshar yepen, ñamha epoet po'mhllañotheñnaneshar ñeñth epoet yemtena ña. Allowenetpa' e'ñe entwenpet ñeñtho'marña the'pa' añ pokte' o'ch pepena ñeñth ateth o' notwaph.
54005022	The'pa' o'ch nokthape'chaterrperr po'poñ ñeñthcha' ateth sepha. Ñerra'm esempo semneñ o'ch sena'yes ñeñthcha' amhcha'tarethterrtsa Yomporekop, amach awen senatstere ñeñthcha' amhcha'tarethterrtsa, xhochña sekwa'yes erra'tsenthe' acheñer ñeñth e'ñe kowen es pha'yets. Tharro'mar ñerra'm aña sena'yes ñeñth ama kowen es petsopa' the't e'ñe ña po'chñarothpa' ateth sepena samha. Ñeñtho'marña the'pa' xhokmach pha'ypo'ñampes ñeñth ama kowenayaye ama't mamesha.
54005023	The'pa' o'ch notaph po'poñ. Attho phapa' xhokma phatsna'tame'ten, ñamha attho atserrphare'teneph phathopa' añ pokte' amach phorratsterrerro e'ñe ñapoeth oñ, añcha'ña epoet phorr koñe'th vino.
54005024	Ñamha the'pa' o'ch notaph po'poñ atthoch peñoch. Eñall poesheña'tets acheñ ñerra'm esempo pena ñeñth ama kowenayaye Yomporekoppa' yapa'xho'ña o'ch yeñotanet allorokma. Allempoña yapa' o'ch yot, po'ñoxh añpa' ama pokteyaye. Tharraña eñall ñamha po'poñexhno acheñ ama't esempo pet ñeñth ama kowenayaye Yomporekoppa' ñeñthpa' amach esesha' eñotaye ama't poesheñarrotha. Tharraña esempowañenpa' orrtatwarethterrach.
54005025	Atthekma pena ñamha ñerra'm esempo yepena e'ñe kowen, acheñenesha'pa' o'ch entwenyet e'ñe kowen. Tharraña errothenopa' ama't e'ñe kowen enteney Yomporpa' acheñenesha'pa' amach e'ñe kowenaye' entenyeto. Tharraña esempowañenpa' xherranetcha' poeyoxhro.
54006001	The'pa' o'ch notaph po'poñ ñeñth poktetsa ñeñthcha' ateth pha ñeñth atarwasatareth e'ñe attha ñeñthara ñeñth o' ame'ñerrana Cristo. Añ pokte' ñetpa' kowencha' eñchet po'patronar, atthoch e'ñe ñothothetpa' amach errothenoth eñalle atthoch achmhare'tachet Yompor, ñamha ñeñth ateth yeyxhaten Cristokop.
54006002	Ñamha ñeñth atarwasatareth e'ñe attha, ñerra'm po'patronarpa' ame'ñenet ñametpa' elloña allempopa' amach athpare'tatscheto ama't mamesha, tharro'mar o' pa'mo'nasheñ peret e'ñe pame'ñeñothet Yompor. Amach otaphsa'tatsteto “the'pa' ama'tcha' ama e'ñe name'ñyo nepatronarña' o' ame'ñerrapa' amach erroth pha'no.” Elloña the'pa' e'ñech yemorrenteñesha' yesherbeñ yemo'nasheñ e'ñe kowen. Masheñe Timoteo, añpa' xhokmach peyxhatanet, ñamha o'ch photanet ñeñthcha' ateth pet.
54006003	Ñerra'm esesha' yexhatats po'poñ kothaphñats ñeñth ama attheyaye ateth yexhateney Yepartseshar Jesucristo ñeñth po'ñoxh ateth moenen Yomporpa'
54006004	ñeñth acheñ atethpa' atthach ommo'chena, po'ñoxh ñeñthpa' ama xhoye' es eñoteno. Ñeñth ateth acheñerpa' añekpach ateth pena atthoch es otnare'tyesan acheñenesha' e'ñe po'poñ kothaphñatso'mara. E'ñe potnare'tanna'teñothetpa' o'ch attha atsrre'mare'tet, ñamha o'ch attha e'moñe'tanna'tet, ñamha o'ch attha sasare'tanna'tyeset, ñamha allempopa' o'wañcha' eñoranna'tet.
54006005	Po'ñoxh añ acheñ ñeñth attha kothape'chatse'tets e'ñe ñañeña pokthaphñothpa' po'ñoxhpa' amach kothape'chenano ama't mamesha ñeñth kowentetsa ñamha amach eñotenano ñeñth po'ñoxh alloch yekeshperra. Ñetpa' atthach xhokma moeneñet o'ch es otnare'tanna'tyeset. Ñamha ñetpa' añekpach moeneñet o'ch serrpare'tet Yomporekop atthoch ganet esokmañen. Ñeñtho'marña ñeñth ateth acheñpa' amach peyemtatscho.
54006006	Ñewa, po'ñoxh yapa' yeñoteñ e'ñe yame'ñeñoth Cristopa' shonte' yechen esokmañen. Ñeñtho'marña yapa' ñeñthach nanak yokshena.
54006007	Tharro'mar allempo ye'ñalleta awathpa' attha ye'ñalleta moelle'mkoth. The'pa'xho'ña ñerra'm esempo yerromoenpa' amach errothenoth yawanmo yechekom.
54006008	Ñeñtho'mar yapa' amach es yellkatsto. Ñerra'm yechen ñeñthcha' yerra' ñamha ñeñthcha' yechorrapa' ñeñthach yokshena.
54006009	Tharro'mar ñeñth moenets o'ch echan esokmañenpa' amach errothenoth awantano attho topatyeney oneñeth. Atthach pa'namen ye'chatse'tyenet ñeñth ama es sherbetso. Elloña ñeñthpa' ñeñthcha' anmawet chenkëñtso esempowañen.
54006010	Tharro'mar e'ñe yeye'chapreteñoth kellepa' alloth wenaña esokmañen sosya'tsañ. Tharro'mar poesheña'tets ñeñth nanak moenets o'ch ganet shonte' kellepa' attheñapa' o'wañcha' ame'ñyet Yompor. Ñeñtho'marña akophonethpa' o'ch wapanet shonte' ñeñthcha' nanak llekatawet.
54006011	Tharraña phapa' amach ateth pephatsto tharro'mar phapa' anaretheph Yomporekop. Ñeñtho'marña phapa' añach pema'yoxhra ñeñth kowentetsa Yomporekop, ñamha xhokmach peyerepya Yompor, ñamha xhokmach phame'ñya kowen, ñamha xhokmach pemorrencha phamo'ts, ñamha xhokmach pha'wanta'wanom ñeñth atarr echarr pentyen amach phañeña e'ñe kowen entatstatso.
54006012	Ñamha xhokmach phame'ñya kowen Yompor ateth ñerra'm xho pekhllarena Yomporekop. Allochñapa' eshekcha' peñoch phapa' korretsaphach thayotheñ e'ñe errponañowen. Ñeñtho'mar Yomporpa' xhore'taph awaña allempo peñotach allowen acheñenesha' attho phapa' o' phame'ñerra.
54006013	-
54006014	The'pa' o'ch, masheñe, noterrperr po'poñ ñeñthcha' ateth pepha. Xhokmach petsotwa ora ñeñth ateth oteneph Yompor. Amach phokthape'chatsto po'poñoneth atthoch amach eñalle atthoch thanmare'tapha acheñenesha'. Añpa' atethcha' pepha tharrempowa esempowañencha' werra Yepartseshar Jesucristo. Tharro'mar ama't the' Yomporpa' enteneph, ñeñthara Yompor ñeñth yapoene' yokrreña theme'ttsen, ñamha allowen ñeñth yentyen. Ñamha Poechemer Jesucristopa'xho'ña enteneph, añ ñeñthara Cristo ñeñth eñosets e'ñe kowen allempo a'phtho'tare'teñ Poncio Pilato.
54006015	Esempowañencha'ña pokte' enter Yomporpa' allempochña moeñerranerr alla Poechemer arr patsro, ñeñthara Yompor ñeñth e'ñe pathrra, ñamha ñeñthara ñeñth atarr ya'ye'choxhtatyen alloweney, ñamha ñeñthara ñeñth nanak awamenkath, ñeñth Pompor pen ama't allowen ñeñth amhcha'tarethetyetsa, ñamha allowen ñeñth ayochreshathetyetsa.
54006016	Ñamha ñeñthara Yompor ñeñth ñapoeth ama arromñatheshayaye, ñeñthara Yompor ñeñth yexhetsa allo'tsen poetare' ñeñth nanak a'rrechatañ all amach errothenoth yexhapo. Ama't poesheñarra acheñpa' ama poentare all, tharro'mar amathe' errothenoth yexhapo. Ñeñtho'marña ya'ye'choxhtatoñepa'ch Yompor, ñamha awamenkathepa'ch thayotheñ errponowañen. Ñeñthpa' atthetepa'ch, Nompore.
54006017	The'pa' o'ch notaph po'poñ. Ñeñth nanak echekmathtetsa añ patsropa' o'ch photanet amach ommo'chatsteto e'ñe po'chekmoth, ñamha amach kothape'chatsteto ñato' pokhllayorothpa' amach es pallterreto, tharro'mar ñeñthpa' wañerrcha' esempowañen. Añña yemchetepa' Yompor ñeñth ama arromñatheshayaye ñamha ñeñth yapoene' shonte' esokmañen ñeñthcha' xhokma yokshatene'.
54006018	Ñamha o'ch photanet petepa' e'ñe kowen Yomporekop, ñamha es apa'yesetepa' ñeñth es palltetsa, ñamha amoerañtetepa'.
54006019	Ñerra'm atethcha' petpa' eñallcha' shonte' alloch koshaterranet tsapathoneth Yompor. Ellopa' o'ch apanet ñamha atthochña ñetpa' korretsetach poksheñeshokmañen thayotheñ e'ñe errponañowen.
54006020	E'ñe allowanenpa' o'ch, masheñe Timoteo, noterrperr alla: Xhokmach petsotwa ora ñeñth ateth oteneph Yompor. Amach pe'mhñotatsche ñeñth xhokma moenets o'ch es otnare'tanna'tyesa. Ñeñthpa' ama sherbeno ama't mamesha Yomporekop. Ama't ñetpa' otenetañ po'ñoxho' es eñotenetpa' tharraña yapa' yeñoteñ ñeñthpa' ama po'ñoxhoyaye.
54006021	Tharro'mar poesheña'tets ñeñth kothene' atethpa' ama xhenaneto poeyoxhro ñeñth ateth yame'ñeña Cristo. The'pa' Yomporepa'ch pha'nataya. Ñeñthach notaph, ñeñthpa' atthetepa'ch Nompore. Allowa. Pablo
55001001	-
55001002	Masheñe Timoteo, ñeñtheph nanak nemoerena tharro'mar ateth nenteneph ñerra'mrrathe' e'ñe nechemer nepeneph. Na Pablon o'ch alla nekellkërrnaperr po'poñ carta, ñeñthen Jesucristo poellsensaren tharro'mar ateth moenen Yompor atthoch nach eñotatyese' allowen acheñenesha' ñeñth ateth oteney Yompor: E'ñe yeyemteñoth Poechemer Cristo Jesúspa' yañapa' korretsayach yoksheñeshokmañen thayotheñ e'ñe errponañowen. The'pa' e'ñe newomhcha'teñothephpa' o'ch notaph: Yomporepa'chña pebensare'tampene' ñeñth nanak Parets epoet Poechemer Cristo Jesús ñeñth Yepartseshar yepen. Ñetepa'chña pemoerenaya. Ñetepa'chña phokshatene' e'ñe pha peyoxhro.
55001003	E'ñe neyerpoeñothephpa' napa' xhokma neparasyoso'teñ Yompor phokop, yetho ama't ñamha tsapo allempo xhokma nema'yocheña Yompor phokop. Ñeñthara Yompor ñeñth xhokma neñmañesha' nesherben, ateth sherbe'th ñamha awath natañneshañ.
55001004	Ñamha napa' xhokma neyerpoena allempo peya'na'tapoen awañmo'cha. Ñeñtho'mar the' napa' nemneñ errothenowaka' yentannerra atthothe' phokshaterren.
55001005	Ñamha xhokma neyerpoenpha attho phapa' e'ñe kowen phame'ñena, ñamha ateth ame'ñena ñamha phaknor Loida ñamha phachor Eunice. Ñeñtho'marña napa' neñoteñ phapa'xho'ña xhokmathe' phame'ñena e'ñe kowen.
55001006	Ñeñtho'mar napa' nemneñ o'ch alla neyerpaterrperr attho awañmo'cha Yomporpa' awamenkath phaph allempo nena' namha not pesho. Ñeñtho'marña the'pa' amach pemoenme'chatstoñe ñeñth ateth otaph Yompor.
55001007	Tharro'mar Yomporpa' ama añekpaye' chorratenyoña Poekamkëñ atthoch yapa' o'ch xha yemhcha't, añekopña chorratenya atthoch awamenkath pha'y, ñamha atthoch yemorrentanna'ta alloweney, ñamha atthoch e'ñe kowen yorrtatyen ñeñth ateth moenen Yompor.
55001008	Ñeñtho'marña the'pa' amach pepenkatsto attho peserrpare'teññañ ñeñth ateth pena Yepartseshar Cristo. Ñamha amach pepenkatsto e'ñe no'mar attho napa' o' cárcele'terrnet e'ñe name'ñeñoth Cristo. Elloña xhochña pokte' peñch phamha o'ch pemoeroxhtapretna e'ñe peserrpare'teñoth Cristo po'ñoñ tharro'mar Yomporpa' atthoña awamenkath peneph.
55001009	Ñeñthara ñeñth o' a'keshphaterrey, atthoña o' xhore'terrey atthoch yema'yoxhra ñeñth kowentetsa Partsokop. Tharraña añmapa' ama añotheyaye attho e'ñe kowen es yepha'yese'th awath, añmapa' tharro'mar ateth moenen ña. Yomporpa' nanak morrentye'th ñeñtho'mar ama't awathotheñpa' awo't o'patatya Poechemer Cristo Jesús.
55001010	Ñeñth wapatsa atthoña the'pa' o' yeñoter attho nanak morrentya Pompor. Ñeñthara Poechemer Jesucristo ñeñth Ya'keshphatañer yepen, tharro'mar ñach ya'keshphaterre' yerromñoth atthoch elloch yokrra'werra, allempopa' amach alla ya'rromñathterre'the. Ñeñtho'marña yoten the'ña yapa' o' a'wañamperrey Cristo attho o'patye'th rromoeñets. The'pa' o' yeñoter tharro'mar ateth yexhateney kowen ñoñets ñeñth wetsa Yomporeshoth.
55001011	Ñeñthña añ kowen ñoñetspa' ñeñthekop allsensarethen atthoch nach a'pothe' allemeñ acheñeneshesho'mar ama't ñamha ñeñth ama judioneshayaye, ñamha atthoch nach yexhatyesawet ñeñthara añ ñoñets.
55001012	Ñeñtho'marña the'pa' e'ñe neserrpare'teñoth añ ñoñetspa' moeroxhtatennet, tharraña napa' ama nepenkëno tharro'mar napa' neñoteñ Yompor ñeñth neyemtenapa' nanak awamenkath. Ñeñtho'marña neñoteñ e'ñe po'wamenkothpa' o'ch kowamphson ora all nethorra'yese'th ñokop ñeñth ateth yechenna ama't thayotheñ esempowañencha' werra.
55001013	Phapa' xhokmach phokthape'ch ñeñth ateth o' neyxhatwanmaph, ñeñthara ñoñets ñeñth e'ñe paxharr kothaphñats. Ñamha peparrokmateñoth Cristo Jesúspa' xhokmach phame'ñya kowen, ñamha xhokmach pha'moerañta.
55001014	Ñamha xhokmach peñota, amach pha'po'poñetatstoñe Yompor pokthaphña ñeñth ateth yechenpha Yompor. E'ñe po'wamenkoth Parets Poekamkëñ ñeñth yexhetsa yeyoxhro ñepa'chña peyenpoe'.
55001015	Napa' o' notaph ateth tharro'mar ama't phapa' peñoteñthe' shonte' acheñ ñeñth yexha'yetsa Asio'marpa' o' sowanerrnet, ateth ñerra'm Figelo ñamha Hermógenes.
55001016	The'pa' aña xhokma nokshatene' Onesíforo tharro'mar ñapa' ama penkënno ama't napa' cárcelo'tsenen. Ñeñtho'marña Yomporpa' a'natanepa' Onesíforo pamo'tsesha'.
55001017	Awañmo'cha allempo xhap Onesíforo arr Romopa' ñapa' nanak e'name'terren atthoth enterren.
55001018	Ama't phapa' nanak peñoteñ, awañmo'cha Efesopa' ñapa' nanak yenpa'y. Ñeñtho'marña Yomporpa' moera'werepa'ch esempowañencha' werra po'yoroxhenñoth.
55002001	Nechemere Timoteo, e'ñe peparrokmateñoth Cristo Jesúspa' womenkëpa'ch pepha' peyoxher tharro'mar ñapa' xhokmach yenpaph.
55002002	Allpon pe'mone'th ñeñth ateth neserrpare'tache'th shonte' acheñenesha'pa' phapa'xho'ña the'pa' atthekmach peyxhach po'poñexhno ñeñth ame'ñetsa atthoch ñetpa'xho'ña eñochet yexhatet allowen pamo'tsesha'.
55002003	Ñamha o'ch notaph po'poñ. Phapa' amach pemhcha'tatsto atthoch pemoeroxhtapretya. Xhochña pokte' peñch o'ch pemoeroxhta ateth ñerra'mrrathe' xho pekhllarena e'ñe kowen Jesucristokop.
55002004	Ñato' o'ch netma'ntacha ñeñth ateth pena solltarnesha'. Solltar ñeñth ejército'tsenpa' amach es kothape'cheno po'poñoneth ñeñth ateth pena ñeñth ama ejército'tseno. Añach patherr kothape'chen atthoch koshatan ñeñth mandene'. Añ toma'ntena yapa'xho'ña añach patherr yokthape'chen atthoch yokshach Jesucristo ñeñth yeyechenaya yamha.
55002005	Ñato' o'ch netma'ntatererr po'poñ ñeñth ateth pena ñeñth atarr juegëtsa. Ñeñth atarr kowen juegëtsa xhokmach juegënet e'ñe kowen e'ñe ateth anarethtenet ñokpoet atthoch e'ñe kowen ganet. Ñerra'm ama e'ñe ateth juegëto e'ñe ateth anarethtenet ñokpoet, amach errothenoth aparethtetoña ñeñthcha' koshatawet ñeñthekop atarr juegënet. Ñeñthpa' añ toma'ntena yapa'xho'ña ñerra'm amach ateth yeperro ñeñth ateth anareth Yompor po'ñoñ yokop, amach errothenoth apoerrye ñeñthcha' nanak yokshaterre'.
55002006	O'ch netma'ntatererr po'poñ. Ñeñth nanak tarwasets pa'mropa' ñapa' ñanomcha' rre' ñeñth nare'ten. Ñeñthpa' añ toma'ntena ñeñth nanak thorretsa Yomporekop ñapa'xho'ña nanakcha' koshateñ po'tarwas ñeñth ateth thorrena Yomporekop.
55002007	Ñewa, phokthape'ch ñeñth ateth noteneph tharro'mar Yepartsesharpa' xhapatonaphcha' peyoxhro ora ñeñth ateth toma'ntena añexhno.
55002008	Amach pepsatsto attho Jesucristopa' tanterra allempo rroma, ñeñthara ñeñth po'mhreneñ David, ñamha ñeñthara Cristo ñeñth xhokma neserrpare'ten atthoch yekeshperra.
55002009	Ñeñtho'marña napa' atthothña wanka'net attho the'pa' nanak nemoeroxhtena ateth ñerra'mrrathe' amtsañen. Tharraña Yompor po'ñoñpa' amach errothenoth wankëto.
55002010	Ñeñtho'marña napa' xhokma na'wanten attho nemoeroxhtena, allochñapa' ñerra'm erra'tsencha' akrerr Yompor ñeñthcha' ame'ñerrayapa' keshperretcha' e'ñe pame'ñeñothet Cristo Jesús. Ñamha all Yompor po'kowenñopa' korrerretcha' errponowañen.
55002011	Añ ñoñets allo xhokma ya'xhoteñ Yomporpa' e'ñe po'ñoxh ateth: Ñerra'm e'ñe yame'ñeñoth Cristo yerromapa' yeyxherrach parro epay Cristo.
55002012	Ñamha ñerra'm xho yemoeroxhtaprecha Cristopa' ya'mhcha'tarethtapreterach esempowañen. Tharraña ñerra'm xha ya'nasoteñapa', ñapa'xho'ña a'nasoterryach esempowañen.
55002013	Ama't allempo yapa' ama yeyemteño, tharraña po'ñoñ ñeñth ateth otenpa' xhokma po'ñoxh ateth, tharro'mar amach errothenoth alla a'po'poñeterrano ñañeña po'ñoñ.
55002014	O'ch alla noterrperr po'poñ: Xhokmach peyerpacha acheñenesha' ñeñth ateth o' notwaph, ñamha o'ch photanet e'ñe Yompor po'wamenkoth amach allo'na otnare'tanna'tyesneneto e'ñe ñañeñeta pokthaphño'maret. Tharro'mar attho es otnare'tanna'tyenetpa' ama't mameshapa' ama es sherbeno. Ñerra'm atthach penetpa' attheñapa' o'ch alla poerrwerra allowen acheñenesha' ñeñth e'mhñotenawet.
55002015	Tharraña phapa' añcha'ña pema'yoxhra ñeñth kowentetsa Yomporekop atthoch ñapa' entaph e'ñe kowen atarwasañeph. Amach eñalle ñeñthcha' pepenkate' all pethorra'yena ñokop. Atthochña xhokmach pesherbhatoñ po'ñoñ ñeñth e'ñe po'ñoxh ama shekëñtsoyaye.
55002016	Ñamha phapa' amach pha'na otnare'tatstaweto ñerra'm esempo es otnare'tanna'tyenet. Tharro'mar ñeñth ateth serrpare'tatyenetpa' ama añeyaye alloch womenk yepha' yeyoxher Yomporekop. Ñamha ñeñth ateth petsapa' attheñapa' o'ch allo'na senet poeswanmoet ñeñth ateth yexhateney Yompor.
55002017	Ñamha ñerra'm allo'nach yexhatnenet ñeñth ama es sherbetsopa', attheñapa' ñerra'm o'chña epa'wa orapa' allo'nach senet poeswanmoet ñeñth ateth moenen Yompor. Ñato' o'ch netma'ntacha ñeñth ateth pena atsnañets ñeñth otenet cáncer ñeñthpa' mamesha o'ch epa'wa ora yechtso o'ch moetsay. Ñeñthpa' ateth pha epsheña ñeñth pa'so'cheñ Himeneo ñamha Fileto, tharro'mar ñetpa' aña yexhatenet po'poñ kothaphñats.
55002018	Ñetpa' attha ayxha'natateññañet Yompor po'ñoñ all oteney esempopa' yetanterrach. Ñetpa' awo't serrpare'tatyeset acheñenesha' ateth: “All oteney Yompor atthoch yetanterra esempopa' ñeñthpa' toma'nteñtsa. Ñeñthpa' aña toma'ntena attho yapatarethta awaña oño.” Ñeñtho'marña patanta'tets ñeñth ame'ñetsapa' alla kexhpa'weret attho ame'ñeñet Yompor.
55002019	Ama't ateth phañ patantarrpa' tharraña Yompor po'ñoxhpa' ama poeno po'ñoñ. Ama't Yompor po'ñoñ ñeñth akellkareth awathotheñpa' ateth eñotateney eñallach pathe'tets acheñ ñeñth po'ñoxh ame'ñenaya. Ñeñthpa' ateth oten: “Yomporpa' cheme'tenan ñeñth po'ñoxh ame'ñenaya.” Añpa' arr eñotateney po'poñ Yompor po'ñoñ ñeñth akellkareth awathotheñ, ñeñthpa' ateth oten: “Alloweney ñeñthey kothene' Cristopa' yekexhpa'werrepa' allowen sosya'tsañ.”
55002020	-
55002021	Po'ñoxhpa' xhoch yeswanom allowen sosya'tsañ, allochñapa' atthoch añach yema'yoxhra atthoch yesherbe' e'ñe kowen Yompor. Tharro'mar alloweney ñeñthey ame'ñetsapa' ama e'ñe atthekmaye' yesherbeñe Yompor. Ñato' poesheña'tetspa' nanakcha' kowen sherbeñet Yompor, ñato' po'potantaññapa' amach. Ñato' o'ch netma'ntacha ñeñth ateth pena pokoll. Ñeñth acheñ ekhllayorethpa' arrña pa'pakllopa' shonte'ch eñall pa'namen koymexhno. Ñato' patantarrpa' ororro'ch ñato' po'potantañpa' asrerro'ch, ñato' po'potantaññapa' tsachrro'ch, ñato' po'potantaññapa' patsrro'ch. Tharraña allowenpa' amach e'ñe atthekmaye' sherbenano pamo'mte'. Ateth ñerra'm ñeñth ororro'pa' nanakcha' koxhneshoth sherbenan pamo'mte', tharraña ateth ñerra'm patsrro'pa' amach tama koxhneshotheye' sherbenano pamo'mte'. Ñeñtho'marña yapa'xho'ña ñerra'm yemneñ o'ch yesherbe' e'ñe koxhneshoth Yamo'mte' Cristopa' añ palltetsa xhoch ñanom yeswanom allowen sosya'tsañ atthoch añach yema'yoxhrena ñeñth kowentetsa Yamo'mtayekop. Allochñapa' ama't erra'tsena es yepha'yenpa' e'ñech kowenakma yokshateñ Yamo'mte' Cristo.
55002022	Ñeñtho'marña phapa' noteneph o'ch peswanom allowen sosya'tsañ ñeñth ateth moenatse'tyen wepaneshaxhno ñeñth ama po'ñoxhaye' sherbenaye Yompor, allochña phapa' añach pema'yoxhrena ñeñth kowentetsa Yomporekop, ñamha xhoch phame'ñya Yompor e'ñe peñmañesha', ñamha xhokmach pemoerya allowen phamo'tsesha'. Allochñapa' atthoch peparrokmat epaph allowen ñeñth e'ñe kowen poeyoxher pene' Yepartsesharekop.
55002023	Ñamha ñerra'm esempo es otnare'tanna'tyenetpa' phapa' amach pe'mhñotatstaneto, tharro'mar ñeñth ateth otatse'tyetspa' e'ñe orrena ateth penet. Ama't phapa' peñoteñ ñerra'm xho es yotnare'tanna'tapa' alloth wena shonte' atsrre'moeñets.
55002024	Tharro'mar ñeñth thorretsa Yepartsesharekoppa' ama pokteyaye o'ch attha atsrre'mare'tyesa allemeñ. Elloña xhochña ya'moerañta allowenakop. Ñamha xhochña yeyxhatyes e'ñe kowen acheñenesha' ñeñth ateth kowen enten Yompor. Ñamha ama't ñetpa' erroth pha'yetpa' yapa' e'ñe yemorrenteñothpa' o'ch ya'wantoñ.
55002025	Ñamha añ pokte' o'ch alla yokthape'chater kowen ñeñth ye'moñe'tene'. Tharraña e'ñech akopha yokthape'chatyerranet e'ñe kowen. Ñamha o'ch yekwenanet e'ñe akopha esempowañencha' xhapanet poeyoxhro ñeñth e'ñe po'ñoxh kowen enten Yompor. Ñamha o'ch yekwenanet esempowañencha' kothape'cherret ello e'ñe kowen Yomporekop.
55002026	Ñerra'm ateth yephapa' ñato' atthothpa' o'ch a'rroyerranet oneñeth attho wankënanet attho the'pa' pha'yenet sosya'tsañ ñeñth ateth moenatenanet ña.
55003001	Ñewa, the'pa' o'ch neñotataph po'poñ ñeñthcha' ateth perra esempoch mellapoterrmocha. Allempopa' nanakcha' echarr atthoch yokthe' Cristo.
55003002	Tharro'mar allempopa' atethcha' perra acheñenesha'. Allempo acheñpa' nanakcha' moparrareret, ñamha añach patherr kothape'chenet ñeñth ateth moenenet e'ñe ñokpoeta. Ñamha allempopa' nanakcha' ye'chapretenet kelle. Ñamha allempopa' nanakcha' ommo'chenet ñeñth echyenet, atarrcha' kowen entyerret e'ñe ñañeñeta, po'potantaññapa' amach esoye' asherben entyereto. Ñamha allempopa' nanakcha' achmhare'teret Yompor, ñamha allempopa' o'wañcha' ame'ñyet ama't ñeñth pamo'mte' penet, ñamha ñetpa' amach es koshatenaweto ama't koñe'tha. Ñamha allempopa' nanakcha' tsena'teret allowen ñeñth anareth Partsokop.
55003003	Ñamha allempopa' o'wañcha' esesha' moeranna'terrtsa, ñamha o'wañcha' moenet o'ch amo'tstanna'terret. Ñamha allempopa' nanakcha' toma'tamphsanna'tyerret ñamha allempopa' errothenxho' moenetpa' atethcha' phatse'tyenet, ñamha allempopa' nanakcha' moeroxhtatanna'tyerret atthoch nanak koshenet, ñamha nanakcha' tsena'terret ñeñth kowentetsa.
55003004	Ñamha nanakcha' apomatatañterret, ñamha allempopa' amach es yepoer entyerreto, ñamha allempopa' e'ñech ñañeñeta nanak kowen entetset, ñamha allempopa' ñañeñetach e'nenet alloch nanak koshenet, amachña añeye' e'neneto ateth moenen Yompor.
55003005	Ñamha allempopa' ama'tcha' ottenetañ ñerra'mrrathe' ame'ñenetpa', tharraña amach po'ñoxhaye' ame'ñeneto. Tharro'mar ñetpa' amach po'ñoxhaye' moeneñeto o'ch xhapanet poeyoxhro ñeñth kowentetsa Yomporekop atthoch womenk pha'nmoet poeyoxher e'ñe po'ñoxh. Ñeñth ateth acheñpa' amach pekwa'phsatsche.
55003006	Tharro'mar ñeñth acheñ atethpa' atthach moeneñ o'ch sheka'yesan acheñenesha'. Ñato' o'ch awanmoet po'ppawño'marpa' ñerra'm be'thoset a'nawa pokollopa' añña koyaneshaxhno ñeñth ama es eñotopa' o'ch attha ame'ñateñet e'ñe ñet pokthaphñet. Tharro'mar ñeñth koyaneshaxhnopa' nanakcha' yorateñet po'chñar. Ñamha ñetpa' añach e'nenet pa'namen ñeñthcha' koshatenawet.
55003007	Ñeñtho'marña añ koyaneshaxhnopa' pa'namencha' topatyenetañ kothaphñats. Tharraña ama't awathapa' amach errothenoth enterreto ñeñth po'ñoxh Yompor pokthaphña.
55003008	Yakma ñeñthcha' ateth shekërre' acheñenesha'pa' ñeñthpa' aña moenen o'ch epatare'tan añ kothaphñats ñeñth e'ñe po'ñoxh Yompor pokthaphña. Ateth pha ñamha awath Janes epoet Jambres ñeñth moenatseñ o'ch epatare'tan Moisés. Ñeñth yakma ñeñth ateth shekëne' acheñenesha'pa' amach kothape'chenano ñeñth kowentetsa ama't mamesha. Ñetpa' xhach a'po'poñetenet ñeñth ateth yame'ñena.
55003009	Tharraña ñet pokthaphñetpa' amach allowenakmaye' anetso'mar epoerro tharro'mar esempopa' ñato' allowen acheñenesha'pa' o'ch eñotwet ñeñth ateth otatse'tyenetpa' ñeñthpa' shekëñtsa. Ñato' atethcha' pha ateth pha awath epsheña yakma ñeñth moenatseñ o'ch epatare'taneñ Moisés.
55003010	Tharraña phapa' ama attheye' pepeno. Tharro'mar phapa' añ phoktha'nen ñeñth ateth nepena na. Ñamha phapa' peñotwennan ñeñth ateth neyxhatyen Yomporekop, ñamha ñeñth ateth nokrrena e'ñe kowen Yomporekop, ñamha attho e'ñe pathrra nema'yoxhrena ñeñth kowentetsa. Ñamha phapa' peñotweñ ñeñth ateth nanak neyemteña Yompor ñamha attho nanak na'wanten allowen ñeñth echarr nentyen, ñamha attho nanak nemorrenteña allowen acheñenesha', ñamha attho ama't nemoeroxhteñothpa' xhokma noktheñ Cristo.
55003011	Ñamha peñotweñ attho poe'moñe'teñothetanpa' xhokma kothare'tnete'th attho moeroxhtatyesnete'th. Ñamha ama't phapa' peñotweñ ñeñth ateth moeroxhtatyesnet a'yo anetso ñeñth pa'so'cheñ Antioquío, ñamha Iconio, allothpa' ñamha Listro. Tharraña ama't ateth pha'yesnete'thpa' Yomporñapa' xhokma a'keshphatyesne'th alloth.
55003012	Ñewa, yapa' yeñoteñ erra'tsencha' moenats o'ch kothan e'ñe kowen Cristo Jesúspa' xhokmach moeroxhtatanet ñeñth e'moñe'tenawet.
55003013	Tharraña ñeñth ama kowenayaye acheñpa' allo'nach senet phatse'tnomoet sosya'tsañ. Ñamha ñeñth attha sheka'yetspa' allo'nach senet shekanna'tatset.
55003014	Tharraña phapa' xhokmach phokthape'ch ñeñth ateth ayxhataretheph, ñeñthara ñeñth ama't phapa' o' peñoter ñeñth e'ñe po'ñoxh kowen kothaphñats. Tharro'mar phapa' peyemtenya ñeñthey peyxhate' awathotheñ.
55003015	Ñamha phapa' e'ñe cheshotheñ ayxhataretheph Parets po'ñoñ ñeñthara añ ñoñets ñeñth peñotaterre' attho e'ñe yame'ñeñotha Cristo Jesúspa' o'ch yekeshperra.
55003016	Allowen Yompor po'ñoñ ñeñth akellkarethpa' e'ñe Partseshothekma anareth. Ñeñtho'mar añ ñoñetspa' nanak sherben ñeñthcha' yeyxhate' ñeñth ateth moenen Yompor, ñamha ñeñthcha' alla yokthape'chaterre' kowen ñerra'm esempo es yepanten, ñamha ñeñthcha' yeñotatene' e'ñe kowen ñeñth ateth poktetsa Yomporekop.
55003017	Allochñapa' atthoch ñeñthey o' poechemer perrey Yomporpa' e'ñech yeñotwen allowen ñeñth kowentetsa Yomporekop, ñamha atthoch womenk yepha' yeyoxher allowenakop ñeñth kowentetsa Yomporekop.
55004001	-
55004002	The'pa' o'ch alla noterrperr ñeñthcha' ateth pepha: Xhokmach peserrpare'toñ Yompor po'ñoñ ama't esempo errotheno'tsenpha. Tharro'mar Yomporpa' enteney epoet Poechemer Jesucristo, ñeñthara ñeñth Yepartseshar yepen, ñamha ñeñtharach werrtsa ama't esempowañen, ñamha ñeñtharach amhcha'tarethetwerrtsa esempowañen, ñeñthcha' akrerre' allowen acheñenesha' ñeñth e'ñe kowenare', ñamha ama't ñeñth ama kowenayaye. Atethcha' phan allowen ñeñth korretsmeñ allempo, ñamha ama't ñeñth o' kolla'wena. Ñamha the' phapa' o'ch peñotatyes acheñenesha' ñerra'm esempo ñetpa' ama pokteye' es peneto. Phañapa' phach otyesawet amach ateth yephatsto, allothpa' o'ch phokthape'chatyerranet e'ñe peñmañesha'. Ñamha xhokmach peyxhatyesanet ñeñth poktetsa Yomporekop.
55004003	Tharro'mar esempowañenpa' xhapcha' allempo acheñenesha'pa' o'wañcha' moenet o'ch ame'ñet ñeñth e'ñe paxharr kothaphñats, ñeñth ateth yexhateney Yompor po'ñoñ. Allempopa' añach e'nyerret erra'tsenthe' serrpare'tene' kothaphñatser ñeñth e'ñe kowen entenet ñet atthothcha'ña atonterraña ñeñthcha' yexhaterrawet ñeñth e'ñe ñet pokthaphñet.
55004004	Allempopa' amach esesha' moenerraye o'ch e'mhñotet kothaphñats ñeñth e'ñe po'ñoxh. Attheñapa' o'ch aña e'ñe kothape'cherret ñeñth e'ñe ñet poeserrparñet.
55004005	Tharraña phapa' añach patherr phokthape'ch ñeñth kowentetsa Yomporekop, ñamha xhokmach pha'wanta' ñerra'm waponapha moeroxhteñets, ñamha añach patherr pema'yoxhra serrpare'tatyesets kowen ñoñets alloch yekeshperra. Ñamha xhokmach pethorra ñeñth ateth petarwas apaph Yompor.
55004006	Napa' amach erroth nepere'the tharro'mar o' xhapmoch allempoch na'mtsarethta Yomporekop. The'pa' neñotena napa' o' moetsamochnet.
55004007	Tharraña napa' o' epaye' nethorra'nma Yomporekop ateth ñerra'mrrathe' xho nekhllarena Yomporekop. Ñamha napa' o' netsotwa ora ñeñth ateth oterren Yompor. Ñato' o'ch netma'ntacha ñeñth ateth nepena: Ñerra'm xho erra yesechapa' xhokmach yexhap all yesechena. Ñamha napa' ama't mameshapa' ama nekexhpoe'the attho name'ñeña Yompor.
55004008	The'ña napa' aña nekwen esempoch nagap ñeñth o'patatenna Yompor ñeñthcha' nanak nokshaterre', tharro'mar napa' añ nepha'yese'th ñeñth ateth moene'th Yompor. Ñeñtho'marña the' esempoch werra Yepartseshar Cristopa' allempo napa' apwerrencha' ñeñth o'patatenna. Tharraña amach naptha apwerrno ñeñth o'patatenya. Añe'nachña apwerr ñamha allowen ñeñth xhokma kowame'tene' the' Cristo o'ch werra. Ñeñthara Yepartseshar Cristo ñeñthcha' yeñotaterre' ñeñth po'ñoxh ateth yepha'yena the'.
55004009	The'pa' o'ch notaph ñamha ñerra'm errothenothpa' o'the' phon arr thayekma.
55004010	Tharro'mar arr masheñ Demaspa' o' a'ypo'ña'nerren arr napoeth, ñapa' o' awerr Tesalónico, tharro'mar ñapa' aña nanak morrentena ñeñth patso'marekpa. Añpa'xho'ña masheñ Crescentepa' o' awo' ñamha Galacio. Ñamha masheñ Titopa' o' awo' anetso Dalmacio.
55004011	The' arrpa' aña arro'tsen masheñ Lucas. Ñamha o'ch pha'sech masheñ Marcos ñeñthcha' epaph phon arr, tharro'mar ñato' ñapa' o'ch yenpa'n arr.
55004012	Masheñ Tíquicopa' o' nemñe a'yo anetso Efeso.
55004013	Ñamha o'ch notaph ñerra'm phoncha' arrpa' phanmoncha' necapa ñeñth nena'nom Troaso e'ñe Carpo pa'pakllo. Ñamha phanmoncha' allowen nelibroxhno, ñamha nepaphllexhno. Ñeñthara añ nepaphllexhnopa' ñeñth nanak nemnen.
55004014	Alejandro ñeñth po'tarwas pene' asrexhnopa' ñapa' attha nanak a'methare'tamphsen. Tharraña Yomporpa' tsa'taterach ñeñth ateth pha'n.
55004015	Ñeñtho'mar phapa' e'ñech peñota ñokop, tharro'mar ñapa' nanak epatare'tenan Yompor po'ñoñ ñeñth ateth yeserrpare'ten.
55004016	Ñamha o'ch notaph. Ama't awañmo'cha allempo ñanom na'poktat neñoñ amhcha'taretheshopa' ama't poesheñarrapa' ama esesha' neñosapretaye. Elloña ñeñthapa' xha a'ypo'ña'wanet. Tharraña ama't ateth pha'netañpa' napa' ama nemno Yomporpa' o'ch tsa'taterranet.
55004017	Tharraña Yepartseshar Cristopa' ama a'ypo'ña'no, elloña nanak awamenkath pha'n. Ñeñtho'marña o' alla neserrpare'terrerr Yompor po'ñoñ atthoch e'mare'ch allowen acheñenesha' ama't ñeñth ama judioneshayaye ñeñth alloch yekeshperra. Attho nekeshperra allempo all atarr amoeroxhtatarethen, napa' ateth nenteñ ñerra'mrrathe' Yepartsesharpa' o' a'keshphaterren e'ñe ma'yarr poenamoth.
55004018	Ñeñtho'marña the'pa' neñoteñ Yepartsesharpa' xhokmach a'keshphaterren arroth all ama kowenayaye, ñamha napa' neñoteñ xhokmach kowampenen, atthochña xhapaterren all amhcha'tarethtena ña poe'ntaño. Ñeñtho'marña xhokmoepa'ch ya'ye'choxhtatoñ errponowañen. Ñeñthpa' atthetepa'ch.
55004019	Ñamha añ necartothpa' nemneñ o'ch newomhcha'ch noxh Prisca epoet poerrollar Aquila, ñamha o'ch newomhcha'ch Onesíforo pamo'tsesha'.
55004020	Ñamha masheñ Erastopa' alla a'pa anetso Corinto, ñamha masheñ Trófimopa' alla nesa'nemh patsnañoth Mileto.
55004021	Ñamha phapa' ñerra'm errothenothpa' xhokmathe' pewapa allempo ama wapoena'. Ñamha añ necartothpa' moeneñ o'ch womhcha'taph masheñ Eubulo, ñamha Pudente, allothpa' ñamha Lino, ñamha noxh Claudia ñamha allowen masheñneshaxhno ñeñthey ame'ñetsa arr Romo.
55004022	E'ñe allowanenpa' o'ch notaph, Yepartseshar Jesucristopa' xhokmoepa'chña e'ñe parro'tseneph. Ñamha Yomporepa'ch sa'natenaya allowenes. Ñeñthpa' atthetepa'ch Nompore. Allowa. Pablo
56001001	-
56001004	Masheñe Tito ñeñtheph e'ñe parro yame'ñeñoth e'ñe ateth nenteneph ñerra'mrrathe' e'ñe nechemer nepeneph, na Pablon pekellkëne'ña añ carta ñeñthen nanak thorretsa Yomporekop. Ñamha napa' ñeñthen Jesucristo poellsensaren. Ñapa' attho llesenserren atthoch nach ame'ñaterre'ña allowen acheñenesha' ñeñth akre'th Yompor awathotheñ atthochña ñetpa' o'ch ame'ñeret. Ñamha añekop llesensa'n atthoch nach eñotaterrawet ñeñth e'ñe po'ñoxh ateth poktetsa Partsokop, ñamha nach eñotaterrawet e'ñe yeyemteñoth ña yañapa' korretsayach yoksheñeshokmañen thayotheñ e'ñe errponañowen. Tharro'mar ñeñthpa' ateth oteney Yompor ama't awathotheñ ñeñthcha' ateth phonay, ñamha yapa' yeñoteñ Yomporpa' ama poenesho po'ñoñ. Ñeñtho'marña the'pa' o' xherr allempo e'ñe pokte' enteñ ña o'ch eñotaterrey ña po'kowenña. Ñeñtho'marña napa' o' llesenserren Yompor ñeñth Ya'keshphatañer yepen, nach serrpare'terre' po'ñoñ ñeñth ateth otenen. The'pa' e'ñe newomhcha'teñothephpa' o'ch notaph: Yomporepa'chña pebensare'tampene' ñeñth atarr Parets epoet Poechemer Jesucristo ñeñth Yepartseshar yepen ñeñthara Ya'keshphatañer yepen. Ñetepa'chña pemoerenaya. Ñetepa'chña phokshatene' e'ñe pha peyoxhro.
56001005	The'pa' o'ch notaph, napa' attho nena'nmaph awaña Creto atthoch phach a'poktatyese' ñeñth pallta'yetsa, ñamha phach akra'yese' poesheña'tets ñeñthcha' pena'yes allemeñ anetso'mar ñeñthcha' pompornesha' pha'yes ñeñth ame'ñetsa. Añmapa' ñeñthña ateth notnomoeph awañmo'cha.
56001006	Ñeñthcha' pompornesha' pha'yesetpa' añcha' pena'yes acheñ ñeñth e'ñe kowenare' es pha'yets, ñeñth amach eñalle atthoch thanmare'teña acheñenesha'. Ñamha ñeñthcha' pompornesha' pha'yesetpa' añcha' pena'yes erra'tsenthe' penten e'ñe pathrra poethapor pen (ñerra'm athaporeth), ñamha erra'tsenthe' penten ama't poechemeresha'pa' e'ñech ame'ña'wenet, ñamha poechemereshetpa' amach attheye' enteñe acheñenesha' ateth pha'yena po'poñexhno acheñenesha' ñeñth attha koshatse'tyenet, ñamha ñeñth ama athpare'tetso poechemeresha'.
56001007	Tharro'mar ñeñthcha' pa'mhcha'tarether pha' ñeñth ame'ñetsapa' añcha' pena'yes acheñ ñeñth e'ñe kowenare' es pha'yets, ñeñth amach eñalle atthoch thanmare'teña acheñenesha', tharro'mar ñapa' anareth ñach a'poktatyene' pa'namen ñeñth poktetsa Yomporekop. Ñamha ñeñthcha' pa'mhcha'tarether pha'yes ñeñth ame'ñetsapa' amach añeyaye acheñer ñeñth añach pokte' enten o'ch xhokma phatanet ñeñth ateth moenen e'ñe ña, ñamha amach xha atsrre'moxhen entweno, ñamha ñeñth ama posa'tare'tetso, ñamha ñeñth amach orroñatheyaye, ñamha ñeñth ama nanak ye'chapretetso kelle ñeñth apenkoxhenoth o'ch gana.
56001008	Añña e'ñe pokte' o'ch amhcha'tarethta ñeñth e'ñe kowen agëne' acheñenesha' pa'pakllo, ñamha ñeñth nanak moenene' o'ch e'ñe kowenare' es pha'yes, ñamha ñeñth e'ñe eñotene' ñeñth kowentetsa, ñamha ñeñth e'ñe pokte' es pha'yets acheñeneshakop ñamha Partsokop, ñamha ñeñth e'ñech poetpara es pha'yen.
56001009	Ñamha ñeñthcha' pa'mhcha'tarether pha'yes ñeñth ame'ñetsapa' e'ñech yemtenana poktakma añ ñoñets ñeñth e'ñe po'ñoxh Yompor po'ñoñ ñeñth ateth yexhateñet. Allochñapa' ñapa'xho'ña e'ñech atthekma yexhatan ñamha po'potantañexhno ñeñth e'ñe paxharr kothaphñats, ñamha ñeñth eñotene' atthoch anapoenan e'ñe kowenakma ñeñth achmhare'tene' Yompor po'ñoñ atthoch ñetpa' amach errothenoth anapeto.
56001010	Tharro'mar eñall shonte' ñeñth athpare'tets, ñamha ñeñth e'ñe orrena otatse'tyets, ñamha ñeñth shekare'tyets. Po'ñoxh ñeñthpa' ateth pena shonte' judionesha'.
56001011	Ñeñtho'marña añ palltetsa o'wañcha' yexhatyenet po'poñe'ttsokma kothaphñats. Tharro'mar ñetpa' attha nanak moññe'tateñet acheñenesha' pokthaphña; ama poesheña'ttsayaya ateth petso ama't allowen ñeñth parro yexha'yenet. Ñetpa'xho'ña aña yexhatenet ñeñth ama pokteyaye. Ñamha añekpa yexhatenet atthoch ganet kelle, tharraña ñeñthpa' apenkoxhena.
56001012	Poesheñarr kreto'marnesha' ñeñth nanak etsotene' e'ñe ñañeñeta pokthaphñetpa' ñeñthña acheñer ama pokteye' entenano pamo'tsesha' ñeñtho'marña ateth oten pamo'tseshakop: “Allowen namo'ts kreto'marnesha'pa' ñetpa' xhokma nanak toma'tampeñet pamo'tsesha', ñamha ñetpa' nanak atsrre'mñathet e'ñe atthet ñerra'mrrathe' berr ñeñth nanak bellak, ñamha nanak kellañtsareret, atarr arakët ama ayetñatheto.”
56001013	Ñeñth ateth a'methampenan pamo'ts ñeñthpa' e'ñe po'ñoxh ateth. Ñeñtho'marña o'ch notaph, the'pa' phach otawet, “the'pa' amach allo'na ateth sephanna'tneno.” Allochñapa' atthoch allo'na ame'ña'nmoet añ kothaphñats ñeñth e'ñe paxharr,
56001014	ñamha allochñapa' amach allo'na e'mhñotneññañeto ñeñth poeserrparña pe'th awathnaneshañ judionesha', ñamha allochñapa' amach allo'na e'mhñotneñe acheñenesha' ñeñth ateth yexhatyenanet ñeñthcha' ateth pet, tharro'mar ñetpa' xhach athpare'tenet ñoñets ñeñth e'ñe po'ñoxh Yompor po'ñoñ.
56001015	Ñamha o'ch señoch: Ñeñth acheñer e'ñe kowenare' es kothape'chen poeyoxhro Yomporekoppa' ñokoppa' ama es eñalle atthoch sosey enteñ Parets. Tharraña ñeñth nanak sosey kothape'chets poeyoxhro ñamha ñeñth ama ame'ñetsopa' ñokoppa' ama eñalle ñeñth kowen enten ña. Tharro'mar pokthaphñetpa' atarr sosey. Ñeñtho'marña ñetpa' amach xhapaneto poeyoxhro ama't esempo o' phowet ñeñth ama pokteye' enteno Yompor.
56001016	Ñeñth ateth acheñpa' ama't otenetañ eñoteñeto' Yomporpa' tharraña ñeñth ateth phatse'tyenetpa' yeñoteñ ñeñthpa' ama attheyaye. Ñeñth Yomporpa' ama pokteye' entapretenaneto, tharro'mar ñetpa' ama es otapaweto, ñamha ñetpa' ama es sherbeneto ama't mamesha.
56002001	Tharraña phokoppa' añña poktetsa o'ch peyxhateñ acheñenesha' ñeñth e'ñe paxharr kothaphñats Yomporekop.
56002002	Ñamha ñeñth po'nmeneshaxhno yakmapa' o'ch peyxhatanet ateth: Amach orrare'tatsteto atthoch xhokma kothape'chenet e'ñe kowen, allochñapa' pamo'tsesha'pa' amhcha'na'tpo'ch enteñ, ñamha atthoch nanak eñotenet ñeñthcha' ateth pha'yeset ñeñth kowentetsa Yomporekop. Ñamha o'ch photanet e'ñe kowenakma, ame'ñetepa' ñeñth e'ñe paxharr kothaphñats Yomporekop, ñamha morrentanna'tetepa' ñamha awanta'wetepa'ch allowen topateñets.
56002003	Atthekmach peyxhach ñamha po'nmeneshaxhno koyanesha' ñetpa' añepa'ch orrtatyenet ñeñth e'ñe pokte' enten Parets ñamha ama't allowen acheñenesha'. Amachña xhaña atomañethteneto, ñamha ñetpa'xho'ña amach orrare'tatsteto. Añña pokte' o'ch yexhachet pakmanesha' ñeñth kowen enten Yompor.
56002004	Ñetpa' yexhachetepa' pakmaneshaxhno ñeñth shopshare' ñeñth o' some'twa allochñapa' atthoch e'ñe kowen moeryet poerrollaret, ñamha atthoch e'ñe kowen moeryet poechoyoreshet,
56002005	ñamha atthoch ñetpa' eñotenet nanak ñeñthcha' ateth pha'yeset ñeñth poktetsa ñamha atthoch moechethtenet, ñamha atthoch amach moenme'cheneto ñeñth po'tarwas penet pa'paklleto, ñamha e'ñech amoerañtenet, ñamha e'ñech ame'ñeñet poerrollaret. Allochñapa' e'ñe ñeshothetpa' amach errothenoth acheñenesha'pa' achmhare'toñeto Yompor po'ñoñ.
56002006	Atthekmach peyxhach ñamha yakmanesha' ñeñth wepaneshameñ atthoch ñetpa'xho'ña o'ch eñochet ñeñthcha' ateth pha'yeset ñeñth poktetsa.
56002007	Phapa'xho'ña e'ñech kowenare' es pepha'yes phamha, allochñapa' atthoch entaph acheñenesha' ñeñth kowen enten Yompor. Ñamha allpon peyxhatenanetpa' e'ñepa'chña paxharr peyxhatenanet, amachña xha moene' peyellsheñotha peyxhatenaneto atthoch amhcha'na'tpo' entoñet Yompor po'ñoñ.
56002008	Tharro'mar e'ñe peyxhateñoth Yompor po'ñoñ ñeñth e'ñe paxharrpa' amach errothenoth ama't eseshapa' oto añpa' ama attheyaye. Ñamha ama't ñeñth pe'moñe'tyene' ñerra'm e'ñe peyxhateñoth e'ñe kowenpa' allempoña ñetpa' o'ch penkët, tharro'mar e'ñe peyxhateñoth kowen paxharr. Allempoña ñetpa' amach errothenoth alla sasare'terrpeterro.
56002009	Ñamha e'ñech kowen phokthape'chatyes acheñenesha' ñeñth atarwasatarethtetsa e'ñe attha. O'ch photanet ame'ñyetepa' e'ñe kowen ñeñth po'patronar penet. Ñamha añ pokte' allpon moenenet po'patronaretpa' e'ñepa'chña ame'ña'weñet, allochñapa' atthoch koshateñet po'patronar. Amachña xha anapare'teñeto.
56002010	Ñamha amachña xha etyeneto atthoch po'patronaretpa' e'ñech yemtenanet poktakma. Allochñapa' e'ñe pame'ñeñothet kowen po'patronaretpa' añña acheñenesha'pa' e'ñech kowen entapretenet Yompor pokthaphña, ñeñthara ñeñth Ya'keshphatañer yepen.
56002011	Yomporpa' orrtaterrnay pomoereña e'ñe allowenakpay pa'namen acheñeneshakop atthoch yekeshperra.
56002012	Ñamha ñeñth ama kowen enteno Yomporpa' añ pokte' o'ch ya'ypo'ña'wer, ñamha ñeñth allpon yemnatse'tyen arr patsropa' añ pokte' ñamha o'ch ya'ypo'ña'wer, tharro'mar poemorrenteñoth Yomporpa' ñeñtho'mar yexhatey ateth. Añña pokte' ama't añe patsropa' o'ch yepena ñeñth kowentetsa, ñamha o'ch yepena ñeñth ateth pokte' enten Yompor, ñamha ñeñth ateth moenen o'ch yetsotoñ.
56002013	Añpa' atthoch yekwame'teñ e'ñe yoksheñesha' esempowañencha' werra po'kowenño Jesucristo ñeñth nanak Parets ñeñth Ya'keshphatañer yepen.
56002014	Tharro'mar ñapa' ña pokte' ente' o'ch rroma yokop atthoch o'wañcha' allo'na yephatse'tnena sosya'tsañ. Ñamha ñapa' atthoña e'showerrnay allowen ñeñth ama pokteyaye. Allochñapa' atthoch poeyochresha' perrey, ñamha atthoch yapa' yema'yoxhrena ñeñth kowentetsa.
56002015	Allowen ñeñth ateth o' notwaph phapa' ñeñthcha'ña peyxhatyesanet. Ñamha o'ch phokthape'chatyesanet e'ñe kowen, ñamha ñerra'm pha'yenet ñeñth ama pokteyayepa' o'ch photanet, amach phatsteto ateth, tharro'mar phapa' ñeñthekop anaretheph. Ñamha ñeñth ama pokteyayepa' amach ateth pephatsto, the't acheñenesha'pa' amathe' akwa'phsenaye' entenpeto.
56003001	Ñamha o'ch peyerpacha acheñenesha' añ pokte' o'ch ame'ñeñet ñeñth nenet nanak amhcha'tareth, ñamha allowen po'psheññexhno ñeñth amhcha'tarethetyetsapa' añ poktetsa o'ch ame'ñeñet. Ñamha añepa'chña poksheñesha' xhokma thorra'yenet erra'tsenthe' kowen enten acheñenesha'.
56003002	Ñamha o'ch peyerpatanet amach allo'na sasare'tneñeto ama't poesheñarra, ñamha e'ñepa'chña kowen entannenet, ñamha e'ñepa'ch akopha es penet po'psheññekop ñamha e'ñepa'ch kowen amoerañtenet allowenakop.
56003003	Ñeñthpa' e'ñe pokte' atethcha' phannenet tharro'mar yapa'xho'ña yeñoteñ awathpa' aña yephatse'tyese'th ñeñth ama pokteyaye. Yapa'xho'ña atthach ama es yepxhe'the allempo nanak yephatse'tyese'th sosya'tsañ. Ñamha nanak yathpare'te'th awath, ñamha aña yexhatyesyete'th ñeñth ama po'ñoxhoyaye kothaphñats. Yechetspa' aña nanak moenatse'tatye'th ñeñth ama kowenayaye ñamha allempopa' aña nanak yokshe'th pa'namen sosya'tsañexhno. Ñamha allempopa' nanak atsrre'moxhen yentanna'tyese'th ñamha nanak es yeye'chapretanna'tyese'th. Ñamha allempopa' ñerra'm esesha' ye'moñe'te'pa' yapa'xho'ña o'chxho' ye'moñe'chxho' yamha.
56003004	Tharraña allempoña Yomporpa' eñotatey e'ñe ña poemoereñothpa' moeneñ o'ch yenpa'y, e'ñe allempokma yapa' atthothña a'keshphaterrey, ñeñtho'marña Yomporpa' ñeñth Ya'keshphatañer yepen.
56003005	Ñeñthpa' ama añotheyaye attho e'ñe kowen es yepha'yen, añña e'ñe poemoereñotheya ñapa' a'keshphaterrey. Atthoña e'showerrnayña yo'chñar atthochña ellopa' o'ch yokthape'cherr e'ñe kowen etserra ñokop, ñamha Poekamkëñothpa' o' e'ñe etserrataterrnay yokthaphña.
56003006	Ñeñtho'marña Poechemer Jesucristopa' atthoña a'poktatwonay yokop atthoch Pomporpa' chorraterrya Poekamkëñ e'ñe poktakma. Jesucristopa' ñeñthña Ya'keshphatañer yepen.
56003007	Ñeñtho'marña the'pa' yeñoteñ e'ñe poemoereñothey Yomporpa' o' pokte' entwerrey alloweney, ñeñtho'marña the'pa' e'ñe yeyemteñoth xhokma yekwame'ten ñeñth o'patatenya, ñeñthpa' atthochña yapa' korretsayach yoksheñeshokmañen thayotheñ e'ñe errponañowen.
56003008	Ñeñth ateth notenpa' e'ñe po'ñoxh. Ñeñtho'marña napa' atarr nemneñ o'ch phokthape'chatanet e'ñe womenko ateth, allochñapa' ñeñth ame'ñenaya Yomporpa' e'ñech aña ma'yoxhrenet o'ch penet ñeñth kowen enten ña. Ñeñth o' notwapa' ñeñthña kowentetsa ñamha ñeñthña nanak sherbets allowenakop.
56003009	Ñamha o'ch notaph, amach pha'na anapare'tatstaweto ñerra'm esempo anapare'tanna'tyena acheñenesha' e'ñe ñet pokthaphño'maret. Ñamha amach pha'na anapare'tatstaweto ñerra'm esempo anapare'tanna'tyenet ateth pha'yesete'th pa'tañneshañet. Ñamha amach pha'na otnare'tatstaweto ñerra'm esempo poeserrparñothetpa' es otnare'tanna'tyenet. Ñamha amach pha'na anapare'tatstaweto ñerra'm esempo anapare'tanna'tyenet e'ñe Moisés po'ñoño'mar. Tharro'mar attho yanapare'tannenapa' ñeñthpa' ama es sherbeno, ñamha ñeñthpa' e'ñe orrena.
56003010	Ñamha ñerra'm esesha' ñeñth moenets o'ch attha e'moñe'tatyesan acheñenesha'pa' ñeñthpa' atethcha' pepe', o'ch peñotach atethpa' ama aphapawo. Ñerra'm ama wenano ñeñth ateth penapa' ñato' o'ch alla photererr po'pocheño. Ñerra'm allempoña ama wenererropa' añ pokte' o'ch sa'ypo'ñe'.
56003011	Tharro'mar ñeñth ateth acheñpa' yeñoteñ ñeñthpa' po'chñarothcha' nanak es panten. Ama't ñapa' eñoteñeñ ñeñth ateth pena ñeñthpa' ochña'teñets.
56003012	Ñewa, o'ch noterrperr po'poñ. Ñerra'm esempoch xhap pesho masheñ Artemas amapa' masheñ Tíquico ñeñthcha' nemña peshopa' ñerra'm errothenothpa' xhokmathe' phon, o'ch pexhap Nicópoliso, tharro'mar napa' nokthape'cheñ ñato' allcha' nechara'perra.
56003013	Ñamha xhokmach peyenpoe' masheñ Zenas ñamha masheñ Apolos atthoch ñetpa' xhapoet all sechenet, ñamha atthoch amach es pallteto. Zenaspa' ñeñth nanak etsotene' ñoñets ñeñth ateth anareth.
56003014	Allochñapa' ñeñth parro yame'ñena allpa' añ pokte' o'ch pha'yenet ñamet ñeñth ateth kowenteyetsa, ñamha atthoch ñetpa' yenpoeñet ñamha ñeñth nanak es palltetsa. Allochñapa' ñetpa'xho'ña o'ch sherbeñet pamo'ts.
56003015	Allowenet ñeñth parro'tsenenpa' moeneñet o'ch womhcha'tapet ñamet añ necartoth. Ñamha o'ch pewomhcha'ch allowen ñeñth pame'ñeñothetpa' xhokma morrentenyet. Yomporepa'chña sa'nataya allowenes. The'pa' ñeñthach notaph, ñeñthpa' atthetepa'ch Nompore. Allowa. Pablo
57001001	O'ch, masheñe Filemóna, nekellkonaph añ carta, na Pablon epan masheñ Timoteo. Napa' o' yottampennet e'ñe neserrpare'teñoth Cristo Jesús po'ñoñ. The'pa' o'ch masheñe yewomhcha'taph pha ñeñtheph atarr yemorrentena ñeñtheph atarr yethorrapretenaya Yomporekop.
57001002	O'ch yewomhcha'teñ ñamha allowen ñeñth pame'ñeñothet xhokma apxhenet pepakllo. Ñamha o'ch yewomhcha'teñ yoxh Apia ñamha masheñ Arquipo ñeñth nanak yethorrapretenaya ñamha Yomporekop.
57001003	E'ñe newomhcha'teñothes sapa' napa' o'ch notas: Yomporepa'ch sebensare'tampene' ñeñthara Parets epoet Poechemer Jesucristo ñeñth Yepartseshar yepen. Ñetepa'chña sokshatene' e'ñe sa seyoxhro allowenes.
57001004	-
57001005	Ñamha the'pa' o'ch notaph, masheñe. Napa' ateth ne'mare'teneph phapa' nanak peyemteña Yepartseshar Jesús ñamha atarro' pemorrenteña allowen Yompor poeyochreshaxhno. Ñeñtho'marña na ateth ne'mare'tenephpa' xhokma neparasyoso'teñ Yompor allempo nema'yochampenpha.
57001006	Ñamha o'ch notaph, añ nenamoeñ Yompor phokop, ñeñth allpon phame'ñatena e'ñe phame'ñeñoth Yompor, ñetpa'xho'ña xhapanetepa'ña poeyoxhreto attho nanak shonte' e'ñe kowen bensare'tampeney Yompor e'ñe yame'ñeñoth Poechemer ñeñth Cristo Jesús.
57001007	Ñewa, masheñe atarr nokshena attho phapa' atarr pemorrenteña allowen ñeñth poeyochresha' pen Parets. Attho atarr pemoerenanetpa' ñeñtho'marña na'naña atarr phokshaten neyoxhrowen.
57001008	Ñeñtho'marña the'pa' o'ch noterrperr po'poñ: Napa' ñeñthen Cristo poellsensaren ñeñtho'marña phokoppa' e'ñe pokteñ o'the' ateth notapeñ e'ñe ne'moeñokma ñeñth poktetsa atethcha' pepha.
57001009	Tharraña neñoteneph phapa' atarr amoerañaph ñeñtho'marña the'pa' o'ch notaph e'ñe pha pemoereñoth atethñaka'yeña pepha. Ñewa, na Pablon ñeñthen ateth photene' napa' po'nmhotha o' yottamperrnet e'ñe neserrpare'teñotha Cristo Jesús po'ñoñ.
57001010	Tharro'mar na photene' añekop ñeñth ateth nenteñ ñerra'mrrathe' nechemer. Ñewa, ñapa' o' name'ñacha arr all ayottamphsarethen ñeñtho'marña the'pa' e'ñe nechemer nepeñ. Ñeñthpa' añ pa'so'cheñ Onésimo ñeñth pha'tarwasañer pepe'th allempo ama yetampenpha'.
57001011	Ña awathpa' ama es asherben peñche'the allempo petarwasache'th e'ñe attha. The'ñapa' nanakcha' asherben penter e'ñe ateth atarr asherben nenteñ namha.
57001012	The'pa' o' alla nemñer pesho, e'ñepa'chña kowenakma alla phagër, e'ñech ateth pephapoer ñerra'mrrathe' e'ñe no nechemer phagën, tharro'mar ñapa' e'ñe neyoxhrokmañen atarr nemorrenteña.
57001013	Napa' atarrxho' nemneñeñ o'ch na'pacheñ arr ñeñthcha' epan attho ñapa' ñathe' nesherbenayeñ. Ñewa, napa' neñoteñ ñerra'm pha arro'tsenpeñcha'pa' phathe'ña nesherbenayeñ arr all ayottamphsarethen e'ñe neserrpare'teñoth Cristo po'ñoñ. Tharraña phapa' amaña arro'tsenayaype ñeñtho'marña napa' nemneñeñ o'ch na'patonapeñ pha'cheñer ñeñthcha' nesherbenayeñ.
57001014	Napa' ama't atarr nemneñeñ o'ch ateth nepeñ, tharraña ama nemno o'ch ateth nepha ñerra'm ama pha ateth notaye, atthoña e'ñe pha phokthaphñothpa' añcha'ña phorrtatonay pemoereña. Ama nemno o'ch e'ñe na ne'moeñokmapa' o'ch notaph atethcha'ña pepha'y, ñeñtho'marña the'pa' o'ch alla nemñer masheñ Onésimo pesho.
57001015	Ñamha o'ch notaph ñato' tharrekpathe' yetamphsapha mame' atthoch e'ñe parrokmaterreph e'ñe thayotheñ errponañowen.
57001016	The'pa' o'wañcha' ateth peñch ñerra'mrrathe' pha'tarwasañra pepeñ ñeñth ama esoye' pente'the. The'pa' e'ñechña ateth penter ñerra'mrrathe' e'ñe pemo'nasheñ ñeñth atarr pemorrentena. Napa' atarr nemoereña elloña phapa' o'ch atarr pemoerya nanak tharro'mar ñapa' ama e'ñe attha pemo'nasheñ pepeñe ateth yephannena alloweney acheñey, the'ñapa' e'ñe yame'ñeñoth Yompor o'ch e'ñe pemo'nasheñtera e'ñe poktakma.
57001017	Ñerra'm po'ñoxh ateththe' pentenen na ñeñthey parro atthekmay yeyemtannena, ñeñthepñapa' e'ñechka'ye kowen phagërña yemo'nasheñ Onésimo ateth ñerra'mrrathe' na e'ñe kowen phagën.
57001018	Ñerra'm xhothe' erroth pennaph ñeñth ama kowenayaye amapa' ñerra'm xhothe' tebeneph, the'ñapa' nach petsa'terraya.
57001019	Na Pablonpa' the'pa' o'ch nekellkonaph e'ñe na nototh atthoch e'ñe kowen neñotataph nach petsa'terraya. Tharraña ñato' o'ch neyerpatapha attho na phame'ñaterraya atthoch pha'keshphatarethterra, ñeñtho'marña phokoppa' añ poktetsa the'pa' o'ch alla phokshaterren namha.
57001020	Po'ñoxh, masheñe, napa' añ e'ñe nemnen the'pa' o'ch alla phokshaterren namha e'ñe phame'ñeñoth Yepartseshar Jesucristo. Allochñapa' napa'xho'ña atthoch e'ñe kowen noksherra neyoxhro e'ñe name'ñeñoth namha Cristo.
57001021	Napa' neñoteneph phapa' xhokmach pe'mhñoten ñeñtho'marña nekellkënnaph añ carta. Neñoteneph amach ñeñthayaya ateth pepho ñeñth o' notwaph, phapa' ellochña atarrcha' kowen pepha'yes allowen ñeñth atarr kowentetsa.
57001022	The'pa' o'ch noterrperr po'poñ: phañño'toncha' ñamha nokop allcha' nexhap ñerra'm esempoch a'rroyerrnet. Sema'yochampeñothen Yomporpa' napa' añ atarr nekwen ñato' esempopa' a'rroyerrnetcha'. Allempopa' eshekthe' neta sesho o'ch nemo'terrsa'.
57001023	Arr necartoth all womhcha'teneph ñamha masheñ Epafras ñeñth parro yottampenyet e'ñe yeserrpare'teñoth Cristo Jesús po'ñoñ.
57001024	Womhcha'teneph ñamha masheñ Marcos ñamha masheñ Aristarco ñamha masheñ Demas ñamha masheñ Lucas. Ñetpa' xhokma thorrapretennet Jesucristokop.
57001025	The'ñapa' ñeñthach notaph, masheñe. Yepartsesharepa'chña Jesucristo sa'nataya allowenes. Ñeñthpa' atthetepa'ch Nompore. Allowa. Pablo
58001001	E'ñe awathotheñ Yomporñapa' xhokma eñorana'tyesane'th ñeñth poeyochresha' pe'th ñeñthcha' a'mhta'yesaye'th po'ñoñ ñeñthara profetanesha'. E'ñe pa'namenoth eñotatyesanete'th. Ñetñapa' o'ch eñotatennayet yatañneshañ judionesha' ñeñth ateth otenanet Yompor.
58001002	Tharraña the'ña yapa' e'ñe ña Poechemer o' eñorana'terrya ñeñth ateth eñoreññaña Yompor yokop. Ñewa, ñeñthpa' ñeñthara Poechemer ñeñth Jesucristotets ñeñth ne'th Pompor awathotheñ, ñach o'patenaya allowen ñeñth ora allpon eñall, tharro'mar ña yexhkataprete' awath Pompor añ patser ñamha allowen ñeñth esokmañen pa'namen eñalletyestsa.
58001003	Ñeñthara Cristo attho atarr kowentena ña pa'tsnomoeñoth, ñeñthpa' Pomporña orrtaten po'partsoña. Ñeñth ateth kowen orrtatyen ñapa', Pomporpa'xho'ña e'ñe parro atthekmoet. Ñapa' e'ñe po'ñoñotha orrtatwan ora esokmañen ñeñth allpon pa'namen eñall tharro'mar ña po'ñoñpa' atarr womenk. Ñeñthara ñeñth rromats atthoch e'ñe e'shampeswerrey yo'chñar. Allempoña o' orrtatwan attho e'shamperrey yo'chñar allempoñapa' o' alla anorrwerr Pompor Parets po'kowenroth allña atarr partsotapretwerrana Pompor po'konaño e'ñe all poe'ntaño.
58001004	Ñeñtho'marña the'ña ñapa' atarr amhcha'tarethtena, ello metana'twenan allowen mellañotheñnanesha', tharro'mar ñapa' ñeñth otenet ñapa' e'ñe Parets Poechemer. Ñeñthña mellañotheñnanesha' ñetpa' ama attheye' otarethteneto.
58001005	Ñamha yeñoteñ ñapa' ña e'ñe metana'twenawet tharro'mar mellañotheñnanesha' ama't poesheñarrothetapa' ama otaneto ñeñth ateth otan Poechemer, ñeñthpa' ateth ot Poechemerekop: Phapa' pha ñeñtheph e'ñe Nechemereph, the'ñapa' o'ch e'ñe neñotach acheñenesha' po'ñoxh phapa' e'ñe Nechemer nepeneph. Po'pocheñoñapa' ateth oterrerr Poechemerekop: Napa' na ñeñthen Pomporen, ñapa' no Nechemer.
58001006	Po'pocheñoña allempo xhapatan Poechemer po'mother ñeñth atarr nanak sherbets añe patsro ateth eñora ñokop, ñeñthpa' ateth ot: The'pa' konkorpana'teñepa'ch allowen nemhllañotheñnaneshar.
58001007	Po'mhllañotheñnaneshar ñetpa' añekpa anarethtenet ñetcha' sherbenet Yompor. Ñeñtho'marña ateth eñorena ñokpoet: Ñerra'm erra nemñayenanet e'ñech poma'yorñekma erra senet e'ñe ateth penet ñerra'm mhorr. Atarr kowen sherbennet ateth ñerra'mrrathe' tso' ñeñth atarr kowen woretyets.
58001008	Tharraña Poechemerekoppa' ama attheye' oteno. Ñokoppa' ateth eñora: Phapa' atarr Partsoph, ñeñthephcha' xhokma amhcha'tarethtetsa pekonaño ñeñth errponañowen. Ñamha ñeñth attho pha'mhcha'tarethtena phapa' e'ñe pokte' es pepha'yenanet.
58001009	Ñamha ñeñth e'ñe pokte' nenten napa' ñeñthña atarr phokshatene'. Ñamha ñeñth ama pokteye' nenteno napa', phapa'xho'ña ñeñth atarr petsena'ten. Ñeñtho'mar napa' ñeñthen Peyomporer pepenen, awo't atarr nanak nokshaterreph. Attho atarr phokshena phapa' ello pemhtana'tweñ allowen po'potantañ ñeñth nesherbha'yene' ñamet.
58001010	Yomporpa' alla eñorerrerr Poechemerekop, ñeñthpa' ateth otererr: Partseshacha', pha yexhkatwe' awath pats, e'ñe echarr phorratwe. Enetpa'xho'ña e'ñe pewamenkothekma peyexhkatwe.
58001011	Ñeñth e'ñe peyexhkatwapa' ñeñthpa' wañerrcha' e'ñech chenka'werra esempo, tharraña phapa' ama arromñatheshayaype ama't e'ñe errponaña. Allowen ñeñth peyexhkatwa ñeñthpa' e'ñech mellasha'twa e'ñech ateth pena ñerra'mrrathe' shetamoets ñeñth atarr amhllasha'tña.
58001012	Atethcha' peperr peyexhkatar ateth ñerra'mrrathe' shetamtsoshe'm ñeñth o' mellasha't. O'ch a'metatse'chet o'ch wapore'chet allempo chorrenet po'poñ ñeñth atarr kowen emarr. Tharraña phapa' attheraphach errponañowen. Attho phokrrena phapa' ama't awathapa' amach awañañathterro.
58001013	Po'pocheño Yomporpa' alla oterranerr Poechemer, ñeñthpa' ateth och: The'pa' o'ch alla phanorrwerr arr nekowenroth allcha' pepartsotapretwerrna. Esempowañencha' allowen ñeñth pe'moñe'tene' o'ch e'ñe na'mchechwerranet atthochña pomnaren pephowerranet. Tharraña mellañotheñnanesha'ñapa' ama attheye' oche ñeñth ateth otan Poechemer. (Ñeñtho'mar yeñoteñ Yompor Poechemer ña atarr sherbets, ello metana'twenan allowen mellañotheñnanesha'.)
58001014	Yeñoteñ allowen mellañotheñnanesha'pa' añekpa allsensarethtenet ateth ñerra'm Yompor Poekamkëñ, ñetcha' sherbenet Yompor. Atthochña ñetcha' yenpoenet allowen ñeñthcha' a'keshphatarethterrtsa.
58002001	The'pa' attho o' yeñoterrñañ Yompor Poechemer attho atarr nanak partsoten ñeñtho'marepa'chña the'pa' elloch yema'yoxhrerra o'ch ye'mhñoter e'ñe poktakma ñeñth attho o' ye'moerrñañ po'ñoñ. Ye'mhñoterrepa'chña e'ñe kowen the't akophotheñpa' ñato'rraña o'the' alla yepserrñañ ñeñth ateth o' yexhaterrey Yompor Poechemer.
58002002	Tharro'mar yeñoteñ Yomporpa' ama poenesho po'ñoñ ñeñth attho eñorana'tanet awath. Tharro'mar allempo ñeñth ama e'mhñotaye ñeñth attha athpare'te'pa' e'ñe tsa'tatwanete'th allowen ñeñth allpon e'ñe pokte' ent ña. Ama't añ ñoñets ñeñth orrtat po'mhllañotheñrenesha' xhokma tsa'tatanete'th ñerra'm esempo athpare'tenet ñeñth ñoñets.
58002003	Ñeñtho'marña yapa' yeñoteñ ñerra'm ama ye'mhñoterrñañe e'ñe ña Poechemer, yañapa' errothenothwachñaka'yeña yekeshperrathe'ña ñerra'm attha ama es yepxheno; e'ñe attha eñalleñka'yeña atthoch ya'keshphatarethterrañ e'ñe kowen. Ñewa, ñenmathpa' Yepartseshar Jesúsña serrpare'tatawet atthoch ya'keshphatarethterra. Allempoña ñeñth e'moene' ateth otanet Yepartseshar Jesús, ñetñapa' o' serrpare'tatyet yamha atthoch yeñoch ñeñth e'ñe po'noxh ña a'keshphatañtetsa.
58002004	Ñamha Pomporñapa' ñaña yeñotate' Poechemer po'ñoñ ñeñth ateth oteneypa' e'ñe po'ñoxh. Ñapa' orrtatyesanet po'partsoña ñamha po'wamenk ñeñth acheñenesha'pa' ama poentareto. Ñamha ña Poekamkëñothpa' o' apa'yesey e'ñe poesheña'ttsoy errothencha' moenatey ña ñeñthcha' ateth yethorra'yesa ñokop.
58002005	The'pa' o'ch noterrserr po'poñoneth añ patser ñeñthcha' werrtsa tsapathoneth. Ñeñthpa' ama mellañotheñneshaye' noña Yompor ñeñthcha' pomnaren perre'. Ñapa' aña na' acheñ ñeñthpa' arromñathenesha'.
58002006	Tharro'mar ateth anareth Yompor po'ñoñ awathotheñ allempo poesheñarrpa' ateth otan Yompor: Ama't acheñaya ama't mamesha ama esoyayye, tharraña pha Nomporepa' atarrepa't peyerpoenya. Ama't ya ñeñthey arromñathena'taraya tharraña pha Nomporepa' atarrepa't pemoerenya.
58002007	Ñeñth arromñathenesha'pa' ama tama awamenkatheyayeto ateth atarr sherben mellañotheñnanesha'. Tharraña ñeñthpa' mamekpa ateth pemnach. Tharraña ama't attheñpa' elloña o'ch alla pekowentater ateth ñerra'mrrathe' esempo o'ch net ñeñthcha' amhcha'tarethterrtsa, allempopa' o'ch nachet po'choyo'mh ñeñth atarr kowen.
58002008	Ñeñthpa' tharro'marña ateth pene' arromñathena'tar allochñapa' atthoch e'ñe pomnaren penan allowen ñeñth allpon es peyexhkatwa. Arrpa' allowa ateth oten ñoñets ñeñth awathotheñ anareth. Ñewa, ñeñth ñoñets all oten arromñathena'tar ñeñthcha' e'ñe pomnaren perre' allowen, ñeñthpa' añka'yeña oteney allowenakop ñeñth errapharen eñall; amach eñalleña ama't e'ñe pathrra ñeñthcha' ama pomnaren perreto. Tharraña ama't ateth oteneñ ñeñthpa' amaña yentera' allempoch pomnaren es perr arromñathena'tar, tharro'mar ama xherra' allempoch etsoterra ñeñthekop anareth.
58002009	Tharraña e'ñe yeñoteñ poesheñarr ñeñth arromñathekoptartostsa ñeñth ateth phostsa ñeñthka'yeña Jesús. Allempo acheñetos arr patsro Pomporña moenate' amach tama awamenkathtoso ateth atarr awamenkathtena mellañotheñnanesha'. Tharraña ñeñthpa' mamekpa ateth moenach atthoch e'ñe arromñathekoptartosa arr patsro. Ñeñthpa' añekopña ateth pha atthoch moeroxhtosa o'ch rromos allowenakpay ñeñthey arromñathenesha'. Yompor e'ñe poemoereñothey ya atthoña moenatan Poechemer o'ch rroma yokop. Ñeñtho'marña Pomporpa' o' alla atarr kowentaterran Poechemer allempo o' alla ner ñeñthcha' atarr amhcha'tarethterrtsa.
58002010	Ñewa, Yomporpa' yexhkatan allowen ñeñth eñalletyetsa. Ñamha allowenpa' tharro'mar yexhkatwe atthoch kowentateññañet ña. Ñamha ñapa' añ moenen shonte' ñeñthcha' e'ñe poechemeresha' perr ñeñthcha' kowentapreterraya ña. Yomporpa' e'ñe pokte' enteñ o'ch moenatan Poechemer atthoch moeroxhtateñ acheñenesha'. Atthochña e'ñe etsotatoñ Poechemer eshekcha' a'keshphaterran allowen ñeñthcha' poechemeresha' perr, atthochña e'ñe awanerranet allcha' kowentapreterrñañet Pompor.
58002011	Ñewa, Poechemer ñeñth Jesús, ñapa' a'kowentatan acheñenesha' Partsokop, atthoña e'ñe e'shampeswanet po'chñar. The'ña ñeñthey a'kowentatwarethey ñamha ñeñth ya'kowentaterre' ñeñthpa' ñeñthña e'ñe ñeñthena'tarekmay tharro'mar ñeñthara Yompor yepen ñeñth Pompor pen ña. Ñeñtho'marña Jesúspa' ama poepenkñotheye' pa'mo'nasheñ penye.
58002012	Yeñoteñ ama penkënyo tharro'mar Yompor po'ñoñ ñeñth anareth awathotheñ ñeñthpa' ateth oten ñerra'mrrathe' Poechemer otets: Napa' neserrpare'tachcha' nemo'nasheñnesha' ateth e'ñe kowenare' es pepha'yen pha. E'ñe naxhoteñotheph phapa' xhokmach na'ye'choxhtatonaph all apxhena allowen masheñneshaxhno.
58002013	Yompor po'ñoñ ñeñth akellkarethpa' ateth oterrerr ñerra'mrrathe' Cristo o' alla oterrerr: Napa'xho'ña neyemteña Yompor. Ñamha ateth oterrerr Cristo: The' arro'tsenen epan Nompor poechemeresha' ñeñth kowamphsatenen ña.
58002014	Ñewa, allowen ñeñth e'ñe pa'mo'nasheñekmoet phannetsa, ñetpa' e'ñe ñeñthena'tarekmoet. Ñeñtho'marña Jesúspa' e'ñe acheñetos atthoch pa'mo'nasheñ phosey. E'ñe arromñathena'tartosa e'ñe ateth ñerra'mrrathe' ya. Ñapa' tharro'marña ateth phosa allochñapa' atthoch rromos. Tharro'mar allempo rromapa' atthoña poerratampeswan oneñeth po'wamenk attho atarr amhcha'noxhtana'teney allempo yerromoen.
58002015	Ñeñthpa' Jesúsña a'wañatampeswose' ñeñth ama't cheshotheñ xhokmach yemhcha'ten attho yerromoen, ñeñthpa' atarr amhcha'noxhen yenteñ.
58002016	Ñewa, yeñoteñ ama mellañotheñnaneshaye' llekënoña Jesús ñeñthcha' yenpos arr patsro. Yaña llekosa ñeñthey arromñatheneshay ñeñthey e'ñe po'ñoxh po'mhrenñey pen Abraham; ñeñtho'marña ñapa' moeneñ o'ch yenposey.
58002017	Ñeñtho'marña ñokoppa' e'ñe poktoña o'ch acheñetos, o'ch e'ñe atthetos ñerra'm ya ñeñthey pa'mo'nasheñnesha' pen. Allochñapa' e'ñe poellkapreteñothey ya ñeñthey e'ñe pamo'ts penpa' e'ñech kowen a'poktaterrey Partsesho. Atthoña ñapa' xhokma e'ñe kowen sherbenan Pompor ateth ñerra'mrrathe' ñeñth korneshatyets Partsokop. Ñapa' e'ñe po'ñoxh Pa'mhcha'tarether peñ allowen ñeñth kornaneshatyets Partsokop. Ñeñtho'marña ñapa' e'ñe ña tsa'twerraya alloweney acheñeneshay yo'chñar allempo ashatarethta e'ñe ña po'rras. Atthoña e'ñe a'poktaterrnay yo'chñar Yomporesho.
58002018	Ñapa' atarr moeroxhtosa allempo wapoñe'th topateñets; ñeñthpa' atthoch a'ypo'ñereñ Pompor. Ñeñtho'marña the'pa' e'ñe poellkapreteñothey ya ñapa' e'ñe eñoteñ o'ch yenpa'y atthoch awamenkath phonay yeyoxher allochñapa' amach alla a'poerrataterrye topateñets ñeñthcha' allpon yewapoya yamha.
58003001	-
58003002	Ñewa, masheñneshacha' ñamha noxhaneshacha', sapa' ñeñthes o' sa'kowentatarethterra Partsokop ñeñthes o' xhore'terres Yompor o'ch xhapaterres all poe'ntaño. The'pa' o'ch notas, o'ch sokthape'ch e'ñe kowen ñeñth ateth perrnay Cristo Jesús ñeñth yame'ñerra. Ñapa' attho allsensarethtapa' e'ñe kowen etsotwan ñeñth ateth llesense' Pompor. Ñamha ñapa' ña Yekorneshar yepen ñeñth atarr sherbets Partsokop allowenakpay ñeñthey ame'ñenaya Yompor. Ñapa' e'ñe atthekma kowen etsotwan ora allpon ñeñth ateth moenach Pompor acheñeneshakop ateth pe'th ñamha Moisés ñapa'xho'ña e'ñe etsotan ñeñth ateth och Yompor allowen poeyochreneshakop. Ñewa, allowen ñeñth poeyochrenesha' pen Yomporpa' ñetpa' pa'pakëll penanet Yompor.
58003003	Ñewa, yeñoteñ ñerra'm eñall poepawarr pokoll ñeñth thomatenet e'ñe kowen añcha'ña atarr kowen yenten ñeñth thomatene'. Amachña aña kowen yenteno pokoll tharro'mar pokollpa' ama ñothaye' kowenteno; eñallka'yeña pamo'mte' ñeñth a'kowentatene'. Atthekmach yeñch ñamha Jesús atarr kowen tharro'mar ñapa' attho ame'ñatana shonte' ñeñthcha' poeyochrenesha' pha' Pompor atthoña thomatosan ñamha pokoll ñeñth atarr kowen ñeñthcha' pa'pakëll pen Pompor. Moiséspa' amachña ñañeña atarr kowen yenteno tharro'mar ñapa' ama ñaye' thomataye ñeñthcha' pa'pakëll perr Yompor.
58003004	Ñewa, yeñoteñ allowen pokollpa' ama ñothaye' yexhkëno; xhokmaka'yeña eñall ñeñth yexhkatene'. Ñeñth yexhkate' esokmañen ñeñth eñalletyetsa ñeñthpa' Yomporña yexhkatwawe'.
58003005	Añña Moiséspa' e'ñe kowen etsotan ñeñth ateth yechya Yompor; ñeñthpa' o'ch es eñotatyesan acheñenesha' tharraña ñeñthpa' toma'nteñtsa. Tsapathonethña Yomporpa' o'ch eñotaterranet ñeñth e'ñe eñotoxhen. Ama't e'ñe kowen etsotenaneñ Moisés allowenakop ñeñth pa'pakëll pen Yompor allempo, tharraña ñeñth attho sherbenan Yompor pa'pakllopa' ñapa' attha poeñañra peñ Yompor. Amaña Poechemereye'ña peñe.
58003006	Ñapa' añka'yeña Poechemer pen Cristo ñeñthcha' sherberrets tsapathoneth allowenakop ñeñthcha' e'ñe pa'pakëll perr Pompor. Ñapa' e'ñe kowen etsoterran ñeñth e'ñe Pomporekop. Alloweneypa' e'ñe pa'pakëll phoweney Yompor allcha' yexhena ña ñerra'm allo'nach womenk yeyemoetneña atthochña e'ñe yoksheñeshokma yekwa'wanom ñeñth o'patatenya.
58003007	Ñeñtho'marña Parets Poekamkëñothpa' ateth oten all akellkareth Yompor po'ñoño ñeñthpa' ateth oten: Ñerra'm se'moeñ Yompor attho xhore'tenes the',
58003008	sañapa' xhochña se'mhñoch, amachña xha se'charrtatatsto seyoxher. Amach xha sathpare'tatsche ateth pe'th israelnesha' awath allempo chopeñe'chyesete'th amayo. Allñapa' epaye' atsrre'moxhtana'tyesnete'th.
58003009	All amayo satañneshaññapa' atarr topatnete'th attho'ch eñotnet po'ñoxho'the' atsa'tatañen. Ñetpa' ateth pha'yesnete'th ama't xhokma entyesonete'th ñeñth norrtatyesanete'th. Pa'tatsoch xharra' charowa entyesonete'th ñeñth xhokma negatyesanete'th.
58003010	Ñeñtho'marña napa' atsrre'moxhen nentyesanet, napa' ateth not: “Ñeñth ateth kothape'chenet poeyoxhro ñeñth ama kowenayaye ñetpa' atarr panteñet nokop. Ama añeye' moeneneto o'ch kothape'chet ñeñth kowen nenten na.”
58003011	Atarr atsrre'moxhen nentanete'th. Ñeñtho'marña ateth not ñokpoet: “Ñetña po'ñoxh ama't awathapa' amach nexhapaterraneto allcha' poksheñeshothpa' o'the' amesapreterrnetañ.” Ñeñtho'marña ñokpoetpa' ateth nena' neñoñ e'ñe na neso'chño.
58003012	Ñeñtho'marña, masheñneshacha' ñamha noxhaneshacha', the'pa' o'ch notas samha, e'ñech señota seyoxhro ateth sokthape'chyen e'ñe poesheña'ttsos, ñato'pa' amathe' kowenaye' sokthape'cheno, ñato'pa' amathe' po'ñoxhaye' same'ñeñoña Yompor. Ñerra'm po'ñoxh ateth sepenapa' ñeñthpa' ñeñthach sekexhpaterre' Yompor ama't ñeñth Yomporer ñeñth ama arromñatheshayaye.
58003013	Sapa' e'ñepa'chña kowen sokthape'chatanna'tnoma pathe'tets yeth thayepa'tñapa' orameñ yeth allempotheñ o' xhore'terrey Yompor. Atthochña so'chñarpa' amach errothenoth alla shekërrserro. Atthoch amach xha se'charrteno seyoxhro allochñapa' amach alla sathpare'tere Yompor, ama't e'ñe poesheñarrothesa.
58003014	Allo'nepa'chña e'ñe womenk yepha'nom yeyoxher. E'ñepa'chña yeyoxhrokmañen yeyemteña Cristo ateth yepha allempo e'ñe errtey ame'ñenaya. Ñerra'm atethcha' yeyemoetnomha allempopa' yagapapretercha' Cristo ñeñth o'patateña Pompor.
58003015	Ñeñtho'marña o'ch alla neyerpaterrserr ñeñth ateth oten Yompor po'ñoñ ñeñth akellkareth awathotheñ, ñeñthpa' ateth oteney: Ñerra'm se'moeñ Yompor attho xhore'tenes the' sañapa' xhochña se'mhñoch, amachña xha se'charrtatatsto seyoxher. Amach xha sathpare'tatsche ñeñth ateth pe'th israelnesha' awath allempo chopeñe'chyesete'th amayo.
58003016	Ñamha the'pa' o'ch neyerpaterrserr ñeñth athpare'tyesaye'th Yompor allempo poexhore'teñothpa' eñorana'tanete'th, ñetpa' ñeñthareta ñeñthet xha'nmaxha'taterr Moisés Egiptoth.
58003017	Ñamha o'ch neyerpaterrserr, ñeñth atarr atsrre'moxhen entyese'th Yompor awath ama't pa'tatsoch xharra' charowa, ñetpa' ñeñthareta ñeñthet atarr ochña'tare'tatsete'th. Ñeñtho'marña ñet allempopa' e'ñe alla kolla'wet amayo.
58003018	Ñamha o'ch neyerpaterrserr, ñeñth otarethtatsa allempo ñetpa' ama't awathapa' amach amnatarethterreto atthoch poksheñeshothetpa' o'the' amesapreteretañ Yompor, ñeñthpa' ñeñthara ñeñthet atarr athparñathtatsete'th. Ñeñth ateth otarethtete'th allempo, Yomporña nawet po'ñoñ e'ñe ña pa'so'chño, tharro'mar ñapa' ama poenesho po'ñoñ.
58003019	Atthoña yeñotenanet ñetpa' ama't poesheñarrothetapa' amach eshkaye' xhapoeto allcha' yexha'werretañ e'ñe kowen poeñmañesha' tharro'mar ñetpa' ama eseshaye' kowen ame'ñayo Yompor.
58004001	Ñewa, Yomporpa' po'ñoxh oteney yexhapcha' allcha' yamesapretera allcha' e'ñe kowen yoksha'wera Yompor ñerra'm po'ñoxhcha' yame'ñera yamha. Thayepa'tñapa' orameñ ateth oteney yamha e'ñe yemhcha'nañothpa' yame'ñyepa'ch the't poesheña'ttsothespa' amathe' sexherro samha all.
58004002	Tharro'mar ñeñth athpare'taye'th all amayopa' aserrpare'tatarethtetañña kowen ñoñets Yomporeshoth tharraña ama wenetoña pathparñet tharro'mar ama't e'metañpa' ama eseshaye' ame'ña'pawoye' entaye. Yapa'xho'ña o' serrpare'taterryet yamha kowen ñoñets Yomporeshoth.
58004003	Ñeñtheycha' e'ñe po'ñoxh ame'ñerraya Yompor ñeñtheycha'ña xherrets allcha' yamesapretera allcha' e'ñe kowen yoksha'wera Yompor. Ñeñthña ama ame'ñetsopa' ñetpa' amach esesha' xherrtso allcha' koshapreteret Yompor. Ñeñthpa' e'ñe atthekma ñeñth ateth otarethta awath ñeñth ama ame'ñatso. E'ñe ateth oteney Yompor po'ñoñ all akellkareth, ñeñthpa' ateth oten Yompor: Atarr atsrre'moxhen nentanete'th ñeñtho'marña ateth nena' neñoñ ñokpoet: “Ñet po'ñoxh ama't awathapa' amach nexhapaterraneto allcha' amesapreterrnet allcha' e'ñe kowen kosha'werrnetañ.” Atthoña ñetpa' amach eseshaye' xherrtso allcha' e'ñe kowen koshapreteret Yompor. Ñewa, awath Yomporpa' ña orrtate' ameseñets e'ñe allempotheñ yexhkatwawan pats ñamha enet. Ñeñthña ameseñetspa' atarr koshateney yeyoxhrokmañen.
58004004	Tharro'mar all po'ñoño yeñoteñ ateth akellkareth, ñeñthpa' ateth oten: O' yexhkatwan Yompor allowen ñeñth allpon yexhkatyeswa, po'kanxherrmatñoñapa' o' ames Yompor.
58004005	Tharraña po'pocheño all oterrerr Yompor po'ñoñ ñeñth akellkareth, ñeñthpa' ateth oten: Ñeñth ama name'ñenayopa' amach eseshaye' xherrtso allcha' amesapreterrnet atthoch e'ñe kowen koshapreterrnet.
58004006	Ñeñtho'mar yeñoteñ ñeñth e'mayeñ awath kowen ñoñets ñetpa' amach eseshaye' xherrtso allcha' amesaterranet Yompor atthoch e'ñe kowen poeyoxhrowen kosherret tharro'mar ñetpa' ama eseshaye' ame'ña'pawoye' entaye Yompor. Tharraña ama't attheñpa' yeñoteñ Yomporpa' ama poenesho po'ñoñ. Ñeñtho'marña the'pa' yeñoteñ Yomporpa' attherach e'ñe kowen amesaterran ama't erra'tsena ñeñthcha' po'ñoxh ame'ña'po' enterre', atthochña ñetpa' xherretcha' allcha' e'ñe kowen kosherret.
58004007	Ñewa, ñeñtho'marña Yomporpa' onañcherran po'poñ po'yether, ñeñthpa' o' xherr the' eshekcha' ama't patantarra acheñpa' o'ch ame'ñeñet. Ñeñtho'marña yeñoteñ Yomporpa' ora atthera koweney tharro'mar ama't metwen aton char allempotheñ athpare'chete'th all amayopa' o' xhap allempo attho eñosatan David. Ñeñthpa' ñeñthara ñeñth o' notwanmas: Ñerra'm esempoch se'moeñ Yompor attho xhore'tenes sañapa' xhochña se'mhñoch thayepa'tña orameñ yeth allempo o' xhore'terres Yompor, amachña xha se'charrtatatsto seyoxher.
58004008	Ñewa, yeñoteñ Josué awathpa' e'ñe xhapatan israelnesha' poechemereshaxhno all patso ñeñth all sechete'th awathotheñ allcha' yexhoset. Tharraña ama't xhapatanetañ allpa' ama eseshaye' poksheñeshoth poeyoxhrowen amesostsoña all. Ñerra'm e'ñech kowen amesatwerranetañ Josuépa' amach onañcherranñerroña Yompor po'poñ po'yether atthoch koshaterrey e'ñe kowen yeyoxhrowen.
58004009	Ñeñtho'marña yeñoteñ the'pa' eñallmeñ ñeñth o'patatenya Yompor ñeñthey poeyochresha' pen allcha' e'ñe yoksheñeshokmañen yameswerr. Ñeñthpa' e'ñe ateth ñerra'mrrathe' allempo ames Yompor awath po'kanxherrmatño.
58004010	Tharro'mar allowen erra'tsencha' xherrets allcha' amesaterranet Yomporpa' ñetñapa' amach alla es llekaterrawete'the; e'ñe pameseñothet kowenpa' e'ñech eñmaterret poeyoxhrowenet ateth ñerra'mrrathe' allempo e'nwan e'ñe poktakma Yompor po'tarwas, e'ñe poksheñeshokma ames.
58004011	Yapa'xho'ña añepa'chña ye'nen atthoch yexherr yamha allcha' amesaterrey Yompor atthochña e'ñe yoksherra yeyoxhro. The'ñapa' ama't poesheñarrotheyapa' amoepa'ch alla yathpare'terre'the the't ama yexherro yamha all.
58004012	Yompor erroth oteney, po'ñoñpa' atarr awamenkath ñeñthpa' ama awañañathe. Ñeñth po'ñoñpa' e'ñe ateth etsotenan ñeñth ateth moenen ña. Po'ñoñpa' allo xhokma ñerra'mrrathe' kochell ñeñth atarr etsotañtatareth emoto'mar. O'ch es yepata' allopa' e'ñech be'thoswa ora, e'ñech pecha'tampeswoñ ama't posapowen. Atethka'ye penaña Yompor po'ñoñ e'ñech xhaponaya e'ñe yeyoxhro ama't e'ñe yekamkëñowen, ñeñthcha'ña e'ñe yeñotaterre' ñeñth yeyoxhro'tsen ama't ñeñth allpon yokthape'chyen ora esokmañen.
58004013	Ama't poesheñarrotheya amach errothenoth ye'potampesyoña Yompor ñeñth yeyexhkate'. Amathe' errothenoth ya'nasotampesyoña, ñapa' e'ñeka'ye entwennayña yeyoxher ñeñth ora allpon es yokthape'chyen. Ñapa' ñach ya'methatatwerre' allowen ñeñth allpon yokthape'chyen.
58004014	Ñewa, yeñoteñ eñall ñeñth Yekorneshar yepen ñeñth atarr Partseshatets, ñeñthpa' ñeñthara Jesús ñeñth Yompor Poechemer. Ñañapa' o' alla xherr allowanen poe'ntaño e'ñe all Pomporesho, allña e'ñe kowen a'poktatennay yokop. Ñeñtho'marña yapa'xho'ña allo'nepa'ch yeyemoetneña. Amoepa'chña yekexhpatstere.
58004015	Tharro'mar Jesús ñeñth Yekorneshar yepen ñapa' e'ñe eñoteñ atthoch e'ñe kowen llekapretenya allempo ama e'ñeye' womenkaye' yenteno yeyoxhro. Tharro'mar ñapa'xho'ña atthekma wapoñe'th allowen pa'namen topateñets, e'ñe ateth yepena ya the' xhokma wennaya pa'namen topateñets. Tharraña ñapa' ama't pa'namen wapoye'th topateñets, ñapa' ama't parrocha ama phano ñeñth ama pokteye' enteno Pompor.
58004016	Ñeñtho'marepa'chña e'ñe yeyemteñoth Yompor Poechemer, amach yemhcha'nañotheye' yexhore'teñe Yompor ama't ñeñth atarr partsotets po'konaño. E'ñe poemoereñothey e'ñech kowen e'mhñoteney, xhokmach yenpoeney. Ñamha ñerra'm esempo wennaya ñeñthcha' yellkatene' ñachña e'ñe awamenkath yepene'.
58005001	Ñewa, yeñoteñ allowen ama't erra'tsena ñeñth pa'mhcha'tarether pen ñeñth korneshatyets judioneshakop, ñeñthpa' acheña, arromñatha. Ñapa' añekop akrarethta ñach anarethtatsa atthoch eñen acheñeneshakop Yomporesho. Allempo es apoeñet Yomporpa' ñach anene' o'pono Yompor pa'pakllo. Allempo moetsenet payara ñeñth allo sherbeñet Yomporpa' ñach nene' eyarra po'rras allo tsa'tenana poeyochreshaxhno po'chñar.
58005002	-
58005003	Ñapa'xho'ña ama womenkaye' enteno poeyoxhro tharro'mar ñapa' arromñatha ñeñtho'marña ama e'ñe poeyochreshakpayaya nenanoña eyarra po'rras; ñeñthpa' ñokpa'naña neñ allo tsa'tenana ñamha po'chñar Yomporesho. Attho ñapa'xho'ña ama womenkaye' enteno poeyoxhro ñeñtho'marña ñapa' e'ñe eñoteñ o'ch llekapretana poeyochresha' allempo es pantenet ñet ñamha allempo yexhkatenet ñeñth sosey enten Yompor tharro'mar amaña e'ñe ñeñtha neneto poeyoxhreto; xhokmaña poeseñet Yompor.
58005004	Ñamha yeñoteñ ama't e'ñe poesheñarrapa' ama eseshaye' netso e'ñe ñañeña atthoch korneshat Partsokop. Ñeñthpa' Yomporña xhore'tene' ama't erra'tsena poesheñarr ñeñthcha'ña korneshatats. Ateth pha ñamha Aarón, ñapa' Yomporña ne' attho korneshate'th Partsokop.
58005005	Cristopa'xho'ña atthekma pha ñamha ama ñaye' otatso, “napa' nach korneshatats.” Pomporña ne' ñeñthcha' korneshatats atthoch yekowentateññañ. Yeñoteñ Pomporpa' ateth kowentateñ tharro'mar Yompor po'ñoñ ñeñth akellkareth awath ñeñthpa' ateth oten: Phapa' Nechemereph, the'ñapa' o'ch neñotach acheñenesha' po'ñoxh phapa' Nechemer nepeneph tharro'mar the'pa' o'ch nenaph phach amhcha'tarethterrtsa.
58005006	Po'poñ akellkarethopa' all otererr: Phapa' atthoch pekorneshaterrpa' ñeñthpa' amach wañerro ama't e'ñe errponaña. E'ñe ateth o' pha'llsensarethterra ateth ñerra'm Melquisedec ñeñth korneshatatse'th awath.
58005007	Allempo allo'tsenmeñ Cristo arr patsropa' ma'yochamphsa ñañeña. Ma'yochamphsa e'ñe womenk poellkëñesha'. Poeya'chpeñesha' enaman Pompor ñeñth atarr awamenkathesha' atthoch a'keshphach poerromoeñoth. E'ñe pomhcha'na'teñothan Pomporpa' ateth och: “Amach añeye' ateth pephatstono ñeñth nemnen na; añcha'ña ateth pephon ñeñth pemnen pha.” Ñeñtho'marña Pomporpa' e'ñe e'mhñoch.
58005008	Ñewa, Cristo ama't e'ñe Yompor Poechemerpa' ñapa'xho'ña atarr moeroxhta, atthoña e'ñe yexhan atthoch e'ñe kowen e'mhñotenan Pompor.
58005009	Attho yexhan poe'mhñoteñpa' ñeñtho'marña e'ñe etsotwan ora atthoch a'keshphatañta, allochñapa' atthoch a'keshphaterran e'ñe poktakma allowen erra'tsencha' e'mhñoterre' ña.
58005010	Ñeñtho'marña Pomporpa' ne' ñach korneshaterrets Partsokop e'ñe ateth korneshate'th awath Melquisedec.
58005011	Ñeñthpa' orameñ shontemeñ nemneñeñ o'ch notaseñ. Tharraña ama'tcha' notaseñpa' atarr thorrapo' o'ch nexhapatonas seyoxhro tharro'mar the'pa' o'wañ tama semne' ama't erra'tsenapa' o'ch se'mhñoteñ.
58005012	Sapa' awathotheñ same'ñenañ ñeñtho'marña the'pa' sokoppa' añ poktetsañ o'ch seyxhatyeseñ po'potantañexhno ñeñth allpon shonte' señotyeneñ. Tharraña sañapa' amaña attheye'ña sepeno tharro'mar sapa' theme'ttsen sepalltena o'ch alla yexhaterrseterr Yompor po'ñoñ ñeñth yexhatwaset e'ñe ñenmath ama't ñeñthpa' ama thorrapawoyaye yokop o'ch yeñoch. Sapa' ama womenkaye' sepeno seyoxher tharro'mar sapa' xha sottena ñerra'mrrathe' ematholl ñeñth añach orren pachor pomomos ñeñth ama etsotenana' o'ch rran rreñets ñeñth yerren ya.
58005013	-
58005014	Ñamha yeñoteñ allowen ñeñth añach pokrramh pen pomomos, ñeñthpa' ematholla ama eñotenana' o'ch e'nan rreñets ñeñth xhokma yerren. Ñamha ñeñth ottetsa ñerra'mrrathe' emathollpa' ama eñotenanoña Yompor po'ñoñ atthoch pokte' eñch Yompor. Tharraña ñeñth po'ñoxh ateth enten Yompor ñerra'mrrathe' po'nanesha' ñetpa' e'ñech eñotenet ñeñth pokte' enten Pomporet ñamha ñeñth ama pokteye' enteno; tharro'mar ñetpa' awathotheñ ame'ñeret Pomporet. Ñeñtho'marña ñetpa' allo'na senet etsotnomoet Yompor po'ñoñ ama't ñeñth atarr echarr ñeñthña e'ñe pokrramh penet.
58006001	-
58006003	Allo'nepa'ch yesen e'ñe yexha'nmoe' Yompor pokthaphña ama't ñeñth atarr echarr. Allochñapa' yepeñoth ateth moenen ñapa' e'ñech po'n enteneyña Yompor. Ñewa, sapa' o' e'ñe seyxherr ñeñth ñenmath yexhataset Cristokop, atthoch sekexhpa'werrña ñeñth ateth seyexhkatyeseñ ñeñth ama a'keshphatañeyaye. Añka'yeña o' ello sokthape'cherr kowen Yomporekop xhoka'yeña o' same'ñera. O' señoterr ñamha ñeñth ateth yapatarethtena Yomporekop, ñamha attho xhokma yenen yot ñesheto ñeñth ame'ñatsa. Ñamha o' sa'yxhatarethterra atthoch yetanterra ñamha atthoch esempowañenpa' ya'krarethterrach alloweney errothencha' entyeswerrey Yompor, ñato' kowenthe' yepha'yen, ñato' amathe' kowenaye' yepeno. Ñeñth o' yexhatwanmaset awañotheñ Cristokoppa' amachña ñeñthaña alla seserrpare'tame'terre'the. Añcha'ña allo'nepa'chña yesen eñotnomoe' po'poñexhno Yompor pokthaphña ñerra'm Yomporcha' yemnate'.
58006004	-
58006006	Tharro'mar yeñoteñ ñerra'm esesha' o' xhapoña poeyoxhro ñeñth kowen enten Yompor ñamha ñerra'm o' agapan Yompor ñeñth apoeney atthochña yapa' korretsayach thayotheñ errponowañen poe'ntaño, ñamha ñerra'm o' agapan Yompor Poekamkëñ ñamha ñerra'm xho yomenana Yompor po'ñoñ ñamha ñerra'm eñotwanman Yompor po'wamenk ñeñth ama awañañatheyaye, tharraña ñerra'm o'ch alla poerrerret, ñetpa' amach errothenoth alla yokthape'chaterranete'the atthoch kothape'cherret etserra kowen Yomporekop. Tharro'mar ñeñth acheñerpa' añ toma'ntena ñeñth atarr moenene' o'ch alla korso'tamperranerr po'pocheño Yompor Poechemer; atthoña o' alla achmhare'tererr allo'tsa'yen shonte' acheñenesha'.
58006007	Ñeñth ateth petsapa' o'ch netma'ntacha ñeñth ateth pena pats. Ñewa, allempo e'ñe kowen wapotamphsatenan Yompor pats ñerra'm o'ch chepares pa'namen narmetsoxhno ñeñthcha' koshatene' pamo'mte' ñeñth nare'tene', Yomporña xhokma a'thorene' ñeñth pats eshekcha' pa'namen yexhkëtsa all.
58006008	Tharraña ñerra'm aña cheparsats pa'namen ajaxhno ñeñth ama kowenayaye, ñeñthña patspa' amach es sherbeno. Yomporeshothpa' arrnomarethterrach atthoch a'poyarethterra.
58006009	Tharraña ama't ateth notensoñ masheñneshacha' sa ñeñthes atarr nemorrentena, napa' nekwenes ñamha neñotenes sapa' o'ch alla sorrtatyerr e'ñe kowenare' ñeñth ateth orrtatyen allowen ñeñthcha' keshperrtsa.
58006010	Tharro'mar Yomporpa' e'ñe pokte' es pennay. Ñapa' xhokma po'ñoxh entenes ñeñth ateth sethorra'yena ñokop ñamha attho semorrenteññaña allowen ñeñth poeyochresha' pen Parets. Ñeñtho'marña e'ñe same'ñeñoth ñapa' e'ñe kowen seyenpa'yeñ allowen masheñeshaxhno ñeñth poeyochresha' pen ña, ama't theme'ttsen atthekma sepena.
58006011	Añña atarr nemnen ama't allowenespa' allo'nepa'chña sesen orrtatyesnomoe' ñeñth kowen enten Yompor, e'ñechña soksheñeshokmañen sorrtatyeswanom allowen ñeñth kowen enten Yompor e'ñe ateth soksheñoth xhokma seyenpa'yeñ ñeñth poeyochresha' pen Parets. Atthoña e'ñe seyemteñoth Yompor sekwen ñeñth o'patatenya.
58006012	Atthochña amach xha sekhllatsto Yomporekop, añcha'ña sepena samha ñeñth ateth pha'yena po'potantañexhno ñeñth pame'ñeñothet Yomporpa' ama't errothwaneno'tsa'yenet ñetpa' xhokma awanta'waneñet. Atthochña e'ñe o'patweññañet Yompor ñeñth oteney Yompor ñeñthcha' apwerrey.
58006013	Tharro'mar yapa' yeñoteñ xhokmach apwerrey ñeñth ateth oteney. Ñewa, yeñoteñ Yompor awathpa' ateth otane'th Abraham ñeñthcha' ateth perrñañ tsapathoneth po'mhrenñekop. E'ñe ñañeña pa'so'chño ateth otan Abraham tharro'mar ama eñalle po'poñ ñeñth atarr awamenkathesha' ateth ñerra'm ña allcha' a'poktatan po'ñoñ.
58006014	Ñeñtho'mar e'ñe ña pa'so'chño ateth otan Abraham: “Na po'ñoxhpa' atarrcha' nebensare'tamphsaph atthochña na'mhraterrnaph ñeñthcha' pemhreneñ peperr.”
58006015	Ñeñtho'marña Abrahampa' e'ñe poeyemteñoth Yompor po'ñoñ ateth oteñ ñapa' ama kexhpoeñe, xhokma kowenan ñeñth ateth oteñ Yompor. Ñeñtho'marña Abrahampa' po'ñoxh agapater Yompor ñeñth ateth oche'th awathotheñ.
58006016	Ñewa, yapa' yeñoteñ acheñ arr patsro ñerra'm es moenenet o'ch es otenet e'ñe po'ñoxh, ñetpa' o'ch otenet e'ñe añ pa'so'chño ñeñth atarr awamenkathesha'. Ñerra'm ateth penetpa' atthoña eñoteñet ñeñth ñoñetspa' o' anarethta, o'wañcha' allo'na otnare'tanna'tnenet po'ñoño'maret.
58006017	Yomporpa'xho'ña e'ñe atthekma nan po'ñoñ e'ñe ña pa'so'chño tharro'mar ñapa' moeneñ o'ch eñotateney amachña a'po'poñetamperryeña po'ñoñ, alloweney ñeñthey o'patatena ñeñth ateth oteney o'ch apoerrey.
58006018	Ñeñtho'mar yeñoteñ Yomporpa' e'ñe epoch eñotateney e'ñe po'ñoxh atethcha' perrnay, ñamha Yompor po'ñoñpa' ama xhoye' shekënye. Ñeñtho'marña e'ñe yeyemteñoth ñapa' yeñoteñ po'ñoxhpa' a'keshphatwerreycha' ñeñth ateth oteney. Ñeñtho'marña yekweñ ama't alloweney ñeñthey e'nene' ña ñachña ya'keshphatwerre'.
58006019	Ñeñtho'marña yeñoteñ ñeñth yekwen ya o'ch a'keshphatwerrey Yompor ñeñthpa' e'ñe po'ñoxh, ñeñth ama awañañayaye. Ñeñtho'marña yeñoteñ e'ñe yeyemteñoth ña yekamkëññapa' e'ñe koweno'tsen amach errothenoth chenkërro. Yeyemteñoth Yompor ñeñthpa' añ toma'ntena ñeñth orrene' barco oño ñeñth otenet ancla. Allochña barcopa' amach errothenoth chenko. Ñeñth attho yeyemteña Yompor ñeñthña anclatetsña yekamkëñekop ñamha ñeñthpa' e'ñe po'ñoxh allo e'ñe womenk orrena yekamkëñ tharro'mar ñeñthpa' Yomporeshoth anareth e'ñe allowanen ñeñth allo'tsen Parets pa'pakllo poe'ntaño, e'ñe allowanen allo'tsen besom allo yottampeññañet Parets po'poner. Allka'yeña anarethtenaña ñeñth toma'ntenaya ancla attho ya yeyemteña Yompor.
58006020	Tharro'mar e'ñe all Partseshopa' allña o' xherrña Jesús ñeñth o' otamperrya allcha' a'poktatosnay e'ñe kowen yokop Pomporesho. Allñapa' o' korneshatwerr Partsesho. Attho o' korneshatwerr ñeñthpa' amach wañerro ama't errponaña. E'ñe ateth o' allsensarethterra o'ch korneshatwerr ñerra'mrrathe' ateth korneshate'th awath Melquisedec.
58007001	Ñewa, the'pa' o'ch alla neyerpaterrsa ñeñth ateth pe'th ñeñth korneshatatse'th awath ñeñthpa' añ pa'so'cheñ Melquisedec. Ñapa' ñeñth korneshatatse'th Partsokop ñeñth atarr partsotets. Ñamha ñapa' ñeñth amhcha'tarethtatse'th all anetso ñeñth pa'so'cheñ Salem. Allempopa' korrena ñamha yatañ Abraham. Parrochña Abrahampa' awo' allcha' kellarenana' po'potantañexhno ñeñth amhcha'tarethetyetsa allo'mar. E'ñe a'mchechwawenaneta'pa' werra. Allempo err, thoñopa' all poktapoeñ kornesha' Melquisedec. Allña pokteñpa' allentha bensare'tamphsapoenan Abraham.
58007002	Ora ñeñth allpon yoramphsan ñeñth o' kellara'wena'pa' allempoña Abrahampa' apwenan kornesha' Melquisedec allpon ñeñth Partsokop. Allpon apweñpa' ñeñthpa' ñeñth allpon otenet la décima parte. Ñeñthpa' ateth ñerra'm es eñall ñeñth yechen xharrapa'ttsokma, pathe'tetsñapa' o'ch yeneñ e'ñe Partsokop. Ñewa, ñeñth so'chñetser Melquisedecpa' añ otenet “ñeñth pompor pen allowen amhcha'tarethexhno ñeñth e'ñe pokte' enten Parets.” Allothpa' ñamha ñapa' arr amhcha'tarethtena anetso añ pa'so'cheñ Salem. Ñeñth anetser pa'so'cheñ añ otenet “moechethteñtsompaño” tharro'mar all amhcha'tarethtena ñapa' ña orrtatene' e'ñe kowen morrentanna'teñets atthoña yexhenet e'ñe kowen moecheth.
58007003	Ñeñth Melquisedecpa' ama eñotpawoyayeña ñeñth pompor pe'th ñamha ñeñth pachor pe'th tharro'mar ama akellkaretheyaye ñeñth pa'so'cheñ. Ñamha ñeñth pa'tañneshañ pe'th ñeñthpa'xho'ña ama eñotpawoyaye. Ama't ñamha allempotheñ eñalleta Melquisedec ama't ñamha allempo rroma ñeñthpa'xho'ña ama eñotpawoyaye. Ñapa' tharro'mar ateth pe'th añ toma'ntena ñeñth Poechemer pen Parets. Ñeñtho'marña attho korneshaten ñeñthpa' amach wañerro ama't errponaña.
58007004	Señochepa'ch kornesha' Melquisedec ñapa' atarr sherben. Ama't yatañ Abrahampa' xhokma es apane'th Melquisedec ateth ñerra'mrrathe' ñeñth es yenen ñeñth Partsokop. Añ apweñ ñeñth allpon yoramphsan ñeñth o' kellara'wena'. Allpon apweñ ñeñth ateth ñerra'm xho es yenen Partsokop ñeñthpa' ateth ñerra'mrrathe' ñeñth allpon es yechyen e'ñe xharrapa'ttsokma, pathe'tetsñapa' o'ch yeneñ e'ñe Partsokop.
58007005	Ñewa, yeñoteñ levína'tarnesha'pa' ñeñthena'tarña anarethtatse'th judioneshakop ñeñthcha' korneshatets Partsokop. Ñokpoetña nanña Moisés po'ñoñ, ñeñthña ñoñetspa' ateth oten ñokpoet: E'ñe pokte' secobreñ acheñenesha'. Apa'yenetepa'ña allponapa'tets ñeñth Partsokop, ateth ñerra'mrrathe' ñeñth allpon yechyen e'ñe xharrapa'ttsokma, pathe'tetsñapa' o'ch yeneñ e'ñe Partsokop (ñeñthara otenet diezmo). Ñeñtho'marña xhokma cobreñetña pamo'tsesha' ama't e'ñe ñeñthena'tarekmoet, tharro'mar Abrahampa' ñeñthara pa'to' phoweñet allowenet.
58007006	Tharraña Melquisedec ama't ñapa' ama levína'tarneshayaye ñañapa' ello metana'twenanet ñet tharro'mar ñapa' ama't yatañ Abrahampa' agapoñe'th allpon ñeñthcha' aph Partsokop. Elloña bensare'tampenan Abraham ama't Abrahampa' o' otwe Yompor ñach bensare'tamphse'. (Abrahampa' e'ñe pokte' enteñ tharro'mar atarr awamenkathesha' entenan Melquisedec.)
58007007	Ñewa, yeñoteñ po'ñoxh ñeñth atarr nanak amhcha'tarethtetsa ñapa' ñachña bensare'tampene' po'potantañexhno ñeñth ama tama amhcha'tarethtetso ateth ñerra'm ña. Ñeñtho'marña yeñoteñ Melquisedecpa' atarr sherben tharro'mar ama't amhcha'tareth Abrahampa' ñapa' ello bensare'tampeñ.
58007008	Ñeñth yenten arr patsro ñeñth korneshatets Partsokop, ñetpa' arromñathotha ateth penet. Tharraña ama't arromñathotha ateth penet xhokma agëññañet acheñenesha' ñeñth apa'yenet Partsokop. Melquisedecpa'xho' ñaña agapaye'th ñeñth apa'yesete'th Partsokop. Tharraña Melquisedec ñeñth ateth anareth Yompor po'ñoño ñokop ñeñthpa' ateth oten ñerra'mrrathe' ñapa' ama arromñatheshayaye.
58007009	-
58007010	Ñewa, ñato' o'ch yot Leví ama't allowen poe'ñareshowen, ñeta'naña agapamphsanet Melquisedec ñeñth allpon apoeñet Partsokop e'ñe allempokma agapan ñeñth aph Abraham Partsokop. Ama't ama eñalletena' Leví allempopa' the'pa' o'ch yot ñapa' e'ñe pa'to' Abraham po'chtso'tsen allempo, allempo pokten Melquisedec. Ñeñtho'mar the'pa' o'ch yot levína'tarnesha' ñeñth po'tarwas pene' o'ch cobran acheñenesha' atthoch allpon apa'yenet Partsokop, ñeta'netepa'tña cobra'ña allempo Melquisedec. Ñeñtho'marña yeñoteñ Melquisedecpa' atarr sherben, ello metana'twenan levína'tarnesha' ñeñth korneshatyets Partsokop.
58007011	Ñewa, yeñoteñ awath allempo aparethta israelnesha' ñoñets ñeñth ateth anareth, ñeñthpa' añ orrtate' levínesha' ñeñth korneshatyestse'th awath Partsokop. Tharraña añ ñoñets ñeñth orrtat kornaneshaxhno ñeñthara levínesha'pa' ñeñthpa' amach errothenoth a'kowentaterranetoña Yomporekop. Ñerra'm po'ñoxhcha' a'kowentatenyeñ amathe' eso'mar wapoña Cristo ñeñthcha' korneshatosets ello ñeñth ateth korneshate'th Melquisedec, ñeñthpa' ama attheye' korneshatoso ñeñth ateth korneshaten Aarón ñeñthara levína'tarnesha'.
58007012	Ñewa, yeñoteñ ñerra'm esempo Yomporpa' orrtaterran po'psheñeñ ñeñthcha' korneshaterrets po'poñoneth, yeñoteñ añ ñoñets ñeñth ateth anareth ñeñth orrtat kornanesha' levína'tarnesha' ñeñth ñoñtsorpa'xho'ña o'ch xha po'poñetwerr.
58007013	-
58007014	Yeñoteñ Yepartseshar Cristo ñeñthña otenña Yompor po'ñoñ ñeñthcha'ña ello korneshatosets. Yeñoteñ ñapa' ama levína'tareyaye, ñapa' judámereñtsoroth eñalleta, ñeñth po'poñ mereñtsor ñeñthara israelena'tar. Ñetpa' ama anaretheyayeto o'ch korneshatet Partsokop ñeñth ateth anarethta levína'tarneshakop. Moiséspa' ama esoye' sochaneto ñokpoet ama't poesheñarrotha atthoch korneshatet. Ñamha ñetpa' ama't poesheñarrotheta ama eseshaye' thetso altaro allothekma sherbeñet Parets.
58007015	Elloña yeñoteñ o' po'poñet ñeñthcha' e'ñe kowen korneshaterrets tharro'mar allempo orrta Cristo, ñach korneshaterrets ateth anarethte'th Melquisedec. Ñapa' ama attheyaye ñerra'mrrathe' ateth anarethte'th levína'tarnesha'.
58007016	Attho korneshatos Cristo ñeñthpa' ama añekpayaye atthoch allo'na korneshatnen levína'tar ñeñth ateth anarethtenet ñokpoet. Ñapa' añekopña korneshaterr Partsokop tharro'mar ñapa' ña atarr awamenkathesha' ñeñth ama arromñatheshayaye ama't errponaña.
58007017	E'ñe Cristokop eñotateney añ ñoñets ñeñth ateth anareth Yompor po'ñoño, ñeñthpa' ateth oteñ Pompor: Phapa' atthoch pekorneshaterrpa' ñeñthpa' amach wañerro ama't e'ñe errponaña. E'ñe ateth o' pha'llsensarethterra ateth ñerra'm Melquisedec ñeñth korneshatatse'th awath.
58007018	-
58007019	Ñeñth awathotheñ ñoñets ñeñth ateth nonaye'th Moisés ñeñthcha' ateth yephoweneñ ñeñthña the'pa' o'wañcha' ye'kwa'per tharro'mar ñeñthpa' ama eñalle po'wamenk atthoch ñeñthcha' ya'kowentaterre' Yomporekop, e'ñe orrena atarr yethorra'yese'th. Tharraña the'pa' o' orrterrnaya po'poñ ñeñthñapa' ello atarr sherben ñeñthcha' ya'kowentaterre' Yomporekop eshekcha' yexherr Yomporesho ñeñthcha'ña atarr yeyemterraña the'.
58007020	Yomporpa' e'ñe ña pa'so'chño nan po'ñoñ allempo llesensan Cristo ñach korneshaterrets errponañowen.
58007021	Po'potantañexhno ñeñth korneshatyets ñeñthara levína'tarnesha' allempo akornesha'tarethetyeset ñetpa' ama Yomporeye' naweto pa'so'chño atthoch korneshatyeset. Tharraña Cristo allempo allsensarethta atthoch korneshatos, ñeñth eñoraten Yompor Cristokoppa' ñeñthñapa' ateth oten: Yompor o' nan po'ñoñ e'ñe ña pa'so'chño ñeñtho'mar amach errothenoth a'po'poñetwerrano po'ñoñ; (ñeñthpa' ateth ot Cristokop): “Phapa' atthoch pekorneshaterrpa' ñeñthpa' amach wañerro ama't e'ñe errponaña. E'ñe ateth o' pha'llsensarethterra ateth ñerra'm Melquisedec ñeñth korneshatatse'th awath.”
58007022	Ñeñtho'marña Jesúspa' eñotoxhtaterrnay po'ñoxh attho Yomporpa' a'poktaterrnay etserra ñeñthña atarr sherbets, ello o' metana'twerran ñeñth ateth a'poktatonaye'th awath.
58007023	Ñeñth awathotheñ kornaneshaxhno ñeñthara levína'tarnesha', ñetpa' epaye' shonta'nmoet tharro'mar xhokmach rromayesete'th atthoña o'wañcha' allo'na korneshatyesnenet. Ellopa' o'chxho' wapa po'psheñeñ ñeñthara levína'tar ñeñthcha' alla korneshaterrets. Ñeñtho'mar epaye' shonta'nma ñeñth korneshatyesnomtse'th awathotheñ.
58007024	Tharraña Cristopa' errponañowencha' korneshaterr tharro'mar ñapa' ama arromñatheshayaye.
58007025	Ñeñtho'mar Cristopa' ña eñotene' atthoch xhokma a'keshphatenan allowen ñeñth e'nene' Yompor ñerra'm e'ñe poeyemteñothet ña, tharro'mar ñapa' xhokma allo'tsen Pomporesho allekma a'poktatennay ñeñth e'ñe kowen yokop.
58007026	Ñeñthpa' e'ñeka'ye pokte'ña yokop o'ch yechen Yekorneshar ñeñth Cristo tharro'mar ñapa' e'ñe kowen Parets, ama eñalle po'chñar ama't mamesha ñeñthcha' a'sosyatene'. Ñapa' o' sowanerran allowen ñeñth kothene' sosya'tsañ o' alla xherr allowanen Yompor poe'ntaño allña partsotapretenan Pompor.
58007027	Ñapa' ama attheye' phoso ñerra'm po'potantañ kornaneshaxhno ñeñth awathotheñ. Ñet pathe'tets yethpa' epaye' moetsete'th payaraxhno; ñeñth eyarra po'rraspa' alloña peretnatane'thña kornaneshaxhno po'chñar. Ellonethpa' o'ch peretnateñet ñamha allowen acheñenesha' po'chñar ñeñthara eyarra po'rraso. Tharraña Cristo ñapa' e'ñe parrocha shatan e'ñe ñañeña po'rras allowenakop ochñartsokop allempo rroma yokop e'ñe ña poemnenñoth; ñeñthpa' atthoña tsa'twerrnaya yo'chñar Pomporesho.
58007028	Moisés ñeñth ateth nan ñoñets awathpa' ñeñthpa' acheña na'yes ñeñthcha' korneshatyesets attheta ñerra'mrrathe' ya ñeñthey ama kowenakmaye' es petso. Tharraña allempo met allpon charpa' allempoña Yomporpa' o' alla nerran po'ñoñ e'ñe ña pa'so'chño. Allempoñapa' nerran Poechemer ñeñthcha' korneshaterrets ñeñth e'ñe kowenare' es pha'yets Partsokop; ñeñthpa' amach wañerro ama't errponaña. (Ñeñtho'marña Cristopa' e'ñe etsotwan ñeñth nanak sherbets.)
58008001	Ora allpon ñeñth o' notwanmas ñeñthpa' e'ñe po'ñoxh ateth notenes: ñeñth attho atarr sherben Kornesha' Cristo the'ña ñapa' o' alla anorrwerr Parets po'kowenroth all anen po'konaño all poe'ntaño. Allñapa' o' alla partsotwerr ñamha.
58008002	Allñapa' o' atarr sherbha'werr e'ñe allowanen Parets po'prawo all e'ñe po'ñoxh allo'tsen Yompor. Ñeñthpa' ama attheyaye ñerra'm patso'mar poerawa' ñeñth thomaten acheñ. Allpa' Yomporña thomatene'ña po'prawa' e'ñe ña poe'ntaño.
58008003	Yeñoteñ allowen ñeñth korneshatets Partsokop, ñetpa' añekopña anarethtenet atthoch ñetcha' es apoenet Yompor ñamha ñetpa' o'ch moetsenet payaraxhno Yomporekop atthoch peretnatenet po'chñaret. Ñeñtho'marña Kornesha' Jesús, ñokoppa'xho'ña e'ñe pokte' o'ch es apan Pompor. (Ñeñthpa' aña apoerran Pompor e'ñe ñañeña po'chets atthoch rroma yokop.)
58008004	Ñewa, ñerra'm ñapa' allo'tsenaraña añe patsropa' ama't mamesha amathe' pokteye' enteññeña ñeñth kornaneshatyets añe patsro, tharro'mar ñetpa' añach e'ñe kowen entenet o'ch es apoeñet Yompor ñeñth e'ñe ateth nanete'th Moisés po'ñoñ.
58008005	Ñeñtho'marña yeñoteñ ñeñth ateth sherbenet ñet ñeñthpa' attha toma'nteñet ñeñth attho po'ñoxh Cristo e'ñe kowen sherben Parets po'prawo ñeñth poe'ntaño'tsen. Añach sherbenet ñeñth atthema'thtetsa ñeñth e'ñe po'ñoxh ateth moenen Yompor. Yeñoteñ ñeñthekma sherbete'th tharro'mar awath allempo Moiséspa' awo'ch thomataneñ ñeñthcha' po'prawa' pha' Parets arr patsro, all aspentho Yomporña gate' ñeñth toma'ntenaya e'ñe ña po'prawa' ñeñth poe'ntaño'tsen. Allempoñapa' ateth otan Moisés: “Po'ñoxhpa' e'ñech ateth peyexhkaton ñeñthcha' neprawa' nepha' añ patsro allcha' yexhena Nekamkëñ.” Arrpa' allowa ateth otan Yompor Moisés.
58008006	Tharraña Kornesha' Cristo the' attho sherberr all poe'ntaño, ñeñthpa' e'ñe po'ñoxh poktakma kowen. Ello metana'twenan ñeñth ateth sherbha'yese'th awathotheñ kornaneshaxhno arr patsro. Tharro'mar the' ñeñth ateth o' a'poktaterrnay Pomporeshopa' ñeñthña e'ñe poktakma kowen yokop, tharro'mar añ a'poktateñetspa' pa'namen oteney ñeñthcha' ateth perrnay koshateñtso.
58008007	Yeñoteñ ñerra'm e'ñe kowen a'poktatyeñe'th ñeñth ñenmath allempopa' amach palltenañe o'ch alla a'poktaterryeterr e'ñe ello etserra.
58008008	Yeñoteñ ñeñth awath a'poktateñetspa' ama e'ñeye' kowen yenpa'ye'the tharro'mar allempo Yomporpa' ama pokteye' entane'the israelnesha'. Tharro'mar po'ñoñpa' ateth oten ñeñth akellkareth ñeñthpa' ateth ot Yompor: Xhapcha' allempoch nenerrerr po'poñ neñoñ israelena'tarneshakop ñamha judána'tarneshakop, ñeñthpa' allochña na'poktaterranet e'ñe kowen etserra.
58008009	Ñeñthpa' amach attheyaye ñerra'm ñeñth ateth na'poktatanet ñenmath pa'tañneshañ allempo nerraneta' Egiptoth e'ñe kowen na newamenkoth. Tharro'mar allempo ñetpa' ama attheye' phoneto ñeñth ateth nenanet ñeñthcha' a'poktatawetañ. Ñeñtho'mar napa'xho'ña attha na'ypo'ñanet. Ñeñthpa' ateth ot Yompor allempo.
58008010	Allempoñapa' o' alla oterrerr Yompor ñeñthara: Esempowañenpa' o'ch alla na'poktatererr po'poñ ñeñth israelena'tarneshakop. Ñeñthpa' atethcha' neperranet allempo eshekcha'ña nexhapaterranet neñoñ e'ñe ñet poeyoxhreto, ñeñthpa' ñato' o'ch netma'ntacha attho neñoñpa' o' akellkarethterret e'ñe ñet poeyoxhreto ñeñthcha' kothape'chaterrawetña e'ñe kowen. Allempoña po'ñoxhpa' e'ñech Po'yomporer perrnet, napa'xho'ña e'ñech neyochrenesha' neperranet ñamet.
58008011	Ñamha allempo allowenetpa' e'ñech eñotwerrnanet ñeñthcha' ateth nokthape'chaterranet kowen poeyoxhreto. Allowenetpa' e'ñech atthekma eñoterrnet pomporneshowenet ama't ñamha añetholleshowen ama't ñeñth atarr sherbets ama't ñamha ñeñth ama esoye' enteñeto. Ñeñtho'marña allempo ñeñth amhcha'na'tpo' entetsapa' ama pallteno o'ch yexhatan po'potantañ pamo'ts ama't ñamha pa'mo'nasheñ. Amach esesha' oterrawete'the the'pa' añ poktetsa o'ch señoter Yompor, tharro'mar allempopa' o'ch e'ñe eñotwerrnet.
58008012	Ñamha napa' e'ñe nemoereñothanetpa' nephretnerranetcha' po'chñaret, amach alla neyerpoerranete'the po'chñaret. Arrpa' allowa ateth ot Yompor awath.
58008013	Ñeñtho'marña yeñoteñ ñeñth attho Yomporpa' all oten e'ñe etserra o'ch a'poktaterrey, ñeñthpa' tharro'mar ñapa' o' a'ypo'ñerran ñeñth atthoch ñanom a'poktatyeñ. Ñamha ñeñth awathotheñ a'pok'tateñets the'pa' o' a'ypoñarethterra, ñeñthpa' wañerrcha'.
58009001	Ñewa, yeñoteñ ñeñth ateth a'poktatanetañ awath Yompor ñeñthpa' echenan ñoñets anareth ñeñthcha' ateth sherbha'yeset Parets. Ñamha arrcha' e'ñe etsotetña ñeñth Yomporekop e'ñe ña po'prawo, ñeñth poerawa'pa' ama't acheña thomatene' arr patsro.
58009002	Ñewa, ñeñth poerawatatse'th awath ñeñthpa' shetamtsopo'. Ñeñth thomatenet ñewapothpa' ñeñth otenet Partsopawesho allo'tsen all orratenet werare ñamha allo'tsen mesa allekma nenet pan Partsokop.
58009003	Allowanen allowa ayottamphsareth besmo po'ppaweñ shetamtsopo' ñeñth otenet, E'ñe Partsopawesho Po'ponro.
58009004	Allñapa' allo'tsen altar, enothñapa' allekma a'krratenet tsach poese' ñeñth atarr eñmosathtetsa Partsokop; ñeñthña altar eno'marpa' e'ñe kowen orotattena. Ñamha allowanen po'ppawño allo'tsen tsapot; ñeñthpa'xho'ña eno'marpa' orotaten. Allña añño'tenet mapoettall allo akellkareth Yompor po'ñoñ ñeñth a'poktat Yompor awath acheñeneshakop. All añño'tenet ñamha pajo' orotaten, allña esha'tareth koñe'th maná ñamha tsapoto allo'tsen Aarón po'karr ñeñth tapa'llatse'th awath.
58009005	Tsapoto enoth all then epsheña mellañotheñma'th ñeñth ayexhkatareth ñeñth otenet querubíñ ñeñth toma'ntenaya Parets po'partsoña ñeñth chorrets all. Querubíñ pa'pa'yopa' alloña ka'matenan tsapot enoth alloth e'tampenet tsapot. Allñapa' allekma peretnanete'th Yompor po'chñaret. Ñewa, the'pa' o'ch noterrserr po'poñexhno ñeñth pa'namen atma'ntatareth all.
58009006	Allpa' pa'namen añño'tarethetyetsa ñeñth all poerawo. Ñamha ñeñth kornaneshatyets Partsokoppa' xhokmach be'thosyenet ñeñth all poerawo ñewapoth, allcha'ña etsotayenet ñeñth ateth anareth Partsokop.
58009007	Tharraña ñeñth allowanen po'ppaweñ Parets po'poner ama eseshaye' be'thetsoña all. Allpa' añach be'thets poesheñarr kornesha' ñeñth pa'mhcha'tarether pen po'potantañ kornaneshaxhno. Ama't ñapa' patherr charpa' e'ñech parrocha be'then. Ñamha xhokmach anman eyarra po'rras alloch peretnenanet Yompor po'chñaret. Ñeñthpa' e'ñe ñokpa'na po'chñarekop ama't ñamha allowen acheñenesha' po'chñarekpoet.
58009008	Ama't ñeñth ñewapothe'tsen poerawa' allekma sherbha'yen kornaneshaxhno ñeñth ateth anareth Partsokop, tharraña e'ñe allowanen Parets po'ponro añach be'thets ñeñth nanak korneshatets e'ñe ñapoeth. Ñeñtho'marña the'pa' Parets Poekamkëñña yeñotatene' attho ama atoramphsaretheyayye allowenakpay atthoch yexhapampeña Yompor all partsoten.
58009009	Ñeñth allempopa' aña toma'ntena ñeñthcha' ateth kowen phosa tsapathoneth Cristo allempoch wapa; ateth ñerra'm the'ña o' wapa Cristopa' o' etsotwa. Tharro'mar allempo all Parets po'prawo ama't es apoenetañ Yomporekop ñamha ama't es moetsayenetañ Yomporekop, ñeñthpa' arepa't a'kowentatenanoña añ pokthaphña ñeñth ateth sherbenayeñ Yompor.
58009010	Tharro'mar ora ateth anarethtet allempo ñeñthpa' añekpa sherben ñeñth e'ñe po'chtsokpoeta ñeñth ateth ñerra'm ñeñthcha' rrenet ñamha ñeñthcha' orrenet ñamha attho apa'yesete'th Partsokop. Ñeñth orapa' añekpa sherbe'th atthoch a'poktatenet po'chets Partsokop. Ñamha ñeñthpa' mamekpa anarethta esempowañenña Yomporpa' orrtaterrnaycha' po'poñ ñeñthcha' ello nanak yesherberre'.
58009011	Ñeñthpa' e'ñe tharrempowa e'ñe etsoterra allempo wapa Cristo, ñeñthña orrtatose' ñeñth ello nanak sherbets the' yokop. Ñapa' attho korneshatospa' o' alla be'thoswerr allowanen Partsopawesho all poe'ntaño ñeñthña ello nanak sherbets Partsokop. Ñapa' e'ñe metana'twerran ñeñth sherbha'yestse'th awath poerawo Partsokop ñeñth thomaten acheñ arr patsro. Tharro'mar ñeñth Parets po'prawa' ñeñth poe'ntaño'tsenpa' ama acheñeye' thomatenaye ñamha ñeñthpa' ama añe patsroye' athomataretheyaye.
58009012	Ñamha Cristo allempo be'thoswerr allowanen Partsopawesho ñeñthpa' e'ñe parrocha be'thoswerr all poe'ntaño. Ñamha ñapa' ama añeye' anmo eyarra po'rras —cabra amapa' wakshetholl. Ñapa' e'ñe ñañeña po'rras pomwerr. Ñamha ñapa' e'ñe parrocha pomanña po'rras all ama't allowen pa'namen acheñeneshakop po'chñarekop. Atthoña e'ñe kowen a'poktatonay atthothcha' a'keshphaterrey, ñamha ñeñthpa' amach awañañathterro ama't errponaña.
58009013	Ñewa, yeñoteñ ñeñth attho shellkapechyesane'th kornesha' acheñenesha' cabra po'rraso amapa' wakësh po'rraso amapa' wakshetholl po'tsapñero ñeñth a'poyenet altaro, ñeñthpa' atthoña a'poktatenan ama't erra'tsena acheñer po'chets Partsokop, ama't errotheno a'sosyatena Partsokop.
58009014	Tharraña ñeñthpa' e'ñe po'chtsochaya a'poktatarethtenet Partsokop. Tharraña allempo ashatarethta Cristo po'rras, ñeñthpa' elloneth añekopña nanak sherbhos atthoch a'poktaterrnay ama't ñeñth ateth yokthape'chyen yeyoxhro. Ñeñtho'marña allempotheñpa' amach alla yeyemterrerro ñeñth ateth yeyexhkatyen arr patsro ñeñth ama a'keshphatañeyaye. Añcha'ña e'ñe kowen yesherben Yompor ñeñth ama arromñatheshayaye. Cristopa' ñeñtho'marña ello atarr sherbeney attho pomoerra ñañeña o'ch rroma yokop ama't ñapa' ama eñalle po'chñar ama't e'ñe mamesha. Ñeñthpa' e'ñe Yompor Poekamkëñoth ateth phosa; ñeñthña Kamoekñetserpa' ama awañaño.
58009015	Attho Jesucristopa' ña eñosets yokop atthoch a'poktatwerrnay e'ñe kowen etserra. Tharro'mar allempo rroma Cristo ñeñthpa' añekopña sherben atthoch peretna'werrnay yo'chñar ñeñth o' allpon yephowen awathotheñ allempotheñ yoktha'nom ñeñth ñanom a'poktatañtatsañ. Allochñapa' alloweney ñeñthey o' ya'wa'ñarethterra o'ch yame'ñera, ñapa' apwerreycha' ñeñth o'patatenya ñeñth ateth oteney atthochña yapa' korretsayach errponowañen.
58009016	-
58009017	Ñewa, yeñoteñ arr patsro xhokma eñall poesheña'tets acheñ ñeñth ateth petsa o'ch kellka'nman ñoñets all oten ñeñthcha' allpon poechatsrexhno apa'nman pamo'tsesha' ñerra'm esempoch rroma. Tharraña allempo orameñ korrena ñeñth kellkëne' e'ñe ña po'ñoñ, añña ñeñth o'patatyenapa' amach errothenoth amnatarethteto o'ch yoret e'ñe allempokma. Tharraña ñerra'm esempoch eñoteñet po'ñoxh o' rromoen ñeñth o'patatenawet, allempoñapa' aparethetyesetcha' ñeñth allpon o'patatarethetyenet. (Ñeñtho'marña yapa' yeñoteñ allempo rroma Cristo attho ashatarethta po'rraspa' ñeñth allpon o'patatyenya yamha ñeñthpa'xho'ña e'ñe yokma.)
58009018	Ñeñtho'marña awath allempo ñenmath a'poktatete'th Partsokop, ama't allempopa'xho'ña o'ch moetset eyarra, po'rrasoñapa' allochña shellkata'tyeset. Ñeñthpa' atthoña e'ñe a'poktatete'thña po'ñoñ.
58009019	Ñewa, Moiséspa' ateth pha allempo. E'ñe eñotatwan acheñenesha' ora allpon ateth oten Yompor po'ñoñ ñeñthcha' ateth pet, allempoña ñapa' o' yoran carnero poe'ch ñeñth e'xhomareth tsama'tho ñeñthñapa' wankë' hisopoch poetakro, allothñapa' yoran ñamha wakshetholl po'rras ñamha cabra po'rras, tsech epoet oñ. Allña e'xhoman carnero poe'ch ñeñth wankën tsachpho allempoñapa' shellkata'tan allo libro ñeñth all anareth Yompor po'ñoñ, atthoña shellkana'tampeswan ñamha allowen acheñenesha'.
58009020	Allempoñapa' ateth otan acheñenesha': “Añ po'rras ñeñthpa' alloña Yomporpa' a'poktatennas ñeñth ateth nenan po'ñoñ sokop ñeñthcha' ateth sepha.”
58009021	Ñamha atthekma phan ñamha poerawa' ñeñth shetamtsopo' o' shellkapo'ch ñeñthara errasatso. Ñamha ora allpon koymexhno ñeñth allo'tsa'yen allekma sherbeñet Parets, ñeñthpa'xho'ña e'ñe shellka'ta'twe.
58009022	Ñewa, yeñoteñ ñeñth ateth oten ñoñets ñeñth ateth anareth, allowen es po'rrasochña e'ñe a'kowentatenet Partsokop. Allowen pa'namen ñeñth allo'tsa'yenpa' e'ñe awtsa allowen a'kowentatwe attho ashellkana'tarethta eyarra po'rraso. Ñeñtho'marña yeñoteñ ñerra'm ama es moetseneto atthoch shatatoñet po'rraspa' amach eseshaye' aphretnarethtetso po'chñaret.
58009023	Ñeñtho'marña yeñoteñ añe patsro poerawa'pa' eyarra po'rrasoña a'kowentatyenetña allowen ñeñth Partsokop. Ñeñth poerawa' añ patso'marpa' añ toma'ntena Parets po'prawa' ñeñth poe'ntaño'tsen, ñeñthpa'xho'ña atthekma errasatso a'kowentatarethtena allowen ñeñth allpon allo'tsa'yen. Tharraña ñeñth rromats Parets po'prawakop ñeñth poe'ntaño'tsen ñeñthpa' añ moenen errasats ñeñth ello atarr kowen sherbets.
58009024	Ñeñtho'marña Cristopa' ñeñthekopña rroma. Tharro'mar Cristopa' ama arreye' be'thoswerro ñeñth patso'mar poerawa' ñeñth yexhkaten acheñ ñeñth attha toma'ntenaya Yompor po'prawa' ñeñth poe'ntaño'tsen. Allña be'thoswerrña Cristo Parets po'prawo ñeñth poe'ntaño'tsen ñeñtho'marña the' ñapa' allo'tsen e'ñe allowanen Yomporesho allña thorra'werra kowen yokop.
58009025	Ñamha Cristopa' ama attheye' phoso ateth pena kornaneshaxhno awath. Ñetpa' xhokma be'thosete'th allowanen Parets po'ponro e'ñe pathe'tets char. Ñamha errasats ñeñthcha' anenet o'pono ñeñthpa' ama ñetoyaye po'rraset.
58009026	Tharraña Cristopa' e'ñe parrochekpa anareth o'ch pomoerra ñañeña o'ch rroma atthoch ashatarethta po'rras. Tharro'mar ñerra'm ama attheye' anaretheñepa' xhokmathe' rromame'tañ ama't tharrempotheñ allempotheñ e'ñe errte' ayexhkatarethtetsa pats. Tharraña ñeñthpa' ama attheye' pho. Ñapa' añekopña wapa atthoch e'ñech parrocha amtsarethta alloweney yo'chñarekop atthoch ñachña yawanmamperre' yo'chñar. Ñeñtho'marña wapa allempowach xherr yeth allempoch mellapoterrmocha.
58009027	Yeñoteñ ama't alloweney acheñey xhokmach yerromoen. Tharraña e'ñech parrocha yerroma allempoñapa' o'ch werrnaya atthoch Yomporpa' eñotatyeswerrey e'ñe errothencha' entyeswerrey —ñato' e'ñech kowen entyeswerrey amapa' ñato' amach kowenaye' entyeswerrye.
58009028	Atthekma pha ñamha Cristo e'ñe parrocha rroma allempo amtsarethta allowen ochñartsokop. Atthoña ñapa' e'ñe awanmamperrey shontey alloweney yo'chñar. Ama't amtsarethtañ ochñartsokop, tharraña Cristopa' allach orrterra po'pocheño. Allempoch werra po'pocheñopa' po'kowenño amach añekpaye' werro o'ch alla rromoerrerr ello ochñartsokop. Añekopcha'ña werra po'pocheño o'ch e'ñe a'keshphatwerran allowen ñeñth xhokma kowene' ña.
58010001	Ñeñtho'marña yeñoteñ Moisés po'ñoñ ñeñth ateth anareth awath judioneshakop, ñeñthpa' ama e'ñeye' kowenteno ñeñth ateth kowentena the' ñeñth orrtatosnay Cristo. Añ ñoñets ñeñth ateth anareth awath ñeñthpa' aña toma'ntena ñeñthcha' e'ñe po'ñoxh kowenetwerrtsa ñeñthcha' orrterrtsa tsapathoneth. Ñeñtho'marña añ ñoñets ñeñth ateth anareth awath ñeñthpa' amach errothenoth a'kowentatanoña acheñenesha' ama't poesheñarra ñeñth moenenayeñ o'ch yemtenanañ Yompor. Ama't xhokma moetsa'yesetañe'th eyarraxhno po'chñarekop e'ñe ateth oteneñ añ ñoñets ñeñth ateth anareth, ñeñthpa' amach errothenoth e'ñe a'kowentatanoña acheñenesha'. Ama't pathe'tets char xhokma moetsa'yesetañe'th ñeñth Yomporekop, ñeñthpa' ama e'ñeye' a'kowentatane'theña acheñenesha' Yomporekop ama't poesheñarra ñeñth moenenayeñ o'ch yemtenanañ Yompor.
58010002	Ñerra'm e'ñe po'ñoxh a'kowentatenaneñña acheñenesha' eso'marthe'ña o'ch alla moetsereterrña po'poñexhno shonte' eyarra. Ñerra'm po'ñoxh a'kowentatenaneñ acheñenesha' ñeñth ateth kothape'chyene' sosya'tsañ poeyoxhreto, eso'marthe'ña alla yerpapa'taterranete'thña po'chñaret ñeñth poeyoxhro'tsa'yenet.
58010003	Tharraña po'ñoxh epaye' yerpapa'taterranete'thña po'chñaret. E'ñe pathe'tets char allempopa' o'ch alla moetserreterr eyarraxhno añekop ñeñth attho yerpapa'taterraneterr po'chñaret.
58010004	Ñeñtho'marña yeñoteñ eyarra po'rraspa' amathe' errothenoth awanmamperryeña yo'chñar ama't toro po'rras amapa' cabra po'rras.
58010005	Ñeñtho'marña Cristopa' ateth otosan pompor allempo acheñetos arr patsro ñeñthpa' ateth ot: Pha the'pa' ama añeye' pemneno eyarra ñeñth amtsarethtetsa phokop ñeñthcha' atarr phokshatene'. Ama't ñamha ñeñth es apa'yenet phokop. Ñeñtho'marña nokop the'pa' o' peyexhkatwerrnan nechets añ patsrekop ñeñth e'ñe ateth pemnen pha, e'ñech nechtsoth nesherbhoseph atthoch e'ñe kowen nokshateneph.
58010006	Po'ñoxh the'pa' ama añeye' atarr phokshatenaye attho chamoenet eyarra phokop amapa' allempo moetsanatenet eyarra ñeñth po'chñarekpoet.
58010007	Ñeñtho'marña Nompore the' napa' o'ch notaph: “Napa' añekopña nowapa arr patsro atthoch netsotosnaph ñeñth ateth pemnen pha, ñeñth e'ñe ateth anareth peñoño nokop.” Arrpa' allowa ateth otan Cristo pompor.
58010008	Ñewa, ñeñth ateth ot Cristo arr ñeñthpa' attho Yomporpa' ama añeye' moeneno eyarra ñeñth amtsarethtetsa ochñartsokop atthoch koshateñet ña. Ama't ñamha ñeñth es apa'yenet ñokop ñeñthpa'xho'ña ama ñeñtheye' e'neno ñeñthcha' koshatene' ama't ñeñth achamareth ñokop ama't ñamha ñeñth amtsarethtetsa ochñartsokop. Ñeñth ora añexhno ñeñth ateth nane'th Moisés po'ñoñ atethcha' es apoeñet Yompor, the'ña ñeñthpa' ama koshatenano Yompor; ateth oten Cristo.
58010009	Elloña ñapa' ateth oten, “Napa' añekopña newapa, Nompore, o'ch netsotosnaph ñeñth ateth pemnen pha.” Ñeñthpa' añ eñotatosey, ña a'wañatose' ñeñth awathotheñ attho moetsete'th eyarra po'chñarekop. Atthoña ñapa' nosan po'ñoñ ñach rromosets yo'chñarekop.
58010010	Ñeñtho'marña Jesucristopa' pomosa ñañeña yo'chñarekop. Ama't parrocha rromapa' ñeñthpa' allowenakpay. Attho ñapa' etsotenan ñeñth ateth moenen Pompor yañapa' e'ñe a'kowentaterrey Partsokop.
58010011	Ñamha ñeñth kornaneshatyets judioneshakop ñet pathe'tets yethpa' xhokma thenet all altaro allothekma sherbeñet Yompor allekma moetsanaterretañe'th eyarraxhno ñeñth ochñartsokop. Tharraña ama't amtsarethtenañpa' amach errothenoth awanmanoña ochñarets.
58010012	Tharraña Jesucristopa' e'ñe parrocha pomoerra e'ñe ñañeña ñach amtsarethterrtsa ochñartsokop. Ama't parrocha rroma ñeñthpa' allowenakop e'ñech errponowañenakop. Allempoñapa' o' alla anorrwerr Pompor po'kowenroth allña partsotwerr.
58010013	Allothña kowenan allowen ñeñth e'moñe'tene' esempowañenpa' a'mchechatwerranetcha'.
58010014	Jesucristo allempo pomoerra ñañeña, ñapa' e'ñe etsotatwerrnay atthoch e'ñe a'kowentaterrey Partsokop. Ama't parrocha rroma ñeñthpa' e'ñe allowenakop ama't awathotheñ errponowañenakop añekop ñeñth poeyochresha' pen Parets.
58010015	-
58010016	Ama't Yompor Poekamkëñ ñeñthpa'xho'ña eñotoxhtatennay tharro'mar ñapa' añ eñotatye'th ñeñth ateth otye'th Yompor, ñeñthpa' ateth ot: Esempowañenpa' napa' o'ch na'poktaterranet po'pocheño. Ñeñthpa' atethcha' neperranet. Allempo eshekcha'ña nexhapaterranet neñoñ e'ñe poeyoxhreto. Ñeñthpa' ñato' o'ch netma'ntacha attho neñoñpa' o' akellkarethterret e'ñe ñet poeyoxhreto ñeñthcha'ka'yeña kothape'chaterrawetña e'ñe kowen.
58010017	Ellonethpa' ateth ote'th allempo: Napa' amach alla neyerpoerranete'the po'chñaret. Ama't ora attho athpare'tnete'thpa' amachña ñeñtha alla neyerpoerranete'the.
58010018	Ñeñtho'marña yeñoteñ attho Yomporpa' o' peretna'werrnay yo'chñar amach alla yerpoerrnaye'the ñeñtho'marña amach alla es yemtserre'the ñeñth yo'chñarekop.
58010019	Ñeñtho'marña masheñneshacha' ñamha noxhaneshacha' the'pa' yeñoteñ e'ñe pokte' yokop e'ñe ya yexhore'teñoth Yomporpa' e'ñech yeyemteña e'ñe ateth ñerra'm yamo'ts yeyemtena e'ñe allame'tets. Ñeñthpa' añ toma'ntena ñerra'mrrathe' o' yebe'therr e'ñe allowanen Parets po'ponro all po'prawo ateth pe'th awath kornanesha' ñeñth be'thostse'th ñapoeth ñeñth anmaye'th eyarra po'rras all, tharro'mar the'ña attho o' rroma Jesucristo yokop, po'rrasña ñeñthña e'ñe ya'poktaterre'ña ya atthoch ye'ñorana'tera ama't ñeñth atarr Parets.
58010020	Po'ñoxh Jesucristo e'ñe ña po'chtsoth orrtaterrnay po'poñ etserra atthoch yapa'xho'ña o'ch yexhapampera Yompor atthoch ye'ñorana'tera. Ñeñthpa' e'ñe kowen atthoch yeyemteña e'ñe po'ñoxh. Ñeñthpa' añ toma'ntena ñerra'mrrathe' Cristopa' o' xhapaterrey allowa yottampeññañet besmo Parets po'ponro all po'prawo.
58010021	Jesús the'pa' yeñoteñ ñeñthña atarr Yekorneshar yepen ñeñth xhets Yompor pa'pakllo, ñapa' allña amhcha'tarethetwerra Yomporepawo añekop allowen ñeñth poeyochreshaxhno pen Parets.
58010022	Ñeñtho'marña e'ñe yeyemteñothpa' amach yemhcha'nañothayaya yexhore'teñe. E'ñepa'chña yeñmañesha' yeyoxhrokmañen yexhore'teñ, tharro'mar Cristo po'rrasoña o' a'kowentaterrnay yeyoxher attho the'pa' o' e'ñe kowen yokthape'chyerr, amachña allo'na yerpapa'tatnenye yo'chñar. Ñeñthpa' añ toma'ntena attho yapa' e'ñe kowen apatarethey oño ñeñth poktetsa Partsokop.
58010023	Xhokmoepa'chña yekweñña ñeñth yeyemtena allochñapa' a'keshphaterreycha', amoepa'chña xha ye'charrtatatstenoña yeyoxher tharro'mar Yompor ñapa' xhokmach a'poktaterrnay po'ñoñ ñeñth ateth oteney.
58010024	Ñamha añepa'chña e'ñe kowen ye'nen atthoch yeyenpannena alloweney allochñapa' atthoch e'ñe kowen yeyxhen morrentanna'teñets ñamha e'ñech kowen es yeyenpannena.
58010025	Ñamha xhokmoepa'ch yesen all xhokma yapxhena e'ñe yame'ñeñoth Cristo. Amachña attha yephatsto ñeñth ateth pena po'potantañ ñeñth ama wetso allekma yapxhena. Añcha'ña ateth yepena allempo yapxhena e'ñech kowen yokthape'chatannena Yomporekop. Elloña the'pa' xhokmach yapxhena ñeñth nanak kowentetsa yokop tharro'mar yeñoteñ the'pa' o' xherrmoch allempoch werra Yepartseshar Cristo.
58010026	Tharro'mar ñerra'm o' yeñoter po'ñoxh Cristo rromats yokop atthoch a'keshphaterrey ñamha ñerra'm ñeñtho' yame'ñerra tharraña ñerra'm allo'na yesen ochña'tare'tnomoets e'ñe ya yemneññothpa' allempopa' amach eñalleña ñeñthcha' rromoerrtserr po'pocheño ñeñthcha' yetsa'terroyerr ello yo'chñar.
58010027	Ñeñth allo'na sets ochña'tare'tnomoets añach o'paterrawet koñcheñets ñeñth atarr amhcha'noxhtetsa ñeñthara Yompor po'yoroxhenña ñeñth tso'pa' e'ñech e'nwerran allowen ñeñth e'moñe'tene' Yompor.
58010028	Ñewa, awath ñerra'm eñall ama't poesheñarra ñeñth athpare'taye'th Moisés po'ñoñ, ñerra'm eñall epsheña amapa' ma'psheña ñeñthcha' a'methampene' ñeñthña athparñathpa' awo'ch moetse allowen acheñenesha'. Ama't poesheñarrapa' amach eñalleña ñeñthcha' morrentaya.
58010029	Elloña ñeñth ama esoye' entenaye Yompor Poechemerpa' atarrcha' nanak a'koñchatarethterret. Elloña po'rras ñeñthcha' a'kowentaterrawetañ Partsokop ñeñthpa'xho'ña ama esoye' enteñeto ama't ñeñth errasatser ñeñth etserra a'poktatañtetsa. Elloña ama't Yompor Poekamkëñ ñeñthpa'xho'ña xhach sasare'teññañet ñeñthara Poekamkëñ ñeñthcha' morrenterrawetañ atthoch chorrerranetañ. Ama't señoteñeña elloña atarrcha' nanak akoñchatarethterra ñeñth ateth atarr tsena'tene' Yompor Poechemer.
58010030	Tharro'mar yapa' yeñoteñ Yomporña ateth otets: “Napa' ñeñthencha' koñchaterrawet, napa' ñeñthencha' tsa'taterrawet.” Elloñapa' ateth oten Yompor: “Napa' ñeñthencha' otteñe'cherrawet atthochña nekoñchaterranet ama't ñeñth neyochreshaxhno nepeneñ.”
58010031	Ñeñtho'marña yeñoteñ atarr yoroxheno'tsen ama't allowen ñeñth aña o'patenaya ñeñth po'yoroxhenña pen Yompor ñeñth ama arromñatheshayaye.
58010032	Tharraña the'pa' o'ch notas, o'ch alla seyerpoerra ateth sepha awañmo'cha allempo e'ñe errtes eñoterre' po'ñoxh Cristepa'tña a'keshphatañ. Ñeñthpa' allempo ñanom a'poetarsamphsarethta seyoxhro sokthaphña. Allempopa' ama't atarr amoeroxhtataretheseñ sañapa' e'ñe sa'wanta'wanom pa'namen topateñtsoxhno ñeñth setantyesoya; ñeñthpa' e'ñe ateth ñerra'mrrathe' sapa' xho atarr sekhllarena.
58010033	Patanta'ttsospa' atarrka'ye che'tatsetasete'th e'ñe allo'tsa'yen allowen acheñenesha'. All atarr sa'moeroxhtatarethta. Elloña ñerra'm esempo moeroxhtateñet po'potantañ samo'tsesha' sapa'xho'ña xhokmach semoeroxhtapretanete'th.
58010034	Po'ñoxh ñeñth arrmanatarethtatse'th o'ch ayottamphsarethtet, sañapa' e'ñe sellkapreteñothanetpa' xhokmach e'ñe kowen seyenpoenanet. Ama't allempo poerratamphsatsre'tase'th ñeñth se'moñe'tyesaye'th, sañapa' e'ñech soksheñesha' sa'wantenanet. Tharro'mar sapa' señoteñ o' secherr ento ñeñth atarr sherbets ñeñth ello metana'twene' attho sherbenes sechatser, tharro'mar ñeñthpa' ama aptsaño.
58010035	Ñeñtho'marña masheñneshacha' o'ch alla noterrserr, amach alla sekexhpatsterrñañe ñeñth attho atarr seyemteña Cristo tharro'mar Yomporpa' ñachña atarr kowen setsa'terraya.
58010036	The' sapa' aña sepalltena atthoch e'ñe akopha sa'wanta'wanom ñeñth atarr echarr sentyen, atthochña allo'nach sesen pha'yesnomoe' ñeñth ateth moenen Yompor, atthochña Yomporpa' apoerrescha' ñeñth e'ñe ateth otenes.
58010037	Tharro'mar yeñoteñ Yompor po'ñoñ ñeñth akellkareth awathotheñ ñeñthpa' Cristokop ateth oten: O' mameshamerra o'ch orretwerra ñeñthcha' werrtsa, the'pa' amach alla atomato poe'ntaño.
58010038	Tharraña Yomporpa' ateth oten: Ñeñth e'ñe pokte' nenten na ama't erra'tsena acheñer tharro'mar e'ñe poeyemteñothen na, ñeñthñapa' korretsach. Tharraña ñerra'm esesha' nepoerramperraya ñapa' o'wañcha' allo'na koshatenen.
58010039	Tharraña yapa' ama attheyayye ñerra'mrrathe' ñeñthcha' poerramperraya Yompor ñeñthcha' chenkërrtsa. Yapa' añeyka'yeña ñeñtheycha' xhokma yemterraya Yompor ñeñtheycha' a'keshphatarethterrtsa e'ñe yekamkëñowen.
58011001	Ñewa, allempo po'ñoxh yeyemteña Yompor e'ñe yeñoteñ xhokmach apoerrey ama't esempo ñeñth atarr yekwen the' e'ñe yenamoeñoth. Ama't ama yenteña' e'ñe yeyoxhroña yeñoteñ ñeñth yekwen the' po'ñoxhpa' apoerreycha' ama't esempo.
58011002	Yatañneshañ awathpa' atarr yemoetyesete'th Yompor. Ñeñth attho yemoetyesyete'th Yomporñapa' e'ñe pokte' entyesanete'th.
58011003	Ñamha ya e'ñe yeyemteñoth Yompor the'ñapa' o' yeñoter allpon ñeñth yentyen arr patsro ñeñthpa' e'ñe po'ñoñotha yexhka'wa. Allempopa' ama't koñe'tha ama es orrtetso ñeñthcha' pa'namen yexhkatyes ñeñth ateth yentyen the'.
58011004	Ñamha Abel awath attho yemtane'th Yompor, ñapa' apan Yompor ñeñth atarr koshate'. Pa'mo'nasheñña Caín ama't apaneñ ñamha Yompor, ñeñthñapa' ama koshatano Yompor. Ñeñtho'mar Yomporpa' e'ñe kowen agapan ñeñth aph Abel; atthoña Yomporpa' eñotatanet e'ñe pokte' entapretan Abel. Tharraña Abel ama't rromañpa' attho atarr yemtane'th Yompor, ñeñthpa' e'ñe theme'ttsen eñotateney ñeñth kowen enten Yompor. Ñeñthpa' atthema'th ñerra'mrrathe' Abelpa' theme'ttsen serrpare'tateney kowen.
58011005	Ñamha awath Enoc ñeñth atarr kowen yemtaye'th Yompor, ñapa' e'ñe ora aner Yompor poe'ntaño e'ñe bethnathoth. Ñapa' ama xhoye' rromo arr patsro. E'ñe attha a'chenkach pamo'tsesha' ama esesha' enterraye tharro'mar Yompor erraya'. Ñewa, allempo ama a'tapatera' Yompor poe'ntaño ñapa' atarr kowen koshatane'th Yompor allempo añe patsro'tsen, tharro'mar ñeñthpa' ateth oten Yompor po'ñoñ ñeñth akellkareth.
58011006	Ñerra'm ama yeyemteñe Yompor amach errothenoth yokshateñe ama't e'ñe mamesha. Tharraña ñerra'm esesha' moenene' o'ch yemteret ñamet Yompor añ poktetsa o'ch otet po'ñoxhpa' Yomporpa' eñall, ñamha eñoteretepa'chña Yomporpa' xhokmach koshaterran allowen ñeñth e'nene' ña.
58011007	Ñamha awath Yomporpa' eñotatan Noé ñeñthcha' ateth e'chophan oñ tsapathoneth. Allempo ateth otan Noé ama't mameshapa' ama wate'the. Tharraña Noéñapa' e'ñe yemtenana ateth och Yompor allempo. Ñañapa' yexhkatwan po'kompoer allochñapa' atthoch a'keshphatan pamo'tsesha'. Attho yexhkatan po'kompoer e'ñe ñapoeth e'ñe poeyemteñoth Yomporpa' eñotataneñña allowen po'potantañexhno pamo'tsesha' ñetpa' koñchatwerranetcha' Yompor. Ñeñtho'marña e'ñe poeyemteñoth, Yomporñapa' e'ñe pokte' entenan Noé.
58011008	Ñamha awath Abrahampa' allempo xhore'ch Yompor o'ch moeñe allaphar allcha' apoer pats, ñañapa' e'ñe poeyemteñoth Yompor e'ñe kowen ame'ñya. Allempoñapa' sa'nman pa'netser o' awo' ama't ñapa' ama eñoteñe allcha' ta tharro'mar ama poentare all sen.
58011009	Allempo xhap anetso all oteñ Yompor ñeñthcha' apoer esempowañen, allñapa' all yexhosa e'ñe poeyemteñoth Yompor. Tharraña ña allpa' attha yexhosa ateth ñerra'm awapña. Ama't ñeñth patspa' ñeñth o'patateña Yompor ñeñthcha' apoer, tharraña allempopa' ama apoeña' Yompor ñeñth ateth oteñ. Ñeñtho'mar ñapa' attha shetamtsopo'tos all manatoset. Ñamha ama't ñeñthcha' po'mhreneñ perr Isaac ñamha Jacob ñetpa'xho'ña atthera yexherret shetamtsopawo. Ñetpa'xho'ña attha koweñet esempowañencha' apoerranet Yompor ñeñth patser e'ñe ateth otenanet ñamet.
58011010	Abraham po'ñoxhpa' aña kowen ñeñth Yompor pa'netser ñeñth e'ñe echarr aphareth tharro'mar Yompor yexhkatene' e'ñe echarr peñ.
58011011	Poethapor Sarapa'xho'ña e'ñe poeyemteñoth Yomporpa' cheyore'terr ama't ñapa' o' atarr po'nme'ten. Ama't o' meten allempo attho cheyore'ten koyanesha' e'ñe poeyemteñotha Yomporpa' ña awamenkath pe' atthoch cheyore't. Tharro'mar ñapa' atarr ayemoetpo' entenan Yompor ateth oteñ.
58011012	Atthoña e'ñe Abrahamotha atarr mererra shonte' acheñenesha' nanak ama't ñapa' o' atarr nanak po'nme'ten allempo. Allpon acheñenesha' ña e'ñe po'mhreneñ phowenawet ñeñth allpon shonte' nanak ateth ñerra'mrrathe' ora allowen rantoxhno ñeñth ento'tsa'yen ñamha ateth yenteññañ sa'p po'mñer ñeñth ama e'ñotwapawoyaye.
58011013	Ñeñthet allponet atarr yemoetnomoet Yompor ama't allempo Yomporpa' ama apoenaneta' ñeñth patser ñeñth o'patatanete'th. Tharraña ama't ama aparethterreta' ñeñth patser ñeñth o'patatanete'th Yompor, ñetñapa' poeyemoetneñothet Yompor eñoteñet ñetpa' aparethterretcha' ñeñthcha' po'ñoxh pa'netser perret. Ñeñthcha' atarr koshaterrawet. Tharro'marña ñetpa' eñoteñet añ patser po'ñoxh ama pa'netsreye' peñeto. Ñetpa' awapñanesheta entenet arr patsro.
58011014	Ñewa, yeñoteñ acheñ ñeñth ateth entetsa ñerra'm awapñanesheta ñetpa' añña e'nenet ñeñthcha' e'ñe pa'netser perret po'ñoxh.
58011015	Ñamha ama añeye' pa'netser peneto alloth onet tharro'mar ñerra'm ñeñtha e'nenetañpa' po'ñoxhpa' o'ch alla poerrerretañ alloth onet tharraña ñetpa' ama ñeñtheye'ña e'name'teneto.
58011016	Ñetpa' añña e'nete'th ñeñthcha' e'ñe pa'netser perret po'ñoxh ñeñth atarr nanak kowen, ñeñthpa' añepa't Yompor pa'netser ñeñth poe'ntaño'tsen. Ñeñtho'marña Yomporpa' e'ñe pokte' entenanet ama penkënaneto attho Po'yomporer peñet. Ñañapa' o'patatenanet ñeñthcha' e'ñe po'ñoxh pa'netser perret all poe'ntaño.
58011017	Ñamha allempo Yomporpa' atarr topatan Abraham; ñeñthpa' ateth otan Abraham: “The'pa' o'ch pemtser pechemer Isaac e'ñe ateth ñerra'm ñeñth moetsenet nokop.” E'ñe poeyemteñoth Yompor Abrahamñapa' e'ñe pokte' eñch o'ch poman poechemer Isaac o'ch moetse Yomporekop. Ñewa, Yomporpa' ateth o' otwan Abraham awathotheñ:
58011018	“E'ñe pechemereshoth Isaacpa' mererrach shonte' acheñenesha' ñeñthcha' e'ñe pemhreneñ peperr.” Tharraña ama't ateth oteñeñ Yompor, ñañapa' e'ñe poeyemteñoth Yomporpa' e'ñe pokte' eñch awo'ch moetsan po'pathrror allempo ateth otererr Yompor.
58011019	Tharro'mar ñapa' ateth oten, Yomporpa' atarr awamenkathesha' ñach tantatwerre' ama't ñeñthcha' rromats. Ñeñthpa' ateth ñerra'mrrathe' Yomporpa' o' alla tantaterrñañ poechemer rromoth, o' alla agapoer pompor po'pocheño.
58011020	Isaacpa'xho'ña allempo po'n e'ñe poeyemteñoth Yomporpa' enaman poechemereshakop Yompor pa'nateña añekop Jacob ñamha Esaú; ñeñthcha' ateth bensare'tamperranet tsapathoneth.
58011021	Jacobpa'xho'ña allempo rromamoch e'ñe poeyemteñoth Yomporpa' enamatnoman Yompor pa'nateña poe'ñaretholleshakop ñeñth poechemer José poechemerethollesha' poepo'nmeñothpa' po'karra kellpoena allña ma'yochenanaña Yompor.
58011022	Josépa'xho'ña e'ñe poeyemteñoth Yompor allempoch rroma allaphar all anetso Egipto, ñapa' ateth otnoman pamo'tsesha': “Po'ñoxhpa' xhokmach xhap allempoch allowenes israelena'tarneshas sexha'nerrcha' arroth Egiptoth, o'ch sawanerra allo'tsen pats ñeñth o'patatye'th awathotheñ Yompor ñeñthcha' apoerrey. Ñamha ñerra'm esempoch awerres arrothpa' sanerrnancha' nenpa'ts.”
58011023	Ñamha allempo eñalleta Moisés, pamo'mte'ñapa' e'ñe kowenatholl entan ematholl. Ñetpa' e'ñe poeyemteñothet Yomporpa' o' e'pochet. Ama mecha'teññañeto amhcha'tareth po'ñoñ ñeñth ateth nen atthoch xhokma moetsanachet allowen asheñorrothollesha' ñeñth eñalletyetsa. E'ñe ma'pmha arrorr alla e'poteñet.
58011024	Tharraña Moisés allempo o' po'n ñapa'xho'ña e'ñe poeyemteñotha Yomporpa' ama moeno o'ch oteñet ño' poe'ñar penña amhcha'tareth, tharro'mar ñapa' attha ñañreteña amhcha'tareth po'señ ñeñth egipto'marnesha'.
58011025	Ñapa' añña e'ñe pokte' ent o'ch moeroxhtapretana israelnesha' ñeñth e'ñe pamo'tsesha' pen ñeñthara ñeñth poeyochreshaxhno pen Yompor. Ama pokteye' entano o'ch koshapretana egipto'marnesha' ñeñth ateth yexhenet ñeñth ama pokteye' enteno Yompor tharro'mar ñapa' eñoteñ ñeñthpa' e'ñe mamekpa ateth koshenet.
58011026	Ñapa' attha awantenan attho atarr sasare'teñet israelnesha'. Tharro'mar ñapa' añ pokte' enten o'ch moeroxhta Cristokop. Ñapa' ñeñthña atarr kowen enten, ello metana'twenan ñeñth ateth sherben allowen ñeñth esokmañen ñeñth atarr morrentena egipto'marnesha'. Tharro'mar ñapa' aña kowen ñeñthcha' apoer Yompor ñeñthcha'ña atarr koshaterre'.
58011027	-
58011028	Ñeñtho'marña Moisés e'ñe poeyemteñoth Yomporpa' ateth otan allowen israelena'tar ñeñth Egipto'tsa'yen: “The'pa' o'ch semtsa carnerotholl tharro'mar Yompor otets. Ñeñthña po'rraspa' o'ch seshellkata'tyes alloth sebe'then so'ponro, allochñapa' ñerra'm esempoch wapa mellañotheñ ñeñth amñareth ñeñthcha' moetsanatwenaya' allowen egipto'marnesha' po'mothernesha' atthochña sa ñeñthes israelena'tarneshaspa' ama't poesheñarrothesapa' amach moetsenso.” Ñamha Moisés e'ñe poeyemteñoth Yomporpa' sa'nerran anets Egipto, ama mecha'tnomano ñeñth amhcha'tarethtetsa all Egipto ñeñth atarr atsrre'mñath. Moiséspa' attha awanta'wanman allowen ñeñth atarr echarr entyen tharro'mar ñapa' añ e'ñe yemtena Yompor ñeñth ama't ama entpawoyaye.
58011029	Ñamha allempo onaxherr allowen israelena'tarnesha' Egiptoth allempo xhaxha'tet atarr sa'po ñeñth otenet Sa'p Tsasasen, israelena'tarnesha' e'ñe poeyemteñothet Yomporpa' e'ñe attha awanmoset all chope'chnomoet ateth ñerra'mrrathe' e'ñe porrarre' patso chope'chenet. Egipto'marnesha'ña ñeñth kothawetañpa' ñetpa'xho'ña awanmosetañ ñamet all sa'po, tharraña ñetñapa' e'ñe allowenet ño'shrra'twosetña all oño.
58011030	Ñamha allempo xhaxha'tet all anetso Jericó ñeñthña allo'marnesha'pa' ama moeneñeto o'ch abe'thosamphsarethtet. Tharraña israelena'tarnesha' e'ñe poeyemteñothet Yomporpa' kanxherrmatoset; o' kanxhrroch poetesamphsame'toset ñeñth anetser Jericó ñeñth ateth otanet Yompor. Allempoña e'ñe poeyemteñothet Yomporpa' ñeñthña konxhet allo akonxha'tamphsareth ñeñth anetser all poetesme'tet kanxhrroch e'ñepa'tcha' ñotha mata'nom.
58011031	Ñamha Rahab ama't ñeñth atarr ekañoreshathtatse'th awathpa' attho atarr yemterrana ñamha Yompor, ñeñth koyanesharpa' ama rromo allempo a'kllatarethta allowen pamo'tsesha' ñeñthara jerico'marnesha' ñeñth atarr athpare'tyesaye'th Yompor all anetso. Tharro'mar ñapa' e'ñe kowen agapan pa'pakllo allponsheña israelena'tar ñeñth ñanom amñarethtatsa all anetso ñeñthcha' eñotenaya' errothenthe'ña ñeñth anetser ñamha ñeñth yexhetsa all, ñato' awamenkathareretthe' ñato'pa' amathe'.
58011032	Po'potantañexhnopa' shontemeñ ñeñthcha' alla neyerpaterrsañerr ñeñth atarr yemtaye'th Yompor awath. Tharraña ama eñalle allponmat yeth atthoch alla neyerpatwerrsa allowen ñeñth atarr yemtaye'th Yompor, ateth ñerra'm Gedeón, ñamha Barac, ñamha Sansón, ñamha Jefté, ñamha David, ñamha Samuel ñamha allowen ñeñth a'mhta'yesaye'th Yompor po'ñoñ awath.
58011033	Tharraña allowenet e'ñe poeyemteñothet Yomporpa' pa'namen etsotayenet ñeñth ateth moenatenanet Yompor. Poesheña'ttsetpa' e'ñe a'mchechweñet po'potantañ amhcha'tarethneshaxhno ñeñth e'moñe'tenawet. Po'potantaññapa' e'ñe poeyemteñothet Yompor e'ñe kowen amhcha'tarethtenet. E'ñe poeyemteñothet Yompor ñapa' alla yenpoerranet ñeñth ateth otanete'th. Ama't po'psheñeñpa' e'ñe poeyemteñoth Yompor ama moenatano ma'yarr o'ch erroth pe'.
58011034	Ñamha ama't tso'ña ama't atarr womenk worten ama moenache o'ch atserrpe'. Po'psheñeñpa' e'ñe poeyemteñoth Yompor ñapa' a'keshphach atthoch ama moetseto espado. Po'potantañpa' ama't ama eñalleto po'wamenk, e'ñe poeyemteñothet Yompor atarr awamenkath phanet. Ñeñthña womenkñatserpa' alloña kellarenet. Attho e'ñe a'mchechwet ñeñth e'moñe'tenawet.
58011035	Ama't po'potantañ koyaneshaxhno ñetpa'xho'ña e'ñe poeyemteñothet Yompor, o' alla atantatarethterret pamo'ts ñeñth rromoets. Po'potantañ ama't atarr atserrphatse'tarethtenet, ñetpa'xho'ña e'ñe poeyemteñothet Yompor ama moeneñeto o'ch kexhpoet Yompor atthoch a'rroyarethetyerret. E'ñe pokte' enteñet o'ch rromoet poeyemteñothet Yompor tharro'mar ñetpa' eñoteñet allach tanterret ello ñeñth atarr nanak kowentetsa.
58011036	Po'potantañexhno ñetpa'xho'ña e'ñe poeyemteñothet Yompor awanta'yenet pa'namen attho atarr atserrphatse'tarethetyesete'th —atthoña atarr ache'tatsetarethtete'th, all ashtarethtete'th, ewankanatarethtete'th, ayottamphsarethetyesete'th.
58011037	Po'potantañ amtsanatarethtete'th attho arrollapecharethtete'th. Po'potantañpa' ashesharethetyesete'th e'ñe poerroxhreto attho amtsanatarethetyesete'th, atarr womenk wapanete'th topateñets. Po'potantañ espado amtsanatarethetyesete'th. Po'potantañ attha chopeñe'chyesete'th, aña chorra'yesete'th carnerorrom, ñamha cabrarrom. Atarr wokchañetyesete'th atthaña atarr amoeroxhtatarethtete'th attho atserrpha'yesarethtete'th.
58011038	Attha chopeñe'chyesete'th amayo'mar, aspentho'mar. Esho'tyesete'th arrorotho'mar, mapoetpono'mar añe patsro. Allowenet ñet ñeñth attho atarr amoeroxhtatarethtete'th, Yomporñapa' atarr kowen entanete'th. Ello metana'tweñet ora allowen acheñenesha' arr patsro.
58011039	Allowenet ñeñthet atarr yemtete'th Yompor awath, Yomporñapa' e'ñe kowen entanete'th, tharraña ñetpa' amaña enterretoña ora allpon ñeñth ateth otanete'th Yompor awath ñeñthcha' ateth apoerranet.
58011040	Tharro'mar Yomporpa' ama't awathotheñ añ kothape'chen ñeñth ello nanak kowen enten ña. Ñeñthpa' yokpa'na allowenakpay. Ñapa' añ moenen alloweney parro o'ch etsotaterrnay ñeñth o'patatenya ñeñthcha' e'ñe kowen ya'kowentaterre' alloweney.
58012001	Ñeñtho'marña yeñoteñ shonte' acheñ ñeñth orrtatyesaye'th awathotheñ; e'ñe poeyemteñothet Yompor e'ñe etsotayesete'th Yomporekop ñeñth atarr echarr. Ñamha ñet the'pa' o'ch netma'ntatanet ñerra'mrrathe' allowenetpa' o' kowapreterryet yamha o'ch entyesyet errothencha' yetsota yamha ñeñth ateth moenateney Yompor. Ñeñtho'marña yokoppa' añ poktetsa o'ch e'ñe yeswanom ama't erra'tsena ñeñth yepatare'tene' ama't ñamha yo'chñar ñeñth atarr yetpatyene'. Ñamha e'ñepa'ch ya'wanta'wanom allowen ñeñth echarr yentyen. Allochñapa' atthoch e'ñe kowen yetsoteññañ ñeñth ateth moenateney Yompor. Ñeñthpa' e'ñe ateth ñerra'mrrathe' ñeñth matetsa ñetpa' xhokmach xhapoet allowa onañcharethtenet ñokpoet.
58012002	Añcha'ña xhokmoepa'chña e'ñe yeyemoetneña Jesús ñeñth orrtaterre' atthoch yeyemtera ñamha ñeñthcha' yetsotaterre' ñeñth attho atarr yeyemoetneña. Tharro'mar ñapa' e'ñe pokte' eñche'th o'ch awanta'wan allowen ñeñth echarr ente'th ama't attho rroma korsocho. Ama't ñeñth atarr apenkoxhen entyenet, ñapa' e'ñe poktakma awanta'wanemh. Tharro'mar e'ñe poeyemteñotha Pompor ñapa' eñoteñ ñach apapoerre' ñeñthcha'ña atarr koshatwerre'. Ñeñtho'marña the'pa' o' alla anorrwerr Pompor po'kowenroth all anen po'konaño allña partsotwerr ñamha.
58012003	Ñewa, the' sapa' o'ch alla seyerpoera Jesús attho ñapa' atarr moeroxhtater ñeñth atarr ochñathenesha' ñeñth atarr e'moñe'taye'th. Tharraña ñapa' allowen moeroxhteñetspa' e'ñe awanta'wanemh. Allochñapa' sapa'xho'ña amach xha semoenme'chatsche ñeñthcha' atarr echarr sewapoya, atthochña amach xha llekatenso.
58012004	Tharraña saña ama't atarr sathpare'tyeñeñ attho atarr topatase'th so'chñar amaña xhoye' moetsenseto ñeñth ateth apharethta Jesús, ashatarethta po'rras ochñartsokop.
58012005	Ñamha sapa' o'the' xha sepoeswa ñeñth ateth kothape'chateney Yompor po'ñoño alloweney ñeñthey poechemer pen. Ñeñthpa' ateth oteney po'ñoñ: Nechemere, ñerra'm esempo kothape'chaterres kowen Yompor amachña attha sentatsche ñerra'm ama esoye' sherbeno. Ñamha ñerra'm esempo koñchatas mame' atthoch o'ch alla sokthape'cherr kowen amachña ñeñthotha xha moene' sekexhpatstere.
58012006	Tharro'mar alloweney ñeñthey morrentena Yompor ñeñtheycha'ña kothape'chaterr kowen. Ñamha alloweney ñeñthey poechemeresha' pen ñeñtheycha'ña koñchatyes mamesha'tets atthoch o'ch alla yokthape'cherr kowen ñokop.
58012007	E'ñepa'chña ya'wanta'wanom attho koñchateney mame' tharro'mar ñapa' añ moenen o'ch e'ñe poechemer perrey poktakma. Ñewa, yeñoteñ e'ñe pokte' attho ñeñth achemereshath errothenopa' o'ch koñchachet poechemer mame' allochñapa' atthoch e'ñe kowen ame'ñenanet poechemer.
58012008	Tharro'mar ñerra'm esesha' ama koñchatenaye mame' poechemer atthoch e'ñe kowen ame'ñachet ñeñthpa' po'ñoxh ama poechemereye' peñe; ñeñthpa' xha ottena ñerra'm ellapnanesha'. Ñeñtho'mar sapa'xho'ña ñerra'm ama koñchatenso Yompor mame' atthoch same'ñya e'ñe kowen po'ñoxh amaka'ye poechemereye' penso.
58012009	Elloña yeñoteñ allempo cheshenya' ñeñth yompor yepen arr patsro attho e'ñe kowen kothape'chatyesye'th, ñeñthpa' e'ñe pokte' yeñche'th tharro'mar yeñoteñ ñeñthpa' e'ñe kowen yokop. Ñeñtho'marña the'pa'xho'ña e'ñepa'chña kowen yenteñ attho Yomporpa' o' kothape'chaterrey kowen ñeñthara Yompor ñeñth poe'ntaño'tsen ñeñth pamo'mte' pen yekamkëñ atthoña yapa' korretsayach.
58012010	Ñewa, ñeñth yamo'mte' yepen arr patsro ñetpa' e'ñe allponmata kothape'chatyesyete'th allempo yapa' cheshenya'. Ñetpa' xhokma koñchatyesyete'th allpon pokte' entyesete'th ñet. Ñamha Yompor attho allpon koñchatyeney mamesha'tets ñeñthpa'xho'ña e'ñe kowenakma yokop allochñapa' yapa'xho'ña e'ñech kowenare' es yorrtatyen e'ñe ateth ñerra'm ñapa' e'ñe kowenare' es orrtatyen.
58012011	Ñamha yapa' yeñoteñ ñerra'm esesha' yekoñchatene' ñeñthpa' ama kowenaye' yenteñe e'ñe allempo koñchatenyet, tharro'mar ñeñthpa' xhokmach llekatenyet. Tharraña poekoñchateñothetaypa' o'ch yeñoterr ñeñth atarr kowen enten Yompor. Allochñapa' atthochña e'ñech yoksheñesha' yeyxhena kowen moecheth.
58012012	Ñeñtho'marña the'pa' o'ch notas, o'ch alla setanterra o'ch alla sa'wamenkathterra Yomporekop. Atethcha' netma'ntatasa ateth ñerra'mrrathe' o' alla awamenkath seperr sot ñeñth xha yonkota'ten ñamha attho seyonllokme'chenpa' o'ch alla awamenkath seperr sellokëmh.
58012013	E'ñepa'ch kowen es sorrtatyen allochñapa' ñerra'm esesha' ama e'ñeye' womenkaye' penaye poeyoxher Yomporekop, sañapa' amach aña sorrtateno ñeñthcha' a'poerrataterrawet. Añcha'ña sorrtateññañ ñeñthcha' e'ñe kowen yenpoene'. Ñeñthpa' atethcha' netma'ntatasa ñerra'mrrathe' sapa' añ se'nen thoñ ñeñth atarr kowen paxharr sets moepñarero allcha' e'ñe kowen sechope'chen. Allochñapa' ñerra'm eseshas cheka'repoets amach xha sepotho'tatse'tnomo amach xha sa'tserrpha'nmo atthochña e'ñe kowen sechope'chnom e'ñe womenk.
58012014	Añepa'chña sema'yoxhrena atthoch e'ñe kowen samo'tstannena, e'ñech moecheth seyxhena epas allowen samo'tseshaxhno. Ñamha añcha'ña sokthape'chyen ñeñth e'ñe kowenare' enten Parets. Tharro'mar ñerra'm añ ama yokthape'cheno ñeñth kowenare' enten Paretspa' amach errothenoth yentereña Yompor.
58012015	Ñamha señotanna'tnomoepa'ch, ñato' eseshaspa' ama añeye' e'neno Yompor ñeñthcha' yenpoe'. Ñamha señotanna'tepa'ch ñato'tña ama't e'ñe mameshapa' sorrtatena'ña atthoch se'moñe'tanna'ta. Ñerra'm ateth sepenapa' akophotheñpa' o'ch e'ñe epa'wapa' xhach orrtatan atsrre'moxhen. Atthoña ñerra'm shonte' acheñenesha'pa' xhach a'sosyatwanet; ñeñthpa' ama pokteye' enteñe Parets. Ñeñthpa' atethcha' netma'ntacha ñerra'mrrathe' narmets ñeñth atarr pesherr ye'moen.
58012016	Ñamha señotanna'tnomoepa'ch ñato'tña esesha' chetenaya'ña ñeñth ama poethaporeyaye. Amapa' ñato'tña attha es sepxhampena'ña ñamha ñeñth atarr sherbets Partsokop, ñeñth ateth pha awath Esaú. Ñapa' e'ñe pa'chporrñotha pomwan ñeñth anareth ñokop Partseshoth. Ñeñthpa' ñeñth o'patacha pompor ñeñth metana'twene' ñeñthcha' allpon apa'nman po'poñ poechemeresha' tharro'mar ñapa' ñeñth e'ñe po'mother pen pompor. Tharraña Esaúpa' ama esoye' enteñe ñeñth anareth ñokop Partseshoth ñeñtho'mar e'ñe pomwan ñeñth o'patacha pompor ama't e'ñe parrocha rrachet.
58012017	Tharraña e'ñe allponmatapa' yeñoteñ o' alla moenerran ñeñth anareth ñokop Partseshoth, tharraña allempopa' amach errothenoth alla apoereterro. Ama't poeya'chpeñesha' enamoerreñ allempopa' amathe' errothenoth a'po'poñeterretoña ñeñth ateth o' phowet ñenmath.
58012018	Ñewa, yeñoteñ awath allempo Yomporpa' eñotatan israelena'tarnesha' atthoch a'poktatanetañ Parets all aspentho Sinaíphno, ñeñthpa' atarr yoroxhen. Allña aspentho ñerra'm esesha' xhapats ama't pa'rrphapa' allorokmach errothtoset all. Ñeñthña aspentherpa' all worten tso' ñamha ama machekmeto, amhcha'noxhtena, womenkëshaten.
58012019	All e'morrtena ñamha poktor atarr yoroxhen. Attho eñorana'tanet Paretspa' atarr amhcha'noxhen enteñet. Ñeñtho'marña acheñenesha' ñeñth e'mhñotene' attho eñorena Parets, ñetñapa' ateth otyenet. “Ñeñthepa'tha amach allo'na eñorana'tnenye Parets.”
58012020	Ama eshkaye' awantenaye' enteñeto ñeñth ateth otarethtenet: “Ñerra'm esesha' xhapats ñeñth aspenthero ama't pa'rrphapa' amtsarethtetepa' —arrolle'tarethtetepa'ch amapa' enapecharethtetepa' panmeto. Ama't ñamha eyarra moetsetepa'.”
58012021	Ama't Moiséspa'xho'ña atarr yoroxhen enteñ, ama't ñapa' ateth otanet: “Ama't napa' nemhcha'na'teñothpa' xha neyonshema'ten.”
58012022	Tharraña sapa' ama sentare aspeneth all amhcha'noxhtena Parets. Sapa' aña senterr ñeñth Siónapen ñeñth toma'ntenaya all yexhena Yompor ñeñth ama arromñatheshayaye. Ñamha aña senterr Jerusaléñ ñeñth toma'ntenaya Yompor pa'netser ñeñth poe'ntaño'tsen. Allñapa' shonte' koshame'tampeña mellañotheñnesha' shonte' nanak. Ñeñth allpon allo'tsa'yenpa' ama e'ñotwapawoyaye.
58012023	Ñamha sapa' aña senterr allowen ñeñth poechemeresha' o' perr Parets ñeñth apxhetsa pame'ñeñothet ña. Ñetña allowenetpa' ñeñthet akellkarethet pa'so'chñexhno Yompor poe'ntaño. Ñamha sa the'pa' o' senter Yompor ñeñthcha' yeñotaterre' alloweney erra'tsencha' kowen entyeswerr ñamha erra'tsencha' ama kowenaye' entyeswerro. Ñamha allo'tsa'yen allowen acheñenesha' poekamkëñexhno ñeñth e'ñe pokte' enten Yompor; ñeñthñapa' o' e'ñe etsotatwanet all poe'ntaño.
58012024	Ñamha the' o' senter ñamha Jesús ñeñth eñosets yokop Yomporesho atthoch e'ñe kowen a'poktatonay etserra. Ñamha o' señoterrñañ po'rras ñeñth ashatarethtatsa alloña o' aphretnarethterraña yo'chñar. Ñeñthpa' elloña e'ñe kowen yenpoerrey. Ñeñthpa' ama attheyaye ñerra'm Abel po'rras ñeñth ashatarethtatsa awath.
58012025	Ñeñtho'marña the'pa' o'ch notas, se'mhñoterepa'ch Yompor ñeñth se'ñorana'tenaya the'. Tharro'mar awath israelena'tarnesha' ñeñth ama e'mhñotaye'the Yompor allempo eñorana'tanete'th arr patsro, ñetñapa' ama eseshaye' keshphatso. Ñeñtho'marña yeñoteñ ñerra'm yapa' amach ye'mhñotere yamha Yompor ñeñth ye'ñorana'tenaya the' poe'ntañoth, elloña yapa'xho'ña ama't poesheñarrotheyapa' amach eseshay keshperrtso.
58012026	Awath allempo eñorana'tanet aspenthoth, po'ñoññapa' xha pelle'llchatenan pats. Ñamha the'pa' elloña o' alla ateth oterrerr Yompor ñeñthcha' ateth perrerr, ñeñthpa' ateth oten: “Elloña esempowañen po'pocheñopa' o'ch alla nepelle'llchaterrerr pats, tharraña amach ñapthayaya pats nepelle'llchaterro, enta'nachña nepelle'llchaterr.”
58012027	Ñeñthña po'ñoñer all oten “po'pocheño” ñeñthña yeñotatene' esempowañenpa' awapore'tarethterrach allowen ñeñth ayexhkatareth ñeñth apelle'llchatpo'. Allempopa' añach a'poerrtsa ñeñth ama apelle'llchatpawoyaye.
58012028	Ñamha attho amhcha'tarethtena Yompor, ñeñthpa' ama apelle'llchatpawoyaye. Ñeñtho'marña yeparasyoso'chepa'ch Yompor tharro'mar ñeñth o'patatenyapa' ama awapore'tpawoyaye. E'ñe yemhcha'na'teñothpa' e'ñepa'chña kowen yesherbeñ Yompor ñeñthcha' e'ñe koshatene' ña.
58012029	Tharro'mar yeñoteñ ñeñth Yeyomporer yepen ñapa' atarr Parets e'ñe ateth ñerra'm tso' ñeñth e'nwene' ama't erra'tsena ñeñth ama erroth apen yenteno.
58013001	Attherepa'ch xhokma semorrentannena allowenes ateth ñerra'm e'ñe semo'nasheñ sephanna'twena.
58013002	Ñamha amach sepsatsto atthoch e'ñe kowen sagaph allowen ama't esesha ñeñth wapyetsa sepakllo. Tharro'mar ama señotanna'tweno; ñato'rraña añ sagën ñeñth moeñen Yompor ateth pena po'potantañ ñetpa' añepa't agapoet mellañotheñ.
58013003	Ñamha xhokmoepa'chña seyerepya ñeñth ayottamphsarethetyetsa. E'ñech kowen sellkapretenanet ateth ñerra'mrrathe' sapa'xho'ña ayottamphsarethes e'ñe parro. Ñamha ñeñth amoeroxhtatarethetyetsa e'ñepa'ch kowen sellkapretenanet ñamet tharro'mar sapa'xho'ña señoteñ atthekma errothenopa' xhokmach semoeroxhtena samha e'ñe sechtso.
58013004	Ñamha o'ch notas po'poñ: Allowenes ñerra'm esempo sesna'tena o' e'ñe seyoranna'ta epas sethapor e'ñepa'ch kowen sentña ñeñth attho seyorannena. Ama't parrochapa' amoepa'chña se'namphsanna'tatsto. Yakmapa' amach chetatstano koyanesha' ñeñth ama poethaporeyaye ama't e'ñe parrocha. Koyanesha'pa'xho'ña amach agapatstanoña ñamha ñeñth ama poerrollareyaye ama't e'ñe parrocha. Tharro'mar Yomporpa' xhokmach tsa'taterrana ñeñth chetene' ñeñth ama poethaporeyaye ama't ñamha ñeñth agëne' ñeñth ama poerrollareyaye.
58013005	Ñamha the'pa' o'ch noterrserr po'poñ: Amoepa'chña aña atarr seye'chapretatsetyesatsto kelle. E'ñepa'chña aña sokshena ñeñth e'ñe allpona sechyen. Tharro'mar Yomporpa' ateth oteney: “Napa' ama't awathapa' amach nekexhpoerrso, amach na'ypo'ñerrso ama't awatha.”
58013006	Ñeñtho'marña yeyemteñoth Yompor e'ñech yoksheñeshoth xhokmoepa'ch ateth yoten: Yomporpa' ñeñthña yeyenpoene' ñeñtho'marña amach es yemhcha'tatsto. Ama't errothwanen moene' peney po'potantañ Yomporpa' ñach yekwampene'.
58013007	Ñamha seyerpoeñoth xhokmoepa'ch kowen senteñ ñeñth a'pothene' Yompor po'ñoñ sokop, ñeñthcha' señotatnomoe' kowen. Ñamha o'ch sokthape'ch ñeñth atarr kowenare' orrtatyesnomoet sesho, attho ñetpa' e'ñe kowen yemteñet Yompor, sapa'xho'ña atethcha' sepha samha yemtenaya Yompor e'ñe kowen.
58013008	Jesucristo ñapa' attherach yeyemteña ama't awathotheñ, ama't theme'ttsen, ama't ñamha errponañowen ñeñthach atthera ayemoetpotena.
58013009	Ñeñtho'marña amach seyemtatstoña ñeñth po'poñexhno yexhateñets ñeñth ama attheye' ayxhataretheso awañmo'chotheñ. Tharro'mar añña poktetsa o'ch womenk yepha' yeyoxher e'ñe Yompor poemorrenteñothey attho atarr yenpoeney e'ñe attha. Ama añotheye' womenk yepenoña yeyoxher attho es yerra'yen amapa' attho es yethore'tyena. Tharro'mar ñeñth kothene' añ yexhateñets rreñtsokpa'na, ñeñth yexhateñtsorpa' ama yenpoenaneto atthoch womenk pha'nmoet poeyoxher Yomporekop.
58013010	-
58013011	Ñewa, yeñoteñ ñeñth korneshatets judioneshakop ñerra'm esempo moetsenet eyarra all altaro ñeñth po'chñarekpoet, ñeñthña eyarra po'rraspa' ñeñthpa' o'ch anemh kornesha' e'ñe allowanen Parets po'ponro ñeñth ochñartsokpatets. Tharraña ñeñthña eyarra po'chetspa' amach esesha' rrenaye. Ñeñthña po'chetspa' o'ch anmet a'yo all ama acheñempañoyaye, allcha' chamoset. Tharraña the'ña yokop ñeñth amtsarethterrtsa yo'chñarekop ñeñthpa' Cristo. Yapa' ñeñth po'ñoñ pokrramh pen yekamkëñ alloweney ñeñthey yemtenaya ña. Tharraña ñeñth atthera korneshatets judionesha' pokthaphñakop all po'prawo peñet, ñetpa' amach errothenoth pokrramh petoña Cristo.
58013012	Ñamha attho anenan judionesha' eyarra po'chets a'yo all ama acheñempañoyaye, ñeñthpa' añ toma'ntena attho Cristopa'xho'ña anmet a'yo all ama acheñempañoyaye allcha' e'ñe poemoeroxhtateñothetpa' o'ch rroma. Atthoña e'ñe ña po'rraso a'kowentaterrey Partsokop.
58013013	Ñeñtho'marña the'pa' e'ñepa'chña yeswanom ñeñth awath yokthaphña ñeñthara ñeñth ya'netser yepenpa' o'ch awey a'yo allo'tsen Jesús. Allcha'ña yemoeroxhtapretosya yamha all atarr otnare'tyeñet.
58013014	Tharro'mar añe patserpa' ama añeyaye ñeñth po'ñoxh ya'netser yepen tharro'mar ñeñthpa' wañerrcha'. Yapa' añña ye'nen ñeñthcha' ya'netser yeperr ñeñthcha' yenterr Yompor poe'ntaño ñeñth ama awañaño ama't e'ñe errponaña.
58013015	E'ñe yeyemteñoth Jesucristo xhokmoepa'chña ya'ye'choxhtateññañ Yompor. Attho xhokma ya'ye'choxhtateññañ ñeñthpa' añ toma'ntena ñeñthcha' yapoeñ Yompor ateth pete'th awath o'ch moetset eyarra ñokop. E'ñepa'chña ya yenamoth ya'ye'choxhtateññañ pa'so'cheñ atthochña e'ñech yokshateñ.
58013016	Ñamha xhokmoepa'chña e'ñe kowen seyenpannena ñamha e'ñech kowen sa'moerañtena. Tharro'mar the'pa' ñeñthña attho es yapoeñ Yompor ñeñthcha' atarr koshatene' ña.
58013017	Ñamha ñeñth sa'mhcha'tarethernesha' sepha'yenpa' xhokmoepa'chña same'ñenanet, tharro'mar ñetpa' añekop anarethtenet ñetcha' kowampenet sekamkëñ Yomporekop. Ñamha Yomporpa' eñotatwerranetcha' ñeñth ateth pha'yenet, ñato' e'ñethe' kowen kowampenset ñato'pa' amathe' kowenaye' kowampenseto. Ñeñtho'marña sokoppa' añ poktetsa e'ñechña kowen same'ñenanet atthochña ñetpa' e'ñech poksheñeshokmañen thorrenet sokop. Amoepa'ch xha sellkatatstenaneto tharro'mar ñerra'm atethpa' amach errothenoth koshaterrsetoña samha.
58013018	Ñamha the'pa' o'ch notas, xhokmach sema'yochampenya. Yapa' yeñotena yeyoxhro ama eñalle atthoch po'poñ yentannena. Yapa' añña yemnen xhokmach yorrtatyen ñeñth atarr kowen enten Yompor.
58013019	Ellopa' o'ch alla noterrserr xhokmach sema'yochampesna allochñapa' amach atarr atomatatstopa' o'ch alla nexherrerr sesho.
58013020	-
58013021	The'ñapa' Yomporepa'chña e'ñe awamenkath sepene' ama't allowen pa'namenakop ñeñth atarr sherbets ñokop. E'ñe yame'ñeñoth Poechemer ñeñth Jesucristo ñachña ya'kowentatene'ña ora yokthaphña ñeñth ateth yokthape'chyen yeyoxhro allochñapa' atthochña e'ñe kowen yokthape'cherr ora allowen ñeñth kowen enten ña. Atthochña e'ñech kowenare' sorrtatyen ñeñth e'ñe ateth moenen ña. Ñeñthpa' ñeñthara Yompor ñeñth e'ñe yokshatene' yeyoxhro ñamha ñeñthara ñeñth tantaterre' Poechemer rromoth ñeñth Yepartseshar yepen, Jesucristo ñeñthña atarr kowen yekwampene' ateth ñerra'mrrathe' ñeñth atarr kowen kowampene' po'carneror. E'ñe po'rrasoña alloña a'poktatonay ñeñth e'ñe etserra ñeñthña a'poktateñetspa' ama't errponañapa' amach wañerro. The'ña e'ñe thayotheñpa' yekowentatoñepa'ch Cristo ama't errponowañen. Ñeñthpa' atthetepa'ch Nompore yokop.
58013022	E'ñe allowanen masheñneshacha' ñamha noxhaneshacha' o'ch alla noterrserr, e'ñepa'ch kowen se'mhñoton neñoñ ñeñth allpon o' alla nokthape'chaterres tharro'mar ama atonaye' ñoñets nekellkënnaso.
58013023	Ñamha o'ch neñotatas masheñ Timoteopa' o' alla a'rroyeret. Ñerra'm awencha' xhap arrpa' epsheño'mareypa' o'ch awey o'ch yemo'tensa'.
58013024	Ñamha napa' nemnen o'ch newomhcha'ch necartoth allowen ñeñth sa'mhcha'tarethernesha' sepha'yen, ñamha allowen masheñneshaxhno ñeñth poeyochresha' pen Parets all sesho. Ñamha italio'marnesha' ñeñth ame'ñetsapa' ñetpa'xho'ña moeneñet o'ch womhcha'taset ñamet añ necartoth.
58013025	The'ñapa' Yomporepa'ch sa'nataya allowenes. Ñeñthach notas, ñeñthpa' atthetepa'ch Nompore. Allowa.
59001001	Masheñneshacha' ñamha noxhaneshacha' ñeñthes Israel poechemeresha' po'mhrenñes, ñeñth xharrasheña poechena epsheña ñeñthña po'mhreneñ sepene'ña sa, ñeñthes attha parratse'tyets allemeñ anetso'mar. Na Santiagon sekellkëne'ña añ carta ñeñthen thorretsa Yomporekop ama't ñamha Poechemerekop Jesucristo ñeñth Yepartseshar yepen. The'pa' o'ch newomhcha'tas allowenes añ necartoth.
59001002	Ñamha the'pa' o'ch, masheñneshacha' ñamha noxhaneshacha', notas, ñerra'm esempo waponasa pa'namen topateñetspa' sapa' sokshepa'ch nanak.
59001003	Tharro'mar sapa' señoteñ ñerra'm xho waponaya topateñets, ñeñthpa' añekopcha' wapa atthoch topatenya' ñerra'm po'ñoxhthe' yame'ñena. Allochñapa' atthoch xhokma es ya'wanten.
59001004	E'ñe pokte' allo'nepa'ch sesen awanta'wanmoe' allowen topateñets, allochñapa' atthoch poktakma womenk sepha' seyoxher Yomporekop, ñamha atthoch amach es sepallteno ama't mamesha attho same'ñeña Yompor.
59001005	Ñerra'm eseshasthe' ama e'ñeye' eñotenaye ñeñth kowen enten Yomporpa' sapa' añcha'ña senam Yompor, ñapa' xhokmach es eñotatey, tharro'mar ñapa' e'ñech poksheñesha' es apoeney alloweney, amachña ñeñthapa' xha che'ptare'tye.
59001006	Tharraña ñerra'm esempo es senamoeñ Yomporpa' e'ñech seyemteñoth es sanamh. Amach xha se'charrtatsto seyoxhro ama't mamesha. Tharro'mar ñeñth xhokma echarrtetsa poeyoxhropa' amach e'ñeye' yemtenano Yompor ñeñtho'marña ñeñth ateth petsapa'xhach ottena ñerra'mrrathe' oñ poe'mo'yer ñeñth allemhatheñ anen mhorr.
59001007	-
59001008	Ñeñth ateth petsapa' eñochetepa' po'ñoxhpa' amach es ape Yompor, tharro'mar ñeñth ateth petsapa' amach pathrraye' kothape'cheno. Ateth ñerra'm the'pa' ñato' po'poñcha' kothape'chen, ñato' tsapathñapa' o'chxho' kothape'chenan po'poñ. Ñeñth acheñerpa' xhokmach ateth pha'yena.
59001009	Tharraña ñerra'm eseshas masheñre esempo ateth sentena ñerra'm ama esoshe'mayaysopa' sokshepa'ch, tharro'mar allempo Yomporpa' atethcha' entenes ñerra'mrrathe' ñeñthes nanak sherbets.
59001010	Ñamha añ masheñer ñeñth echene' shonte' po'khllayorpa' koshepa'ch ñerra'm esempo es wapoya. Allempopa' amach esoshe'maye' entereto. Tharro'mar ñeñth ekhllayoreth ñeñthpa' mamekpa ateth pena ñerra'mrrathe' ta'te' poerorer ñeñth nanak awyaña.
59001011	Tharro'mar ñeñth ror atethpa' ñerra'm o'ch wapa'moena atsne', ñerra'm o'ch atserrtapa' xhach a'wyatoñña poe'chor, añña poerorerñapa' o'ch shorna'twa; ñeñthña attho kowentenapa' o'ch wañ. E'ñe ateth penaña ñeñth ekhllayoreth. E'ñe poechekma'teñothpa' wañerrcha' ñamha.
59001012	Nanak kosheñtso'tsen allowen ñeñth awantene' ora pa'namen topateñets, tharro'mar ñerra'm esempo awanta'wan ora topateñetspa' nanakcha' kowen entwer Yompor. Allempopa' apwercha' Yompor ñeñthcha' atarr koshaterre' alloch ñapa' korretsach thayotheñ ama't errponañowen. Ñeñthpa' aña o'patatena allowen ñeñth morrentenaya ña.
59001013	Ñamha the'pa' o'ch notas, ñerra'm esempo e'ñe sañeña semnenñoth o'ch sepha ñeñth ama kowenayayepa' amach sotatsto, “añpa' Yomporthe' o' topaten.” Tharro'mar Yomporpa' ama esesha' topatenaye atthoch ñapa' o'ch pha ñamha ñeñth ama kowenayaye. Ñeñtho'marña ñapa'xho' amach errothenoth topatye yamha.
59001014	Elloña añmapa' e'ñe sañeña semneññoth atthoch waponasa topateñets o'ch sepha ñeñth ama kowenayaye.
59001015	Tharro'mar ñerra'm esempo es yemnatse'tyen yeyoxhro, ñerra'm o'chxho' yepha atethpa', ñeñthpa' ñeñthña yo'chñar yepen. Ñamha ñerra'm xhokma allo'na yesen pha'nmoe' ñeñth ama kowenayayepa' e'ñe yo'chñarothpa' o'ch yechenkërra.
59001016	Masheñneshacha' ñamha noxhaneshacha' e'ñe nemorrenteñothespa' o'ch alla noterrserr, amach sepantatsche sañeña. Po'ñoxhpa' ama Yomporeye' yetpatenaye atthoch yepha' ñeñth ama kowenayaye.
59001017	Yomporpa' e'ñe kowenare' es apoeney ñeñthcha' allo'na yeyenpoene' ñeñthara ñeñth moeñennay poe'ntañoth. Ñamha ñeñthara Yompor ñeñth yexhkate' allowen ñeñth yexhoyo'tampene' poe'ntañoth. Tharraña errotheno e'ñe poechope'cheñothpa' amach tama xhoyo'tampenye. Tharraña Paretspa' ama attheye' peno. Ñapa' amach ellopa' alla a'po'poñetamperrye ñeñth ateth moenateney.
59001018	Allempo yame'ñerrñaña po'ñoñ ñeñth e'ñe po'ñoxh ateth oteney ñeshothñapa' ye'ñalleterra ateth ñerra'mrrathe' e'ñe poechemerey ñeñth e'ñe po'mother pen ñeñth anareth e'ñe ñokop. Tharro'mar ñeñthpa' ateth moenen ña.
59001019	Ñeñtho'marña, masheñneshacha' ñamha noxhaneshacha', e'ñe nemorrenteñothespa' o'ch neñotaterrserr po'poñ. Sa allowenes añ poktetsa xhokmach pokte' señch o'ch se'mhñoch kowen ama't erra'tsena ñeñthcha' serrpare'tatets. Añcha'ña xhokmach serrmoen señoñ. Ñamha amach e'ñe atthotha sa'tsrre'ma'yeno, xhochña ñanom es sokthape'ch ñato' atsrre'moxhenthe' ñeñth ateth otenset, ñato' amathe'.
59001020	Tharro'mar e'ñe ya'tsrre'moeñothpa' amach errothenoth yetsotoña ñeñth ateth pokte' enten Yompor.
59001021	Ñeñtho'marña sapa' o'ch sekexhpa'werr sosya'tsañ ora allowen ñeñth shonte' sepha'yen ñeñth ama pokteyaye Yomporekop. Añcha'ña sapa' o'ch sagapoñ Yompor po'ñoñ e'ñe señmañesha'. Tharro'mar ñerra'm o'ch xhaponaya Yompor po'ñoñ e'ñe yeyoxhropa' ñeñthpa' ñeñthcha' ya'keshphaterre' esempowañen yekamkëñoth.
59001022	Ñamha sapa' amach e'ñe orrena se'matstoñe Yompor po'ñoñ, xhochña sorrtatyesña ñeñth ateth oteney. Tharro'mar ñeñth e'ñe orrena e'moene' Yompor po'ñoñpa' ñeñthpa' ñañeñach shekëtsa tharro'mar xhathe' otenapañ ñato' ñeñthathe' poktetsa ñokop atthoch keshperra.
59001023	Ñamha ñeñth ateth petsapa' xhach ottena ñerra'mrrathe' ñeñth attha kowetsa rerpo.
59001024	Añekpach kowena o'ch entan errothenthe' orrtena pa'klloyoth. O'chña entwan ñeñth ateth orrtenapa' allempoñapa' o'ch awerr. Allempoña xherr a'yopa' o'ch alla poeswerran ñeñth ateth orrtena pa'klloyoth.
59001025	Tharraña ñeñthña e'ñe pomnenñoth ma'yoxhrenaya Yompor po'ñoñ ñeñth e'ñe kowen ateth oteneypa' ñeñthñapa' ama attheye' peno ñeñth ateth pena ñeñth e'ñe orrena e'moene' Yompor po'ñoñ ñeñth attha poesene' ñeñth ateth oteney Yompor. Añcha'ña xhokmach orrtatyenan ñeñth ateth oten Yompor po'ñoñ. Elloña ñeñth ateth petsapa' nanakcha' kosheñtso'tsen.
59001026	Ñerra'm esesha' otets ñapa' nanako' kowen sherbenan Yompor, tharraña ñerra'm ña ama anenano po'ñoñpa' ñeñthpa' ñañeñach shekëtsa. Tharro'mar ñerra'm attherach yeñosatse'tyenpa' amach po'ñoxhaye' yesherbeñe Yompor.
59001027	Añña e'ñe pokte' enten Yompor Apa ñeñthcha' ateth yesherbeñ ña e'ñe kowen: O'ch yeyenpoeñ wokchaneshaxhno, ñamha rrethorrnanesha' ñerra'm esempo es moeroxhtatenawet. Ñamha yapa' amach ya'sosyatatsto yechets ñeñth ateth phatse'tyena ñeñth ama ame'ñetso arr patsro.
59002001	Masheñneshacha' ñamha noxhaneshacha', the'pa' o'ch noterrserr po'poñ. Sa e'ñe same'ñeñoth Yepartseshar Jesucristo ñeñth e'ñe koxhneshare' orrtatetspa' amach poesheña'ttsa e'ñe kowen sentatsto. Sapa' e'ñech kowen senteñ allowen acheñenesha'.
59002002	-
59002003	Ñato' sa errothenopa' o'ch sapxhena allowenes Yompor pa'pakllo. Allempoña sapxhenapa' ñato' o'ch wapa poesheñarr ñeñth chorrenaya ñeñth nanak kowen, ñeñth nene' anillo orotllellen. Ñato' ñapa' e'ñech kowen sagaph o'chxho' sotaph: “Phanorros arr allame'tets e'ñe koweno.” Ñato' e'ñech allempokma o'ch wapa ñamha ñeñth atarr wokchañ ñeñth xha shetsre'she'moen pa'shtam. Ñato' ñeñthñapa' xhach sotaph: “Phapa' alla phathomos tharroneth, amapa' alla phanorros patso.”
59002004	Tharraña ñerra'm ateth sepenapa' ñeñthpa' amach allowenakmaye' kowen sentanneno. Ñamha xhach sottena ñerra'mrrathe' sañeña eñotene' ñeñth acheñer nanak sherbets. Tharraña ñerra'm ateth yepenapa' ñeñthpa' amach kowenaye' yokthape'cheno.
59002005	Masheñneshacha' ñamha noxhaneshacha', e'ñe nemorrenteñothes the'pa' nemneñ o'ch se'mhñoten ñeñthcha' ateth notas. Elloña Yomporpa' añña nanak moenen o'ch akrerran allowen ñeñth nanak wokchañetets añ patsro, atthoch e'ñe pame'ñeñothet ñetpa' echerretcha' esokmañen Yomporeshoth. Esempowañenñapa' o'ch agërret ñamha ñeñth o'patatenanet Yompor all amhcha'tarethtena poe'ntaño. Ñamha ñeñth o'patatenya alloweney ñeñthey morrentenaya ña.
59002006	Tharraña sañapa' xhaña semneñ o'ch sepenkach ñeñth wokchañetets. Sapa' ama't señoteñeña ñeñth nanak ekhllayorethpa' ñeñthña es aprratamphsañ, amapa' o'ch temantas amhcha'tarethesho.
59002007	Ñamha ama't señoteñeña ñeñth nanak ekhllayorethpa' ñeñthña nanak achmhare'tene' Cristo pa'so'cheñ ñeñthara ñeñth nanak amhcha'na'tpo' yenten ya ñeñthey Cristona'tarey.
59002008	Ñerra'm xhokma semorrentannenapa' allempopa' o'ch setsotwa añ ñoñets ñeñth ateth anareth Yompor po'ñoño awathotheñ, ñeñthpa' ateth oten: “O'ch atarr kowen pemoerya phamo'ts e'ñe ateth atarr pemorrentena phañeña.” Añ ñoñets ñeñthña nanak sherbets, ello metana'twenan po'poñexhno. Ñerra'm atethcha' sephapa' allempopa' amach es sepallteno Yomporekop.
59002009	Tharraña ñerra'm sapa' e'ñe poesheña'ttsa semorrentenapa' ñeñthpa' allothña xhokma yo'chña'ten. Ñamha ñerra'm ateth yepenapa' nanakcha' yeyoren yo'chñar, tharro'mar ama ateth yepeno ñeñth ateth oteney Yompor po'ñoñ ñeñth ateth anareth.
59002010	Ñamha ama't e'ñe yeyxhatset allowen Yompor po'ñoñ ñeñth ateth anarethña', ñerra'm patherrñapa' ama attheye' yepeñepa' Yomporñapa' o'ch enteney ñerra'mrrathe' o' ora yepanta'woñ.
59002011	Añ Yompor ñeñth yotene' “amach sechtapretatsto thaporets” ñeñthara Yompor ñeñth yotene' ñamha “amach semtsanna'tatsto.” Ñeñtho'marña ama't ama yechtapretatsto thaporetsña' ñerra'm errothenopa' machayotha yemtse acheñ Yomporñapa' o'ch enteney ñerra'mrrathe' o' ora yathpare'twoñ po'ñoñ ñeñth ateth anareth.
59002012	Ñeñtho'marña sapa' xhokmach seyerpa attho esempowañen Yomporpa' eñotatyeswerreycha' e'ñe errothencha' entyeswerrey. Tharro'mar ñato' yepena ama't ñeñth ateth oteney the' Cristo po'ñoñ ñeñth ateth anareth ñeñth ama amoeroxhtatañeyaye. Ñeñtho'marña sapa' e'ñe señoteñoth atethpa' ama't errothena señenpa' e'ñepa'chña kowenare' señosyen. Ñamha e'ñe señoteñoth atethpa' e'ñepa'ch kowenare' es sorrtatyen.
59002013	Ñamha sapa' señochepa'ch ñeñth ama morrentenayo the' pamo'tspa' ñapa'xho'ña esempowañen allempoch eñotatyeswerrey Yompor e'ñe errothencha' entyeswerrey, ñapa'xho'ña allempopa' amach eseshaye' morrenterrayo. Añña ñeñth morrentenaya the' pamo'tspa' esempowañenña allempoch eñotatyeswerrey Yompor e'ñe errothencha' entyeswerrey, allempoña ñapa' nanakcha' amoerarethterra.
59002014	Masheñneshacha' ñamha noxhaneshacha', the'pa' o'ch notas. Po'ñoxh ama sherbenoña añ acheñer ñeñth otets ñapa' ame'ñeno', tharraña ñerra'm ama orrtatenano ñeñth kowentetsa Yomporekop. Ñeñthña acheñer atethpa' amach po'ñoxhaye' ame'ñeno. Amachka'ye a'keshphatereña ñeñth attho oten e'ñe orrena ñapa' ame'ñeno'.
59002015	Ñewa, ñato' o'ch netma'ntacha ateth. Ñerra'm poesheñarr masheñ, amapa' yoxh palltenet ñeñthcha' chorret, amapa' ñeñthcha' rret allempo,
59002016	tharraña ñerra'm sapa' attha sotyeñ: “Awa'tha, Yomporepa'chña pha'nataya. Eñalletepa' ñeñthcha' pechorra, ñamha ñeñthcha' perra'.” Tharraña ñerra'm amaña es sape ñeñth palltenapa' atethpa' amaka'ye xhoye' es sesherbeno.
59002017	Ñeñthpa' ateth pena ñamha ñerra'm esempo attha yoten, “napa' name'ñena”, tharraña ñerra'm ama yorrtateno ñeñth kowentetsa Yomporekoppa', ñeñthña attho yoten, napa' name'ñenapa' amach es sherbeno. Xhach yottena ñerra'mrrathe' o' wañerr attho yame'ñena.
59002018	Ñato' o'ch netma'ntacha ateth. Ñato' poesheñarrpa' o'ch otan po'psheñeñ: “Phapa' e'ño' peyemteññaña ñeñth ateth oteney Yompor po'ñoñ, tharraña amaña phorrtatyenoña ñeñth ateth oteney Yompor po'ñoñ. Tharraña napa' e'ñe nephowen ñeñth kowentetsa Yomporekop. Ñewa, ¿erra'tsenotheythe'ña e'ñe pokte' enten Yompor?” Ñewa, the'pa' o'ch notaph ñeñtheph ateth otets: Po'ñoxh ñerra'm ama yepeno ñeñth kowentetsa Yomporekoppa' amach errothenoth yeñotache po'psheñeñ ñato' po'ñoxhthe' yeyemteññaña Yompor po'ñoñ. Tharro'mar ñerra'm po'ñoxh yame'ñenapa' xhokmach yorrtat ñamha ñeñth kowentetsa Yomporekop.
59002019	Ñamha phapa' peyemteñothpa' peñoteñ Yomporpa' e'ñe pathrra. Ñewa, ñeñthpa' e'ñe pokte' ateth, tharraña oneñethpa'xho'ña eñotenan ñamha ateth. Tharraña ñapa' ama't eñotenaneñña Yomporpa' ama't e'ñe pathrra, tharraña po'yorñothach eñoteñ, tharro'mar ñapa' eñotena amach keshperro.
59002020	The' phapa' amathe' peñoteña'. Xhothe' pemneñ o'ch neñotataph attho ñerra'm ama yepeno ñeñth kowentetsa Yomporekoppa' ama't yoteneñ yame'ñena e'ñech orrena ateth yoten.
59002021	Ñewa, Yomporpa' e'ñe pokte' entan awath yatañ Abraham allempo moene' moetsaneñ poechemer Isaac Yomporekop, tharro'mar ñapa' añ orrtaten ñeñth kowen enten Yompor.
59002022	Ñapa' e'ñe pokte' entan Abraham tharro'mar e'ñe poeyemteñothpa' orrtatwan ora ñeñth ateth och Yompor. Ñeñtho'marña yeñoteñ Abrahampa' e'ñe poktakma ame'ñane'th Yompor.
59002023	Allempo ateth pe'thpa' atthothña e'ñe etsotwan Yompor po'ñoñ ñeñth ateth akellkareth awathotheñ Génesis, ñeñthpa' ateth oten: “Abrahampa' nanak yemtana Yompor, ñeñtho'marña e'ñe poeyemteñotha Yomporñapa' e'ñe pokte' eñche'th. Ñeñtho'mar Abrahampa' ateth ochete'th, añmapa' ñeñth e'ñe parro yemtena epoet Yompor.”
59002024	Ñeñtho'mar yeñoteñ Yomporpa' e'ñech pokte' enteney ñerra'm esempo yorrtatyeññañ ñeñth kowentetsa ñokop. Ama't errpon yotatset yapa' e'ñe kowen yame'ñena tharraña ñerra'm ama yephoweno ñeñth ateth moenen ñapa' amach errothenoth pokte' entyeña Yompor.
59002025	Tharro'mar ama't Yomporpa' e'ñe pokte' entan awath koyanesha' ñeñth pa'so'cheñ Rahab, ama't ñapa' allempo pha ñeñth e'ñe pokte' ent Yompor ñokop. Ama't ñeñth koyanesha'pa' nanak ekañoreshath, tharraña ñapa' e'ñe añotha pokte' eñch Yompor attho ñapa' agapan e'ñe kowen pa'pakllo ñeñth moeña awath Josué ñeñthcha' entenaya' ñanom pats. Allothpa' ñamha awo't gaterranet po'poñ thoñ allcha' oñerret atthoch ama rromoerraneto allo'marnesha' ñeñth e'moñe'tenawet. E'ñe ateth poepeñotha Yomporñapa' e'ñe pokte' eñch e'ñe atthekma ñerra'm Abraham.
59002026	Ñeñtho'marña the'pa' yeñoteñ ama't errpon yotatset yapa' e'ñe kowen yame'ñena, tharraña ñerra'm ama yorrtateno ñeñth poktetsa Yomporekoppa' amathe' eso yesherbeña Yompor. Ñato' o'ch netma'ntacha ateth. Alloweneypa' e'ñe yeñotweñ ñerra'm esempo yeñch yamo'ts o' rromapa' o'ch yeñoch ñeñthpa' o' sa'nemh poekamkëñ tharro'mar ñerra'm ñeñtho' o' yerromapa' añ yechetspa' amach es sherberre'the.
59003001	Masheñneshacha' ñamha noxhaneshacha', the'pa' o'ch notas po'poñ. Ama pokteyaye o'ch sechen shonte' ñeñth moenets o'ch kothape'chaten ñeñth kowentetsa Yomporekop. Tharro'mar señoteñ ñeñthey kothape'chatets kowen Yomporekoppa' ello nanakcha' yoroxheno'tseney ñerra'm esempo yepena ñeñth ama kowenayaye tharro'mar Yomporpa' amach pokteye' entenye ama't e'ñe mamesha.
59003002	Tharro'mar alloweneypa' xhokma es yepanten. Ñerra'm esesha'ña ama es panteno poeñosatse'teñothpa' ñeñthña po'ñoxhpa' e'ñech kowen kothape'chen, ñamha ñeñth ateth acheñpa' e'ñech eñoteñ atthoch wenatan ora ñeñth ateth moenatse'tyen yechets.
59003003	Ateth pena ñamha kawall. Ñerra'm echenan atthoch yame'ñacha, E'ñe poenamothpa' eshekcha' yanemh all yesechateñ. E'ñe poenamothpa' o'ch yame'ñacha ora poe'mokrowen.
59003004	Ñato' o'ch netma'ntacha ñamha ñeñth ateth pena bote ñeñth chope'chets oño. Ñewa, botepa' ama'tcha' nanak añekmoen noñthpa' e'ñe poepopaphothpa' o'ch aneñet all sechateñ pamo'mte'. Ñamha ama'tcha' poepopaphpa' añethollphach, ñamha ama't mhorrpa' moeneñeñcha' o'ch anemh a'yeneth alleneth ama yesechateñe, e'ñe poepopaphothpa' o'ch e'ñe kowen aneñet alleneth sechateñ pamo'mte'.
59003005	-
59003006	Ateth pena ñamha yenam. Yenampa' ama't añetholla yechetspa' atarrcha' pa'namen esokmañen yeñosyen alloth. Ñamha ñeñth attho yeñosatse'ten sosey e'ñe yenamothpa' ñeñthpa' ateth pena ñerra'mrrathe' tso'. Ñewa, tso'pa' ama'tcha' añetholla ya'thorapa' mameshapa' o'ch epa'wa errakmañen poetsatho'mar, allothpa' o'ch a'poywonay ama't ora ñeñth nanak yemorrentena. Ñeñthpa' ateth pena ñamha eñosatse'teñets. Eñosatse'teñetspa' ama'tcha' mamesha yeñosatse'tpa' mameshapa' o'ch epa'wa errakmañen. Allempoñapa' o'ch xha a'wañerran ñeñth kowentetsa Yomporekop. Tharro'mar ñeñth attho yeñosatse'tyenpa' alloth wena esokmañen sosya'tsañexhno ñeñth añe patsro'tsen. Ñamha ñeñthpa' a'sosyatennay ora allowen yokthaphña. Ñamha allowen eñosatse'teñetspa' arroth wena e'ñe oneñeth pa'netsroth, allara koñcha'poetso all parraren tso' errapharen. Ñeñthcha' a'sosyatene' ora allowen ñeñth ateth yokrrena arr patsro.
59003007	Ñewa, alloweney acheñeypa' e'ñe pomnaren yephoweñ allowen berroxhno, ñamha othexhno, ñamha allowen shechpexhno, ñamha ama't ñeñth yexha'yetsa oño'mar. Ora añexhnopa' e'ñe pomnaren yephoweñ.
59003008	Tharraña attho yeñosatse'tyen yenamothpa' ama esesha' pomnaren penaye. Tharro'mar attho yeñosatse'tenpa' amathe' errothenoth yewnache, ñeñtho'marña xhokmach yeñosatse'tyen. Ñeñtho'marña yeñosatse'teñapa' e'ñe ateth pena ñerra'mrrathe' shecheph ñeñth nanak amtsañ. Shecheph amtsañpa' ñerra'm xho axhay mameshapa' o'ch moetsay.
59003009	Ñamha añ ñeñthara yenamothpa' ñato' errothenopa' o'ch ya'ye'choxhtatoñ Yompor ñeñth Yepartseshar yepen. Tharraña errothenopa' ñeñthara añ yenamothpa' ñato' o'ch yesasare'ch yamo'ts ñeñthara ñeñth yexhkat Yompor ñeñth poetma'ntatara ateth ñerra'm ña.
59003010	Ñeñtho'marña masheñneshacha' ñamha noxhaneshacha' sapa' amach ateth sephatsto tharro'mar ama pokteyaye e'ñe yenamothpa' alloth yenamateññañ yamo'ts Yompor pa'nateña, ñato' elloñapa' o'chxho' alla yesasare'ter yamo'ts ñeñthara añ yenamoth. Sapa' amach ateth sephatsto tharro'mar po'poñ Yompor poeyexhkatar, ñeñthpa' ama attheye' phanneneto.
59003011	Ñato' o'ch netma'ntacha ateth: Ama't sapa' señoteñ ñerra'm erroth poten oñ e'ñe kowenpa' amach errotheno poto ñamha all oñ ñeñth xha rreno'sen.
59003012	Ñamha, masheñneshacha' ñamha noxhaneshacha', ama't sapa' e'ñe señotweñ, ñerra'm yenare't poporrpa' amach poe'mer phanoña ñamha parte allempo me'ten, amapa' ñerra'm yenare't ompa' amach poe'mer phanoña ñamha poporr. Ñamha ellopa' e'ñe señotweñ, ñerra'm erroth poten oñ e'ñe kowenpa' amach errothenoth poto ñamha all oñ ñeñth xha poserrsastena. Ñeñtho'marña yeñoteñ yokoppa' ama pokteyaye o'ch yorrtat ñeñth epa ñeñthara yenamoth. Ñeñth patherrpa' attho ya'ye'choxhtateññañ Yompor, po'poññapa' o'chxho' alla yeñosatse'terr allowen pa'namen sosya'tsañ ñeñthara yenamoth.
59003013	Ñewa, the'pa' o'ch noterrserr po'poñ. Ñerra'm eñall sesho ñeñth otets ñapa' nanako' eñotenan esokmañen, ñamha ñapa' e'ño' es etsotwen, ñewa, orrtepa' ateth pena ñeñth e'ñe kowen acheñ atthoch acheñenesha'pa' eñochet po'ñoxhepa't eñotwenan ñeñth kowentetsa Yomporekop. Tharraña ellopa' amachña xha ommo'chatsteto attho e'ñe kowenare' es pha'yenet. Tharro'mar ñerra'm po'ñoxh es yeñotenpa' o'ch yeñoch ñamha ñeñth attho es yepha'yen e'ñe kowenpa' ama ommo'chpawoyaye.
59003014	Tharraña ñerra'm sapa' atthera nanak sa'tsrre'moena seyoxhro e'ñe sesope'chapreteñoth samo'ts ñamha ñerra'm aña sema'yoxhrena ñeñth e'ñe sokpa ñeñthepñapa' ama pokteyaye o'ch sommo'chena attho es señotyeneñ mamesha'tets. Tharro'mar ñerra'm ñeñtha atarr yommo'chatene'pa' ñeñthpa' atthaka'yeña yeshkën.
59003015	Tharro'mar ñeñth ateth eñoteñetspa' ama arrotheye' weno Yomporeshoth. Ñeñthpa' arrotha wena e'ñe ya yokthaphñoth ñeñth patso'marekpa. Ñamha ñeñth ateth eñoteñetspa' arrotha wena e'ñe oneñeth pokthaphñoth.
59003016	Tharro'mar ñerra'm xhokma ya'tsrre'moena yesope'chapreteñoth yamo'ts amapa' ñerra'm aña yema'yoxhrena ñeñth e'ñe yokpa, ñeñthpa' alloth wenaña e'moñe'tanna'teñets, ñamha allowen sosya'tsañexhno.
59003017	Tharraña ñerra'm po'ñoxh Yompor eñotañ yepene'pa' ñeñthpa' atethcha' yepena: Ñanompa' o'ch yeswanom allowen sosya'tsañexhno ñeñth ama pokteye' enteno Yompor, ñamha amach allo'na atarr atsrre'moxhen yenteno, ñamha e'ñech kowen yentweñ allowen yamo'tsesha', amachña xha po'poñ yentweno. Ñamha ñerra'm po'ñoxh Yompor eñotañ yepene'pa' xhochña ya'moerañtena, ñamha e'ñech kowenare' es yorrtatyen yamo'tseshakop, ñamha ñerra'm errothen yotenpa' e'ñech po'ñoxh ateth yepena, amachña xha yeshkare'tanneno.
59003018	Ñeñthña ma'yoxhrenaya atthoch e'ñe kowen yentannenapa' ñeñthpa' añ moenen o'ch etsotan atthoch alloweneypa' o'ch yephowerra ñeñth ateth pokte' enten Yompor.
59004001	Ñewa, the'pa' o'ch yokthape'ch po'poñ atthoch señoch erroththe' wenaña e'moñe'tanna'teñets ñamha orroteñets ñeñth xhokma orrtatyenet sesho. Ñewa, ñeñthpa' arroth wena e'ñe sa seye'chapretanna'teñoth pa'namen ñeñthña kellara'yetsaña seyoxhro.
59004002	Tharro'mar ñerra'm errotheno nanak es yeye'chapretena, ñerra'm yapa' ama yecheñepa' o'chxho' ñeñtho'mara yemtsanna'ta. Ñamha ñerra'm esempo es yesope'chapreten, ñerra'm yapa' ama yecheñepa' o'chxho' ñeñtho'mara yorrota, amapa' o'chxho' ñeñtho'mara yekhllaranna'ta. Ñewa, yapa' añoth ama yecheno ñeñth nanak yemna'yen, tharro'mar ama añ yenamoeno Yompor.
59004003	Ñato' ama'tcha' es yenamhpa' amach yagape, tharro'mar ñato' añekpach es yenamoeñ ñeñth ama pokteyaye ñokop. Tharro'mar ñato' añekpach es yenamoeñ atthoch yañapa' o'ch nanak es yokshatse'tyena allo.
59004004	Ñewa, awañapa' soten awo'ch same'ñera Cristo, tharraña the'ñapa' aña sokshatse'tyena po'poñ. Ama't señoteñe ñeñth koshatse'tyenaya ñeñth patso'marekpapa' ñeñthña e'moñe'tene' ñeñth kowentetsa Yomporekop. Ñeñtho'marña ñerra'm yapa'xho' o'ch alla yokshatse'terra ñeñth patso'marekpapa' o'chxho' alla ye'moñe'ter yamha Yompor.
59004005	Ñeñthpa' ama orrena oteno Yompor po'ñoñ ñeñth akellkareth awathotheñ, ñeñthpa' ateth oten. “Yompor Poekamkëñ ñeñth chorratenya ñapa' e'ñe poemorrenteñotheypa' nanak mopa'teney.”
59004006	Ñeñtho'marña Yomporpa' xhokmach moeneñ o'ch awamenkath pha'y atthoch amach alla yepsere ña. Ñeñtho'mar ama't Yompor po'ñoñopa' e'ñe anwareth awathotheñ ñeñthpa' ateth oten: “Yomporpa' amach errothenoth yenpano ñeñth e'ñe kowen entetsa ñañeña, amachña Yomporeye' ame'ñeno. Ñeñtho'marña Yomporpa' añach nanak yenpoen ñeñth e'ñe poeñmañesha' ame'ñenaya ña.”
59004007	Ñeñtho'marña sapa' xhokmach e'ñe kowen same'ñeña Yompor. Añcha'ña sathpare't oneñeth tharro'mar ñerra'm atethcha' sephapa', oneñethpa' kexhpa'nerrescha'.
59004008	Ñeñtho'marña o'ch alla separrokmaterr epas Yompor. Tharro'mar ñapa' xhokmach alla agërres. The'pa' ama't o'the' sephowa ñeñth ama kowenayaye Yomporekoppa' the'pa' añ poktetsa o'ch alla sokthape'cherr kowen atthoch Yomporpa' o'ch alla enterres e'ñe kowen. Tharro'mar sapa' ama't semneñeñ o'ch semorrentera Yomporpa', tharraña xhokma semorrentena ñamha ñeñth patso'marekpa. Ñeñtho'marña the'pa' aña poktetsa o'ch sa'ypo'ña'werr sosya'tsañ ñeñth seyoxhro'tsen.
59004009	E'ñe sathpare'teñoth Yomporpa' xhosa llekërrtsa. E'ñe sellkëñothpa' seyawepa'ch. Ñamha amach allo'na seche'tatsetneno, xhochña seyawa. Ñamha amach allo'na nanak es sokshatse'tneno, xhochña sellka.
59004010	Ñamha o'ch sa'metherr so'chñar Yomporesho atthoch Yomporpa' o'ch alla tantaterres.
59004011	Masheñneshacha' ñamha noxhaneshacha', amach sesasare'tanna'tatsto. Tharro'mar ñerra'm esesha' sasare'tene' pamo'ts, amapa' ñeñth tompare'tene' pamo'tspa' po'ñoxhpa' o' achmhare'tan ñamha Yompor po'ñoñ ñeñth ateth anareth. (Tharro'mar Yompor po'ñoñ ñeñth ateth anarethpa' ateth oten, yemorrentanna'tepa'ch alloweney.) Tharro'mar ñetpa' xhach otenapoetañ Yompor po'ñoñ ñeñth ateth anarethpa' ñato' amathe' es sherbeno. Tharraña ñerra'm esempo ateth yepenapa' xhach yottena ñerra'mrrathe' yañeña e'ñe es eñotwets. Tharraña ñeñthpa' ama attheyaye. Añña pokte' xhokmach yame'ñya Yompor po'ñoñ ñeñth ateth anwareth.
59004012	Tharraña yapa' yeñoteñ e'ñe poesheñarra ñeñth nene' añ ñoñets ñeñthara Yompor ñeñth e'ñe po'ñoxh es eñotets. Ñeñthara Yompor ñeñth eñotene' ñeñthcha' allpon a'keshphaterr, ñamha ñeñthcha' allpon chenkërrtsa. Eso'mare'tña sañapa' xhathe' sotenapañ ñato' e'ñech sañeña eñote' ñeñth ama kowenayaye acheñ.
59004013	The'pa' o'ch notas ñamha po'poñoneth. O'ch se'mhñoten ñeñthes ateth otets: “The'ch amapa' ñato' tsapathcha' o'ch awen bhaxhayo po'poñ anetso, allcha' netarwasena' patherr char atthoch negana shonte' kelle.”
59004014	Tharraña ama't ateth soteneñpa' amaña señoteñeña ñato' escha' setantoya tsapathoneth. Tharro'mar añ patsropa' e'ñe mamekpa yokrrena. Attho yokrrena arr mame' añ patsropa' e'ñe atthey ñerra'mrrathe' os ñeñth yenta'moene'th awathekma xhach rrema'xhen e'ñe patso. O'chña enome'ta'moen atsne'pa' o'ch wañerr.
59004015	Ñeñtho'mar aña pokte' o'ch soten ateth: “Ñerra'm Yomporcha' moenatspa' a'natnepa' atthoch nepha'yes ñeñth ateth nokthape'chen.”
59004016	Tharraña sapa' ama attheye'ña sepeno. Ñeñthapa' atthachña pa'namen sotyen e'ñe sommo'cheñoth. Tharraña ñeñth attho yommo'chyenapa' ñeñthpa' ama kowenayaye.
59004017	Ñeñtho'marña ellopa' o'ch alla noterrserr: Ñerra'm esempo yeñoteñ yeyoxhro ñeñth kowentetsa Yomporekop, ñerra'm amaña ateth yephopa' ñeñthpa' ñeñthña yo'chñar yepen.
59005001	The'pa' o'ch se'mhñoten ñeñthes nanak ekhllayorethes. The'pa' e'ñe seya'chpeñesha'pa' serranare'ta tharro'mar po'ñoxh xhokma eñall ñeñthcha' sewapoya esempo ñeñthcha' semoeroxhtate'.
59005002	Ama't the'pa' o' attha poetsana'twen sechekom. Sapa' ñeñthaña atarr semorrentena. Ñamha ñeñth nanak koxhnesha' ñeñth sechorra'yenapa' o' attha pompere'chwa.
59005003	Ñamha ama't the' sekhllayorpa' o' attha chomatlle'chwen. The'pa' ama es sherbeno. Yeñoteñ e'ñe poechmatlle'cheñoth sekhllayorpa' ñeñthcha'ña se'nwerre' samha sechets esempowañen ateth ñerra'mrrathe' achamarethes tso. The'ña ama't o' mellapoterrmochapa' sañapa' allo'na seshonta'wanen sekhllayor.
59005004	Ñamha the' ñeñth attha setarwasatyese'th ñeñth ama setsa'tyese'thepa' the'ña ñetpa' poellkëñothetpa' nanak eñenet sokop. Ñeñtho'marña the' Yompor ñeñth nanak Paretspa' e'moenanet ñeñth ateth poeya'chpeñesha' xhokma eñenet sokop.
59005005	Ñamha sa añe patsropa' esokmañen sechen ama es sepallteno ama't mamesha. Ñeñtho'marña ñerra'm errothenxho' nanak kowen sentenpa' atethcha'xho' sepena. Xhach sottena ñerra'mrrathe' chañcho ñeñth nanak erratareth atthoch nanak ota'. Ñerra'm o'chña nanak esoya'tpa' allempoñapa' o'ch moetset. Sapa'xho'ña atethcha' perres samha Yompor esempowañencha' werra.
59005006	Tharro'mar sapa' xhokma semoeroxhtatyeñ acheñ ñeñth ama es yexhkatetso atthachña sapa' semtsatyenanet. Ñamha ñetpa' amach errothenoth a'keshphateto ñañeñeta allempo sapa' soteñe'chenanet.
59005007	Ñeñtho'marña, masheñneshacha' ñamha noxhaneshacha', o'ch notas, xhokmach e'ñe sa'wanta'wanom ñeñth echarr sentyen, atthoch sekwame'ch Yepartseshar Cristo esempowañencha' werra. Atethcha' sepha ateth yepena ñerra'm esempo yemneñ o'ch es yenare't. Ñerra'm yemneñ o'ch es yenare'tpa' xhokmach ñanom yekwen esempowañencha' wapotyena eshekcha' e'ñech kowen es yexhkatsa ñeñth nanak yemorrentyena.
59005008	Ñeñtho'marña sapa'xho'ña xhokmach es sa'wanten. Amach semoenme'chatsche tharro'mar o' mameshamerrapa' o'ch werra Yepartseshar.
59005009	Masheñneshacha' ñamha noxhaneshacha', amach sethanmare'tanna'tatsto, atthoch Yompor ñeñth e'ñe es eñotetspa' amach otteñe'chwerrso samha ñerra'm esempoch werra. Tharro'mar Yomporpa' o' allanerrmoch.
59005010	O'ch masheñneshacha' ñamha noxhaneshacha' sokthape'ch ñeñth ateth pha'yese'th awath ñeñth a'mhta'yesaye'th Yompor po'ñoñ. Tharro'mar ñetpa' nanak awantete'th attho nanak amoeroxhtatarethtete'th. Ñeñtho'marña sapa'xho'ña atethcha' sepha samha.
59005011	Po'ñoxhpa' yeñoteñ ñeñth nanak awantene' moeroxhteñetspa' ñeñthpa' nanakcha' kosheñtso'tsen. Ama't sapa' señotweñ ñeñth ateth pha awath Job. Ñapa' nanak awantan topateñets. Ñamha sapa' e'ñe señotweñ ñeñth ateth phoñ Yompor. Allempo moeroxhetwa Job, Yomporñapa' alla apoer esokmañen atthoch eñoch Yomporpa' nanak amoeraña.
59005012	Ñeñtho'marña sa, masheñneshacha' ñamha noxhaneshacha', añ pokte' sapa'xho'ña añcha' ñanom sekexhpa'wa. Ama't e'ñe erra'tsena pa'so'chñopa' ñato't senena'ña señoñ; amach sotatsto o'ch sena' señoñ Yompor poe'ntañ pa'so'chño, ñamha amach sotatsto o'ch sena' señoñ Yompor po'patseñ pa'so'chño. Añcha'ña ñerra'm esempo e'ñe pokte' es sentenpa' atthach sanap: “Ateththe'ka'ye.” Ñamha ñerra'm esempo ama es pokte' sentenopa' atthach sanap: “Ama attheyaye.” Allothpa' ñeñthach. Allochñapa' amach eñalle atthoch otteñe'chwerres Yompor.
59005013	Añña ñeñth poktetsa ñeñthcha' ateth sepha. Ñerra'm erra'tsenothes moeroxhtatsapa' xhochña sema'yocha. Ñamha ñerra'm esesha' e'ñe koshetsapa' e'ñe pokte' morrechetepa' allo ya'ye'choxhtateñ Yompor.
59005014	Ñamha ñerra'm eseshas atsna'tetspa' añ pokte' o'ch sagotach ñeñth pompornesha' pen ñeñth ame'ñetsa, atthochña ñetcha' ma'yochamphset atsnañeth. Allothpa' e'ñe poexhore'teñothet Yomporpa' noñetepa' koñe'th es poese' atsnañethesho.
59005015	Ñerra'm e'ñe poeyemteñothet Yompor ma'yochetpa' atsnañethñapa' korrerrach. Tharro'mar Yomporpa' ñach awamenkath perre'. Ñamha ñerra'm añ o' phowa ñeñth ama pokteyayepa' allempo Yomporpa' o'ch alla peretnerrñañ po'chñar.
59005016	Ñeñtho'marña añ pokte' o'ch sa'metha'werr allowenes so'chñar. Allochñapa' xhokmach sema'yochamphsannena atthoch sokrrerra e'ñe kowen. Ñamha ama't erra'tsena acheñer ñerra'm e'ñe kowen kothape'chen Yomporekop ñamha ñerra'm e'ñe poeyoxhrokmañen ma'yochetpa' atethña e'mhñotenña Yompor.
59005017	Ateth pha awath Elías ñeñth a'mhtaye'th Yompor po'ñoñ. Ñeñthña Elías ama't attha ñerra'm ya ñeñthey arromñathey. Tharraña allempo ma'yochana Yompor attho enam amach waterropa' e'ñe allempotheñña ama waterro ma'pa char ñamha meterrerr pechapmha arrorr ama wateno.
59005018	Allempoñapa' o' alla ma'yocherrerr atthoch enamoerran Yompor waterrepa'. Allempoñapa' o' alla waterra, ñamha allempopa' o' alla choparesyerr narmetsoxhno.
59005019	Masheñneshacha' ñamha noxhanesha ñerra'm sa poesheñarrothes o'ch alla sepoerrerra ñeñthes the'pa' kothene' kowen Yompor po'ñoñ, tharraña ñerra'm esesha'ña alla sokthape'chaterre' e'ñe kowenpa'
59005020	sapa' señochepa'ch ñeñth ateth kothape'chatets e'ñe kowenpa' xhoch a'keshphatenan pamo'ts poekamkëñ ñeñth atarr ochñath ñamha xhoch peretnateññañ allowen shonte' po'chñar. The'pa' ñeñthach notas. Allowa. Santiago
60001001	-
60001002	Masheñneshacha' ñamha noxhaneshacha' ñeñthes a'yetaten ñeñth sa'moeroxhtatene'. O' e'ñe seswanom seney o' attha a'parratse'tataset allemeña anetso'mar, all anetso Ponto ñamha Galacia, ñamha Capadocia, ñamha Asia ñamha Bitinia. Sapa' ñeñthes awathotheñ nase'th Yompor Parets e'ñe ñokop. Ñapa' e'ñe eñotwase'th sach a'kowentatarethterrtsa Partsokop. E'ñe ña Poekamkëñpa' ñeñthña sa'kowentaterre'ña sa atthothña e'ñe same'ña'weraña Jesucristo. Atthoña ña po'rraspa' ñeñthña o' e'showerrnasña so'chñar. Na Pedron sekellkëne'ña añ carta, napa' ñeñthen Jesucristo poellsensaren. E'ñe newomhcha'teñothes sa napa' o'ch notas: Yomporepa'chña atarr sebensare'tampene', ñepa'chña sokshatene'ña e'ñe sa seyoxhro allowenes.
60001003	The'ñapa' aye'choxhtaterrapo'ch Yompor Parets ñeñth Yepartseshar Jesucristo Pompor ñeñthara ñeñth Po'yomporer pen, tharro'mar o' ye'ñalleterra etserra e'ñe ña nanak poemoereñothey. Allempotheñña ya e'ñe yeyemteñoth ña xhokmach yekwame'teñ esempowañen tharrempowa allempoch ama ya'rromñathterro. Attho Jesucristopa' o' tanterra, ñeñtho'marña yapa'xho'ña yekwen yamha atthoch amach ya'rromñathterro.
60001004	Ñamha yeyemteñoth xhokmach yekwame'ten ñeñth o'patatarethey poe'ntañoth tharro'mar allpa' allña añño'tarethtenaña alloch yekeshperra. Ñeñthña keshpeñetspa' amach awañañathterro, ñamha ama asosyatño, ñamha ama amhllasha'tño.
60001005	Sapa' e'ñe seyemteñothña Cristo Yomporpa' a'natasepa'ch. A'natasepa'ch xhokma atthoch sekeshpha'werra esempowañencha' mellapoterra. Yompor po'wamenkopa' a'natasepa'ch atthoch e'ñe señotwerr po'ñoxh e'ñech sekeshpha'werra.
60001006	Ñeñtho'marña the'pa' allowenespa' sokshepa'ch. Ama't the'ña attho semoeroxhtenapa' ñeñthpa' e'ñe mamekpa. Tharraña ama't o' xhaponasa pa'namen topateñetspa' sapa' xhokmoepa'ch soksheña Yompor.
60001007	Tharro'mar nanak womenk echarr yenteñ, tharraña Yomporpa' eñochcha' ñerra'm po'ñoxh e'ñe yame'ñeña ña. Ateth ñerra'm oropa' xhoch ñanom atserrtachet womenk allochñapa' o'ch eñochet ñerra'm po'ñoxh ñeñthpa' e'ñethe' oroche'. Ñeñthña ama't oropa' wañerrcha' esempo. Ama't nanak tsa'te' oro, tharraña attho po'ñoxh yame'ñera Cristo, ñeñthña ello nanak sherbets. Ñerra'm po'ñoxh yeyemteña ña, yeyemteñoth ñapa' e'ñech kowen entyeswerrey esempowañencha' werra Jesucristo, atthochña e'ñe kowen yekowentapretera, e'ñech kowen ya'mhcha'tarethtapretera.
60001008	Jesucristo ama't ama sentarñepa' the'ñapa' o' semorrentera. Ama't ama senteñe, the'ñapa' o' same'ñera. E'ñe soksheñeshokmañen o' same'ñeña, ñeñthña kosheñetspa' atarr nanak kowen. The'pa' amach erra yenerre'the yeñoñ ñeñthcha' ateth yoterrerr.
60001009	Atthoña e'ñe same'ñeñoth Cristopa' sa'keshphaterrcha' sekamkëñ.
60001010	Ñamha o'ch notas, ama't ñeñth a'mhta'yesaye'th Yompor po'ñoñ awathpa' ñeñthña serrpare'tete'th allempo atthoch orrtaterrnay Yompor poemoereña alloch yekeshperra. Tharraña ñetpa' ama e'ñeye' eñochete'the errothenthe'ña alloch yekeshperra. (Ñewa, allempopa' amaka'ye orrtena' Cristo arr patsro.) Ñetpa' ñeñthña nanak e'netañe'th errothenthe'ña ñeñthcha' a'keshphatañterrtsa. Ñetpa' nanak a'phtho'tanna'tyesete'th e'ñe ñagattseta errothenthe'ka'yeña Yompor poemoereña alloch e'ñe yekeshperra.
60001011	Ñetpa'xho'ña e'ñe Cristo Poekamkëñña chorrawete'th ñeñthña eñotatawete'th o'ch orrterra ñeñthcha' Cristoterrets arr patsro. O'ch xhap añe patsropa' elloñapa' o'ch moeroxhtateret. O'ch amoeroxhtatarethetwapa' allempochña orrtaterranña po'kowenña. Tharraña ñeñth a'mhta'yesaye'th Yompor po'ñoñ awathpa' o' alla a'phtho'tanna'tyerreterr, ta', ¿esesha'chña Cristoterrets? ¿Esempo'tcha'ña orrterra?
60001012	Yomporpa' eñotatanet ñeñthpa' amachka'ye awenaye' etsoterro; shonte'ch char allempochña etsoterra ateth eñotatanet Yompor. Tharraña ñeñth eñotat allempopa' ñeñthpa' ama ñokpoetayaye, ñeñthpa' e'ñechka'ye yokop. The'ñapa' ñeñth seserrpare'tatene' kowen ñoñetspa' ñeñthña señotatene' e'ñe kowen ñeñth ateth penaña ñeñth kothaphñats. Parets Poekamkëñ ñeñth wetsa poe'ntañothpa' ñeñthña eñotatenawetña atthoch serrpare'tataset samha añ kowen ñoñets. Ama't Parets po'mhllañotheñnaneshar ñetpa'xho'ña atarr moeneñet o'ch eñochet ñamet ñeñth o' señotwerr sa.
60001013	Ñeñtho'marña the'pa' añ poktetsa e'ñe sa señoteñothpa' e'ñech kowen sokthape'chen. E'ñe seyemteñoth ñapa' o'ch sekwame'teñ esempoch werra Jesucristo. Allempopa' ellochña nanak moera'werrsa, kowencha' es apwerres.
60001014	Se'mhñoch Yompor ateth ñerra'm ñapa' poechemeresha'ch perres. Amach aña seyxhatsto ateth ñerra'm awath allempo ama señoteña'; allempopa' aña semnatse'tyese'th ñeñth ama kowenayaye.
60001015	Yomporpa' e'ñe kowenare' es pen. Ñeñthara Yompor ñeñth o' wa'ñerrey ya. Ñeñtho'marña yapa'xho'ña añ poktetsa o'ch yepomwerra yañeña e'ñe Partsokop. Ateth ñapa' e'ñe kowenare' es pen, yapa'xho'ña añ poktetsa o'ch yepha' ateth es pen ña.
60001016	Ateth oteney Yompor po'ñoñoth ñeñth anwareth awathotheñ: “Ateth nepena na ñeñthen Seyomporer sepen, napa' e'ñe kowenare' es nepen, sapa'xho'ña e'ñepa'ch kowenare' es sepen.”
60001017	Yomporpa' ñach tsa'taterrawet allpon yexhkatyesete'th ñeñth ama kowenayaye. Amach eñalleña ama't poesheñarra ñeñthcha' keshphatsa ñeñth ama ame'ñenaye ña. Attho yema'yocheña Yompor ñeñthcha' yetsa'tatwerraya, ñeñthepñapa' the'pa' amhcha'na'tpo'ch Yompor. Ama't allponmat sokrrena arr patsro ñeñthpa' ama sa'netsreyaye, e'ñech thayotheñ semhcha'na'tnomh Yompor.
60001018	Sapa' satañneshañpa' apa'nmaset pokthaphña ateth pete'th e'ñe orrena. The'ña sapa' o' señoter Yomporpa' o' tsa'twonasa atthoch seswanom ñeñth awathnaneshañ pokthaphña. Ama kellayoye' tsa'tonaye. Kellepa' awañaña.
60001019	Añña attho tsa'tonaya po'rraso Poechemer ñeñth Cristo. Po'rraspa' ñeñth nanak sherbets ateth ñerra'm carnerothollpa' e'ñech koxhnesha' moetsete'th Partsokop.
60001020	Ama't ama ayexhkatarethtena' pats Yomporpa' o' nan Poechemer Cristo, ñach tsa'terraya yo'chñar. Ama't awathotheñ anarethpa' tharraña ama orrteno añe patsro. The'ñapa' orrta e'ñe yokop, tharro'mar the'pa' o' mellapoterrmocha.
60001021	Yame'ñeñoth Cristopa' o'ch yeyemterrñaña Pompor, tharro'mar Pomporpa' o' tantater ama't o' rromwa. Tantater atthoch alla e'ñe kowentater Pompor. Ñeñtho'marña the' yapa' o'ch yeyemcha Yompor, o'ch yekwame'toñ ñeñth o'patatenya.
60001022	Sapa' o' same'ña'wa ñoñets ñeñth e'ñe po'ñoxh Yompor po'ñoñ. Ñeñtho'marña e'ñe Parets po'wamenkoth o' seswanom allpon sosya'tsañ ñeñth seyoxhro'tsen, atthothcha' e'ñe semorrentanna'ta. The'ñapa' semorrentanna'tepa'ch poktakma e'ñe seyoxhrokmañen.
60001023	E'ñe yame'ñeñoth Yompor po'ñoñpa' o' ye'ñalleterra etserra. Añ eñalleteñetspa' ama attheyaye ñerra'm allempo eñalletatey yachor. Attho eñalletatey yachorpa' ñeñthpa' wañerrcha'. Añña Yompor po'ñoñothña ye'ñalleterra ñeñthpa' amach awañañathterro ama't errponaña.
60001024	Tharro'mar Yompor po'ñoñ ñeñth anwareth awathotheñ ñeñthpa' ateth oten: Alloweney ñeñthey arromñatheypa' atthey ñerra'mrrathe' ta'te' tharro'mar mamekpa yokrrena. Ñamha ñeñth kowen yentyen ya, ñeñthpa' ateth ñerra'mrrathe' ta'te' poerorer. Ta'te'pa' o'ch weya'wa poe'chorpa' poerorerpa'xho'ña ama't koxhnesha'tenañpa' shorxha'twach.
60001025	Tharraña ñeñth Parets po'ñoñpa' amach awañañathto ama't errponaña. Ñeñth po'ñoñpa' ñeñthara kowen ñoñets ñeñth o' serrpare'tatwaset samha.
60002001	The'ñapa' añ poktetsa o'ch seswanem allowen ñeñth ama kowenaye' enteno Yompor. Attho ora allpon allo seshkanna'tenapa' o'ch sekexhpa'wer. Añ shekanneñets ñeñth atthoch entenes po'psheñeñ e'ñe kowenpa' ñeñthpa'xho'ña añ palltetsa the'pa' o'ch sekexhpa'wer. Attho seye'chapretannenapa'xho'ña o'ch sepoeswer ñamha. Sasare'teñetspa'xho'ña o'ch sepoeswer.
60002002	Añña poktetsa atarrcha' yeye'cheññaña Yompor po'ñoñ e'ñe ateth pena emathollpa' nanakcha' ye'chenana poemomos. Yapa'xho'ña añ poktetsa o'ch yeye'chya ateth ñerra'm ñeñth yemomos yepen, tharraña ñeñthpa' ñeñthara Yompor po'ñoñ. Yompor po'ñoñpa' nanak kowenare' alloch yokshaten yekamkëñ, atthothcha' allo'na yesen eñotnomoe' ñeñth poktetsa Yomporekop atthochña a'keshphataretheycha'.
60002003	Sapa' o' señotwerrñañ Yompor poemoereña attho ñapa' nanak moerensa. Ñeñtho'marña añ poktetsa sapa'xho'ña o'ch seye'choña po'ñoñ.
60002004	Añ poktetsa o'ch separrokmaterr epas Cristo. Cristo ñeñth atarr sherbets ateth ñerra'm mapoe' ñeñth nenet kellpach pa'rrphoth allo orratenet pokoll ñeñth nanak echarr. Tharraña mapoe' ama't nanak sherbenpa' ama añeyaye alloch e'ñe yokrra. Añña Cristo attho sherbenpa' allochña e'ñe yokrra po'ñoxh. Ama't acheñenesha' ama't ama kowenaye' enteñeto Cristopa' Pomporñapa' e'ñe pokte' enteñ. Pomporñapa' ña akre' ñeñthcha' nanak sherbhats ñokop ateth ñerra'm mapoe' ñeñth nanak kowen allochña thomatenan pa'pakëll.
60002005	Yomporpa' pa'pakëll penan allowen ñeñth ame'ñenaya ña. Yapa'xho'ña atthey ñerra'mrrathe' mapoe' alloch thomatenan pa'pakëll. Tharraña yapa' attheyeñ ñerra'mrrathe' mapoe'pa' tharraña yapa' ñeñthey o'rrerrñathoth yokrrena. Yapa'xho'ña añ poktetsa o'ch yatthekmatwerr ñerra'mrrathe' Parets pa'pakëll. Allñapa' yesherberrcha' Partsokop. Yekamkëñothpa' o'ch yepomwerra e'ñe yeyoxhrowen yepomoerra atthoch Paretspa' koshena. Yame'ñeñoth Jesucristopa' o'ch yesherber errothencha' moenateney Parets.
60002006	Tharro'mar ateth oteney Yompor po'ñoñ ñeñth anwareth awathotheñ, ñeñthpa' ateth oten Yompor Cristokop: All anetso Sión ñeñthara Jerusaléñ o'ch nemñanet poesheñarr ñeñth atarr sherbets ñeñth ateth ñerra'mrrathe' mapoe' ñeñth akrareth ñeñth nanak sherbets ñeñth alloch nathomat nepakëll. Ñerra'm esesha' ame'ñenaya ñapa', ñetñapa' amach alla e'nerrete'the po'psheñeñ.
60002007	Ñeñthey ame'ñenaya Cristopa' e'ñech yoksheñeshokmañen yenteñ. Añña ñeñth athpare'tene' Yomporpa' atethcha' enteñet Cristo ñerra'mrrathe' mapoe' ñeñth wapore'ten ñeñth thomatene' pokoll tharro'mar ateth enteñet Cristo ñerra'mrrathe' ama es sherbeno. Ñeñtho'marña Yompor po'ñoñpa' ateth oterryerr: Añ mapoe' ñeñth wapore'ten ñeñth thomatene' pokoll, ñeñthña mapoe'pa' Yompor nene' ñeñthcha' nanak sherbets.
60002008	Añ ñeñthara Cristo ñeñth toma'ntenaya Mapoe' allcha' epotho'tena ñeñth ama ame'ñetso ñeñthcha'ña a'shoratawet chenkëñtso. Añ epotho'teñetspa' añ toma'ntena attho athpare'teññañet Cristo po'ñoñ. Ñeñtho'marña ateth anareth, ñerra'm ama yame'ñyopa' e'ñech yechenka'werra.
60002009	Tharraña sapa' ama añeyayso ñeñth athpare'tene' Yompor. Ya ñeñthey ame'ñenaya Yomporpa' atethcha' enteney ñeñthey akrarethterrtsa ñokop. Ñamha atethcha' enteney ñeñtheycha' sherberrets Partsokop, ñeñtheycha' anarethterrtsa ñokop. Ñamha e'ñech Yomporena'tar enteney. Ñeñtho'marña yokoppa' añ poktetsa o'ch yorrtatyesoñ po'kowenña. O'ch yeserrpare'toñ attho ñapa' cheterrey chekmetoth all sosya'tsañoth, the'ñapa' o' xhapaterrey e'ñe ña po'poetarenño all e'ñe kowentena ña.
60002010	Awathpa' ama esona'tareyayye, the'ñapa' Yomporena'tarey. Awathpa' ama amoeraretheyayye, the'ñapa' o' ya'moerarethterra.
60002011	O'ch, masheñneshacha' ñamha noxhaneshacha', e'ñe nemorrenteñothes o'ch notas: Sapa' ama't seyxhenañ añe patsro ñeñthpa' ama sa'netsreyaye. Ñeñtho'marña añ poktetsa o'ch sa'ypo'ñampes ñeñth moenatse'tyese'th sechets. Ateth moena'yen yechetspa' ñeñthña kellarene'ña yekamkëñ; moeneñ o'ch a'chenkatonay yekamkëñ.
60002012	Ñeñth ama ame'ñetso seshopa' añ poktetsa o'ch sorrtatoñ ñeñth ateth e'ñe kowenare' es sepen. Allochñapa' ñerra'm moeneñet o'ch sasare'tasetpa' o'ch entonaset attho e'ñe kowenare' es sepen. Allochñapa' ñerra'm esempo werra Cristo atthoch eñotatwerrey ñeñth ateth yepha'yena, ñetpa'xho'ña o'ch aye'choxhtaterrñañet Yompor.
60002013	The'pa' o'ch notas ñamha, allpon ñoñets ñeñth nen amhcha'tareth añ patsropa' añ poktetsa o'ch same'ñya. Yame'ñeñoth Yepartseshar Cristopa' añ palltetsa o'ch yame'ñera ñamha allpon ñoñets ñeñth nen ñeñth atarr amhcha'tarethtetsa arr patsro.
60002014	O'ch same'ñera ñamha ñeñth moeñen amhcha'tareth ñeñthcha' a'koñchatwene' allowen ñeñth ama pokteye' es petso, ñamha ñeñthara ñeñthcha' koshapretene' allowen ñeñth e'ñe kowenare' es pets.
60002015	Tharro'mar ateth moenen Yompor: xhokmach yorrtaten ateth e'ñe kowenare' es yepen. Ñato' yorrtateñoth e'ñe kowenpa' o'ch kexhpa'werret attho eñosatse'tyenet. Ñetpa' pathpare'teñothet eñosatse'tyenet tharro'mar ama es eñoteneto. Ñato' yorrtateñoth e'ñe kowenpa' o'ch yekexhpatwerranet attho eñosatse'tyenet.
60002016	Ñamha e'ñech same'ña kowen ama't Yompor po'ñoñpa' ama amhcha'noxhenaye' senteñe sokop. Tharraña ama't ama amhcha'noxhteno po'ñoñ yokoppa' amach allo'na yepha'yesneno ñeñth sosya'tsañ. Añcha'ña o'ch ateth yame'ña attho poeyochresha' perrey Yompor.
60002017	Añ poktetsa o'ch semhcha'na'ch allowen acheñ. O'ch semorrentanna'ta allowenes ñeñthes ame'ñetsa. O'ch semhcha'na'ch ñamha Yompor. O'ch same'ñya ñamha ñeñth amhcha'tarethetyetsa arr patsro.
60002018	Ñeñthes atarwasatarethespa' o'ch notas, añ poktetsa sokop. Semhcha'na'teñothpa' o'ch same'ñya samo'mte'. O'ch same'ñya samo'mte' ñeñth amoeraña. Allothpa' o'ch same'ñya ñamha ñeñth ama't ama amoeraño.
60002019	Ñamha ama't po'psheñeñ moeroxhtateney ama't allempo yepen ñeñth kowenare', e'ñe yame'ñeñoth Yomporpa' amach ya'tsrre'matsto, ñeñthpa' e'ñech pokte' enteney Yompor.
60002020	Ñerra'm esempo xho erroth yepeñ po'psheñeñ ñerra'm koñchatwerrey, ñeñthpa' e'ñe pokte' yekoñchepa'. Ama't ama ya'tsrre'mo allempo, tharraña amach kowenaye' entenye Yompor, tharro'mar ñeñthpa' xhokma moeneñ o'ch yekoñcha. Tharraña ñerra'm esempo ama't yepena ñeñth kowenare' ñato' ama't moeroxhtatey po'psheñeñpa' ñerra'm ama ya'tsrre'mopa' ñeñthpa' e'ñech pokte' enteney Yompor.
60002021	Ñeñtho'marña the'pa' yapa' o' wa'ñerrey Cristo atthoch yame'ña'wera, allochñapa' o'ch yemoeroxhtaprecha ña. Ñapa' ña ñanom moeroxhtatsa, tharraña ñapa' yexhatnerrey atthoch añ poktetsa o'ch yemoeroxhtapretera ña.
60002022	Ñapa' ama eñalletatane'the po'chñar ama't koñe'tha. Ñapa' ama sheka'ye'the ama't parrocha.
60002023	Ama't allempo sasare'chete'thpa' ñapa' amach ellopa' sasare'terraneto ñamha. Ama't allempo moeroxhtachete'thpa' ñapa' amach ellopa' oterraneto o'ch nemoeroxhtaterres samha. Ñapa' aña e'ñe yemte'th Pompor, tharro'mar eñoteñ Pomporpa' a'poktaterrñañcha', tharro'mar ñapa' ña e'ñe pokte' es pets.
60002024	Ñapa' ña yekoñchaterr e'ñe ya yo'chñaroth allempo moeroxhta all korsocho. Allempoña rroma e'ñe ña po'chtsothpa' o' awanmamperrey yo'chñar. The'ña yokoppa' añ poktetsa o'ch ya'ypo'ña'werr ora yo'chñar o'ch yeperra ñeñth ateth poktetsa Partsokop. Attho atarr atserrpharethterra awath ñeñthpa' atthoña a'keshphaterrey ya.
60002025	“Yapa' awathpa' atthey ñerra'm carnero. Ya'ypo'ña'wye'th ñeñth yekwampene'.” Tharraña the'ñapa' o' alla yokthape'cherr e'ñe kowen, o' yeyemtera Cristo ñeñth yekwampene', ñeñthara ñeñth Pamo'mte' pen ñamha yekamkëñ.
60003001	-
60003002	Sapa'xho'ña ñeñthes arrollarethes, o'ch notas samha. Añ poktetsa o'ch same'ñya serrollar. Xhokmach same'ñya serrollar ama't serrollarpa' ama ame'ñenano Yompor po'ñoñ. E'ñe kowen same'ñeñoth serrollarpa' ama't ama errothen es soteno ñato' atthothpa' o'the' ame'ñerra ñamha serrollar. Ñetpa'xho'ña o'ch kothape'cherret e'ñe kowen ñerra'm esempo entennaset ateth e'ñe kowenare' es sepen.
60003003	Amach e'ñe pathrra sema'yoxhratsto attho sekowentena e'ñe orrena. Ateth ñerra'm sechpa' amach ñeñtha sellkëno o'ch sañño'teñ e'ñe kowen atthoch enteney yamo'tsesha' e'ñe kowen, tharraña ñeñthpa' e'ñe orrena. Ñamha amach e'ñe pathrra sema'yoxhratsto atthoch sech alloch sekowenta ateth ñerra'm oro, tharraña ñeñthpa'xho'ña e'ñe orrena. Amach sema'yoxhratsto ñamha atthoch sechorra'yesa e'ñe koxhnesha'. Añ añño'teñets ñeñth yentapretannena e'ñe yechtsopa' ñeñthpa' e'ñe orrena orrtateney e'ñe kowen.
60003004	Añcha'ña yema'yoxhra o'ch yekowentena yeyoxhro atthoch Yomporpa' entapretey e'ñe kowen. Añ kowenteñets yeyoxhro ñeñthpa' ama entpawoyaye tharraña ñeñthpa' amach awañañathterro. Ateth ñerra'm moereñets ñeñthpa' e'ñech kowen entapreteney Yompor. Ñerra'm ama atsrre'mñatheyayye ñeñthpa'xho'ña e'ñech kowen entapreteney Yompor. Ñerra'm e'ñe kowen yokthape'chen, Yomporpa' entapreteney yokthaphña ateth ñerra'm ñeñth nanak sherbets, ñamha ñeñth nanak koxhnesha'.
60003005	Ateth pha'yese'th awath koyaneshaxhno ñeñth e'ñe kowenare' es pha'yestse'th Partsokop. Ñetpa' e'ñe poeyemteñothet Yomporpa' e'ñe kowen ame'ñyete'th poerrollaret. Ñetña poeyoxhretpa' e'ñe a'kowenchete'th Yomporekop.
60003006	Ateth pe'th ñamha awath Sara. Ñapa' e'ñe kowen ame'ñane'th poerrollar Abraham. Ñapa' e'ñe ateth entane'th poerrollar ñerra'mrrathe' ñeñth pamo'mte' pen, nanak ame'ñye'th. Sapa'xho'ña the'pa' sachorcha' seper Sara ñerra'm ama semhchañotha es pokte' sepha'yeno samha.
60003007	Atthekmach notas samha ñeñthes athaporethes. O'ch semoerya sethapor e'ñe kowen. Sapa' o'ch senteñ samha sethapor e'ñe kowen, tharro'mar koyanesha' ama tama awamenkathe. Añcha'ña o'ch sagapwer parro ñeñthcha' apas Yompor. E'ñe poemoereñothes sapa' apascha' allochña sapa' korretsasach soksheñeshokmañen e'ñe thayotheñ errponañowen. O'ch seyxha e'ñe kowen epas sethapor, atthothcha' Yomporpa' e'mhñotas ñerra'm esempo sema'yochya.
60003008	The'ñapa' o'ch notas allowenes. Añ poktetsa o'ch sokthape'cherr e'ñe pathrra ñeñth amoerañtetsa. Ñamha o'ch sellkapretanna'ta ñerra'm esempo es sellkatyene'. Ñamha e'ñech kowen yemorrentanna'ta alloweney ñeñthey ame'ñetsa, ñamha e'ñech kowen yemoeranna'ta. O'ch es yentaprech po'psheñeñ e'ñe kowen, amachña yañeña e'ñe kowen entatstatso.
60003009	Ñerra'm po'psheñeñ erroth phaspa' sapa' amach setsa'tatatsche eso. Ñerra'm po'psheñeñ sasare'taspa' sapa' amach sesasare'tatsterraneto. Añcha'ña o'ch senamoñ Yompor a'nachepa', tharro'mar ateth moenen Yompor atethcha' yepha. Allochñapa' ñerra'm ateth yephapa' ñapa' o'ch a'natenya yamha.
60003010	Tharro'mar ateth oteney Yompor po'ñoñ: Ñerra'm yemneñ o'ch yeyxha e'ñe kowen, ñamha ñerra'm yemneñ o'ch yoksherrapa' ñeñthpa' añ poktetsa, amach yesasare'tatsto, ñamha añ poktetsa, amach yeshkare'tatsto.
60003011	Ñerra'm yemneñ e'ñe kowen yoksherra, añ poktetsa o'ch yeswanem ñeñth ama kowenaye' enteno Yompor. Ñeñth e'ñe ateth moenen Yomporpa' ñeñthcha'ña ateth yepha. Ñamha añ poktetsa, o'ch ye'nerr atthoch yentannena e'ñe kowen epay yamo'tsesha'. The'ñapa' allo'nepa'ch yesen entanna'ttsa e'ñe kowen.
60003012	Yomporñapa' e'ñech kowampeney ñeñthey e'ñe pokte' es pets. Ñapa' e'mhñoteney allempo es yenamoeñ e'ñe ñesho. Añña ñeñth petsa ñeñth ama pokteyayepa' Yomporñapa' amach kowenaye' enteñe ama't mamesha.
60003013	Ñerra'm sapa' xhokma sema'yoxhrena ñeñth kowentetsa Yomporekop, allempoñapa' amach esesha' errothenoth semoeroxhtataye.
60003014	Tharraña ñato' errothenopa' o'ch moeroxhtataset ama't añ sema'yoxhrena ñeñth kowentetsa Yomporekop. Tharraña ñerra'm e'ñe atthotha moeroxhtatasetpa' sañapa' atarrcha' kosheñtso'tsenes. Amach semhcha'tatstaneto ñamha amach sellkatsto.
60003015	Añcha'ña o'ch seyemcha Cristo e'ñe seyoxhrowen. O'ch senteñ Cristo atarr kowen Parets ñeñth Yepartseshar yepen. Ñerra'm esempo esesha'pa' o'ch a'phtho'tas ¿eso'marthe'ña atarr same'ñeñaña Cristo? sapa' xhokmoepa'chña e'ñe kowen señoteñña atethcha' sanap e'ñe kowen. E'ñe semoereñoth e'ñech akopha sanapanet e'ñe kowen e'ñe semhcha'na'teñothanet.
60003016	Xhokmach e'ñe señmañesha' seyoxhro e'ñech kowenare' es sepen. Allochñapa' ñerra'm ama't esempo sasare'tenyetpa' ñeñthña attho e'ñe pokte' es yepha'yen Cristokoppa' ñeñthpa' ñeñthcha'ña penkatawet.
60003017	Añ pokte' ama't yemoeroxhta attho ama't e'ñe kowenare' es yepen. Ñerra'm ateth moenen Yomporpa' pokte' o'ch yemoeroxhta. Añña ñerra'm e'ñe yo'chñarothpa' o'ch yemoeroxhta, ñeñthpa' orrenach yemoeroxhta.
60003018	Ama't Cristopa'xho'ña awathpa' atarr moeroxhtachete'th. Ñapa' ña rromats e'ñe parrocha allowenakpay atthothña tsa'twerrnaya yo'chñar. Cristo ama't ña ñeñth e'ñe pokte' es petspa' atthoña rroma yokop ñeñthey ama pokteye' es petso. Tharro'mar rroma yokop atthothcha' yeparrokmaterr epay Yompor. Ña ama't rroma po'chtsothpa' poekamkëññapa' ama rromo.
60003019	E'ñe poekamkëñothpa' arr awo' allo'tsa'yen awathnaneshañ poekamkëñnesha' ñeñth alla ayottamphsareth, ñeñth ama xha'netso. Ñaña poekamkëñ allñapa' serrpare'tatosanet.
60003020	Ñewa, añ poekamkëñ ñeñth awathnaneshañ ñeñth nanak athpare'taye'th Yompor po'ñoñ allempo korre'th Noé. Allempopa' Yompor nanak kowame'tanetañe'th o'ch ame'ñyet. Allempotheñ Noépa' yexhkatane'th po'kompoer, Yomporpa' kowame'tanete'th esesha'ch ame'ñatsa. Tharraña ama eseshaye'ña ame'ñatso, e'ñe posoksheña ñeñth ame'ñatsa. Añ posoksheña ñeñth ame'ñaya Yomporpa' ñeñthara posoksheña ama esesha' ño'sha'tso, ñetpa' keshpet oñoth.
60003021	Tharro'mar yapa'xho'ña the' ñerra'm yapatarethta oñoth Partsokop e'ñe ateth pena ñerra'm awath Noépa' o' keshpha e'ñe oñoth. Ñeñtho'marña yapa'xho'ña ñerra'm yame'ñeñoth o' yapatarethta Partsokop e'ñe oñothpa' yeñoteñ o' yekeshpha. Ñewa, ñeñth apatarethteñetspa' ama añekpayaye o'ch yapa oño atthoch wañ yepatser. Añcha'ña ñeñth alloch yekeshpha. Attho yapatarethta Partsokop o'ch yenamh Yompor etserrataterrnayepa' yokthaphña e'ñe kowen. Attho yapatarethta Partsokoppa' yeñoteñ o' yekeshpha tharro'mar Jesucristo attho tanterra ama't rromwa.
60003022	Allempo tanterra Cristopa' o' awerr poe'ntaño. The'ñapa' allo'tsen epoet Pompor e'ñe po'kowenroth, allñapa' all partsoten. Ama't allowen ñeñth Pompor po'mhllañotheñnanesharpa' ñetpa'xho'ña the'pa' e'ñe kowen ame'ñeñet ñamet. Ñamha ama't allowen ñeñth amhcha'tarethetyetsa poe'ntañopa' ñetpa'xho'ña ello ame'ña'weñet ñamet. Ama't allowen ñeñth awamenkathexhnopa'xho'ña ello ame'ña'weñet.
60004001	Cristo allempo añe patsro'tsenpa' ñapa' e'ñe pokte' enteñ atthoch moeroxhtateñet nanak. Ñeñtho'marña sapa'xho' e'ñepa'chña pokte' senteñ o'ch semoeroxhta e'ñe ñokop. E'ñe yemoeroxhteñothpa' o'ch womenk yepha' yeyoxher. Yemoeroxhteñoth yechtsopa' o'ch yekexhpa'werr ñeñth ama pokteyaye Yomporekop.
60004002	Allochñapa' amach allo'na yepha'neno ateth moenatyesye'th yechets awath. Yokoppa' añ poktetsa o'ch yokthape'chen ñeñth ateth moenen Yompor.
60004003	The'ñapa' ñeñtheshañach ateth sepha ateth sepha'yese'th awathotheñ ñeñth ateth pena the' ñeñth ama ame'ñetso. Ñetpa' aña pa'namen pha'yenet ñeñth atarr sosya'tsañexhno ñeñth allowen pa'namen moenatse'tyeñets sosya'tsañ ñamha posa'tarñats ñamha koshatse'teñets ñamha orrare'teñets ñamha moechatse'teñets ñeñth ama't mameshapa' ama pokteye' enteñe Yompor. The'ñapa' ñeñtheshañach ateth sepha' ñeñth semnatse'tyen sa.
60004004	Ñeñth peyemte'th awath ñeñth epaph phorrare'te'thpa' the'ñapa' amach xhapaneto poeyoxhro eso'marthe' o'wañ phorrare'tapretanet. Atthoña ñetpa' moeneñetcha' o'ch achmhare'taset.
60004005	Tharraña the'pa' o'ch notas, ama't ñeñth ama ame'ñetso, esempowañenpa' a'methatatwerranetcha' Yompor. Po'ñoxh ñapa' ñach tsa'taya ñeñth ame'ñetsa. Ñamha ama't ñeñth ama ame'ñatsopa'xho' ñach tsa'tatwerrawet, ora allowenet, ama't ñeñth korretsa, ñamha ama't ñeñth o' kolla'wena.
60004006	Ñeñtho'marña ama't ñeñth arromñathnesha' o' aserrpare'tatwarethtet kowen ñoñets. Allochñapa' ama'tcha' a'koñchatarethtetañ po'chtsothet ateth pena allowen arromñathenesha', poekamkëñothetñapa' korra'werretcha' e'ñe ateth korrena Yompor.
60004007	The'ñapa' o' mellapoterrmocha. Ñeñtho'marña añ poktetsa, e'ñe yeñotateñothpa' o'ch yema'yochera Yompor. E'ñech yetpara es yepen atthothcha' amach yepseñe Yompor ma'yochaya.
60004008	Añpa' ñeñthña ñanom nanak sherbets: o'ch yemorrentanna'ta nanak e'ñe yeyoxhrokmañen. Yemorrentanneñothpa' o'ch yephretnanna'ta attho errothen yephannena.
60004009	Ñamha e'ñech soksheñesha' o'ch sagapannena e'ñe sepakllo.
60004010	Yompor poemoereñothpa' o' e'ñe apa'yeswas atthoch sethorra'yesa e'ñe ñokop. The'ñapa' o'ch notas, o'ch seyenpanna'ta año ñeñth apoenes Yompor. Atthochña sesherbhatyesñañña Yompor poemoereña.
60004011	Ñeñthpa' ateth ñerra'm eseshas serrpare'tatspa' Yomporepa'chña po'ñoñ seserrpare'ten. Ñerra'm eseshas yenpoene' po'psheñeñpa' Yomporepa'chña po'wamenkoth seyenpannena. Allochñapa' yeparrokmateñoth epay Jesucristopa' o'ch ya'ye'choxhtatwerrñañ Yompor. Yomporepa'chña aye'choxhtatwapo' alloweney. Amhcha'na'tpawepa'ch po'partsoña thayotheñ errponowañen. Ñeñthpa' atthepa'chña Nompore.
60004012	Amach, masheñneshacha' ñamha noxhaneshacha', seyorenatsto ñerra'm waponasa topateñets nanak womenk; tharro'marcha' waponasa o'ch topatensa'. Amach seyorenatsto ateth sepena ñerra'm esempo waponasa ñeñth ama sentare. Atthekma ama't masheñnesha' ñeñtho' ame'ña'wapa' atthekma o' topatwanet.
60004013	Allempotheñ o' semoeroxhtaprecha Cristo, e'ñe semoeroxhteñothpa' sokshepa'ch. Allochñapa' ñerra'm esempoch orrterra po'kowenñapa' sapa'xho'ña sokshapreterach e'ñe kowen.
60004014	Ñerra'm xho sasare'tenset attho o' secristona'tarterra, sañapa' atarrcha' kosheñtso'tsenes, tharro'mar e'ñe allempotheñ Yompor Poekamkëñ ñeñth kowenñatsotetspa' xhaponasa sesho. Po'ñoxh ñetpa' Cristo'na sasare'tenet tharraña sapa' e'ñe kowen sekowentateññañ Cristo.
60004015	Añña ama koweno o'ch yemoeroxhta yemtseñoth acheñ, ama't ñamha yeteñoth, ama't ñamha yepeñoth ñeñth ama kowenayaye, ama't ñamha ya'methampeñoth atthochcha' ye'moñe'tanna'ta. Ñerra'm atthothña yemoeroxhtapa' ñeñthpa' e'ñech orrena yemoeroxhta.
60004016	Añña ñerra'm añekop yemoeroxhta tharro'mar o' yecristona'tarta, amach yepenkatsto. Xhokmach yekowentatoñ Yompor tharro'mar o' yanerrñañ pa'so'cheñ.
60004017	O' xhapmoch allempoch Yomporpa' akranatwerrey alloweney ya. Yapa' yanomcha' a'metherr ateth enteney ama't ñeñthey poechemereshay o' perrey Yompor. Ñerra'm yapa' yanomcha' a'methamperr ama't ñeñthey ame'ñatsapa', allempopa' errothenothwachka' keshperrathe' ñeñth nanak athpare'tene' kowen ñoñets ñeñth Yompor po'ñoñ.
60004018	Ama't ñeñthey e'ñe pokte' es petspa' e'ñech yemoeroxhenñotha yekeshperra, allempopa' errothenothwachka' xhapña ñeñth ochñathenesha' ñeñth atarr athpare'tene' Yompor.
60004019	Ñeñtho'marña ñerra'm esempo yemoeroxhta e'ñe Yompor poemneññothpa' allempopa' amach yellkatsto. Añña poktetsa o'ch alla yeyemtera Yompor e'ñe yoksheñeshokmañen yeyoxhro, tharro'mar ñapa' ña ñeñth yeyexhkate'. Ñapa' ña ñeñth e'ñe pokte' es pets, ñapa' e'ñech a'poktatonay. Añcha'ña allo'nepa'ch yesen kothape'cherre' ñeñth kowentetsa Yomporekop.
60005001	The'pa' o'ch notas samha ñeñthes pompor pen ñeñth ame'ñetsa sesho. Napa'xho'ña nach pompor pen ñeñth ame'ñetsa nesho. Napa' neñche'th ateth moeroxhte'th Cristo. Tharraña ñerra'm esempo werra po'kowenñopa' yapa' o'ch yekowentapretera yamha.
60005002	Napa' the'pa' o'ch notas sa ñeñthes pompor pen ñeñth ame'ñetsa. Ateth pena ñeñth kowampene' po'carneror, sapa'xho'ña sekwampescha' e'ñe kowen ñeñth ame'ñetsa sesho, tharro'mar ñetpa'xho' po'carneror penanet Yompor. Amachña sekhllañotha sekwamphsatstaneto ateth sepeñ ñeñth ama tama kowenaye' senteno. E'ñechña soksheñesha' sekwampenanet ateth moenen Yompor. Tharraña amach sagapoeñotha kelle sekwamphsatstaneto. Ñerra'm kellayekop yekwampeñpa' o'ch yepenka. Añcha'ña e'ñech yoksheñesha' yekwamphsanet.
60005003	Amach xha sa'mhcha'noxhteñotheye' sekwampenaneto, ñeñthes ateth anarethes sach kowampenawet. Añcha'ña xhokmach yentatanet ateth e'ñe kowen es yepen. E'ñe yokthape'chateñoth kowenpa' o'ch yeyxhatenanet allowen ñeñth e'ñe po'carneror pen Yompor.
60005004	Cristoñapa' ñeñth yekwampene' alloweney ateth ñerra'm po'carnerorey. Ñerra'm esempo werra, allempopa' yapa'xho' atsa'taretheycha'. Atsa'taretheycha' po'kowenño ñeñthcha' atarr nanak yokshaterre' ñeñthpa' ama awañaño ama't errponaña.
60005005	Ñeñthes wepaneshas, the'pa' napa' o'ch notas samha. Añ poktetsa o'ch same'ñeña ñeñth po'n yakma ñeñth sompor sepen. Po'ñoxh o'ch notas allowenes, e'ñech kowen same'ñannena amach sañeña e'ñe kowen entatstatso tharro'mar: Yomporpa' ama pokteye' entenano ñeñth ateth ommo'chetsa. Añña ñeñth ama esoye' entetso ñeñthña atarr moerenaña Yompor.
60005006	Yapa' yeñoteñ Yomporpa' nanak awamenkath. Yapa' ama ya yewamenkotheye' yommo'cheno. Ñeñtho'marña yeñoteñ Yomporpa' ama kowenaye' entenano ommo'cheñets. Amach yeyemtatsto e'ñe yañeña, tharro'mar yapa' ama es yesherbeno. Añcha'ña e'ñe kowen yeyemtena Yompor, allochñapa' ñerra'm esempo ña moenats, ñachña yokshatwerre'ña e'ñe kowen.
60005007	Ora allpon ñeñth yellkatene' añ poktetsa o'ch yotwe Yompor. Tharro'mar ñapa' po'ñoxh xhokma llekapretenya ñeñth yellkatene'. Allochñapa' ñachña ya'metwerre' yellkëña atthoch yoksha'werra e'ñe kowen.
60005008	E'ñe señotateñothpa' señota'thach, tharro'mar oneñeth ñeñth se'moñe'tene'pa' xhokma chopeñe'chen errapharen ateth ñerra'm ma'yarr, xhach amhcha'noxhetnena e'nyese' ñeñthcha' a'chenkat.
60005009	Añcha'ña sathpare't oneñeth. E'ñe yame'ñeñoth Cristo o'ch womenk yepha' yeyoxher. O'ch señoch atthekmach moeroxhtatwan allowen masheñnesha' ama't ñeñth o' ame'ña'werra ora errapharen añe patsro.
60005010	Ama't moeroxhtatyesasetcha' mame' tharraña Yomporpa' nanak amoeraña. Ñapa' ñachña a'poktatwerre'ña sokop, atthoch womenk perrnas seyoxher. Allochñapa' amach alla sepoeswere. Atethcha' phatonay Yompor, ñeñthey moenene' o'ch yekowentaprecha po'kowenño. E'ñe yame'ñeñoth Cristo yekowentapreterach po'kowenña ñeñthcha' ama awañañathterrtso.
60005011	Yomporepa'chña aye'choxhtatwapo' alloweney. Amhcha'na'tpawepa'ch po'partsoña thayotheñ errponowañen. Ñeñthpa' atthetepa'chña Nompore.
60005012	The'ñapa' ñeñthach e'ñe notas necartoth. The'pa' o' notwas o'ch same'ña'wera e'ñe po'ñoxhokmañen. Ñamha o' notwas añpa' ñeñthña e'ñe po'ñoxh Yompor poemoereña alloch atarr bensare'tampeney. The'ñapa' o'ch alla noterrserr, po'ñoxhpa' o'ch seyemtoña Yompor poemoereña. Ñeñth masheñ Silvanopa' ña nekellkaten atthoch neserrpare'tatas mame' añ necartoth. Ateth nenteñ masheñ Silvano, ñapa' nanak kowen ame'ñenana Yompor.
60005013	Ñamha ñeñth ame'ñetsa arr Babilonia moeneñet o'ch womhcha'taset ñamet añ necartoth. Ñetpa'xho'ña o' akrerranet Yompor e'ñe ateth ñerra'm sa. Ñamha neyocher Marcospa'xho'ña moeneñ o'ch womhcha'tas ñamha necartoth.
60005014	E'ñe semorrentanna'teñoth o'ch sewomhcha'tanna'ta. E'ñe seyemteñoth Jesucristo, Yomporepa'chña sokshatene'ña e'ñe kowen seyoxhro. The'pa' ñeñthach notas, ñeñthpa' atthetepa'chña Nompore. Allowa. Pedro
61001001	Masheñneshacha' ñamha noxhaneshacha' allowenes ñeñthes e'ñe atthekma kowen same'ñena ateth yame'ñena yamha, tharro'mar alloweneypa' e'ñe ñaptha Jesucristo ñeñth Yeyomporer yepen ñeñthara ñeñth Ya'keshphatañer yepen, ñeñthña e'ñe pokte' es pets. Na Simón Pedronpa' o'ch alla nekellkërrnaserr po'poñ carta, ñeñthen thorretsa Jesucristokop, ña poellsensaren.
61001002	E'ñe newomhcha'teñothes sa napa' o'ch notas: Yomporepa'chña atarr sebensare'tampene'; ñepa'chña sokshatene'ña e'ñe sa seyoxhro allowenes e'ñe seyemteñoth Yompor ñamha Poechemer Jesús ñeñth Yepartseshar yepen.
61001003	E'ñe yeyemteñoth Yompor ñapa' xhokma apoeney allowen ñeñth allpon yepalltena alloch yokrrena e'ñe kowen ñokop. Ñamha apoeney atthoch yokthape'cherr ñeñth e'ñe pokte' enten ña. Ñeñthpa' e'ñe ña po'partsoteñoth apoeney. Ñapa' añ moenen o'ch yekowentapretera ña. Ñamha añ atarr moenen o'ch yorrtatapreter po'kowenña.
61001004	E'ñe po'kowenñoth ñapa' ateth otnerrey ñeñthcha' apoerrey ñeñthcha' nanak kowen yenterr, ñamha ñeñthcha' atarr nanak sherberrets yokop. Añ apoerrey po'wamenk atthoch amach aña atarr yemna'yeno ñeñth yentyen arr patsro. Atthochña amach atarr nanak ya'sosyateno e'ñe yañeña. Allochñapa' e'ñe yeyemteñoth Paretspa' o'ch yagërrñañ ñeñth e'ñe ateth pena ña.
61001005	Ñeñtho'marña añ poktetsa, ñanomcha'ña Cristo yeyemta. Allothpa' ñamha o'ch yorrtaten attho e'ñe pokte' es yepen. Allothpa' ñamha añ poktetsa, o'ch yeñotwa e'ñe ora ateth moenen Yompor.
61001006	Allothpa' ñamha o'ch yepoeswanom ñeñth ateth yemnatse'tyen ya. Allothpa' ñamha e'ñech ya'wanta'wanom allowen ñeñth atarr echarr yentyen, allotheññapa' o'ch yokthape'ch ñeñth poktetsa Partsokop.
61001007	Allothpa' ñamha o'ch yemorrentanna'ta, e'ñech yemo'nasheñesha' yephannena. Allothpa' ñamha e'ñech yemoerannena.
61001008	Ñerra'm atethcha' sepha añexhno ateth ñeñth o' notwaspa', allempoñapa' allo'nach sesen parrokmatats epas Yepartseshar Jesucristo. Allochñapa' amach e'ñe orrena señotere, añcha'ña e'ñe sorrtatyen ñeñth ateth moenen Yompor. Allempoñapa' nanakcha' sesherberr Cristokop.
61001009	Ñerra'm ama allo'na yeyemoetneño Cristopa' yapa' amach e'ñe es kowenaye' yeñotweno. Xhach yottena ñerra'mrrathe' poesheñarr ñeñth ama cheme'tetso a'yo. Añach cheme'ten ñeñth alla'tsena. Amapa' xhach yottena ñerra'mrrathe' poesheñarr aporo'yeth ñeñth ama entetso, ama't e'ñe mamesha. Tharro'mar ñapa' o' xha poeswerran attho Cristopa' e'ñe e'showerrñañeñ po'chñar.
61001010	Ñeñtho'marña masheñneshacha' ñamha noxhaneshacha' the'pa' o'ch alla noterrserr. Allo'nepa'ch sesen yemoetnomaya Cristo attho ñapa' o' wa'ñerres atthoch same'ñeñothpa' o'ch sekeshperra. Ñerra'm atethcha' sephapa' ama't awathapa' amach sepsere, ñamha amach alla sepoerrerro atarr thoñoneth.
61001011	Allochña sapa' sexherrcha' all amhcha'tarethtena Yepartseshar Jesucristo ñeñth Ya'keshphatañer yepen. Allñapa' o'ch agërres e'ñe poksheñeshokmañen all partsoten. Ña po'partsoñapa' ñeñthpa' amach awañañathterro ama't e'ñe errponaña.
61001012	Ñeñtho'marña napa' noten, xhokmach neyerpatasa ateth nokthape'chen. Ama't sapa' o' señotwe añexhno, napa' o'ch alla noterrserr. Ama't o' xhaponasa seyoxhro ñeñth ñoñets po'ñoxhpa' napa' nemneñ allo'nach neyerpatnensa.
61001013	Napa' noten, the'pa' orameñ nokrrena e'ñe pokte' o'ch neyerpatnomsa atthoch o'ch sethorroña Yompor po'ñoñ.
61001014	Napa' neñoteñ o' mamhamenapa' o'ch nerromoen, tharro'mar ateth otne'th Yepartseshar Jesucristo.
61001015	Allochñapa' amach nemnatenso o'ch sepoeswer ama't errponaña. Ama't allempoch o' nerromoenpa' sapa' allo'nach seyerpoerra ñeñth ateth o' notwanmas.
61001016	Ya the'pa' o' e'ñe yeñotatas attho Yepartseshar Jesucristo ña partsotets, ñapa' ñach werrtsa po'pocheño. Añ ñoñets po'ñoxhpa' ama shekëñtsoyaye ñoñets ñeñth o' yotwas. Ñeñthpa' ama yaye' yokthaphña yotenso, ñamha ama awathnaneshañeyaye poeserrpareñ. Ya po'ñoxhpa' e'ñeka'ye allame'ttsa yeñche'thña Yepartseshar Cristo. Yapa' e'ñe yentwoñe'thña po'partsoña.
61001017	-
61001018	Tharro'mar yapa' e'ñe parro allo'tseney all aspentho allempo Yompor Parets gatey Poechemer po'kowenña. Yapa' allempopa' e'ñe ye'mwaña ñoñets ñeñth ye'morrtoya entoth. Yompor ñeñth nanak partsotets poe'ntaño, po'kowenñopa' ateth kowentatenan Poechemer, ñeñthpa' ateth oten: “Añmapa' ñeñth Nechemer ñeñth nanak nemorrentena, ñapa' ña nanak nokshatene'.” Ñeñthpa' atthoña aye'choxhtatenan Poechemer.
61001019	The'ña ñeñth otyese'th awath ñeñth a'mhta'yesaye'th Yompor po'ñoñpa' the'ña e'ñe po'ñoxhpa' o' e'ñe etsotwerra. Ñeñtho'marña yapa' atthoña yeñoteñ ñapa' e'ñe po'ñoxh otye'th po'ñoñoth. Ñeñtho'marña yokoppa' añ poktetsa o'ch yame'ña ñamha ñeñth a'mhta'yesaye'th awath Yompor po'ñoñ. Ñeñthña ñoñetspa' a'poetarsampennay yokthaphña ateth ñerra'mrrathe' lampareñ a'poetarene' chekmete'. The'ña o' wapa Cristo; ñapa' ñeñthcha'ña a'poetarerre' yamha yeyoxher. Yapa' atarr kowen yenteñ Cristo ateth ñerra'm ranto atarremh.
61001020	-
61001021	Ñamha señochepa'chña ñeñth a'mhta'yesaye'th awath Yompor po'ñoñ ñetpa' ama añaye' orrtatete'the ñeñth ateth kothape'chete'th ñet. Attho ñet ma'yoxhrete'th Partsokop, Paretsña Poekamkëñña eñotatawete'th atethcha' serrpare'toñet Yompor po'ñoñ. Ñeñtho'marña señochepa'ch ama pokteyaye e'ñe yañeña yokthaphñoth o'ch ye'naxhatateññañ po'ñoñ.
61002001	The'pa' o'ch notas ñamha po'poñ. Awathpa' orrte'th ashkañ ñeñth ama Yomporeye' po'ñoñ orrtatete'the, ñeñthpa' attha shekane'th israelena'tarnesha'. Sapa'xho'ña atthekmach orrtonasa ñeñth amach Yomporeye' po'ñoñ a'potheno. E'ñe a'nawapa' o'ch yexhatas po'poñ pokthaphña. Tharro'marcha' ñetpa' ateth pet atthothcha' a'chenkatatwerres. O'ch a'nasotamphsasa attho Yepartseshar Cristopa' ñeñthña tsa'terroyaña yo'chñar. Tharraña ñetpa' machayothach a'chenkatatwerret ñañeñeta.
61002002	Esempoch orrta, shonte'ch acheñ ñeñthcha' ame'ñaya atethcha' yexhatanet. Ashkañpa' e'ñech pokte' entan ama't ñeñth atarr yexhene' sosya'tsañ. Ñeñtho'marña e'ñe ñothoth acheñenesha'pa' o'ch achmhare'teññañet Cristo po'ñoñ ñeñth po'ñoxh Yompor po'ñoñ.
61002003	E'ñe poeye'cheñothpa' o'ch shekaset atthoch yorampeswas sekhllayor. E'ñe pokthaphñothpa' shekasetcha'. Tharraña ama't awathotheñ Yomporpa' ote'th awo'ch moeñanet koñcha'poetso. Yomporpa' ama orrena ote'the, ama poeno po'ñoñ; ateth oten, atethcha' pha. Ñeñth ama Yomporeye' po'ñoñ yexhatetsopa' chenka'werretcha'.
61002004	Tharro'mar awathpa' ama't Yompor po'mhllañotheñnaneshar allempo athpare'chete'thpa' ama esesha' keshphatse'the. Yomporpa' allempoña wapore'tanete'th o'pono koñcha'poetso, allñapa' all ewankarethtenet chekmeto. Allothpa' amach xha'nerreto, allothña esempowañenpa' a'koñchatarethterrach.
61002005	Ñamha acheñenesha' awathpa' ama esesha' keshphatso allempo nanak athpare'chete'th Yompor. Ñañapa' e'chophamphsanet oñ, ora errapharen patso. Ñaptha Noé a'keshphat epoet kanxherrsheña ñeñth pamo'tsesha'. Tharro'mar Noépa' serrpare'te'th ñeñth ateth poktetsa Yomporekop.
61002006	Ñamha awathpa' ñeñth yexhatse'th anetso ñeñth pa'so'cheñ Sodoma ñamha Gomorra, Yomporpa' ethomamphsanet pa'netser. Attho ethomampeswerranet pa'netserpa' allowenetpa' e'ñe poktakma poywerret. Ora e'ñe tsapñere'twet, o' a'chenkatwerranet e'ñe poktakma. Attho the'pa' eñotatenan po'psheññexhno ñerra'm o'ch athpare'teñet Yomporpa' atthekmach perraneterr. Ñeñtho'marña yeñoteñ erra'tsencha' orrtatene' ñeñth ama Yomporeye' po'ñoñ a'potheno, ñetpa'xho'ña atthekmach chenka'werret ñamet.
61002007	Tharraña Yomporpa' a'keshphatan poesheñarr ñeñth pa'so'cheñ Lot ñeñth e'ñe pokte' es phatse'th. Ñañapa' epaye' entenan pamo'tsesha' attho' pha'yesete'th ñeñth nanak sosey enten Yompor. Ñapa' epaye' llekachete'th.
61002008	Ñapa' e'ñe kowen kothape'che'th. Pamo'tsesha'ñapa' nanak pha'yesete'th ñeñth ama kowenayaye. Ñañapa' epaye' entapretanete'th ñeñth kothape'chete'th ñet, ñamha epaye' e'mapretanete'th attho eñosatse'tyesete'th. Ñañapa' epaye' llekanete'th tharro'mar ñapa' e'ñe kowen kothape'che'th poeyoxhro.
61002009	Ñeñtho'marña Yomporpa' eñoteñ atthoch a'keshphatan ñeñth e'ñe pokte' es pets, ñerra'm esempo o' wapanet topateñets womenk. Ñamha eñoteñ atthoch moeroxhtatan ñeñth ama pokteye' es petso. Allo'nach moeroxhtatnenanet esempowañencha' akrarethetwerra allowen acheñenesha'. Allempopa' moeñwerranetcha' koñcha'poetso.
61002010	Po'ñoxhpa' koñchatancha' ñeñth aña ma'yoxhrenaya ñeñth attha moenatse'tyets e'ñe po'chtsoth, attho nanakcha' sosyare' yexha'yenet, añach e'ñe yomenet ñeñth e'ñe ñet pokthaphñet. Ñeñtho'marña ama't Yepartsesharpa' ama amhcha'na'tpawoye' enteñeto, atthoña ama't ñamha allowen ñeñth awamenkathetyetsapa'xho'ña e'ñe achmhare'tweñet. Amach amhcha'na'tpawoye' enteñeto.
61002011	Tharraña Yompor po'mhllañotheñnaneshar ama't nanak awamenkathet, ñamha ama't nanak amhcha'tarethet, ñetñapa' ama't Yomporesho'tsenet, ama sasare'teñetoña ñeñth awamenkathtetsa.
61002012	Tharro'mar ñeñth ama Yomporeye' po'ñoñ yexhatetso ñetñapa' sasare'tenet tharro'mar ama es eñoteneto, e'ñe atthet ñerra'm es berr ñeñth ama es eñotetso. Ateth moena'yenetpa' atethcha' penet. Ñeñth ateth eñalletetsa ateth ñerra'm es berr; tsapathonethpa' o'ch rromoeñet. O'ch rromoetpa' o'ch moetset. Ñeñth ama Yomporeye' po'ñoñ yexhatetsopa' ñetpa'xho'ña esempowañen atthekmach a'kllatwarethterret.
61002013	Tharro'mar atthoch atsa'tatwarethterret allowen po'chñaret. Tharro'mar e'ñech ellapenete'th koshatse'tatset ñeñth ama pokteyaye. Ama't attho rrallme'chapretasetpa' nanakcha' penkatenset tharro'mar ñetpa' nanak sosyare' es penet. E'ñech poksheñesha' moeneñet o'ch shekaset.
61002014	Ñeñth ama Yomporeye' po'ñoñ yexhatetsopa' xhokmach moeneñ o'ch kowa'yesan koyanesha' atthoch nanak kañoresha'tenet. Amach wañeno attho kothape'chenet sosey. Nanakcha' shekëñet koyanesha' ñeñth ama tama es eñoto atthoch agëñet. Añach yexhenet attho es ye'chatse'tyenet. Tharraña ñeñth ateth petsapa' o'patatarethetcha' koñcheñets.
61002015	Tharro'mar ñetpa' o' poeswerret ñeñth poktetsa. O' sa'nmet Yompor nanak ellaphar. Ñetpa' kotha'neñet ateth pe'th Balaam ñeñth Beor poechemer. Ñapa' awathpa' añach kowen ente'th o'ch pha'yesa ñeñth ama pokteyaye alloña gane'th shonte' kelle.
61002016	Allempoña ateth pe'th Balaam ñeñth ama pokteyaye, pashanorñapa' o' che'ptare'ch, attho' eños ateth ñerra'm acheñ eñets, ama't ashenpa' yeñoteñ ama eñeno. O'ña eñoswapa' Balaamñapa' allempotheñña o'wañ ateth pha'yesan sosey.
61002017	Ñeñth ama Yomporeye' po'ñoñ yexhatenetopa' ñetñapa' amach es sherberrtso. Ñetpa' ama't atthetañ ñerra'mrrathe' oñ alloth potenpa' the'ñapa' o' masowa. Ñetpa' amach es sherbhatso ama't atthetañ ñerra'mrrathe' os, tharraña ñerra'm o' matach mhorr a'yopa', amach wato. Tharraña ñeñth ateth petsapa' o'patatarethcha' all ama machekmeto o'pono.
61002018	Ñamha nanakcha' ommo'chenet attho pha'yenet ñeñth nanak sosyare'. Ñamha o'ch a'secheñet po'psheñeñ atthoch o'ch phachet ñeñth nanak moenenet po'chets atthothcha' a'psatarethterret, allempoñapa' o'chxho' alla poerrerret. Shonte' acheñ ñeñth e'ñe etserra poeswanmoe' ñeñth ateth yexha'yesete'th ñeñth nanak sosyare', tharraña allempoñapa' o'ch alla moenereterr ñeñth o' poeswanmoetañ awath pokthaphñet.
61002019	Ñeñth ama Yomporeye' po'ñoñ yexhatetsopa' o'ch alla oterraneterr: “Ama palltenoña o'ch es yeswanom. Yapa' e'ñe koweno'tseney. Yokoppa' ama eñalleña ñeñthcha' yeyore'terre'.” Ama't ateth oteneñ ñeñth athpare'tetspa' tharraña napa' o'ch notas, ñeñth atethpa' aña yexhenet e'ñe ñet pokthaphña ñeñth nanak sosyare'. Tharro'mar ñerra'm erra'tsen es yeyxhatene' ñeñthpa' ñeñthaña pomnaren yepene'.
61002020	Atthekma ñerra'm ya. O' yeñotwer Yepartseshar Jesucristo, ñeñthara Ya'keshphatañer yepen. Yeparrokmateñoth Cristo o' yeswanom sosya'tsañ. Tharraña ñerra'm yo'chñarpa' alla a'psaterrey Yompor po'ñoñpa' yañapa' elloña nanakcha' yoroxheno'tseney.
61002021	Awathpa' yoroxheno'tseney tharro'mar ama yentare ñeñth poktetsa Partsokop. The'ñapa' o' yenter ñeñth poktetsa. Tharraña ñerra'm the'pa' o'ch alla yepoerrerra ñamha o'ch alla yepoeswerrñañ po'ñoñ ateth oteney Parets, the'ñapa' yañapa' elloña nanakcha' yoroxheno'tseney.
61002022	Yapa' po'ñoxh ñerra'm o'ch alla yepoerrerra xha yottena ñerra'mrrathe' ochek. Yapa' o'ch alla yepoerrerra “ateth ñerra'm ochek o'ch a'tatsta; o'ch a'tatsetwapa' thematenpa' o'ch alla poerrerra allo'tsen pa'tatsña.” Amapa' xha yottena ñerra'm ateth pena ñamha chañcho. “Chañchopa' o'ch apa; o'chña apwapa' o'chxho' alla poerrerra atstso allcha' e'yaphna'twerra o'ch alla atsotseñe'chwerr.” Ama't awathotheñ ateth otete'th ateth pena ochek, ñamha ateth pena chañcho.
61003001	The'ñapa' masheñneshacha' ñamha noxhaneshacha' o'ch notas, po'pocheño o' alla nekellkërrnaserr carta. Tharro'mar añekop nemneñ o'ch alla nokthape'chaterrserr, o'ch alla neyerpaterrserr sokthaphña e'ñe kowen.
61003002	Ñamha o'ch alla noterrserr, añ poktetsa amach sepsatsche ñeñth otye'th ñeñth a'mhta'yesaye'th Parets po'ñoñ. Ateth otye'thpa' atethcha' etsoterra esempowañen. Ñamha amach sepsatsche ateth o' otwas ñeñth Yompor poellsensarnesha'. Ñetpa' o' yexhatwaset Yepartseshar Cristo po'ñoñ ñeñthpa' atethcha' sepha, ñeñthara Cristo Ya'keshphatañer yepen.
61003003	Ñanom o'ch señoch añ, ñerra'm esempoch o' werrmocha Cristopa' wapach ñeñthcha' achmhare'tene' Yompor pokthaphña. Ñeñthpa' atthach kothape'chen ateth moenatse'tyenet ñeñth kowen entenet po'chets.
61003004	Pachmhare'teñothpa' o'ch otet: “Cristopa' otnerr esempopa' awo'ch werra. The'ñapa' ¿eso'marthe' amo' werro'? Ama't yatañneshañpa' o' kolla'wenet; theme'ttsen yenten ora errapharen e'ñe atthera ateth orrte'th awathotheñ allempo errte' ayexhkatareth pats.”
61003005	Ñetpa' moeneñet o'ch poeswerret attho awath Yompor e'ñe po'ñoñotha o' yexhkatwan enet. Patspa'xho'ña e'ñe po'ñoñotha yexhka'wa. Ñamha e'ñe oñothpa' yexhka añ pats.
61003006	Awathpa'xho'ña e'ñe poechopeñoth oñpa' chenka'wa pats allempo e'ñe chorra oñ errapharen.
61003007	Ñamha Yompor po'ñoñothpa' the'pa' ama't patspa' esempowañenpa' poywerrcha'. Enetpa'xho'ña atthekmach poywerrcha' ñamha. Aña kowen esempowañencha' akrarethetwerra allowen acheñenesha'. Allempochña mellapoterra. Ñeñthña ama ame'ñenaye ñapa' o'ch moeñanet koñcheñtso.
61003008	Tharraña the'ña masheñneshacha' ñamha noxhaneshacha' amach attha es sepxhatsto. Añcha'ña o'ch señoch; Yomporpa' entenan ama't mil char ateth ñerra'm pamtharra. Ama't ñeñth ñapa' pamtharr enten, yokopñapa' yenteñ ateth ñerra'm mil char.
61003009	Poesheña'tets acheñpa' otenet o' meten shonte' char amo' werro. Tharraña yapa' yeñoteñ Yepartseshar xhokmach a'poktatan po'ñoñ o'ch werra. Yapa' yeñoteñ tharro'mar amo' werro añ kowen ñato' esempoch o'ch yokthape'chwerr ello kowen Yomporekop alloweney. Ñapa' nanak moerenya ama moeno ama't eseshapa' o'ch chenkërra.
61003010	Tharraña ama't amo' werro, esempopa' machayothach werra. Ateth ñerra'm eñeth amach es yepxhenopa' machayothach wapa tsapo. E'ñech ateth perraña ñamha Yepartseshar Cristo, e'ñech machayotha werra. Allempopa' wañerrcha' enet. E'ñe poepotrrareñothpa' wañcha'. Wañcha' ora ñeñth orretyetsa ñamha ama't ora allpon eñall, pañna'twerrcha' ñamha e'yowach. Tso'ñapa' ñach e'ñe e'yatwerre' allowen ñeñth eñall. Patspa'xho'ña ñamha ora ñeñth ayexhkatareth arr patsropa' poywach.
61003011	O'ch poywapa' o'ch e'yowa ora esokmañen. Ñeñtho'marña sapa' añ poktetsa sokop. O'ch sokthape'cherr e'ñe kowen Partsokop, ñamha o'ch sepomwerra sañeña e'ñe Yomporekop.
61003012	Ñamha añ poktetsa o'ch sekwame'teñ esempoch yoroxhtatwer Yompor. Sapa' o'ch sethorreññaña atthochña mameshapa' o'ch werra. Esempoch yoroxhtatwer allempopa' ñachña a'krratwerre' enet. O'ch a'krratwerran enetpa' allempochña potlle'chwerr e'ñe poktakma. Ñamha ora ñeñth orretyetsa entopa' ñeñthpa'xho'ña e'ñech poywawerr. O'ch poywawerrpa' o'ch e'yowerra poktakma. Tso'ñapa' ñach e'ñe e'yatwawerre' ora allowen ñeñth eñall.
61003013	Tharraña yapa' yekweñ o'ch etsoterra ateth otnerrey. Ñapa' ña yotnerre', eñalleterro'ch po'poñ enet etserrare', Patspa'xho'ña o'ch eñalleterra etserra. Allñapa' añach orrtatsa ñeñth e'ñe kowenare' es pha'yets.
61003014	Ñewa, masheñneshacha' ñamha noxhaneshacha' o'ch sekwame'teñ. Sekwame'teñothpa' o'ch sema'yoxhrena atthoch entwerres Yompor e'ñe pokte', atthoch amach eñalle ñeñthcha' sepenkate'. O'ch kowen sentannena epas samo'tsesha'.
61003015	Ñamha o'ch señoch e'ñe eso'marthe' amo' werro Yepartseshar Cristo. Ñapa' atarr moerenana allowen acheñenesha'. Ñapa' moeneñ yapa' o'ch yame'ñatwera acheñenesha' atthoch yekeshpha'werra alloweney. Ñeñthara o' kellkonas ñamha masheñ Pablo po'cartoth. E'ñe Yompor poeñotateñothey ateth kellkonas ñamha. Yapa' nanak yemoerannena.
61003016	Ora allpon Pablo po'cartothpa' o' eñotatey atethcha' perra esempo. Pathe'tets ñoñets ñeñth kellkë'th Pablopa' nanak echarr yenteñ o'ch yeñoch e'ñe ateth oteney. Poesheña'tets acheñ ñeñth ama tama es eñotopa' atarr moññe'toñete'th Pablo po'ñoñ. Tharro'mar ñetpa' ama tama kosheññañeto Yompor po'ñoñ ñeñtho'marña xhokmach moeneñet o'ch e'naxhaterrñañet ateth oteney Pablo po'cartoth. Ñamha po'poñ Yompor po'ñoñ ñetpa' xhokma moeneñet o'ch e'naxhaterrñañet ateth oteney. Ñetpa' atthothcha' a'chenkatatwerret ñetañeña.
61003017	Ñeñtho'marña masheñneshacha' ñamha noxhaneshacha' the' napa' o' notwas necartoth ama't ama etsotena' ateth notenes, atthochña señoch. The'ñapa' señota'thach allochñapa' amach shekaseto attho es panten ñeñth athpare'tets. Saña the'pa' amach sekexhpatsterrñañe Yompor po'ñoñ ateth atarr same'ñena the'.
61003018	Añcha'ña e'ñe Yompor poemoereñothpa' allo'nepa'ch sesen kothape'chnomoe' e'ñe kowen, ñamha allo'nepa'ch sesen yemoetnomaya Yepartseshar Jesucristo ñeñthara Ya'keshphatañer yepen. Ya'ye'choxhtatoñepa'ch thayotheñ e'ñe errponowañen. The'pa' ñeñthach notas, ñeñthpa' atthetepa'ch Nompore. Allowa. Pedro
62001001	The'pa' o'ch neserrpare'tatas arr nekellkoth ñeñth ateth pena Jesucristo; ñapa' xhokma eñall ama't awathotheñ ama't allempo ama ayexhkatarethtena' pats. Ñeñthña yapa' e'ñe ye'me'th ateth serrpare'tatyesye'th allempo orrtosa arr patsro, ama't ya yeklloyothpa' e'ñe yeñche'th e'ñe allame'tets, ama't e'ñe ya yotothpa' ya'phlla'yese'th. Ñeñthña Jesucristo ñapa' ñeñthña po'ñoñ penña Pompor Parets tharro'mar ñach e'ñe eñotaterre'ña acheñenesha' ateth oten Pompor Parets. Ñeñthña ña po'ñoñpa' po'ñoxh yapa' allochña korretsayach.
62001002	Ñeñthña Jesucristo allempo acheñetos arr patsro yañapa' e'ñe yeñche'th. Ñeñtho'marña the' yapa'xho'ña xhokma yeñotatenes samha. Ñeñtho'marña yeserrpare'tatenes ñeñthña Cristopa' ñeñth alloch yokrrena ama't thayotheñ e'ñe errponañowen. Ña awathpa' e'ñe parro'tsen epoet Pompor Parets. The'ña attho orrtosnaya arr patsro yapa' e'ñe yeñche'th e'ñe ye'me'th ateth serrpare'tatyesye'th. Ñeñtho'marña the' ya ñeñth ateth yentyese'th, ñeñth ateth ye'myesoñe'th, the'ñapa' o'ch yeserrpare'tatas samha.
62001003	Allochñapa' atthoch alloweney yeparrokmaterr epay Yompor Parets ñamha Poechemer ñeñth Jesucristo.
62001004	Ñeñtho'marña nekellkënnas ñeñth e'ñe po'ñoxh yeñoten atthochña sapa'xho'ña o'ch e'ñe soksherra samha.
62001005	Añ ñoñets ñeñth ye'mapretyese'th Jesucristo, the'ñapa' o'ch yeserrpare'tatas. Ñeñthpa' ateth eñotateney: Yomporpa' ña e'ñe kowenare' es pha'yets, ñapa' e'ñe ateth pena ñerra'm poetare' e'ñech kowen yenteñ. Ñapa' ama't mameshapa' ama orrtatenanoña ñeñth ama kowenayaye; ñeñtho'marña yoten, ñeshopa' ama't koñe'thapa' ama eñalleña chekmete'.
62001006	Yapa' ama't yoteneñ o' e'ñe yeparrokmaterr epay Yompor, tharraña ñerra'm ora yorrtatyen ñeñth ama kowenaye' enteno ña, yañapa' attha yeshkën. Ñeñtho'marcha'ña xhach yottena ñerra'm chekmeta yechope'chen tharro'mar ama e'ñe yeyxhena' ñeñth e'ñe po'ñoxh kowen enten Yompor.
62001007	Tharraña ñerra'm e'ñe kowenare' es yorrtatyen ateth pena Yompor, ñeñthñapa' e'ñe ateth yepena ñerra'mrrathe' arr yechope'chen poetaro e'ñe allo'tseney epay Yompor. Atthoña alloweney e'ñech kowen yeparrokmatwen ñamha Yompor Poechemer ñeñth Jesucristo ña po'rrasoña xhokma e'shennayña allowen yo'chñar.
62001008	Tharraña ñerra'm xha yoten, “napa' amaka'ye eñalle no'chñar”, ñeñthñapa' yañeñaka'ye shekëtsa tharro'mar Yompor pokthaphña ñeñth e'ñe po'ñoxh kowenpa' amaka'ye xhennayoña yeyoxhro.
62001009	Tharraña ñerra'm xho ya'methen yo'chñar, Yomporñapa' e'ñech peretna'werrnay allowen yo'chñar, e'ñech e'showerrnay allowen ñeñth ama pokteye' entapretenye tharro'mar ñapa' ama poenesho po'ñoñ, ñapa' e'ñe pokte' es pen, ñeñtho'marña ñapa' xhokmach peretnerrey.
62001010	Ñamha ñerra'm xha yoten, “napa' ama no'chña'tpeno”, Yomporñapa' xha yottatateñ ñerra'mrrathe' ñapa' atarr ashkañ tharro'mar po'ñoñpa' ateth oteney ya alloweneypa' e'ñe yo'chña'twen. Ñeñthña po'ñoñpa' yañapa' ama't e'ñe mameshapa' ama xhappennayoña yeyoxhro.
62002001	Nechemerneshacha' the' sokoppa' o'ch nekellkonas atthoch amach allo'na sepha'neno ñeñth ama't mameshapa' ama pokteye' enteno Yompor. Tharraña ñerra'm esesha' orrtatene' ñeñth ama kowenayaye, ñerra'm o'ch enamoerr peretneñets, Yomporpa' o'ch peretner tharro'mar eñall yokop ñeñthcha' eñosets Apoesho. Ñeñthñapa' añ Jesucristo ñeñth e'ñe pokte' es pha'yets.
62002002	Ñapa' ña apareth atthoch tsa'twerrnaya yo'chñar. Ñeñthpa' ama e'ñe yapthekpayaye, añekpa'naña alloweney ñeñthey añe patsro'tsa'yeney.
62002003	Ñerra'm e'ñe po'ñoxh yame'ñerrñaña Yompor po'ñoñ ñeñth ateth oteney allempoñapa' e'ñech po'ñoxh yeñoter ñeñth ateth pena ña.
62002004	Ñeñth otets, ñapa' e'ño' eñoteñ ateth pena Yompor, ñerra'm atthera athpare'tenan Yompor po'ñoñ ñeñth ateth oteney, ñeñthña ateth otetspa' ñapa' atthaka'ye shekën. Ama't e'ñe mameshapa' ama xheññañoña Yompor po'ñoñ poeyoxhro ñeñth e'ñe po'ñoxh ateth oteney.
62002005	Tharraña ñerra'm esesha' e'ñe po'ñoxh ame'ñerraya Yompor po'ñoñ ñeñth ateth oteney, ña po'ñoxhpa' o' morrenterrana Yompor e'ñe poeyoxhrokmañen. Ñeñthpa' atthoña yeñoteñ po'ñoxhpa' o' yeparrokmaterr epay Yompor.
62002006	Ñerra'm esesha' otets, ñapa' e'ño' parrokmaten epoet Yompor, ñeñthepñapa' orrtatyesanepa'ña ñeñth ateth pha'yese'th Yompor Poechemer ñeñth Jesucristo.
62002007	O'ch masheñneshacha' ñamha noxhaneshacha' notas, ñeñth ateth notenes nekellkoth the' amorrentanna'tpawepa'ch sentannena allowenes ñeñthpa' ama añeyaye ñoñets ñeñth ama se'mare. Ama't allempotheñ e'ñe errte' same'ñerrapa' allempotheñ se'moerrña ñeñth ñoñets ñeñthcha' ateth sepha e'ñe kowen ñeñthara Yompor po'ñoñ ñeñth e'ñe errtes e'moene' allempo.
62002008	Tharraña morrentanna'teñets ñeñth ateth nekellkënnas the' ñeñthpa' e'ñe ateth ñerra'mrrathe' o' thayo' orrtatonasetña ateth morrentanna'teñets, tharro'mar Cristo e'ñe po'ñoxh orrtatonayña e'ñe etserra atthoch e'ñe kowen yemorrentanna'terra, ñeñtho'marña sapa'xho'ña the'pa' o' e'ñe etserra sorrtaterrña samha atthoch semorrentannerra. Morrentanna'teñets po'ñoxhpa' ñeñthña atarr sherbets tharro'mar ora allowen ñeñth ama kowenaye' enteno Yompor, ñeñthñapa' allo'na sen wañwanmats. Ñeñthpa' e'ñe ateth pena ñerra'mrrathe' chekmete'pa' allo'na sen metwanmats. Allowen ñeñth e'ñe po'ñoxh kowen enten Yompor, ñeñthpa' ateth ñerra'mrrathe' poetare', ñeñthña po'ñoxh o' a'poetarsamperres.
62002009	Ñeñthña otets ñapa'xho'ña Yomporo' po'poetarenño'tsen tharraña ñerra'm orameñ e'moñe'tyenan pamo'ts, ñapa'xho' orameñ chekmeto'tsena.
62002010	Tharraña ñeñth e'ñe po'ñoxh moerenaya pamo'tsesha', ñeñthñapa' e'ñe Yompor po'poetarenño yexhena. Allñapa' ama eñalleña ñeñthcha' phaterrayerr ñeñth ama pokteye' enteno Yompor.
62002011	Ñeñthña e'moñe'tyene' pamo'ts ñapa' orameñ chekmeto'tsen. Ñañapa' ateth pena ñerra'mrrathe' poesheñarr ñeñth chekmetach chopeñe'chyen, ama eñoteñe erreneththe'ña sen tharro'mar chekmete'pa' ñeñtha a'nataklle'chene'.
62002012	Nechemerneshacha' sa so'chñarpa' o' aphretna'warethterra Cristeshoth, ñeñtho'marña the'pa' ateth nekellkënnas.
62002013	Ñamha the'pa' o'ch notas samha allowenes ñeñthes e'ñe pompornesha' penset. Sa the'pa' o' señoter Cristo ñeñth e'ñe awathotheñ eñall ama't e'ñe allempotheñ ama ayexhkatarethtena' pats; ñeñtho'marña the'pa' ateth nekellkënnas samha. Ñamha the'pa' o'ch notas samha allowenes ñeñthes wepoeshares, sapa' o' e'ñe sathpare'ter oneñeth; ñeñtho'marña sokop the'pa' ateth nekellkënnas samha. Ñamha sa nechemerneshacha' the' sapa' o' e'ñe señoter ateth penaña Yompor Parets; ñeñtho'marña the'pa' ateth nekellkënnas e'ñe sokop.
62002014	Ñamha sa ñeñthes pompornesha' e'ñe penset, sa the'pa' o' señoter Cristo ñeñth e'ñe awathotheñ eñall ama't e'ñe allempotheñ ama ayexhkatarethtena' pats; ñeñtho'marña the'pa' ateth nekellkënnas. Ñamha sa ñeñthes wepoeshares, sapa' atarr awamenkathes tharro'mar Yompor po'ñoñpa' o' e'ñe xhaponasa seyoxhro ñeñtho'marña sapa' o' atarr sathpare'ter oneñeth; ñeñtho'marña the'pa' ateth nekellkënnas.
62002015	Amachña aña atarr semorrentatsto allowen ñeñth yentyen añe patsro tharro'mar ñerra'm aña atarr yemorrentena ñeñth añe patsro'tsenpa' Yomporña Parets po'ñoxhpa' amach yemorrenteño, (ñeñtho'marña amach errothenoth xhaponayoña yeyoxhro ñeñth ateth moenen ña).
62002016	Allowen ñeñth eñall añe patsro, ateth ñerra'm ñeñth ateth moenatyeney yechets, ñamha ñeñth yeye'chapretyena e'ñe ya yekweñoth, ñamha ñeñth e'ñe yemnen ya o'ch e'ñe kowen entapretenyet, ñeñthña allowenpa' ama Yomporeshotheye' weno, ñeñthpa' añe patsro'marnesha pokthaphña.
62002017	Allowen ñeñth yentyen añe patsropa' ñeñthpa' atarr awañaña, ñamha ñeñth yemnatse'tyen añe patsro ñeñthpa'xho'ña atarr awañaña. Tharraña ñeñth ateth petsa ñeñth e'ñe ateth moenen Yomporpa' ñeñthñapa' amach wañerro ama't errponaña.
62002018	The' nechemerneshacha' o'ch notas po'poñoneth. The'pa' o' mameshamerra o'ch wañerr allempochña mellapoterra. Ateth se'myen the' ñeñthpa' allempochña orrterra ñeñthcha' atarr e'moñe'terre' Cristo poeyochreshowen. O' e'ñe thayotheñ orretyesa shonte' ñeñth xhokma e'moñe'tene' Cristo. Ñeñtho'marña the'pa' yeñoteñ o' mellapoterrmocha.
62002019	Ama't awañmo'cha e'ñe parrokma yapxhañe'th ñetña the'pa' o' awanmoet elloneth o' sowanerryet tharro'mar po'ñoxhpa' ama allowenakmaye' yeparrokmaterro. Ñerra'm po'ñoxhcha' allowenakmay yeparrokmaterreñ allempoña ñetpa' allo'tsa'yenetañathe' ñamet yesho. Tharraña the'ña ñetpa' o' awanerret elloneth atthoña o' yeñoterranet po'ñoxhpa' ama allowenakmaye' yeparrokmaterro.
62002020	-
62002021	Tharraña the'ña sapa' Cristoña sechorratenayaña Parets Poekamkëñ. Atthoña allowenes o' e'ñe señotwer. Sapa' o' e'ñe señotwerr ñoñets ñeñth po'ñoxh, ñeñthpa' ama shekëñtsoyaye. The' sapa' ama e'ñe sepallteñotheye' nekellkënnaso ñeñth ateth poktetsa sokop. Tharro'mar sapa' señoteñ ñeñth ñoñets shekëñetspa' ama Yomporeshotheye' weno tharro'mar ñeñth Yompor po'ñoñpa' ñeñthña e'ñe po'ñoxh ama shekëñtsoyaye.
62002022	The'ña sapa' señochepa'ch ñeñth atarr nanak ashkañtetsapa' ñeñthka'yeña otets Jesúspa' año' Cristoyaye ñeñth atarr yekwen ya awathotheñ ñeñthcha' llesenserr Yompor. Ñeñtho'marña ñetpa' xha e'moñe'teñetña Cristo, ama xhoye' ame'ñeñeto, Pompore'naña ama ame'ñeññañeto, xha a'nasoteñet.
62002023	Allowen ñeñth a'nasotenaya Yompor Poechemer, ñetpa' Pompore'naña ama agëññañeto. Tharraña allowen ñeñth otets, Jesúspa' Yomporo Poechemer ñeñth Cristotets, ñetñapa' e'ñe agëññañet Pompor.
62002024	Ñeñtho'marña o'ch notas, Yompor po'kowenña ñeñth se'moerr awañmo'chotheñ, the'ña sa attho o' e'ñe señoter seyoxhro allo'nepa'ch sesen ame'ña'nmatsa allochñapa' atthoch e'ñe kowen separrokmaterr epas Yompor Poechemer ñamha epas Yompor Parets.
62002025	Jesucristopa' ateth otnerrey o'ch apoerrey e'ñe po'ñoxh atthochña yapa' korretsayach yoksheñeshokmañen thayotheñ e'ñe errponañowen.
62002026	Ñeñth notenes añ nekellkoth ñeñthpa' añekpa nekellkënnas atthoch sapa' e'ñech señoter allochñapa' atthoch ama sa'shkarethterro.
62002027	Tharro'mar Jesucristo o' chorraterrsa Parets Poekamkëñ, ñeñtho'marña sapa' ama sepallteno o'ch esesha' yexhatas tharro'mar ñapa' eñotatascha' allowen. Ñamha ñeñthcha' ateth yexhaterres ñapa' e'ñeka'ye po'ñoxh ateth, ñeñthpa' ama shekëñtsoyaye. Ñeñth ateth yexhatenes sapa' allo'nepa'ch sesen parrokmatenaya Cristo.
62002028	The'ña nechemerneshacha' allo'nepa'ch sesen parrokmatenaya Cristo allochñapa' ñerra'm esempoch werra ñapa' ñachña e'ñe seyemtapoerra atthoch sapa' amach xha sepenkapoero ñerra'm esempoch werra.
62002029	Ñewa, sa the'pa' o' e'ñe señoter Jesucristo ñapa' e'ñe pokte' es pha'yen. Ñeñtho'marña señochepa'ch ñamha allowen ñeñth e'ñe pokte' es orrtatyets ñeñthñapa' e'ñe po'ñoxh poechemer peñ Yompor.
62003001	The' sapa' xhosaña e'ñe kothape'cherre', Yomporpa' atarrka'ye nanak morrentenya. Ña e'ñe poemorrenteñothey ñapa' e'ñe poechemer peney, ñeñtho'marña yapa' e'ñe po'ñoxh Yomporena'tarey. Ñeñtho'marña acheñenesha' arr patsro ñeñth ama ame'ñetso ñetñapa' ama eseshaye' eñotenayeña ñeñth ateth yokthape'chyen Yomporekop tharro'mar Yomporpa'xho'ña ama eseshaye' eñotenaye ñeñth ateth kothape'chen ña.
62003002	O'ch masheñneshacha' ñamha noxhaneshacha' o'ch alla noterrserr, the'ña yapa' e'ñe po'ñoxh poechemer peney Yompor. Ama't ama e'ñe eñotatenya' errotheneycha'ña ya esempowañen tharraña yapa' e'ñe yeñoteñ ñerra'm esempo orrterra Jesucristo, yañapa' e'ñech atthey yamha ñerra'm ña tharro'mar allempo yapa' yentercha' ñeñth ateth atarr kowentena ña.
62003003	Allowen ñeñth ateth ame'ñetsa, ñetña e'ñe poeyemteñothet kowame'teñet, atthoña ñetpa' e'ñech kowen a'kowentatarethterret ñamet e'ñech atthet ñerra'm Jesucristo ñeñth e'ñe kowenare' es orrtatyets.
62003004	Allowen erra'tsen ochña'tetspa' ñeñthñapa' xha athpare'tenan Yompor po'ñoñ ñeñth ateth anareth. Tharro'mar ñerra'm esempo yathpare'ten ñoñets ñeñth ateth anareth, ñeñthña yapa' xhach yeyoren yo'chñar.
62003005	Sapa' e'ñe señoteñ Cristo ñapa' tharro'mar wapa arr patsro ñach awanerre' ya yo'chñar ama't ñapa' ama eñalle po'chñar ama't koñe'tha.
62003006	Ñeñtho'marña allowen esesha'ch parrokmaterre' Cristo, ñetñapa' ama xhoye' ochña'tare'teneto. Tharro'mar ñeñth atarr ochña'tare'tetspa' ñeñthñapa' ama poentaranoña Cristo, ama xheññañoña poeyoxhro ñeñth ateth pena Cristo.
62003007	Nechemerneshacha' sapa' señochepa'ch ñeñthcha' ateth noterrserr the', allochñapa' atthoch amach esesha' seshkërraye. Po'ñoxh ñeñth orrtatyene' ñeñth e'ñe pokte' enten Yompor, ñeñthña po'ñoxhpa' e'ñe kowen acheñer, e'ñech ateth pena ñerra'm Cristo ñeñth e'ñe pokte' es pha'yets.
62003008	Tharraña ñeñth xhokma orrtatyene' ñeñth ama pokteye' enteno Yompor, ñeñthña acheñerpa' po'ñoxh oneñethena'tar, tharro'mar oneñethpa' e'ñe awathotheñ ñapa' aña orrtatyes ñeñth ama't mameshapa' ama pokteye' enteno Yompor. Ñeñtho'marña Yompor Poechemerpa' wapa, allochñapa' ñach e'nwerre' ateth phatse'tyena oneñeth.
62003009	Alloweney ñeñthey po'ñoxh eñalleterrtsa Yomporothpa' amach allo'na yo'chña'tare'tneno tharro'mar yapa' o' yeyxherrñañ ñeñth ateth pena Yompor Parets. Yapa' po'ñoxhpa' o' ye'ñalleterra Yomporoth ñeñtho'marña amach errothenoth alla yo'chña'tare'terre'the.
62003010	Arrpa' atthoña yeñoteñña ñeñth Yomporena'tar ñamha ñeñth oneñethena'tar. Allowen ñeñth ama pokteye' es orrtatyetso ñeñth ama morrentenaye pamo'tsesha', ñetñapa' amaka'ye Yomporena'tareyayeto.
62003011	Añ ñoñetspa' e'ñe awathotheñ eñotatasete'th amorrentanna'tpawepa'ch e'ñe alloweney.
62003012	Amach ateth yephatsto ateth pha awath Caín, ñapa' oneñethena'tara. Ñañapa' pa'mo'nasheña moetsa. Tharro'marka'yeña moetse ñapa' amaka'ye kowenaye' kothape'che'the; pa'mo'nasheñña Abel ñeñth moetsa, ñañapa' e'ñe kowen kothape'che'th Yomporekop.
62003013	Ñeñtho'marña masheñneshacha' ñamha noxhaneshacha' e'ñepa'ch señota sapa' ñeñtho'marcha'ña e'moñe'tasña acheñenesha' añ patsro ñeñth ama ame'ñetso.
62003014	Tharraña ya e'ñe yemorrenteñoth yamo'tspa' e'ñe yeñoteñ yapa' o' yemhtanerrña allcha' e'ñe poktakma yerromoerreñ. Yapa' o' yexherr allña yapa' korretsayach. Ñeñthña ama moerenayo pamo'ts ñetñapa' allo'tsenareta allcha' e'ñe rromoerret e'ñe poktakma.
62003015	Allowen ñeñth xha e'moñe'tyenan pamo'tspa' ñeñth po'ñoxhpa' amtsaña enteñña Yompor. Ama't e'ñe sapa'xho'ña señoteñ ñeñth amtsañpa' poeyoxhropa' ama eñalleña atthoch ñapa'xho'ña korretsach thayotheñ e'ñe errponañowen.
62003016	Arrpa' atthoña e'ñe yeñoteñña ñeñth ateth penaña e'ñe po'ñoxh morrenteñets, atthoña Jesucristopa' a'rroya ñañeña atthoch rroma yokop. Yapa'xho'ña e'ñepa'chña pokte' yeñch o'ch ya'rroya yañeña atthoch yerroma yamo'tseshakop.
62003017	Tharraña yaña ñerra'm yechyen atthoch e'ñe kowen yokrrena arr patsro, allempo yenteñ yamo'ts xha atarr es pallta'yenet yañapa' ama yemorrenteño, Yomporpa'xho'ña ama't e'ñe mameshapa' amaka'ye yemorrenteñoña yeyoxhro.
62003018	Amach nechemerneshacha' e'ñe yeñoñochaya yotanna'tatsto atarr yemorrentannena. Xhochña yorrtatyesña yemorrenteña e'ñe po'ñoxh ateth es yepha'yen po'psheññekop e'ñe kowen.
62003019	Alloña yapa' e'ñech yeñotena yapa' e'ñe po'ñoxhey ñeñthey ateth petsa e'ñe kowen. Ñeñtho'marña yapa' e'ñech yeñmataten yeyoxher Yomporeshoneth.
62003020	Tharro'mar ñerra'm ama e'ñe yeñmañeshokmaye' es yepha'yeno Yomporekop, Yomporñapa' elloña e'ñe po'ñoxh ateth eñoteney tharro'mar ñapa' ña atarr eñotañesha'.
62003021	Tharraña nechemerneshacha' ñerra'm e'ñe yeñmañeshokmañen es yepha'yen Yomporekop ñeñthepñapa' Yomporcha'ña e'ñe kowen yeyemtena.
62003022	Attho yame'ñerrñaña po'ñoñ ñeñth ateth oteney, ñapa' atarr koshenya; ñeñtho'marña ñerra'm es yenamoeñ, ñapa' xhokmach e'ñe po'ñoxh apoeney.
62003023	Yompor po'ñoñoth ateth oteney o'ch e'ñe kowen yame'ñerrñaña Poechemer ñeñth Jesucristo. Ñamha oteney amoeranna'terrapo'ch alloweney, ateth oteneyña ña.
62003024	Erra'tsencha' e'ñe kowen ame'ñenaya Yompor po'ñoñ ñeñth ateth oteney, ñetñapa' e'ñe parrokmatenet epoet Yompor. Ñeñtho'marña yeñoteñ yeparrokmaten, Parets Poekamkëñoth ñeñth chorratenya ñeñthña yeñotatene'ña e'ñe yeparrokmateña Yompor.
62004001	Ñamha the'pa' o'ch, masheñneshacha' ñamha noxhaneshacha', noterrserr: sapa' ñato't same'ñena'ña allowen pa'namen kothaphñats tharro'mar ñetpa' ama't otenetañ Partso' Poekamkëñ eñoratenawet, sapa' xhochña señotyesña ñeñth pa'namen kothaphñatser atthochña sapa' e'ñe señoch erra'tsenthe'ña ñeñth e'ñe po'ñoxh wetsa Yomporeshoth. Tharro'mar shonteñ ñeñth otetseñ ñetpa' Yomporo' po'ñoñ a'mhtenet tharraña ñeñthpa' ama Yomporeyaye po'ñoñ. Ñeñthpa' errapharen o' orretyesa añ patsro.
62004002	Arr sapa' alloch señoch erra'tsenthe'ña e'ñe po'ñoxh eñoratenña Parets Poekamkëñ: Erra'tsencha' otats Jesucristopa' ña po'ñoxh partsoth acheñetos arr patsro, ñeñthña kothaphñatserpa' e'ñe po'ñoxh Parets Poekamkëñ eñoratene'.
62004003	Erra'tsencha' ñeñth amach attheye' otetso Jesúsokop, ñeñthña kothaphñatserpa' ama po'ñoxh Parets Poekamkëñ eñoratenaweto. Ñeñthpa' ñeñthña po'ñoxh e'moñe'tene'ña Cristo ñeñth ateth se'mare'tyese'th o'ch wapa. The'ñapa' o' orrtonaya añ patsro.
62004004	Saña po'ñoxh nechemerneshacha' e'ñe po'ñoxh Yomporena'tares tharro'mar sapa' ama aña se'mhñoteno attho pa'namenoth shekare'tyensetañ. Yompor Poekamkëñ ñeñth sechorrenayapa' ñeñthña sapa' atarr awamenkathtatenes. Ñeñthña chorrenaya añ patso'marnesha'pa' ñapa' ama e'ñeye' awamenkathtatenaneto.
62004005	Ñeñthña shekare'tyets e'ñe ñet pokthaphñothet po'ñoxhpa' patso'marnesheta. Ñeñtho'marña ñerra'm eñosetpa' añach serrpare'tyenet ñeñth patso'marekpa. Ñeñtho'marña ñetpa' patso'marneshach e'mhñotenawet.
62004006	Yaña po'ñoxhpa' Yomporena'tarey. Ñeñth po'ñoxh eñotene' Yompor, ñetñapa' e'ñech kowen e'mhñotenyet ya. Ñeñthña ama Yomporena'tareyaye, ñetñapa' amach e'mhñotenyeto. Yapa' alloña yeñotenña kothaphñats ñeñth po'ñoxh wetsa Yomporeshoth atthoña yeñotenña ñamha kothaphñats ñeñth shekëñets.
62004007	Masheñneshacha' ñamha noxhaneshacha' amoeranna'tpawepa'ch alloweney tharro'mar ñeñthpa' Yomporeshoth wena. Allowen amorrentñapa' ñetpa' o' eñalleterret Yomporoth, po'ñoxh o' eñoteret ñeñth ateth pena Yompor.
62004008	Ñeñthña ama amorrentñopa' ñokpoetpa' ama eñoteñetoña ateth penaña Yompor, tharro'mar Yompor ñapa' ña atarr amorrentañtetsa.
62004009	Añpa' Yompor orrtate' yokop allochñapa' yapa' o'ch yeñoter Yomporpa' atarr morrentenya. Atthoña moeñan Poechemer arr patsro ñeñth po'pathrror pen atthochña yapa' korretsayach e'ñe ñeshoth.
62004010	Arrpa' all orrtatonay Yompor ñeñth e'ñe po'ñoxh morrenteñets: Allempo ya ama't mameshapa' ama yemorrentpeño Yompor, ñañapa' allempotheñ atarr morrentenya ya. Ñeñtho'marña ñapa' moeñonay Poechemer ñeñthcha' yetsa'terroya yo'chñar.
62004011	Ñeñtho'mar masheñneshacha' attho Yomporpa' atarr nanak morrentenya, yapa'xho'ña e'ñepa'chña yemorrentanna'twena alloweney.
62004012	Yomporpa' ama esesha' poentare. Tharraña ñerra'm e'ñe yemorrentannena alloweney, po'ñoxhpa' e'ñe yeparrokmaten epay Yompor. Ña poemorrenteñapa' e'ñech chorrenya poktakma.
62004013	Ña attho apoerrey e'ñe ña Poekamkëñ ñeñthña yeñotatene'ña yapa' e'ñe yeparrokmaten epay Yompor.
62004014	Ñamha yapa' e'ñe yentwoñe'th Yompor Poechemer ñeñtho'marña ya the'pa' o' ya'pothonas samha attho Yompor po'ñoxhpa' moeñonay Poechemer ñeñthcha' ya'keshphaterre' ya ñeñthey yexha'yetsa añ patsro.
62004015	Ñeñth ame'ñenaya Jesús ñapa' po'ñoxh e'ñe Yomporo Poechemer, ñetñapa' e'ñe parrokmatenet epoet Yompor.
62004016	Atthoña ya the'pa' e'ñe yeñoteñ ñamha yame'ñeña attho Yomporpa' atarr morrentenya. Yompor ñapa' ña atarr amorrentañtetsa. Ñerra'm e'ñe po'ñoxh yemorrentannena po'ñoxhpa' o' yeparrokmaterr epay Yompor.
62004017	Atthoña yapa' e'ñech kowen yemorrenteña Yompor e'ñe poktakma, allochñapa' yapa' amach yemhcha'nañothayaya yeyemtero Yompor ñerra'm esempowañen eñotatyeswerrey e'ñe errothencha' entyeswerrey. Tharro'mar e'ñe ateth pena Jesucristo, yapa'xho'ña e'ñech ateth yepena yamha arr patsro.
62004018	Ñerra'm po'ñoxh yemorrenteña Yomporpa' amachña xha yemhcha'teñe. Tharro'mar attho e'ñe poktakma kowen yemorrentannena epay Yompor, ñeñthña po'ñoxh yewapore'tampene'ña yemhchañ. Ñerra'm esempo xha es yemhcha'tenpa' atthoña e'ñe yañeña koñchatetsa. Ñamha ñerra'm orameñ yemhcha'ten amaka'ye e'ñe yeyxhena'ña atthoch e'ñe kowen yemorrentannena e'ñe poktakma.
62004019	Yomporpa' o' e'ñe morrenterrya yanom, ñeñtho'marña yapa'xho'ña the'pa' o'ch e'ñe yemorrentera yamha.
62004020	Ñerra'm esesha' otets, ñapa'xho'ña e'ño' kowen morrentenana Yompor, tharraña ñerra'm xha e'moñe'tyenan pamo'ts, ñeñthña ateth otetspa' atthaka'ye shekën. Attho ama morrentenano pamo'ts ama't ñeñthpa' e'ñe enteñ, amach errothenoth morrentanoña ñamha Yomporña' tharro'mar ñeñthpa' amaka'ye xhoye' enteñe.
62004021	Yompor po'ñoñ ñeñth yotene': Ñerra'm po'ñoxh yemorrenteña Yompor, yamo'tspa'xho'ña e'ñepa'chña kowen yemorrentenanet.
62005001	Alloweney erra'tseneycha' ame'ñerraya Jesúspa' ña Cristotats ñeñtheyña yapa' o' e'ñe poechemer perrey Yompor. Ñewa, yeñoteñ arr patsro ñerra'm yemorrenteña poesheñarr acheñ ñeñth achemereshath, poechemeresha'naña e'ñe yemorrentwena.
62005002	Ñeñtho'marña yeñoteñ ñamha ñerra'm esempo yemorrenteña Yompor ñamha yame'ñerrñaña po'ñoñ ateth oteney, añe'naña e'ñe yemorrentwena ñeñth poechemeresha' pen Yompor.
62005003	Attho yemorrenteña Yompor xhoch yame'ñerrñaña po'ñoñ ñeñth ateth oteney. O'ch e'ñe yepena ñeñth ateth oteney, ñeñthpa' ama thorrapawoyaye.
62005004	Tharro'mar alloweney ñeñthey poechemer pen Yompor, yañapa' e'ñe yeyemteñoth Jesús xhokma pomnaren yepen allowen ñeñth ama pokteye' entyeno Yompor arr patsro.
62005005	Allowen ñeñth ame'ñenaya Jesús ñapa' Yomporo' Poechemer, ñetña e'ñe ñapthet pomnaren penetña allowen ñeñth ama pokteye' entyeno Yompor arr patsro.
62005006	Ñeñtha Jesucristo allempo wapa arr patsro eñall ñeñth yeñotaterre'ña ñapa' e'ñe po'ñoxh Yomporeshoth wapa. Ñeñth ñanompa' allempo attho apatarethta Yomporekop oño. Tharraña ama e'ñe ñaptha oña yeñotataye ñapa' e'ñe po'ñoxh Yompor Poechemer. Po'rraso'naña yeñotate'ña allempo akorso'tamphsarethterra; ñapa' e'ñe po'ñoxh Yompor Poechemer. Ñamha Parets Poekamkëñ ñeñthpa'xho'ña ña yeñotaterre'ña Jesúspa' e'ñe po'ñoxh Yompor Poechemer tharro'mar Parets Poekamkëñpa' errothen es eñotateney ñeñthpa' e'ñe po'ñoxh ateth.
62005007	Ñamha eñall ma'pa ñeñth poe'ntaño'tsen ñeñthña yeñotatene'ña ya. Ñeñthpa' Yompor Parets ñamha po'ñoñ ñamha Poekamkëñ. Ñetpa' ama't ma'po'maret e'ñe pathrra ateth petsa.
62005008	Ñamha arr patsro eñall ma'pa ñeñthña yeñotatene' Jesúspa' ña po'ñoxh Yompor Poechemer. Ñeñthpa' Parets Poekamkëñ, allothpa' oñ allempo apatarethta Yomporekop allothpa' ñamha po'rras attho akorso'tamphsarethterra. Ñetpa' ama't ma'po'maret eñotatenet, e'ñe pathrra eñotatyenet ñeñth Jesús ñapa' e'ñe po'ñoxh Yomporo Poechemer.
62005009	Ñewa, arr patsro xhokma e'ñe pokte' yenteñ ñeñth ateth eñotateney acheñ tharro'mar ñeñthpa' xhokma sherbeney. Ñamha ñeñth ateth eñotateney Yompor elloña ñeñthpa' atarr nanak sherbeney. Tharro'mar ñeñthpa' e'ñe ña Poechemerekop eñotateney Jesúspa' Yomporo Poechemer.
62005010	Ñerra'm esesha'ch ame'ñerraya Yompor Poechemer, ñeñthñapa' echerrancha' e'ñe ña poeyoxhro ñeñthcha' eñotaterre' e'ñe pokte' o'ch e'ñe yemterrana Jesucristo ñeñth e'ñe po'ñoxh Yompor Poechemer. Ñeñthña ama ame'ñenayo Yomporpa' xha ottatateñ ñerra'mrrathe' ñapa' atarr ashkañ tharro'mar ñeñth acheñerpa' ama ame'ñenano Yompor ñeñth ateth eñotateney Poechemerekop.
62005011	Yomporpa' ateth eñotateney attho yapa' apoey Poechemer, e'ñe ñeshothña yapa' korretsayach yoksheñeshokmañen thayotheñ e'ñe errponañowen.
62005012	Ñeñthña agërre' Yompor Poechemer añe'naña o' agërret atthochña ñetpa' korretsetach thayotheñ e'ñe errponañowen. Añña ñeñth ama agërraye Yompor Poechemer, ñetñapa' amach esesha' agërraye alloch korrerret.
62005013	Ñeñth allpon o' nekellkonas sa ñeñthes ame'ñenaya Yompor Poechemer, sapa' ñeñthcha'ña señotaterre' po'ñoxh sapa' korretsasach soksheñeshokmañen e'ñe thayotheñ errponañowen.
62005014	Yapa' e'ñe yeyemteñoth Yompor ñeñtho'marña yeñoteñ es yenamh ñeñth pokte' enten ña, yapa' xhokmach e'mhñoteney.
62005015	Ñamha attho yeñoteñ ñapa' xhokma e'mhñoteney ñerra'm es yenamh ñeñtho'marña yeñoteñ e'ñe allorokma o' yo'patatarethta ñerra'm escha' yenamoeñ.
62005016	Ñerra'm eseshascha' eñote' samo'ts ñeñth ateth pene' ñeñth ama pokteye' enteno Yompor, ñeñthña po'chñarpa' ñerra'm ama añekpayaye alloch rromoerr atthoch chenkërra e'ñe poktakma, sañapa' añcha' senamoñ Yompor atthoch ñach a'krraterre' e'ñe poekamkëñoth. Yomporpa' o'ch a'krrater ñerra'm po'chñarpa' ama añekpayaye alloch rromoerr atthoch chenkërra e'ñe poktakma. Po'ñoxhpa' eñall yo'chñar alloch yerromoerr atthoch yechenkërra e'ñe poktakma. Ñeñtho'marña napa' ama añekpaye' notenso sapa' xhokmach sema'yochampeña ñeñthcha' chenkërrtsa e'ñe ña pathpare'teñoth.
62005017	Ñewa, yeñoteñ allowen ñeñth ama pokteye' enteno Yompor ñeñthpa' ochña'teñets enteñ Yompor. Tharraña eñall ñamha ochñarets ñeñthpa' ama añeyaye ñeñth alloch yerromoerr atthoch yechenkërra e'ñe poktakma.
62005018	Yeñoteñ alloweney ñeñthey po'ñoxh eñalleterrtsa Yomporothpa' amach allo'na yepha'neno ñeñth ochñarets enten Yompor. Tharro'mar Yompor Poechemerpa' xhokma kowampeney ñeñtho'marña oneñethpa' ama't e'ñe mameshapa' amach alla erroth perrye'the.
62005019	The'ña yapa' yeñoteñ o' yeyomporena'tarterra ya. Po'potantañña acheñenesha' arr patsro ñeñth ama ame'ñetso, ñetñapa' aña yochresha'tenawet oneñeth.
62005020	Yañapa' yeñoteñ ñeñth Poechemer pen Yomporpa' ñañapa' o' wapa. Ñaña yexhapaterre'ña yeyoxhro atthochña yapa' o'ch yeñoter Yompor ñeñth e'ñe po'ñoxh Parets. Ñeñtho'marña yeñoteñ o' yeparrokmaterr epay ñeñth e'ñe po'ñoxh Yompor Poechemer ñeñthpa' Jesucristo. Atthoña yapa' o' e'ñe yeñoter Yompor ñeñth e'ñe po'ñoxh Parets, ñeñthña yapa' allochña e'ñe korretsayach yoksheñeshokmañen thayotheñ e'ñe errponañowen.
62005021	The'ña, nechemerneshacha', sapa' e'ñech señotnoma, ñato'tña seyomporer sepeña'ña po'poñ ñeñth ama po'ñoxh Partsoyaye. The'pa' ñeñthach notas, ñeñthpa' atthetepa'ch Nompore. Allowa. Juan
63001001	Napa' na ñeñthen pompor pen allowen ñeñth ame'ñenaya Yompor, the'pa' o'ch nekellkonas añ carta. O'ch nekellkonaph pha ñeñtheph e'ñe noxhesha' nepeneph, pha ñeñtheph o' akrerr Yompor. O'ch nekellkonaph ñamha ora pechoyoreshowen ñeñth e'ñe pachor pepene'. Napa' e'ñe po'ñoxh atarr nemorrentensa, ama e'ñe naptha nemorrentenso, elloña po'potantañexhno ñeñth o' enterran ñeñth e'ñe po'ñoxh Yompor po'ñoñ, ñetpa'xho'ña e'ñe morrentwenset.
63001002	Tharro'marña sapa' atarr yemorrentensa attho yapa' o' e'ñe xherrnaya ya yeyoxhro ñeñth e'ñe po'ñoxh Yompor po'ñoñ. Ñeñthpa' allach e'ñe a'poena yeyoxhro errponañowen.
63001003	E'ñe newomhcha'teñothes sa napa' o'ch notas: Yomporepa'ch sebensare'tampene' ñeñthara Parets epoet Poechemer Jesucristo ñeñth Yepartseshar yepen. Ñetepa'chña semoerenaya atthochña sapa' e'ñech kowen sokshena seyoxhro. Ñeñthpa' añekop atthochña sapa' señoterrñañ ñeñth e'ñe po'ñoxh Yompor po'ñoñ atthochña sapa' o'ch semorrentannerra e'ñe kowen allowenes.
63001004	The'pa' o'ch notaph, pha ñeñtheph e'ñe noxhesha' nepeneph na attho nentennaph poesheña'tets ñeñth pechoyoresha' pepen, ñetpa' xhokma e'ñe kowen kothape'cheññañet Yompor Parets po'ñoñ ñeñth e'ñe po'ñoxh ateth oteney, napa' ñeñthña atarr nokshatene'.
63001005	O'ch noxheshacha' neyerpatapha, allo'nepa'ch amorrentanna'tpo' sentannena allowenes. Ñeñth ateth noteneph arr nekellkothpa' ñeñthpa' ama añeyaye ñoñets ñeñth ama se'mare. Ama't allempotheñ e'ñe errte' same'ñerrapa' allempotheñ se'moerrña ñeñth ñoñets.
63001006	Ñerra'm yemneñ yemorrentanna'tapa' añcha'ña ateth yephowerra ñeñth ateth oteney Yompor. Ñerra'm añ yemneñ o'ch e'ñe ateth yephowerra ñeñth ateth oteney Yomporpa' xhochña e'ñe kowen yemorrentannerra alloweney. Ñeñthpa' e'ñe awathotheñ ateth serrpare'tatyesasete'th.
63001007	Ñeñtho'marña the'pa' ateth notenes tharro'mar ñeñth shekëne' acheñpa' o' epa'wa añ patsro. Shonte'ch ñeñthcha' shekëne' acheñ, ñetpa' ateth otyenet Jesucristo ama partsoye' acheñetostso. Ñeñth otets atethpa' ñeñthña po'ñoxh ashkaña ñeñthña e'moñe'tene' Cristo.
63001008	Sapa' e'ñech señota allochñapa' amach shekaso. Ñerra'm shekas allempopa' e'ñethe' orrena sethorrerra Yomporekop. Añcha'ña sethorrena atthochña sapa' e'ñech sagapwerr ora allpon ñeñth alloch tsa'twerrsa ña.
63001009	Ñerra'm erra'tsencha' ama atthekmaye' yexhatatso ñeñth ateth yexhateney Cristo, ñerra'm xha a'po'poñeteññañ po'ñoñ, ñeñth ateth petsapa' amach Yomporeye' yemteno. Añcha'ña erra'tseneythe' allo'na kothene' Cristo po'ñoñ yapa' e'ñe po'ñoxh yeyemteña Yompor Parets e'ñe Poechemere'na.
63001010	Ñerra'm esesha'ch wapatsa sesho ñapa' atethcha' otos ñapa'xho' año' yexhaten Yompor po'ñoñ tharraña ñapa' ñerra'm ama attheye' yexhateno ateth yexhaten Cristopa' ñewa, amach sagapatsche sepakllo. Ama't sewomhcha'teñothapa' amach sotatsche, “Yompore't pha'natenaya.”
63001011	Amach sewomhcha'tatsche tharro'mar ñerra'm sewomhcha'teñ, sapa' ñeñthathe' seyxhaprech ñeñth ama po'ñoxhoyaye.
63001012	Shontemeñ po'poñexhno ñeñthcha' notaseñ tharraña ama nemno o'ch e'ñe notwas arr necartoth. Tharro'mar napa' nesechena o'ch nemo'tensa' allempochña atthoch yeserrpare't e'ñe parro, atthochña e'ñech kowen parro yoksherra.
63001013	Añ pemo'nerr poechoyoresha'pa' ñetpa' womhcha'tenpet ñamet arr necartoth. Ñetpa'xho'ña ñeñthet o' akrerranet Yompor. The'pa' ñeñthach notas, Yomporepa'ch sa'nataya. Ñeñthpa' atthetepa'ch Nompore. Allowa. Juan
64001001	O'ch, masheñe Gayo, nekellkonaph añ carta, napa' na ñeñthen pompor pen allowen ñeñth ame'ñenaya Yompor. O'ch notaph, napa' e'ñe po'ñoxh atarr nemoerenpha.
64001002	Ñewa, masheñe, xhokma nema'yochampenpha allochñapa' Yomporpa' e'ñech a'natenpha. E'ñepa'ch kowen pewomhchena, tharro'mar napa' neñoteneph e'ñe pekamkëñothpa' e'ñe kowen phokthape'chen Yomporekop.
64001003	O'ch notaph, napa' atarr noksha allempo werra masheñnesha' peshoth. Ñetpa' ateth serrpare'tatwerrnet phapa' e'ño' po'ñoxh kowen phame'ñena, e'ño' kowen phokthape'cheññañ Yompor po'ñoñ ñeñth e'ñe po'ñoxh ateth oteney.
64001004	Allempo ne'mare'tas attho sapa' e'ñe kowen sokthape'chen ñeñth e'ñe po'ñoxh ateth oteney Yompor po'ñoñ, napa' ñeñthña atarr nokshatene'; ama eñalle po'poñ ñeñth ateth atarr nokshatene'. Napa' e'ñe ateth nentenes ñerra'mrrathe' nechemeres ñeñtho'marña napa' atarr nokshensa.
64001005	Ñewa, masheñe o'ch notaph, phapa' e'ñe pokte' ateth pepena ñeñth attho phagëñ e'ñe kowen pepakllo masheñnesha' ñeñth wapyetsa po'poñ anetsoth.
64001006	Awaña allempo yapxhena alloweney ñeñthey ame'ñetsa, ñetñapa' ateth serrpare'tatwerryet attho phapa' e'ñe kowen pemoerapanet. Ñamha o'ch notaph, xhokmach peyenpoenanet, phapanetcha' ñeñth palltenet atthoch anerret Yompor po'ñoñ po'poñ anetso. Ñerra'm ateth pepenapa' ñeñthpa' e'ñech pokte' enteneph Yompor tharro'mar ñetpa' Yompor sherbenet.
64001007	Ñewa, ñetpa' o' awanmoet atthoch serrpare'teññañeta' Jesucristo po'ñoñ tharraña ñetpa' ama moeneñeto o'ch es apapanet ñamha ñeñth ama ame'ñetso.
64001008	Ñeñtho'marña yapa' e'ñe pokte' o'ch es yapapanet tharro'mar ñeñthpa' atthoña yethorrapretenanetña Yompor po'ñoñ.
64001009	O'ch noterrperr po'poñ. O' nekellka'wa carta allowenakop ñeñth apxhetsa all pha'netsro. O' notwanet ora allpon ateth notwaph arr necartoth, tharraña Diótrefespa' xha achmhare'tey. Ñapa' e'ñe pommo'cheñoth e'ñe ñañeñapa' aña moenen o'ch pomnaren pha'yenan acheñenesha' ñeñth o' ame'ñerrana Yompor, ñeñtho'marña ama e'mhñotenye.
64001010	Ñeñtho'marña esempoch nexhap peshopa' o'ch neyerpatosanet ñeñth ateth pena Diótrefes. Ñapa' xhokma toma'tampeney atthach eñosatse'tyen yokop. Ama ñeñthayaya ateth peno, elloña ama agënano masheñneshaxhno ñeñth anene' Yompor po'ñoñ. Ama agënaneto ñamha ama moenatenano acheñenesha' o'ch agëñet ñamet masheñneshaxhno. Ñerra'm esesha'ña agënawetpa' ñañapa' o'chxho' moeño'terranet arroth all sapxhena.
64001011	Ñewa, masheñe, phapa' amach peyxhapretatsto ñeñth ateth pentapreten ñeñth ama pokteyaye. Phapa' añcha'ña peyxha' ñeñth pentapreten attho e'ñe pokte' es pha'yenet. Ñeñtho'marña ateth noteneph tharro'mar erra'tsen ñeñth e'ñe pokte' es petspa' ñeñthka'yeña Yompor poeyochresha'; ñeñthña ama pokteye' es pha'yetso ñeñthña ama't mameshapa' ama eñotenanoña Yompor.
64001012	Ñewa, o'ch notaph ñamha po'psheññekop ñeñthpa' añ pa'so'cheñ Demetrio. Ñaña po'ñoxhpa' e'ñe kowen enteñ allowen acheñenesha'. Ñapa' e'ñe ateth pena ateth oten Yompor po'ñoñ ñeñth e'ñe po'ñoxh kowen. Ñeñtho'marña yapa'xho'ña yeñoteñ ñapa' e'ñe kowen acheñer. Ñewa, phapa' e'ñe peñoteney ñerra'm errothen yoten, ñeñthpa' e'ñech po'ñoxh ateth.
64001013	Shontemeñ ñeñthcha' notapeñpa' tharraña amach e'ñe notwape añ necartoth.
64001014	Tharro'mar napa' atarr nemneñ awenepoña nexhap pesho. Ñerra'm esempoch nexhappa' allempochña e'ñe yeserrpare'tatanna'ta parro.
64001015	Ñeñth arro'tsa'yen masheñnesha' ñetpa'xho'ña womhcha'tenpet ñeñthara añ necartoth. Phañapa' o'ch pewomhcha'tyesanet e'ñe poesheña'ttsokma masheñnesha' ñeñth parro'tseneph. The'pa' ñeñthach notaph, masheñe, Yomporepa'chña pha'natenaya. Allowa. Juan
65001001	Masheñneshacha' ñamha noxhaneshacha', allowenes ñeñthes o' wa'ñerres Yompor Parets atthoch poeyochresha' perres, ñeñthes o' sa'kowentatarethterra Partsokop, ñeñthes e'ñe kowampen Yompor e'ñe separrokmateñoth Jesucristo. Ñeñtho'marña napa' nekellkënnas añ carta na Judason ñeñthen thorretsa Jesucristokop.
65001002	E'ñe newomhcha'teñothes sa napa' o'ch notas: Yomporepa'chña semoerenaya, ñamha nanakëpa'chña morrentensa, nanakëpa'chña koshatenes seyoxhro.
65001003	The'pa' o'ch notas, masheñneshacha' ñamha noxhaneshacha' napa' atarr nemneñ o'the' nekellkonas atthoch neñotatas ñeñth e'ñe errothenothcha'ña a'keshphatarethey e'ñe alloweney ñeñthey ame'ñenaya Jesucristo. Tharraña the'pa' añ nenten ñeñth atarr palltetsa o'ch notas, nankëpa'ch sema'yoxhra añ ñeñth attho yame'ñena atthochña e'ñech kowen semoñena, atthoch amach semnateñe ama't poesheñarra o'ch a'po'poñetonaset ñeñth ateth yame'ñeña Jesucristo.
65001004	Añekopña notenes tharro'mar xhokma orretyena acheñenesha' ñeñth ashkañtetsa ñeñth ama Yomporeye' po'ñoñ kothape'cheneto. Ñet poeshkëñothespa' ñato'rraña xhathe' a'po'poñeterrnayet ñeñth attho po'ñoxh yame'ñerrñaña Yompor po'ñoñ. Ñetpa' atethcha' otyeset, e'ñeka'ye pokte' o'ch sosya'tsañexhna yeyxhen tharro'mar Yomporpa' xhokma peretneney, ñapa' atarr amoeraña ñeñtho'mar amach koñchaterrye. Ñetpa' po'ñoxh ama pamo'mtayeye' peñeto Yompor ñeñth ñapoeth Yamo'mte' yepen ya. Ñamha ñetpa' ama po'partseshareye' peñetoña Jesucristo. Tharraña sapa' señochepa'ch e'ñe awathotheñ anwarethta ñeñth ateth petsapa' ñeñthña o'patatenetña koñcheñets.
65001005	Ñewa, sapa' po'ñoxh e'ñe señoteñ ñeñth ateth pha awath, tharraña the'pa' o'ch alla neyerpaterrsa attho Yomporpa' xha koñchatwerran ñeñth alla kexhpoerre' ñeñth e'ñe ateth oteney Yompor. Ñeñthpa' ateth pha allempo a'keshphaterran israelnesha' allempo erraneta' Egiptoth all atarr amoeroxhtatarethtete'th. Tharraña ama't a'keshphaterranetañ allempo, elloña tsapathonethpa' o' alla a'kllatwerran allowen ñeñth ama kowenaye' ame'ñaye'the. E'ñech atthekma perran allowen ama't the' ñeñth ama ame'ñetso.
65001006	The'pa' o'ch alla neyerpaterrserr po'poñ ñeñth ateth pha ñamha patanta'tets mellañotheñnesha'. Ñetpa' anarethetañ ñetcha' sherbenet Yompor, tharraña ama't ateth anarethetañpa' ñetña ellopa' o' a'ypo'ña'nmoet poe'ntañ e'ñe pathpare'teñothet Yompor. Ñeñtho'marña Yomporpa' alla wankanet cadeno ñeñth ama apyapawoyaye ama't errponaña alla wapore'tanet nanak chekmeto. Ñetñapa' alletach tharrempowa esempoch mellapoterra allempochña moeñerranet ñamha koñcha'poetso.
65001007	The'pa' o'ch alla neyerpaterrserr ñamha ñeñth ateth pe'th sodomo'marnesha' ñamha gomorro'marnesha' ñamha allowen ñeñth allampaño'marnesha' all. Ñetpa' e'ñe ateth pete'th ateth pha patantarr mellañotheñnesha' attho nanak yexhkatenet ñeñth nanak sosey enten Yompor. Kañoresha'tyenet nanak ama't yakmapa' agapannena e'ñe parro yakmakma, ñeñthpa' amaka'ye attheye' anaretheye. Ñeñtho'marña Yompor allpa' atthoña koñchatanet o' ethomamphsanet atthoch e'ñe a'poyatatwerranet tso' ñeñth ama emaya'pawoyaye. Ñeñtho'marña yeñoteñ alloweney eñall koñcheñets ñeñth ama awañaño.
65001008	E'ñe atthekma phatse'tyena ñamha ashkañnesha' ñeñth orretyetsa the'. Ñamha ñetpa' po'poñontha es kothape'chyenet ñeñth ama po'ñoxh attheyaye. Atthoña ñetpa' a'sosyatenet po'chets e'ñe ñañeñeta. Ñeñtho'marña ama't Yepartsesharpa' ama amhcha'na'tpawoye' enteñeto, atthoña ama't ñamha allowen ñeñth awamenkathetyetsapa'xho'ña e'ñe achmhare'tweñet.
65001009	Tharraña ama achmhare'tpawoyaye ama't Yepartseshar ama't ñamha allowen ñeñth awamenkathetyetsa. Ñewa, ama't Miguel ñeñth pa'mhcha'tarether pen mellañotheñnanesha' ñapa' ama achmhare'tapanoña oneñeth. Allempo rroma Moisés oneñethñapa' wapa, ñapa' añ atarr moeneñ o'ch enana' arromñath, tharraña Miguelñapa' ama moenache o'ch aner. Ama't moene' es otnare'tanna'tetañpa' Miguelñapa' amaka'ye achmhare'tanoña oneñeth. Ñeñthpa' attha och: “Ñewa, ñeñth ateth pepena the' Yomporpa' ñach photteñe'che'.”
65001010	Tharraña ñeñthña ashkañnesha' ñeñth orretyetsa the'pa' ñetñapa' xhokma achmhare'teñet ama't ñeñth atarr awamenkathesha' tharro'mar ñetpa' ama eñoteññañeto po'wamenk. Añach e'ñe patherr eñotenet ñeñth e'ñe patso'marekpa. Ñetpa' e'ñe ateth penet ñerra'mrrathe' berr ñeñth añach pha'yen ñeñth ateth moenatyenanet po'chets, ama es kothape'chpenayeña o'ch eñotet erra'tsenthe'ña ñeñth po'ñoxh kowentetsa. Ñeñtho'marña ñetpa' a'chenkataterretcha' e'ñe ñañeñeta.
65001011	Atarr yoroxheno'tsa'yenet tharro'mar ñetpa' ama morrenteñeto pamo'ts, e'ñe ateth penet ñerra'mrrathe' ateth pe'th Caín allempo moetsan pa'mo'nasheñ Abel. Atthoch aparethtet kelle, ñetpa' añach kothape'chenet o'ch shekare'teñet acheñenesha' ateth pe'th Balaam. Ñeñtho'marña ñetpa' chenkërretcha' tharro'mar e'ñe ateth penet ñeñth ateth pe'th Coré ñeñth amtsarethtatsa awath e'ñe ña pathpare'teñoth.
65001012	Ñeñthña ashkañnesha'pa' sapa' ñeñthña sepenkna'ntatene' allempo sapxhena o'ch serratallme'channena ñeñthes ame'ñenaya Yompor. Sapa' serratallme'channena e'ñe semorrentanna'teñoth, tharraña ñetpa' atthach nanak rratse'tyenet amach ayetñathteneto amach kowa'peñetoña ñamha po'psheñeñ ñeñth cheporretsa ñeñth moenets o'ch rra' ñamha. Ñetpa' e'ñe ateth penetañ ñerra'mrrathe' ñeñth kowampenayeñ carnero ñeñthcha' rratenayeñ tharraña amachña carneroye'ña rrateno, ñeñthapa' ñañeñetach atarr rretset. Ñetpa' ama es sherbeneto e'ñe attha penet ateth ñerra'mrrathe' os ñeñth ama watetso atthach matateñ mhorr. Ñamha e'ñe atthet ñerra'mrrathe' narmetsoch ñeñth ama ame'tño, ama'tcha' xhen poeme'teñporopa' amach me'teno. Ñamha ñeñthña narmetsocherpa' e'ñech ateth pena ñerra'mrrathe' rromoech o'ch ya'mare ora poerxhowenpa' o'ch e'ñe poetsowa o'ch wañ. Ñeñthña ama't mameshapa' amach es sherberrye.
65001013	Amach poeñmañeshotheye' es orrtatyeneto e'ñech pommo'cheñotheta es orrtatyenet. E'ñe ateth penet ñerra'mrrathe' oñ apellche' poemo'yer. Ama't mameshapa' amach moechecheno. Ñeñthña emo'ypa' xhach wapore'tenan sosyare' tophña'so all pa'so'ten. Ñeñthpa' e'ñe ateth penaña ashkañnesha' amach pasayaya orrtatenetoña apenkoxhen. Ñetpa' e'ñe atthet ñerra'mrrathe' shepramho' ñeñth yenten o'ch shora'nom o'ch awo' patso ñeñthpa' ama es sherbeno. Yomporpa' o'patenanet o'ch moeñanet koñcha'poetso all atarr nanak chekmete', allothña ñetpa' amach xha'nerreto ama't errponaña.
65001014	Ñamha the'pa' o'ch notas, awathpa' eñall poesheñarr yakma añ pa'so'cheñ Enoc ñeñth Adán po'mhreneñ po'kanxhrroñowa. Ñañapa' ñeñth a'mhtaye'th Yompor po'ñoñ. Ñapa' eñotatan acheñenesha' atethcha' apharethterra ama't ñeñth ashkañnesha'. Ñokpoeta'naña ateth ote'th: “Werrach Partsesha' e'ñe poeyochreshaxhnowen ñeñth nanak po'nnakaren patsopoeñ.
65001015	Werrach allochñapa' o'ch entwerran allowen acheñenesha' ñato' kowenetthe' ñato' amathe' kowenayayeto. Allowen ñeñthcha' ama kowenaye' entwerro Yompor, ñetñapa' amñarethterretcha' koñcheñtso. Atthochña tsa'tatwerrana allowen ochñathenesha' ora allpon phatse'tyesete'th ñeñth ama pokteye' enteno Yompor Parets ama't mamesha. Ñamha atethcha' tsa'tatwerranet ora allpon attho sasare'chete'th Yompor e'ñe pachmhare'teñothet.” Arrpa' allowa wañ ñeñth ateth eñose'th Enoc awath.
65001016	Ñamha ñeñth ashkañnesha'pa' atarrcha' thanmare'tyeñet, xhach po'poñ entwenet. Añach kothape'chyenet ñeñth moena'yenet e'ñe ñokpoeta. Xho'nathe' ñetpa' atarrcha' ommoñathet. Ñamha ñerra'm esempo e'ñe kowen eñosyenet acheñeneshakop, ñetpa' añekpach e'ñe kowen eñosyenet atthoch es apoenanet acheñenesha'.
65001017	Tharraña sa, masheñneshacha' ñamha noxhaneshacha', amachña ñeñtha same'ñatsto. Sapa' añcha'ña seyerpa ñeñth ateth otyese'th Yepartseshar Jesucristo poellsensarnesha'. Ñetpa' awathotheñ ateth otete'th ñeñthcha' orretyerrtsa tsapathoneth.
65001018	Ñeñthpa' ateth otyete'th: “Allempoch mellapoterrmochapa' orrterrach ñeñthcha' achmhare'terre' Parets. Añach yexhenet ñeñth moenatse'tyenet ñañeñeta, ñeñthpa' ama't mameshapa' ama kowenaye' enteñe Parets.”
65001019	Ñeñth ashkañnesha'pa' xhokmach moeneñet o'ch ellopa'tetstateret ñeñth ame'ñenaya Yompor. Ñeñthara ashkañnesha'pa' añach kothape'chenet ñeñth ateth moenatenanet ñet po'chets; ñetpa' ama chorrenaneto Parets Poekamkëñ.
65001020	Tharraña sa masheñneshacha' ñamha noxhaneshacha' e'ñe nemoereñothespa' o'ch notas, amach seyxhatstaneto ñeñth ateth penet ñet. Sapa' e'ñechña same'ñeñoth Yompor womenkëpa'ch sepha' seyoxher tharro'mar ñeñth same'ñena sapa' e'ñeka'ye Partseshothekma wena. Xhokmach sema'yochena. Sapa' amach sothaye' se'ñoreno allempo sema'yochena. Añcha'ña se'ñoratene' Parets Poekamkëñ ñeñth atarr awamenkathesha'.
65001021	Atethcha' sephaña sa allochñapa' xhokmach señoteñ attho atarr morrentenya Yompor, amach sepoerratsterro. Soksheñesha'pa' xhokmach seyemteña Yepartseshar Jesucristo; ña e'ñe poemoereñothey esempowañen a'keshphaterreycha', atthochña yañapa' korretsayach yoksheñeshokmañen errponañowen.
65001022	Ñewa, o'ch notas ñamha atethcha' sepe' po'potantañexhno. Patanta'tets acheñpa' atarr echarr enteñet o'ch ame'ñerrñañet Yompor po'ñoñ. Ñetpa' xhoch sokthape'chaterranet e'ñe kowen atthoch ame'ñerret ñeñth e'ñe po'ñoxh Yompor po'ñoñ,
65001023	atarr yoroxheno'tsenet po'chñarothet. Ñeñtho'marña sapa' o'ch sa'keshphataterranet, ñeñthpa' e'ñech ateth sepenanet ñerra'mrrathe' cheshatholl ya'keshphaten o'ch yechter all poyapen pokoll. Po'potantañexhno ñeñth yexhene' atarr sosya'tsañexhno, ñetpa' xhochña semoerenanet tharraña ama'tcha' semoerenanetañpa' amach sokshapretatstanetoña ñeñth ateth yexhenet sosya'tsañ. Sapa' xhochña setsena'tapretanet ñeñth ateth pha'yenet sosey, the't sa'naña a'shoratatenet.
65001024	-
65001025	The'ña Yompor ñeñth e'ñe ñapoeth partsotets, ñeñth allowen es eñotyets, ñamha ñeñth Ya'keshphatañer yepen, ñañapa' atarr awamenkathesha', ñachña awamenkath sepene' allochñapa' amach alla seshora'nerro. Atthochña sapa' xhapatwerrescha' e'ñe ñesho all atarr kowentena ña. E'ñech soksheñeshokmañen sexhaxherr, amach eñalle ama't koñe'tha ñeñthcha' entapreterres ñeñth ama pokteye' enteno ña. The'pa' e'ñe yame'ñeñoth Yepartseshar Jesucristo aye'choxhtaterrapo'ch Yompor atthoch e'ñe kowen yekowentaterrñañ. Xhokmoepa'ch e'ñe ñapoeth Yepartseshar yepeñ, xhokmoepa'ch amhcha'tarethtena e'ñe thayotheñ errponañowen ñeñth ateth pha awathotheñ. The'pa' ñeñthach notas, ñeñthpa' atthetepa'ch Nompore. Allowa. Judas
66001001	Añ ñoñets ñeñthpa' attho Yomporpa' gatyenan Poechemer Jesucristo, allochñapa' ñachña eñotatyese' allowen ñeñth thorra'yetsa Yomporekop. Ñeñthcha' eñotatanetpa' ñeñthpa' ñeñthcha' awen ateth perra ama't esempo. Attho eñotaten na, ñapa' awo't moeñon po'mhllañotheñer, allochñapa' ñach negatyese' na ñeñthen sochetsa Juan ñeñthen thorretsa ñokop, allochñapa' atthoch eñoch ñamha allowen ñeñth thorra'yetsa Yomporekop.
66001002	Tharro'mar napa' nach eñotatawet allowenet ñeñth e'ñe po'ñoxh ñeñth ateth eñotatenen Yompor po'ñoñ ñamha ora ñeñth allpon eñotatenen Jesucristo ama't ñamha ñeñth ora allpon gatyennet.
66001003	Atarrcha' kosheñtso'tsen ñeñthcha' lleyatene' acheñenesha' añ ñoñets ñeñth wetsa Yomporeshoth ñeñth yeñotatene' ñeñthcha' ateth perra esempo. Atarrcha' kosheñtso'tsa'yen ñamha allowen ñeñthcha' e'mhñotene' añ ñoñets ñamha e'ñech ayemoetpo' enteñet, ora allpon ñoñets ñeñth akellkareth arr. Tharro'mar o' xhapmoch allempoch etsotwerra añ ñoñets.
66001004	-
66001005	Napa' o'ch nekellkonas carta allowenakpas ñeñthes apxha'yetsa e'ñe same'ñeñoth Yompor all ñeñth po'poñe'ttsokma anets ñeñth kanxherr ñeñth Asio'tsa'yen. E'ñe newomhcha'teñothespa' o'ch notas: Yomporepa'chña semoeraya epoet ñamha Poekamkëñ epoet ñamha Poechemer ñeñth Jesucristo. Ñetepa'chña sebensare'tampene'. Añ ñeñthara Yompor ñeñth xhokma eñall, ama't awathotheñ xhokma eñall ñamha ñeñthara ñeñthcha' werrtsa po'pocheño. Ñamha Poekamkëñ ñeñthpa' ñeñthara kanxherr ñeñth sherbha'yets e'ñe all po'konaño e'ñe po'poñe'ttsokma sherbenet. Ñamha ñeñthara Jesucristo ñeñth atarr ayemoetpo' yenten ñeñth ora allpon ñeñth eñotateney; ñamha ñeñthara Jesucristo ñeñth ñanom tanterrtsa poerromñoth ñapa' amach alla rromoerre'the. Atthoña pa'mhcha'tarether peñ allowen ama't allowen amhcha'tarethexhno añe patsro. Ya'ye'choxhtatoñepa'ch ñeñthara Jesucristo ñeñth atarr amorrentña, e'ñe ña poemorrenteñotheypa' atthoña rroma yokop allochñapa' atthoch ashatarethta po'rras e'ñe yokop allochñapa' atthoch e'ñe e'showarethterra yo'chñar.
66001006	Ñamha ñapa' atthoña e'ñe kowen agëney atthochña ya'mhcha'tarethtapretera atthochña yesherbhapreterrñañ Pompor ñeñth atarr Parets, atthey ñerra'mrrathe' ñeñth korneshatets Partsokop. A'kowentaterrapo'ch Jesucristo, amhcha'tarethtepa'ch thayotheñ ama't errponowañen. Ñeñthpa' atthetepa'ch Yompore.
66001007	O'ch sekweñ werrach Cristo, oscha' a'swatamperre'. Ama't allowen acheñenesha'pa' entwapoeretcha' e'ñe pa'klloyothet. Ama't ñeñth pata'te'pa' entwapoeretcha' ñamet. Allempoña ñeñth shonte' pa'namen acheñenesha' ñeñth yexha'yetsa arr patsropa' ya'na'tapoeretcha' e'ñe poellkëñothet. Ñeñthpa' e'ñech ateth perra.
66001008	Yompor ñeñth nanak Parets ñeñth Yepartseshar yepen ñapa' xhokma eñall, ama't awathotheñ xhokma eñall, ñeñthpa' ñeñthara ñeñthcha' werrtsa po'pocheño. Ñapa' atethña ot: “Napa' e'ñe pa'mothrotheñ eñallen atthen ñerra'mrrathe' kellek A ñeñth pa'mother pen alfabeto. Allempotheñña napa' xhokma eñallen esempowañencha' wañerr ñeñth allpon eñall, napa' atthen ñerra'mrrathe' kellek Z ñeñth all poen alfabeto.” Añpa' allowa ñeñth ateth toma'ntatena Cristo.
66001009	The' napa' ñeñthen sochetsa Juan o'ch alla noterrserr. Napa' ñeñthen e'ñe semo'nasheñ sephowenen sa. Napa' ñeñthen semoeroxhtapretenaya e'ñe yame'ñeñoth Jesús. Ñamha e'ñe yeyemteñoth ñapa' e'ñech akopha es ya'wanten eshekcha' ya'mhcha'tarethtapretera. Ñewa, napa' o'ch neñotatas ñeñth ateth nepena na arr. Awañmo'cha napa' e'ñe neserrpare'teñoth Yompor po'ñoñ ñeñth ateth eñotatenen Yepartseshar Jesucristo, añña ñeñth ne'moñe'tene'pa' o' wapore'tenneta' arr atarr allaphar all rroxhpe'chañethollo ñeñth otenet Patmos.
66001010	Pamtharr allempo xhapa'moen añe yethro allempo xhokma yeyerpoeña Yompor napa' neyerpoeñoth ñapa' e'ñe machayotha chorratna womenk Yompor Poekamkëñ. Allempoñapa' machayotha ne'm ñoñets wapa necha'ñoth. Atarr womenk eñen ateth ñerra'mrrathe' poktor e'morrtetsa womenk. Ñeñthpa' ateth oten añ ñoñets:
66001011	—Napa' ñeñthen ñanom eñallen, allempotheñña napa' xhokma eñallen ama't esempowañencha' wañerr ora allpon ñeñth eñall, napa' atthen ñerra'mrrathe' kellek A ñeñth ñanom wetsa alfabetoth, arrowa all wañen alfabeto ñeñth yoten Z. The' napa' o'ch notaph ñeñth ora allpon ñeñthcha' negatyesaph añ poktetsa o'ch pekellka'yes pepaphllo allothpa' o'ch pemñe all anetsoxhno ñeñth kanxherr ñeñth apxha'yetsa all pa'namen anetso ñeñth ame'ñetsa. Ñeñth ñanom añ pa'so'cheñ Efeso, allothpa' Esmirna, allothpa' Pérgamo, allothpa' Tiatira, ñamha Sardis, ñamha Filadelfia, allothpa' ñamha Laodicea. Ora añexhno anetspa' ñeñth Asio'tsen.
66001012	Allempoña ne'moen ateth ñoñetspa' nañapa' neptallsa o'ch neñch esesha'the' ne'ñorana'tenaya. Allñapa' nent kanxherr ñeñth all orratenet werare allo xhoyo'tenet ñeñthpa' oro ayexhkatareth.
66001013	E'ñe rroxho ñeñth kanxherr all orratenet werare all orrtena poesheñarr yakma ñeñthpa' Jesucristo ñeñthara Ñeñth Acheñetosets. Ashtamath, pa'shtampa' e'ñe xhen pa'tkowa. Achanareth, po'chanarpa' orotommoen ñeñth allo chanena poesomapo.
66001014	Poñoth poe'chpa' e'ñe ora atarr wallama'th ateth ñerra'mrrathe' carnero poe'ch ñeñth e'ñe wallama'th. Amapa' o'ch not poe'chpa' e'ñe ora wallama'th ateth ñerra'm seneth ñeñth otenet nieve ñeñth atarr wallama'th. Pa'klle'pa' atarr poptena ateth ñerra'mrrathe' tso' po'worter nanak a'rrechatañ.
66001015	Pa'takpa'xho'ña atthekma poptena ateth ñerra'm aser yachamoen. Allempo eñorena e'ñe ateth e'morrtena po'ñoñ ateth ñerra'mrrathe' shonte' oñ atarr womenk ma'moreten.
66001016	Pot po'kowenrothpa' orrenan kanxherr ranto. Poenamothpa'xho'ña all orrtena kochell ñeñth emoshemhto'mar etsotañtatareth. Ora pa'tsa'poth e'ñe ateth poptena ñerra'mrrathe' atsne' atarr womenk a'rrechatañ.
66001017	Allempo neñchpa' e'ñe nemhcha'na'teñothpa' nañapa' o' nerrmosa patso e'ñe pa'tko. Neyorñothpa' ama nepelleno ama't mamesha, xha nottena ñerra'mrrathe' xho nerromoen. Tharraña ña pototh po'kowenroth a'phlla'n, oten: —Amach pemhcha'tatsto, napa' ñeñthen ñanom eñallen, allempotheñña napa' xhokma eñallen ama't esempowañencha' wañerr ora allpon ñeñth eñall.
66001018	Napa' ñeñthen ama arromñatheshayayno. Ama't nerromwa awaña tharraña the'pa' o' alla nokrrerra, amach alla nerromoerre'the ama't awatha. Ñamha napa' nechen llave, ñeñth newamenk nepen alloch pomnaren nepen rromoeñets ñamha ñeñthcha' agërre' allowen ñeñth rromoets.
66001019	The' phokoppa' añ poktetsa o'ch pekellka'yes ora ñeñth allpon o' negatyeseph ñamha allpon ñeñthcha' negatyerrperr ñeñthcha' ateth perrtsa esempowañen.
66001020	Ñewa, the'pa' o'ch neñotataph ñeñth ateth toma'ntena añ kanxherr ranto ñeñth penten e'ñe nototh nekowenroth ñeñth ama eñotenaye' penteno. Ñeñth kanxherr rantopa' añ toma'ntena ñeñth kowampesyenawet ora allowen ñeñth name'ña'yenaya allemeñ ñeñth kanxherr anetso ñeñth apxha'yetsa all. Ñamha ñeñth ateth pent ñeñth ayexhkatareth oroch all orratenet werare, ñeñthpa' añ toma'ntena ora allpon ñeñth apxha'yetsa allemeñ anetso ñeñth kanxherr ñeñth name'ña'yenaya.
66002001	Ñeñth neserrpare'tatene' ñapa' alla oterrnerr, ñapa' ateth oten: —An poktetsa o'ch pekellka' carta añekop ñeñth kowampene' allowen ñeñth ame'ñetsa all anetso Efeso, o'ch photanet ateth: “Napa' o'ch nekellkonas carta atthoch neñotatas ñeñth ateth otenes Jesucristo ñeñth orrene' kanxherr ranto e'ñe all poto po'kowenroth, ñeñthara Cristo ñeñth chope'chets rroxho e'ñe allo'tsen ñeñth ayexhkatareth oroch all orratenet werare.
66002002	Ñañapa' ateth otenes: ‘Napa' neñotwennas ñeñth ora allpon ateth sepha'yena all. Napa' e'ñe nentwennas ñeñth allpon nanak sethorra'yena ñamha allpon ñeñth e'ñe kowen akopha es sa'wanta'wanen. Ñamha napa' e'ñe nentwenes sapa' ama sagëñe ñeñth ama kowenaye' es pha'yetso. Sapa' attho setpatyeñ ñeñth otetseñ ñetpa' allsensaretheto' tharraña ñetpa' attha shekare'tenet. Atthoña setpateñoth o' señotanet ñetpa' attha shekare'tenset.
66002003	Ñamha napa' neñotwenes ñeñth allpon semoeroxhtena nokop ñamha attho e'ñe kowen sa'wanta'wen moeroxhteñets, ama semoenme'cheñe allo sethorrena.
66002004	Tharraña ama't attheñpa' nentwennas patherr ñeñth ama kowenaye' nentapretenso. Ñeñthpa' añ attho sapa' o'wañ e'ñe semorrentna ñeñth ateth sepha awath allempo e'ñe errte' same'ñerrna.
66002005	The'pa' o'ch notas, o'ch seyerpoerra attho awañmo'cha nanak kowen semorrentenna. The'pa' ama attheye' sepeno. Añ pokte' o'ch alla sokthape'cherr e'ñe kowen atthoch o'ch alla seperra kowen ñeñth ateth sepha allempo e'ñe ñenmath same'ñenna. Ñerra'm amach ello sokthape'cherro kowen napa' thayekma o'ch awen o'ch neprratamperres ñeñth atma'ntatareth sokop ñeñthara ñeñth all orratenet werare.
66002006	Tharraña ama't attheñpa' napa' añña e'ñe kowen nentwennas attho sapa' ama pokteye' senteno ñeñth ateth phatse'tyen acheñenesha' ñeñth kothene' Nicolás pokthaphña. Napa'xho'ña ama pokteye' nenteno ñeñth ateth phatse'tyenet sosya'tsañ.
66002007	Ñeñth e'mhñotene' añ ñoñetspa' xhapanetepa'ch poeyoxhreto ñeñth ateth neñotatenanet na Nekamkëñoth, ora allowen ñeñth pame'ñeñothet xhokma apxha'yenet allemeñ anetso'mar. Ñeñth metana'twe' allowen pa'namen topateñtsoxhno, ñeñth ama nepoerramperrayo, ñetñapa' napwerranetcha' ñeñth no'patatenanet ñeñthcha' atarr yomha'werret e'ñe poktakma Nomporesho, allpa' e'ñech kosheñtso'tsenet. Ñeñthña napa' o'ch not, napa' o'ch nemnaterranet atthoch o'ch tsomwerret añ tsach poe'mer alloch korra'werret e'ñe poktakma amach alla rromoerrete'the ama't awatha.’ ” Arrpa' allowa wañ ateth ot efeso'marneshakop.
66002008	Allempoña ñeñth neserrpare'tatene' ñapa' alla oterrnerr: —The'pa' o'ch pekellkërrerr carta añekop ñeñth kowampene' ñeñth ame'ñetsa all anetso Esmirna, o'ch photanet ateth: “Napa' o'ch nekellkonas carta atthoch neñotatas ñeñth ateth otenes Jesucristo ñeñth ñanom eñall, allempotheñña ñapa' xhokma eñall ama't esempowañencha' wañerr ora allpon ñeñth eñall. Jesucristo ñapa' ñeñth rromwats tharraña the'pa' o' alla bethterra.
66002009	Ña the'pa' ateth otenes: ‘Napa' neñotwennas ora allpon ñeñth ateth sepha'yena. Neñotwennas ñamha attho atarr sa'moeroxhtatarethtena, ñamha attho atarr wokchañes. Ñewa, ama't wokchañsoñpa' Yomporeshoth shonte' esokmañen ñeñth sechyen. Ñamha ñeñth se'moñe'tene' neñotwennas attho atarr sasare'tenset. Ama't otenetañ ñetpa' judionesheto' tharraña ñetpa' ama Yomporeye' poeyochresha' penaweto; ñetpa' aña poeyochresha' penawet oneñeth ama't allowenet.
66002010	Amach yore'tatstaso moeroxhteñets ñeñthcha' awen sewapoya. Tharro'mar ñeñthcha' seyottamphse' patanta'ttsos, ñeñthpa' oneñetheshoth wena añekopña atthoch topatwas ñerra'm po'ñoxhthe' same'ñena. Poesheña'ttsos moeroxhtatasetcha' e'ñe xharramat. Ama'tcha' moetsasetpa' añ pokte' o'ch serromapes attho same'ñena. Allochña napa' napwerrescha' ñeñth no'patatensa alloch sokrra'werra e'ñe soksheñeshokmañen. Ñeñthpa' ñeñthara noten po'poñ ñoñtso napwerrescha' sepremio ñeñthcha' sokshatwerre' e'ñe poktakma.
66002011	Ñeñth e'mhñotene' añ ñoñetspa' xhapanetepa'ch poeyoxhreto ñeñth ateth neñotatenanet na Nekamkëñoth ora allowen ñeñth pame'ñeñothet xhokma apxha'yenet allemeñ anetso'mar. Ñeñth metana'twe' allowen pa'namen topateñtsoxhno, ñeñth ama nepoerramperrayo, ñetpa' ama't poesheñarrothetapa' amach amñarethterreto koñcheñtso ama't awatha. Ñetpa' amach alla rromoerreterro po'pocheño.’ ” Arrpa' allowa wañ ateth ot esmirno'marneshakop.
66002012	Allempoña ñeñth neserrpare'tatene', ñapa' alla oterrnerr: —The'pa' o'ch pekellkërrerr carta añekop ñeñth kowampene' ñeñth ame'ñetsa all anetso Pérgamo, o'ch photanet ateth: “Napa' o'ch nekellkonas carta atthoch neñotatas ñeñth ateth otenes Jesucristo ñeñth orrtatene' kochell poenamoth, po'kchellpa' ñeñth emoshemhto'mar etsotañtatareth.
66002013	Ñapa' the'pa' otenes: ‘Napa' neñotwennas ora allpon ñeñth ateth sepha'yena. Napa' neñotenes all seyxhena ñeñthpa' all atarr amhcha'noxhtena oneñeth. Tharraña ama't attheñpa' sapa' ama sekexhpoeno attho same'ñenna, ñamha xhokma sa'methen attho same'ñenna, ama't e'ñe allempo moetsennanet ñeñth name'ñenaya ñeñthara Antipas ñeñth xhokma neserrpare'tene' neñoñ sesho, allara ñeñth pa'netser peñ oneñeth.
66002014	Tharraña ama't attheñpa' napa' nentwennas koñe'th ñeñth ama pokteye' nentapretenso ñeñth ateth sephatse'tena. E'ñe all Pérgamo patanta'ttsos ama semno o'ch sekëchpa' ñeñth poeyxhateñ pe'th ateth yexhate'th Balaam awath. Balaam awathpa' ateth kothape'chatane'th Balak atthoch shekare'tane'th israelena'tarnesha' allochñapa' atthoch ñetpa' o'ch phatse'tyenet ñeñth ama pokteye' enteno Yompor. Ñeñth ateth phatse'tyenet ñeñthpa' ateth pete'th o'ch rrallme'chapretan po'poñ acheñ ñeñth po'yomporer pene' ñeñth ayexhkatareth, ñerra'm esempo rrenet po'chets ñeñth moetsenet allo sherbeñet poeyexhkatar. Elloña allempo ñetpa' e'ñe pokshapreteñothetpa' o'ch agapanna'tet ama't ñeñth ama poethaporeyaye, allñapa' o'ch kañoresha'tenet.
66002015	E'ñe atthekma seshopa'xho'ña patanta'ttsos atarr ashkarethes ñeñthes poesheña'ttsos ñeñthes ama semno o'ch sekexhpoñ Nicolás pokthaphña ñeñth ateth yexhatenes ñeñth ama pokteye' nenteno.
66002016	Tharraña napa' o'ch notas, sekexhpa' ñeñth añ kothaphñatser, o'ch alla sokthape'cherr e'ñe kowen. Ñerra'm amach ello sokthape'cherro kowen, napa' e'ñe thayekma o'ch awen o'ch nekhllarenaneta' nokchelloth ñeñth nenamo'tsen.
66002017	Ñeñth e'mhñotene' añ ñoñetspa' xhapanetepa'ch poeyoxhreto ñeñth ateth neñotatenanet na Nekamkëñoth ora allowen ñeñth pame'ñeñothet xhokma apxha'yenet allemeñ anetso'mar. Ñeñth metana'twe' allowen pa'namen topateñtsoxhno, ñeñth ama nepoerramperrayo ñetñapa' napanetcha' maná ñeñthcha' pokrramh perret ñeñth ama entpawesho. Ñamha o'ch napanet mapyetholl ñeñth atarr wallamemen allo akellkarethtena so'chñets e'ñe etserra. Ñeñthcha' agapoe' ñeñthpa' ñaptha eñotenan añ so'chñets ñeñth akellkareth all.’ ” Arrpa' allowa wañ ateth ot pérgamo'marneshakop.
66002018	Allempoña añ ñeñth neserrpare'tatene' ñapa' alla oterrnerr: —The'pa' o'ch pekellkërrerr carta ñamha añekop ñeñth kowampene' ñeñth ame'ñetsa all anetso Tiatira, o'ch photanet ateth: “Napa' o'ch nekellkonas carta atthoch neñotatas ñeñth ateth otenes ñeñth Yompor Poechemer, ñeñthara ñeñth pa'klle'pa' atarr a'rrechatañ ateth ñerra'mrrathe' tso' po'worter, ñamha ñeñthara pa'takpa' atarr poptena ateth ñerra'm aser ñeñth bronce ñeñth atarr kowen poptetsa.
66002019	Ñapa' the'pa' ateth otenes: ‘Napa' neñotwennas ora allpon ñeñth ateth kowen sepha'yen, attho atarr semorrentannena ñamha attho atarr same'ñena, ñamha attho atarr seyenpannena, ñamha attho e'ñe kowen sa'wanta'wen ñeñth atarr echarr senten. Ñamha elloña allo'na sesen ateth pha'nmoe' ñeñth atarr kowen enten Yompor.
66002020	Tharraña ama't attheñpa' eñall patherr ñeñth ama pokteye' nentapretenso. Ñeñthpa' attho sapa' semnateñ koyanesha' ñeñth sochetsa Jezabel attho ñapa' aña yexhaten ñeñth ama kowenaye' nenteno na. Ama't ñapa' oteneñ ño' a'mhtene' Yompor po'ñoñ tharraña ama attheyaye, ñapa' attha shekare'tenes ñeñthes thorretsañ nokop. Ñamha ñapa' aña yexhatenes ñeñth attho sekañoresha'ten, ñapa' otenes ñeñthpa' e'ñe pokte' enteñ Yompor. Ñamha aña yexhatenes ñeñth attho serrapreten po'chets ñeñth moetsenet ayexhkatarethekop, ñapa' otenes ñeñthpa'xho'ña e'ñe pokte' enteñ Yompor. Tharraña Yomporñapa' ama't mameshapa' ama pokteye' enteñe.
66002021	Napa' attha nekweñ allponmat, noten ñato' o'ch kothape'cherran kowen tharraña theme'ttsenpa' ama moeno o'ch kothape'cherran kowen. Ñapa' aña atarr kowen enten attho kañoresha'ten.
66002022	Ñeñtho'mar the' napa' o'ch nemnach o'ch atsna'ten atthoch amach xha'nerro po'mayoth. Ñamha ñeñth epoet ateth penet ñerra'm ama kothape'cherreto kowen atthoch kexhpoenet ñeñth ateth yexhatenanet ña, ñetpa'xho'ña o'ch nekoñchatanet nanak.
66002023	Ama't ñamha poechoyoreshowen napa' o'ch ne'nwerranet. Allochñapa' atthoch allowen ñeñth pame'ñeñothet apxha'yetsa allemeñ anetso o'ch eñochet ñeñth atethpa' ama aphapawo. Napa' e'ñe nentwennas ama't ñeñth ateth sokthape'chen seyoxhro. Napa' ñeñthencha' sapwerre' allpon ñeñth poktetsa e'ñe poesheña'ttsokpas, ñeñth allpon ateth sepha'yen.
66002024	Tharraña po'potantañes ñeñthes tiatiro'marneshas sapa' ama soktheññañe ñeñth ateth yexhaten koyanesha'. Ama't ñamha ñeñth otenet oneñeth pokthaphña ñeñth ama eñotpawoyaye, poesheña'ttsa e'ñe etsotene' —ñeñthpa'xho'ña sapa' ama seyxheñe. Ñeñtho'mar the'pa' o'ch notas, napa' amach nenonaso po'poñ ñoñets ñeñth atarr echarr senten.
66002025	Añña notenes, amach sekexhpatsche ñeñth attho sokthape'chen kowen Yomporekop, ama't thayotheñ ñamha esempowañen allempoch nowerra.
66002026	-
66002027	Ñeñth metana'twe' allowen pa'namen topateñtsoxhno, ñeñth ama nepoerramperrayo, ñeñth allo'na sets pha'nmoe' ñeñth pokte' nenten na, ñetpa' napwerranetcha' atthoch amhcha'tareth entenanet allowen pa'namen acheñenesha' ñeñth yexha'yetsa añe patsro. Ñeñthpa' ateth Nompor apoenen namha. Neyoroxhenñoch amhcha'noxhtapreterrnetcha'. E'ñe po'wamenkothet ñerra'm ñet moenats atarrcha' moeroxhtateret allowen pa'namen acheñenesha' arr patsro. Ñeñthpa' o'ch netma'ntacha ñerra'mrrathe' ñeñth echene' po'karr asreph, ñerra'm allo aso'tet patsrro'pa' xhach a'mllo'tstach e'ñe poktakma.
66002028	Ñeñth metana'twe' allowen pa'namen topateñtsoxhno elloña ñetpa' napanetcha' ranto ñeñth atarr ateshamerr.
66002029	Ñeñth e'mhñotene' añ ñoñetspa' xhapanetepa'ch poeyoxhreto ñeñth ateth neñotatenanet na Nekamkëñoth, ora allowen ñeñth pame'ñeñothet xhokma apxha'yenet allemeñ anetso'mar.’ ” Arrpa' allowa ñeñth ateth ot tiatiro'marneshakop.
66003001	Allempoña ñeñth neserrpare'tatene' ñapa' alla oterrnerr: —The'pa' o'ch pekellkërrerr carta añekop ñeñth kowampene' ñeñth ame'ñetsa all anetso Sardis, o'ch photanet ateth: “Napa' o'ch nekellkonas carta atthoch neñotatas ñeñth ateth otenes Jesucristo ñeñth e'ñe chorratena Yompor Poekamkëñ kanxherr ñeñthara kanxherr ñeñth sherbha'yets. Ñetpa' po'poñe'ttsokma sherbenet. Ñamha ñeñthara Cristo ñeñth orrene' kanxherr ranto. Ñapa' the'pa' ateth otenes: ‘Napa' neñotwennas ora allpon ñeñth sepha'yen. Ñamha neñotwennas attho sa acheñenesha'pa' ateth entensetañ ñerra'mrrathe' e'ñe kowen sokrrena Yomporekop. Tharraña ñeñthpa' ama attheye' sepeno xhaña sottena ñerra'mrrathe' xho serromoen, amaña es sesherbenoña Yomporekop.
66003002	Ama't attho same'ñenañ mame' tharraña ñeñthpa' allo'na sen wañwanmats. Napa' nentwenes ama setsotenoña ñeñth e'ñe pokte' enten Nompor. The'pa' o'ch notas, e'ñechña señota, o'ch alla setanterra Yomporekop.
66003003	Xhokmachña seyerpoeña ñeñth attho aserrpare'tatarethes awañmo'chotheñ. Amach sepsatsche añ ñoñets ñeñth same'ñataya. Ñeñtho'marña the'pa' añ poktetsa o'ch alla sokthape'cherr kowen Yomporekop. Ñerra'm ama attheye' sepeno napa' machayothach nowerrnasa ateth ñerra'mrrathe' eñethpa' amach señoteñe esempopa' machayothach waponasa.
66003004	Tharraña ama't attheñpa' all anetso Sardiso e'ñe poesheña'ttsaña ñeñth ama yexhenaye sosya'tsañ ñeñth ama pokteye' enteno Yompor. Ñetpa' ateth atma'ntatarethtenet ama't pa'shtamoetpa' ama a'sosyateñeto. Ñeñtho'mar ñetpa' e'ñe pokte' nentenanet ñamha atthochña nemnaterranet o'ch yechope'cherr e'ñe parro tharro'mar ñet ñeñth neshtamtatenanetpa' ama a'sosyateñeto, e'ñe kowenarer orrtenet e'ñe wallama'thareret.
66003005	Ñeñth metana'twe' allowen pa'namen topateñets ñeñth ama nepoerramperrayo, ñetpa' neshtamtaterranet shetamoets ñeñth atarr wallama'th. Ñetpa' amach ne'sherraneto pa'so'cheñ all akellkarethtenet Yompor po'libro atthochña ñetpa' korretsetach. Ñetñapa' nechme'taterranetcha' ñeñth na Nompor ñamha allowen po'mhllañotheñnaneshar.
66003006	Ñeñth e'mhñotene' añ ñoñets xhapanetepa'ch poeyoxhreto ñeñth ateth neñotatenanet na Nekamkëñoth ora allowen ñeñth pame'ñeñothet xhokma apxha'yenet allemeñ anetso'mar.’ ” Arrpa' allowa ñeñth ateth ot sardiso'marneshakop.
66003007	Ñeñth neserrpare'tatene' ñapa' alla oterrnerr: —The'pa' o'ch pekellkërrerr carta añekop ñeñth kowampene' ñeñth ame'ñetsa all anetso Filadelfia, o'ch photanet ateth: “Napa' o'ch nekellkonas carta atthoch neñotatas ñeñth ateth otenes Jesucristo ñeñth e'ñe Parets ñeñth e'ñe po'ñoxh allowen es oten. Ñeñthara Cristo ñeñth allsensareth ñach amhcha'tarethterrtsa e'ñe ateth amhcha'tarethte'th David. Ñato' o'ch netma'ntacha o'ch not ñapa' echenan David po'llave. Ama't erra'tsencha' o'ch torampenanet atthoch xhapanet Yompor po'kowenña ama't eseshapa' amach errothenoth alla epatare'terraneto. Ñamha ñerra'm ñach yottamperre' ama't eseshapa' amach errothenoth torampereto.
66003008	Cristopa' the'pa' ateth otenes sa: ‘Napa' e'ñe neñotwennas ñeñth ateth kowen es sepha'yen. Ama't ama tama awamenkatheso Yomporekop, tharraña ama't koñe'tha sewamenk sepen xhokma same'ñennana neñoñ ñamha xhokma sa'methen attho same'ñenna ama sa'nasotenno. Ñeñtho'mar napa' o'ch netoramphsonas allcha' sa'pothennan neñoñ, ñamha ama't eseshapa' amach errothenoth alla yottamperrnaso.
66003009	Ñamha añña ñeñth otetseñ ñetpa' judionesheto' —ñewa, ñetpa' ama Yomporeye' poeyochresha' penaweto tharro'mar ñetpa' aña poeyochresha' penawet oneñeth, ñetpa' attha shekare'tenset. Tharraña ñetña the'pa' o'ch name'ñatanet allochñapa' o'ch xhapanet poeyoxhreto sapa' ñeñthes atarr nemorrentena. Ñeñtho'marña ñetpa' o'ch wapoet sesho o'ch konkorposet allo'tsenes.
66003010	Sapa' e'ñe kowen akopha setsoton allpon neñoñ, ama sa'ypo'ñenno na, ñeñtho'marña napa'xho'ña amach na'ypo'ñaso. O'ch nekwamperres tharrempowa allempoch moeroxhteñtsopoterra ñeñthcha' topaterre' ora allowen acheñenesha' ñeñth yexha'yetsa añe patsro.
66003011	O'ch e'ñe mamerrerrpa' o'ch nowerrnasa. Ñeñth attho allpon same'ñena o'ch e'ñe señotwanem amach sekexhpatsche. Allochñapa' ama't eseshapa' amach errothenoth poerratamphsaso ñeñth no'patatensa ñeñthcha' atarr sokshaterre'.
66003012	Ñeñth metana'twe' allowen pa'namen topateñtsoxhno ñeñth ama nepoerramperrayo ñetpa' amathe' errothenoth awapore'tarethterreto alloth, ñetpa' e'ñe atthet ñerra'mrrathe' all orratenet pokoll ñeñth pa'pakëll pen Nompor ñeñth e'ñe womenk echarr aphareth. Ama't eseshapa' amathe' errothenoth wapore'che. Ñamha e'ñe ñesheto napa' o'ch nekellkoñ Nompor pa'so'cheñ, allothpa' o'ch nekellkoñ ñamha Nompor pa'netser e'ñe allara ñesheto, ñeñthara pa'netser ñeñth sochetsa Jerusaléñ, ñeñthcha' sowerrtsa entoth e'ñe etserrare'. Allothpa' o'ch nekellka' ñamha neso'cheñ all e'ñe ñesheto ñeñth e'ñe etserrare' neso'cheñ.
66003013	Ñeñth e'mhñotene' añ ñoñets xhapanetepa'ch poeyoxhreto ñeñth ateth neñotatenanet na Nekamkëñoth ora allowen ñeñth pame'ñeñothet apxha'yenet allemeñ anetso'mar.’ ” Arrpa' allowa ñeñth ateth ot filadelfio'marneshakop.
66003014	Ñeñth neserrpare'tatene' ñapa' alla oterrnerr: —The'pa' o'ch pekellkërrerr carta añekop ñeñth kowampene' ñeñth ame'ñetsa all anetso Laodicea, o'ch photanet ateth: “Napa' o'ch nekellkonas carta atthoch neñotatas ñeñth ateth otenes Jesucristo ñeñth ama poenesho po'ñoñ. Ñeñth ateth oteney Pomporekop ñeñthpa' atethcha' perrnay, ñamha ñeñth allpon oten, ñeñthpa' e'ñe po'ñoxh ateth, ñamha ñeñthara Cristo ñeñth ñanom eñall, allothña Pomporpa' yexhkatyesan allowen ñeñth allpon eñall.
66003015	-
66003016	Cristoña the'pa' ateth otenes: ‘Napa' e'ñe neñotwennas ñeñth ora allpon ateth sepha'yen. Tharraña sapa' sekhllañothetsetsa same'ñenna, ama e'ñe womenkaye' same'ñenno. Ñerra'm ama semno o'ch same'ña'na womenkpa' amachña same'ñatsetno ama't mamesha. Tharraña sapa' sekhllañothetsetsa same'ñenna. Ñato' o'ch netma'ntacha ateth. Sapa' ama attheyayso ñerra'mrrathe' oñ ñeñth atarr sose', ñamha ama attheyayso ñerra'mrrathe' oñ ñeñth atarr atserrsasen. Sapa' attha sepena ñerra'mrrathe' oñ ñeñth mamesha shorrsastetsa ñeñth nanak netsena'ten. Ñeñtho'marña napa' e'ñe ateth nentenes ateth ñerra'mrrathe' oñ ñeñth xha aya'pesatañtena. Ñerra'm yorrpa' xhach ya'pesatey o'ch ya'tatstera. Ñeñtho'marña sapa' e'ñe ateth nentenes xhach nemneñ o'ch newapore'tamperres.
66003017	Sapa' ama't soteneñ año' es sepallteno e'ño' sekwen ora ñeñth allpon poktetsa sokop e'ñe sa setarwasoth. Tharraña ñeñth sherbets sekamkëñekoppa' ama secheñe ama't koñe'tha. Napa' attha nentenes ateth ñerra'mrrathe' ñeñth nanak atsena'tareth, atarrcha' amoeroxhtatarethtena ñeñth e'ñe wokchañ ñamha aporo'yeth atthach moelle'mkën.
66003018	Ñeñtho'marña na the'pa' o'ch nokthape'chaterres sa o'ch notas sapa' ñeñth sepalltena. O'ch senamoen nesho ñeñth po'ñoxh nanak sherbets sekamkëñekop. Allochñapa' atthoch sekwerr shonte' esokmañen ñeñth e'ñe po'ñoxh sherbets. Ñeñth ama sherbetsopa' o'ch sa'ypo'ñer. Ñato' o'ch netma'ntacha attho allempo atserrtatenet oropa' o'ch nowanña a'yo ñeñth ama sherbetso allempoñapa' o'ch e'ñe orochayamha ñeñth nanak sherbets. Ñeñth atarr sherbets ateth ñerra'm oro ñeñthcha'ña se'nenña nesho. Elloña napa' o'ch netma'ntatasa atethcha' sepha, o'ch serañtha nesho shetamoets ñeñth atarr wallama'th. Allochñapa' ñeñthcha' sechorrerra atthoch o'wañcha' sepenka ñeñth attho semoelle'mkën. Atthoch serañthena ñamha këllo'yeñtsopar alloch separterr seklle' allochñapa' atthoch sekwerr o'ch senterra e'ñe kowen.
66003019	Ñewa, allowen ñeñth po'ñoxh atarr nemorrentenapa' xhokmach e'ñe kowen nokthape'chaterranet ñerra'm esempo athpare'tennet. Ñamha errotheno allowen ñeñth nemorrentena o'ch nekoñchach mame', tharraña ñeñthpa' e'ñe ñokpoeta allochñapa' atthoch o'ch alla kothape'cherret kowen nokop, o'ch alla ame'ñerrnet womenk.
66003020	Señochepa'ch ñeñthcha' ateth netma'ntaterrsa. Napa' atethcha' nepena ñerra'mrrathe' esesha' ñeñth xhokma xhore'tets yetarroth. Ñerra'm eseshas se'mapoerrnan neñoñ ñamha ñerra'm setorampenen, nañapa' o'ch nebe'thos all, allñapa' o'ch yerrallme'chen parro.
66003021	Ñeñth metana'twe' allowen pa'namen topateñtsoxhno ñeñth ama nepoerramperraye, ñetñapa' nemnatanetcha' o'ch amhcha'tarethtapreterrnet e'ñe all nekonaño. E'ñech atthet ñerra'mrrathe' na, napa' e'ñe nemhtana'twa allowen pa'namen topateñtsoxhno. Ñeñtho'marña napa' na'mhcha'tarethtapreteña Nompor e'ñe all po'konaño.
66003022	Ñeñth e'mhñotene' añ ñoñets xhapanetepa'ch poeyoxhreto ñeñth ateth neñotatenanet na Nekamkëñoth ora allowen ñeñth pame'ñeñothet apxha'yenet allemeñ anetso'mar.’ ” Arrpa' allowa ñeñth ateth ot laodiceo'marneshakop.
66004001	Allempoñapa' alla gatyerrnerr po'poñ. Nekwerrerr, allñapa' nentos yetarr atorareth allcha' nebe'thos o'ch nexhap ento. Alla ne'moerrerr ñoñets ñeñth ateth e'morrtetsa ñorra' atarr womenk ateth ñerra'mrrathe' poktor atarr womenk eñen. Ñeñthña ñoñetspa' ateth oten: —Aphon arr, o'ch pebe'thosampesna o'ch negatyesaph allowen ñeñthcha' ateth perrtsa tsapathoneth.
66004002	Allempoña Yompor Poekamkëñ e'ñe chorrenna, attho nexhap ento all nentos poesheñarr alla anen po'konaño.
66004003	Ñeñth anets all po'konañopa' atarr nanak kowen aspanamkokëno poptamko'tena ateth ñerra'mrrathe' mapoe' ñeñth atarr kowen poptetsa ñeñth otenet jaspe. Ellonethpa' po'poñontho atarr nanak kowen tsamkokëno poptamko'tena ateth ñerra'mrrathe' mapoe' ñeñth otenet cornalina. Ñamha allo arka'tampenapa' ñeñthpa'xho'ña ateth ñerra'mrrathe' ayon tharraña ñeñthpa' atarr nanak kowen aspano shemashro poptena; e'ñe ateth poptena ñerra'mrrathe' mapoe' ñeñth otenet esmeralda.
66004004	Ñamha tophño'mar ñeñth rroxhtampene' all shonte' po'poñ konañexhno. Ñeñth konañexhno tophño'tsa'yen ñeñth rroxhtampene' allo'tsen epoch xharra' poechena pa'tats. Ñamha ñeñth anorrxhets allowen konañexhno ñeñthpa'xho'ña allo'tsen epoch xharrasheña poechena pa'tats ñeñth sherbene' Yompor all poe'ntaño. Koxhneshareret pa'shtam atarr wallama'tharer, po'choyo'met oro ayexhkatareth ñeñth choyo'mhtenet.
66004005	E'ñe rroxh konañothpa' alloth wena meratste', alloth wena ñamha tatste'. Allpa' atarr womenk ma'moreten. E'ñe alla allame'tets po'konaño ñewapoth allo'tsen kanxherr werare ñeñth woretyets all. Ñeñthpa' ñeñth toma'ntenaya Yompor Poekamkëñ ñeñth kanxherr ñeñth sherbha'yets e'ñe po'poñe'ttsokma.
66004006	E'ñe alla a'yeneth po'konañoth all orrtena errakmañen ateth ñerra'mrrathe' ñeñth añekmoen rerpat ñeñth e'ñe orrtatwene' ora ñeñth allpon eñall all. Allo'tsen po'konañ e'ñe pa'tatsshemhto'maroth all thomxhen pa'tats ñeñth berrma'thtetsa. Ñeñthñapa' shonte' pa'kllo'yexhno emota kowa'yen. Pa'chko'tagothpa'xho' shonte' pa'klle' alloth kowen.
66004007	Ñeñth ñanom ñeñth berrma'thtetsa all, ñeñthpa' e'ñe ateth ñerra'mrrathe' ma'ñor. Po'poñpa' allo'tsen ñamha ateth ñerra'mrrathe' toro, po'poñ pa'tsa'poth pa'klloyothpa' e'ñe ateth orrtena ñerra'mrrathe' acheñ. Po'poñ all orrtena atthema'th ñerra'mrrathe' ñeñth otenet águila esempo anena.
66004008	Ñeñth pa'tatso'mar berrma'thpa' e'ñe apa'pa'yetharerochet, pathe'tetspa' echenan pechapa'ttsokmoet pa'poe' penet. Pa'pa'yoth enothpa' e'ñe akllo'yetharerochet, poelleka'nothpa'xho'ña akllo'yethareret emoto'mar alloth kowa'yenet. E'ñe ellapenete'th arepenete'th all axhoteñet Yompor, ama't mameshapa' ama ameseneto attho axhoteñet Yompor. Ñeñthpa' ateth otenet: Parets, parets, parets ñeñthara Yompor ñeñth atarr awamenkath nanak ñeñth Yepartseshar yepen ñeñth xhokma eñall. Ama't awathotheñ eñall ñamha ñeñthara ñeñthcha' ello werrtsa po'pocheño.
66004009	Ñamha ñeñth berrma'thtetsa allpa' kowentateññañet Yompor ñeñth anets all po'konaño, atarr amhcha'na'tpo' enteñet, ñamha xhokma poema'yocheñothet parasyoso'teñet Parets ñeñth ama arromñatheshayaye ama't awatha.
66004010	Ñetpa' ñerra'm esempo aye'choxhtateñet Parets, añña ñeñth epoch xharrasheña ñeñth poechetsa pa'tats ñeñth sherbene' Yompor allpa' ñetpa'xho'ña o'chxho' konkorpa'rrtenet e'ñe all ñesho, o'chxho' ma'yocheñet ñamet Yompor ñeñth ama arromñatheshayaye ama't errponaña. Allothpa' o'ch a'meyet po'choyo'mh o'chxho' net e'ñe Yomporeshoneth ñeñth anets all po'konaño. O'chxho' aye'choxhtateñet Yompor ñamet, ñeñthpa' ateth otenet:
66004011	Yompore, ñeñtheph Yepartseshareph, ñeñtheph nanak Partsoph, ya añ poktetsa o'ch yekowentatonaph ñeñtheph amhcha'na'tpaweph ñamha atarr awamenkatheph. Tharro'mar pha yexhkatyene' ora allpon ñeñth eñall, e'ñe pha pemneññoth awo't eñalletyesa, e'ñe pha peñoñoth awo't yexhka'yena ñeñth allpon eñall.
66005001	Allempoñapa' alla nekwererr ñeñth anets all po'konaño. Pototh po'kowenrothpa' all nent all orrenan libro apko'nothtatareth, e'ñe emoto'mar akellka'wareth o'ponoth ñamha enoth. Echenan kanxherr ñeñth allo ayomrrareth attho e'ñe echarr aphareth.
66005002	Ñamha all nent poesheñarr mellañotheñ ñeñth atarr awamenkath. Ñañapa' rrana womenk, ñeñthpa' ateth oten: —Esesha'waka' e'ñe kowenare' kothape'chetsña Yomporekop ñeñthcha' tore' añ Yompor po'libro allo echarr apharethtena.
66005003	Tharraña ama't poesheñarrapa' ama eñalle ñeñthcha' tore' Yompor po'libro. Ama't poesheñarra ñeñth ento'tsen ñamha ama't ñeñth patso'tsen ñamha ama't ñeñth o'pono'tsen patso, ama eñalle ñeñthcha' moenatet ñeñthcha' tore' Yompor po'libro atthoch eñorachet.
66005004	Napa' ñeñthña atarr neyarre' attho ama't poesheñarrapa' ama neñche ñeñth e'ñe kowenare' es kothape'chets Yomporekop ñeñthcha' moenatet o'ch toran Yompor po'libro ñeñthcha' eñorate'.
66005005	Allempoña ñeñth epoch xharrasheña ñeñth poechetsa pa'tats ñeñth sherbene' Yompor, poesheñarrñapa' oten: —Amach peyawatsto, tharro'mar eñall poesheñarr ñeñth e'ñe pokte' ñeñthcha' tore' Yompor po'libro ñeñth kanxherr allo echarr apharethtena, tharro'mar ñapa' ñeñth metana'twe' allowen pa'namen topateñtsoxhno, ñeñthñapa' añepa't Cristo ñeñthara atma'ntatareth Ma'ñor. Ñeñthpa' judámerena'tar ñeñthara David po'mhreneñ.
66005006	Nekwererr, allñapa' nent Cristo ñeñth toma'ntenaya Carnero. All then e'ñe rroxho allo'tsa'yen Parets po'konañ ñamha añ pa'tatso'mar ñeñth berrma'thtetsa ñamha e'ñe allo'tsa'yen ñeñth sherbene' Yompor. E'ñe rroxho all then Cristo ñeñth atma'ntatareth Carnero. Orrtena ateth ñerra'mrrathe' carnero ñeñth amtsarethtetsa ochñartsokop. Ñeñth carneropa' kanxherr po'wkor, echenan ñamha kanxherr pa'klle'. Ñeñth kanxherr pa'klle'pa' ñeñthpa' añ Yompor Poekamkëñ ñeñthara kanxherr ñeñthcha' sherbha'yesets e'ñe po'poñe'ttsokma ora errakmañen añe patsro allcha' amñarethetyerret.
66005007	Allempoña añ Carneropa' o' wapa o' xhap allo'tsen Yompor ñeñth anets all po'konaño. Ñañapa' chetosan Yompor po'libro ñeñth orren po'kowenroth.
66005008	O' chetan libropa' allempoña añ ñeñth pa'tatso'mar berrma'th ñamha ñeñth epoch xharrasheña ñeñth poechetsa pa'tats ñeñth sherbene' Yompor, allowenetñapa' konkorpa'rrteñet Cristo ñeñth atma'ntatareth Carnero. Poesheña'ttsetpa' orrenet arpa ñamha pajo' ñeñth orotaten all anareth ñeñth atarr eñmosathtetsa Yomporekop. Ñewa, añ ñeñth eñmosathtetsa añ toma'ntena ñeñth attho ma'yochena ñeñth poeyochresha' pen Parets.
66005009	Añña ñeñth konkorpa'rrtetsapa' ñetñapa' morrechenet ñeñth etserra morreñets ñeñthpa' ateth axhoteñet Cristo ñeñth atma'ntatareth Carnero: Phapa' e'ñe kowenare' es pepha'yen ñeñtho'mar e'ñe pokte' phach chete' Yompor po'libro, e'ñe pokte' phach tore' allo echarr apharethtena tharro'mar phapa' pha amtsarethtatsa, perrasoña phapa' allo petsa'twonaya yo'chñar allochñapa' atthoch e'ñe poechemer perrey Yompor ama't alloweney ñeñthey pa'namen acheñey, ama't erra'tsena mereñtsorey alloth yewena, ama't ñamha erra'tsena ñoñtsor allo yeñosyen e'ñe po'poñe'ttsokma, ama't ñamha pa'namenana'tarey allowen errowanen ñeñth e'ñe ya'netser yepha'yen.
66005010	Ñeñthey alloweneypa' pha yemnatene' o'ch ya'mhcha'tarethtapretapha atthochña yesherbhapreteneph Yompor ñeñth atarr Parets. Atthoña yekorneshaten Partsokop. Ñamha atthoch ya'mhcha'tarethterra añe patsro.
66005011	Allempoña alla nekwererr o' ne'moererr mellañotheñnesha' ateth eñosyenet. Shontet nanak che'moechenet all rroxhtampeñet a'yowen errapharen. Ñamha ñeñth berrma'thtetsa all ñamha ñeñth sherbene' Yompor ñeñth allowenet ma'potanto'maretpa' ñeñth e'ñe rroxhtampene' Yompor ñeñth anets all po'konaño.
66005012	Ñeñth mellañotheñnesha' ñetñapa' e'morrtenet womenk all axhoteñet Cristo ñeñth atma'ntatareth Carnero. Ñeñthpa' ateth otenet: Cristo ñeñth toma'ntenaya Carnero ñeñth amtsarethtatsa, ñapa' e'ñe kowenare' es pha'yen ñeñtho'marña ñapa' e'ñe pokte' awamenkathtena, agapanepa' shonte' esokmañen ñamha e'ñe pokte' eñotañtepa'ch, ñamha e'ñe pokte' partsotepa'ch, ñamha e'ñe pokte' amhcha'na'tpawotepa'ch. Ñamha e'ñe pokte' ya yekowentateñoth ya'ye'choxhtatoñepa'ch.
66005013	Allempoña ne'moerrerr ateth ama't allowen ñeñth Yompor poeyexhkatar aye'choxhtateññañet Yompor ama't ñeñth ento'tsa'yen ñamha ama't allowen ñeñth patso'tsa'yen, ñamha allowen ñeñth o'pono'tsen patso ñamha oño. Ama't e'ñe allowen poeyexhkatar ñeñth allo'tsa'yen allowenet aye'choxhtateññañet Yompor, ateth otenet: Ya'ye'choxhtatoñepa'ch Yompor ñeñth anets po'konaño ñamha Poechemer Cristo ñeñth atma'ntatareth Carnero. Amhcha'na'tpawepa'ch yenteñ, yekowentatoñepa'ch tharro'mar ñetpa' atarr awamenkathet thayotheñ ama't errponañowen.
66005014	Ñamha ñeñth berrma'thtetsa pa'tatso'mar all ñetñapa' otenet: —Ñeñthpa' atthetepa'ch. Ñamha añña ñeñth sherbene' Yompor ñeñth epoch xharrasheña ñeñth poechetsa pa'tats o' konkorpa'rrtet all ma'yocheñet Yompor ñeñth ama arromñatheshayaye.
66006001	Allempoñapa' nent Cristo ñeñth toma'ntenaya Carnero atthoch ñach tore' ñeñth kanxherr allo echarr apharethtena Yompor po'libro. Allempoña ñapa' o' tore patherr ñeñth e'ñe ñanom allo ayomrrareth ñeñth libro. Allempoña o' tore, añña pa'tatso'mar ñeñth berrma'thtetsa, poesheñarrñapa' eños. Nañapa' o' ne'moerrerr ñeñth ateth eñen womenk, po'ñoñpa' e'ñe ateth e'morrtena ñerra'mrrathe' xho tatstena. Ñeñthpa' ateth oten: —¡Aphon, pekwe'!
66006002	Naña nekwe'pa' nent patherr kawall atarr wallaphnanen. Ñeñthña montenayapa' echenan patherr po'ka'noth ñeñth orra'nen pototh. Allñapa' apet patherr choyo'mets ñeñthcha' choyo'metnoma. Ñañapa' awo' o'ch kellara'yena' o'ch e'ñe a'mchechwan ñeñth e'moñe'tyen.
66006003	Allempo torerranerr ñeñth poepañ allo ayomrrareth Yompor po'libro, nañapa' alla ne'moererr ñeñth poepañ berrma'thpa' o' alla eñorerrerr. Ñeñthpa'xho'ña ñeñthara ateth oterrerr: —¡Aphon, pekwe'!
66006004	Allempoñapa' xha'nerrerr po'poñ kawall, ñeñthñapa' atarr tsaphnanen. Ñeñthña montenaya allñapa' apet patherr espada atarr allpocha'ph. Ñañapa' o' moenateñet o'ch kellaratanna'tatan acheñenesha' arr patsro atthochña moetsatanna'tatenanet. Atthoña ñetpa' o'wañcha' moecheth yexhenet arr patsro.
66006005	Allempo torerranerr ñeñth poema'pañ allo ayomrrareth Yompor po'libro nañapa' alla ne'moererr ñeñth poema'pañ berrma'thpa' o' alla eñorerrerr. Ñeñthpa'xho'ña ñeñthara ateth oterrerr: —¡Aphon, pekwe'! Naña nekwererrpa' nenterrerr po'poñ kawall ñeñthñapa' atarr kellwephnanen. Ñeñth montenayapa' orra'nenan patherr pesamets.
66006006	Allo'tsa'yen ñeñth berrma'thtetsapa' e'ñe all rroxhothpa' ne'moererr ñeñth ateth e'morrterrerr ñoñets, ñeñthpa' ateth oten ñoñets: —Patherr kilo trigopa' nanakëpa'ch tsa'teterr ama't ñeñth patherr denario, ñamha ma'pa kilo cebadapa' nanakëpa'ch tsa'terra. Tsa'terrepa'ch ñamha patherr denario. Tharraña olivose' ñamha vinospa' xhokmoepa'ch eñall, amach seprratamphsatsetye.
66006007	Allempo torerranerr ñeñth poepa'tatseñ allo ayomrrareth Yompor po'libro, nañapa' alla ne'moererr ñeñth poepa'tatseñ berrma'thpa' o' alla eñorerrerr. Ñeñthpa'xho'ña ñeñthara ateth oterrerr: —¡Aphon, pekwe'!
66006008	Naña nekwererrpa' nenterrerr ñeñth patherr kawall atarr shemashrephnaneno poerrama'phnen. Ñeñth montenayapa' añ pa'so'cheñ Rromoeñets. Ñeñth kothene' chenta'pa' añ toma'ntena ñeñthcha' agëne' allowen ñeñthcha' rromoets. Ñeñthpa' apareth llesens añekop atthoch a'kllatatan shonte' acheñenesha' arr patso. Ama't pashepharr pats, allpon otenet un cuarto, allponcha' a'kllatatwerran acheñenesha'. Ñeñthpa' atethcha' a'kllatatanet, kellareñtsoterrcha', chaporrñatsoterrcha', atsnañtsoterrcha', orrterrach berr ñeñth atarr atsrre'mñath ñeñth atarr bellak arr patsro.
66006009	Allempoñapa' o' torerranerr ñeñth pa'mnareñ allo ayomrrareth Yompor po'libro, naña nekwererrpa' allñapa' nenterrerr altar ñeñth allekma a'krratete'th ñeñth eñmosathtetsa Yomporekop. E'ñe all patsoth altaro all nent shonte' kamoekñetsoxhno ñeñth amtsanatarethtatse'th all e'ñe poeserrpare'teñothet Yompor po'ñoñ attho a'methete'th ñamha attho ame'ñeñet Cristo.
66006010	Añña ñeñth kamoekñetsoxhnopa' ñetñapa' rrannartenetpa' oteñet Yompor: —Yompore, pha atarr Partsoph, atarr ayemoetpo' ateth photeney. Esempowachka' pekoñchatwerña acheñenesha' all patsro, esempowachka' petsa'tateraña ñeñth acheñer yemtsanataye'th ñeñth patso'tsen. Añpa' allowa ateth ot kamoekñetsnesha'.
66006011	Ñetña poesheña'ttsetpa' aparethtenet pa'shtam atarr wallama'tharer. Ñamha ñetñapa' otarethtet ato't e'ñe ameseta'. “O' mameshamha o'ch etsotwa allpon po'potantañekop semo'nasheñ ñeñthcha' amtsanatarethterrtserr ñeñthes e'ñe atthekma sesherbeñ Cristo.”
66006012	Allempo torerranerr ñeñth po'pechapoeñ allo ayomrrareth Yompor po'libro naña o' alla nekwererrpa' nent ñamha xha poetalle'chena pats womenk. Atsne'ñapa' o' chekmet ateth ñerra'mrrathe' shetamoets ñeñth atarr kellwe ñeñth chorrena ñeñth atarr llekëtsa. Arrorrñapa' o' xha tsama'thta ateth ñerra'mrrathe' errasats.
66006013	Rantoxhno ñamha ñeñth ento'tsa'yen allowenpa' o'xha shorxha'twa o' xhaxha't patso. O'ch netma'ntacha ateth ñerra'mrrathe' parte ñeñth e'mereth o'ch womenkëshatpa' poe'merñapa' o'ch a'shore'tampeswe womenkësha', ama't atarr ememh poe'mer.
66006014	Enetpa'xho'ña o' e'ñe chenka'wa ateth ñerra'm papell epharethpa' o'wañcha' orrta. Ama't ora allpon aspentharerpa'xho'ña o' e'ñe rrothe'tyeswawa ñopa'tets. Ñamha ora allowen oñexhno ñeñth rroxhpe'chañexhno ñeñthpa'xho'ña o' e'ñe rrothe'tyeswawa.
66006015	Allempoñapa' allowen acheñenesha' ñeñth yexha'yetsa añe patsropa' o' e'ñe e'potrra'twet arrorotho'mar ñamha mapoetpono'mar ñeñth aspentharero'tsa'yen. Ama't allowen amhcha'tarethneshaxhno o' e'ñe e'potrra'twet, ñamha allowen ñeñth atarr sherbha'yets, ñamha ñeñth ekhllayorethexhno, ñamha ñeñth pa'mhcha'tarether pen solltar, ñamha ñeñth atarr awamenkath entyetsa, ñamha ama't allowen acheñ ñeñth ama esoye' enteneto ñeñth atarwasatareth e'ñe attha, ama't ñamha allowen ñeñth ama atarwasaretheyaye ñeñth e'ñe koweno'tsen, allowenet e'ñe e'potrra'twenet.
66006016	Allowenetpa' xhore'teñet aspeneth ñamha mapoetaxhno ateth otenet: —The'ñapa' yeñgatamperrepa' atthothcha' e'poterrey atthoch amach enterrye Parets ñeñth anets all po'konaño allochñapa' amach errothenoth koñchaterrye Cristo ñeñth toma'ntenaya Carnero.
66006017	Tharro'mar the'pa' o' xhap añ yethro allempoch yoroxhterra allempoch atsa'tatarethterra allowen acheñenesha'. Ama't eseshapa' amach errothenoth awantoñeto Yompor po'yoroxhenña.
66007001	Allempoña napa' nent mellañotheñnesha' pa'tatssheña. E'ñe allowanen pats, ñeñth pa'tats po'tophñaro'mar allñapa' all thomyen poesheña'tets mellañotheñ ñeñth pa'tatssheña. Ñeñth pa'tatssheña ñetñapa' ñet epatare'tenet mhorr pa'tatsshemhto'maroth alloth wapyena mhorr. Allochñapa' atthoch amach atarr mhorrarsampeno añ patser, ama't ñamha oñexhno, ñamha ama't pathrra tsachpa' amach mhorrarsampeno.
66007002	Allempoña napa' o' alla nenterrerr po'psheñeñ mellañotheñ, arr orrtena alloth wena atsne'. Ñapa' añ orren yapets ñeñth alloch yanatan allowen ñeñth poeyochresha' pen Yompor ñeñth ama arromñatheshayaye ama't awatha. Ñañapa' rrana womenkpa' otan mellañotheñnesha' ñeñth pa'tatssheño'mar ñeñth añekop awamenkathtenet atthoch ñetcha' pomnaren pet pats ñamha oñexhno.
66007003	Ñeñthpa' ateth otanet: —Amach erroth sephatsto añ pats ama't oñ ama't tsach ato'tña yeyato'ma'tweya' allowen ñeñth thorra'yetsa Yomporekop.
66007004	Allempoña ne'moerrerr ñeñth ateth oteñet ñeñthcha' allpon ayato'ma'tarethtatsa. Ciento cuarenta cuatro mil ñeñthpa' allpon otenet. Ñeñth ciento cuarenta cuatro mil acheñenesha' ñetpa' e'ñe po'poñe'ttsokmoet mereñtsoret. E'ñe ñeñtha mereñtsorekmoet ñeñth xharrasheña poechena epa ñeñth pa'tañ pene' Israel ñeñth korratse'th awath.
66007005	Ñewa, pathe'tets mereñtsorpa' allponsheña ñeñthcha' ayato'ma'tarethtatsa: Judána'tarpa' allo'tsencha' xharra' poechena epa mil acheñenesha'; Rubénna'tarpa'xho'ña allo'tsencha' xharra' poechena epa mil acheñenesha'; Gadna'tarpa'xho'ña allo'tsencha' xharra' poechena epa mil acheñenesha';
66007006	Aserna'tarpa'xho'ña allo'tsencha' xharra' poechena epa mil acheñenesha'; Neftalína'tarpa'xho'ña xharra' poechena epa mil acheñenesha'; Manasésna'tarpa'xho'ña xharra' poechena epa mil;
66007007	Simeónna'tarpa'xho'ña xharra' poechena epa mil; Levína'tarpa'xho'ña xharra' poechena epa mil; Isacarna'tarpa'xho'ña xharra' poechena epa mil;
66007008	Zabulónna'tarpa'xho'ña xharra' poechena epa mil; Joséna'tarpa'xho'ña xharra' poechena epa mil; Benjamínna'tarpa'xho'ña xharra' poechena epa mil acheñenesha'.
66007009	Allempoña napa' o' alla nenterrerr shonte' acheñenesha', nanak che'moechenet ama e'ñotwenteno ñeñth allpon allo'tsen. Shonte' pa'namen acheñenesha'. Ñeñthpa' pa'namen anetsoth waxha'tyenet, shonte' pa'namen mereñtsoret ñeñth waxhetsa all, shonte' pa'namen ñoñets e'ñe po'poñe'ttsokma eñosyenet. Ñetñapa' all thomxhenet e'ñe ñewapoth allo'tsen Yompor po'konañ allo'tsen ñamha Cristo ñeñth toma'ntenaya Carnero. Ñetpa' e'ñe wallama'tharerochet pa'shtam. Potothetñapa' añ orra'yenet ateth ñerra'm shekëpan.
66007010	Allowenetpa' rranenet, otenet: Yompor ñeñth po'konaño'tsen ñapa' o' a'keshphaterrey epoet ñamha Poechemer ñeñth toma'ntenaya Carnero.
66007011	Ñeñth berrma'thtetsa pa'tatso'mar ñamha ñeñth sherbene' Yompor all, ñamha allowen mellañotheñnesha' ñeñth thomxhets a'yowen errapharen, ñetña allowenetpa' e'ñe rroxhtampesweñet Yompor ñeñth po'konaño'tsen. Ñeñth mellañotheñnesha' all rrema'rrartenet Yompor po'konaño ateth ma'yocheñet Yompor.
66007012	Ñeñthpa' ateth aye'choxhtateññañet Yompor, ñeñthpa' ateth otenet: Atthetepa'ch yokop ya'ye'choxhtatoñepa'ch, yekowentatoñepa'ch, amoepa'ch awañaño attho eñotañtena Yompor, yeparasyoso'chepa'ch, amhcha'na'tpawepa'ch yenteñ, amoepa'ch awañañathto ñeñth attho awamenkathtena Yompor, amhcha'tarethtepa'ch thayotheñ errponowañen. Ñeñthpa' atthetepa'ch.
66007013	Allempoña poesheñarr ñeñth sherbene' Yompor, ñañapa' a'phtho'ten, ateth oten: —Phapa' ¿ama't peñoteñeña eseshaxhnothe'ña ñeñth chorrenaya wallama'tharer, ñamha ama't peñoteñe erroththe'ña waxhenet?
66007014	Nañapa' ateth noch: —Amaka'ye, Nompore, neñoteñe. Phathe'ka'yeña eñotene'. Ñañapa' o' alla oterren: —Añenesha' ñeñth chorrenaya wallama'tharer ñetña awanterret allempo orrterra pa'namen moeroxhteñtsoxhno. Ñamha ñetpa' attho e'showarethtet po'chñaret e'ñe Cristo po'rraso, ñeñthña ottetsa ateth ñerra'mrrathe' ñetpa' o' atsama'tarethtet pa'shtam atthoch e'ñe kowen a'wallama'thtatarethtet pa'shtamoet e'ñe kowen.
66007015	Ñeñtho'marña ñetpa' allo'tsa'yenet Yompor po'konaño. All xhokma sherbeñet Yompor —ellapenete'th, arepenete'th sherbhatset all Yompor pa'pakllo. Yomporña ñeñth anets all po'konaño, ñachña e'ñe a'natenawet e'ñe ñesho.
66007016	Ñetpa' amach moeroxhterrete'the pa'chporrñoth ama't po'ñpañoth. Ñamha ñetpa' amach errothenoth chemoerranete'the atsne' ñamha amach a'mñechaterranete'the ñamha werate'.
66007017	Tharro'mar Cristo ñeñth atma'ntatareth Carnero ñeñth allo'tsen all Yompor po'konaño, ñachña kowampenawet e'ñe ateth ñerra'mrrathe' carnero e'ñech kowampeñ pamo'mte'. Ñapa' xhapatanetcha' all poten oñ ñeñthcha' apawet atthoch korrenet errponañowen. Yomporña ñach a'wañamphsawet poellkëña ama't awathapa' amach yawerrete'the.
66008001	Allempoña Cristo ñeñth toma'ntenaya Carnero, ñapa' allempo e'ñe torwan po'kanxhrroñ ñeñth allo ayomrrareth Yompor po'libro, e'ñe moetsoñeñtwa poktakma poe'ntaño thematwanen.
66008002	Allempoña napa' alla nenterrerr mellañotheñnesha' ñeñth kanxherrsheña ñeñth thomxhets e'ñe all Yomporesho. Ñetña poesheña'ttset allpa' aparethtet poktor.
66008003	Allempoña o' wapa po'psheñeñ mellañotheñ. Wapapa' o' thomos all altaro. Añ altarpa' allekma a'krratenet tsach poese' ñeñthña atarr amostetsa all. Pamosoññapa' ñeñth atarr eñmosathtetsa Yomporekop. Ñeñth mellañotheñpa' añ orren pajo' orotaten allcha' nenan ñeñthcha' eñmosathtetsa. Ñeñth mellañotheñpa' allña apet shonte' eñmosath ñeñthcha' eñmosathtate' ñeñth attho ma'yochena Parets poeyochresha'. Ñeñthña eñmosathtetsapa' ñeñthcha' net altaro ñeñth ayexhkatareth oro ñeñth e'ñe ñewapothe'tsen Yompor po'konaño.
66008004	Ñeñth orrampen mellañotheñ eñmosathpa' xha amosoñe'chnen enoneth allo'tsen Yompor, ñeñthña eñmosathtatene' ñeñth attho ma'yochena Parets poeyochresha'.
66008005	Allempoña mellañotheñpa' cheterran pajo'pa' o' esha'tan tso' poekallamhshor ñeñth cheta' altaroth e'ñe e'chorran tso' pajo. Allempoñapa' wapore'ch patso. Xhap patsopa' meratstosa, tatstosa, e'morrtosa womenk, pellatan pats.
66008006	Allempoña mellañotheñ ñeñth kanxherrsheña ñeñth epoktoretharer poesheña'ttsetpa' o' echantyeset po'poktor o'ch a'thoret.
66008007	Allempoña ñeñth ñanom mellañotheñpa' o' poktora', poktora'watsapa' orrta ñeñth ma'po'mar ñeñthcha' awapore'tarethtatsa patso. Ñeñthpa' añ we' allothpa' ñamha tso' ñeñth tsetetsa errasatso. Attho awapore'tarethta patso allempo xhap patsopa' e'ñe a'wortatwosan ñeñth allo'tsen all xhap patso. Tso'ñapa' errapharen e'ñe a'poywosan ñeñth allpon tsachexhno ñamha allpon ta'texhno ñeñth allo'tsa'yen ama't allowanen pats allpon ñeñth otenet la tercera parte.
66008008	Allempoña po'psheñeñ mellañotheñ ñeñth poepañpa' o' poktorerrerr. Poktora'werrtserrpa' orrterrerr ateth ñerra'm ñeñth nanak atarr aspeneth. Ñeñthñapa' xha worten. Ñeñth aspenethpa' awapore'tarethta sa'po. O'ña xhap oñopa' errapharenña oñpa' poenasa errasats allowanen oñ ñeñth allpon otenet la tercera parte.
66008009	Ñamha ñeñth allpon yexhetsa all oño errapharen, e'ñe kolla'wa, allpon kolla'watsa ñeñth otenet la tercera parte. Ñamha ñeñth allowen botexhno ñeñth chope'chyets all oño errapharen e'ñe chenka'wet, allpon chenka'watsa ñeñth otenet la tercera parte.
66008010	-
66008011	Allempoña po'psheñeñ mellañotheñ ñeñth poema'pañpa' o' poktorerrerr. Poktora'werrtserrpa' orrterrerr ranto ento ñeñth añekmoen atarremh. Shora'nerrerr xha werarere'tnena. Xhap allo'tsa'yen po'ñesoxhno ñamha alloth potayen oñexhno errapharen arr patsro. Ñeñthpa' arrowa xhap ñeñth allpon otenet la tercera parte. Ñeñth rantopa' añ pa'so'cheñ Peshrremh. Xhap allo'tsa'yen oñexhno ñeñthpa' xha a'pesherretwosan oñexhno errapharen arr patsro. Ñeñthpa' allponowa a'pesherrtatan oñexhno ñeñth allpon otenet la tercera parte. Oñ po'peshrroña ñeñthña a'kllatwe'ña shonte' acheñenesha' all.
66008012	Allempoña po'psheñeñ mellañotheñ ñeñth poepa'tatseñ o' poktorerrerr. Poktora'werrtserrpa' allempokma xhothe' errothetyesa atsne' ñamha arrorr ñamha rantoxhno, o' atthamha chekmetyeset. Ñetpa' allpon chekmetyesets ñeñth allpon otenet la tercera parte. Ñeñth attho xhoyo'tenet yetho ñamha tsapopa' o'wañ atsnomyeset. Ñeñth allpon o'wañ xhoyo'tyeset yetho ñamha tsapo ñeñthpa' allpon otenet la tercera parte.
66008013	Allempoña napa' o' alla nekwererrpa' allñapa' nenterrerr po'psheñeñ mellañotheñ ñapoeth all anoma'mtena ento allpononeth. Allñapa' ne'moerrerr ñeñth ateth eñosnom womenk. Panoma'mteñothpa' ateth oten: —Llekëñtsa-bee ñeñth allowenakop ñeñth yexha'yetsa añe patsro. O' mameshamha o'ch poktora'werrerr po'poñ ma'psheño'mar mellañotheñ.
66009001	Allempoña po'psheñeñ mellañotheñ ñeñth pa'mnareñpa' o' poktorerrerr. Poktora'werrtserrpa' nañapa' all nenterrerr ranto atarremh ñeñth shora'nmats entoth o' e'ñe xhap patso e'ñe ateth orrtosa ñerra'm mellañotheñ. Ñeñthña mellañotheñ allñapa' apet patherr llave alloch toran allo e'tamphsareth arroroth ñeñth atarr o'pononeth arrorothtena pats.
66009002	Ñañapa' o' toramphsan arroroth. Ñeñthña arroroth allothña xha'nom amos shonte' ateth ñerra'mrrathe' xho chemoe'chenet. Chepoten amos xha moene' emayenan ama't atsne', errakmañen chepoten, e'ñe chorren amos.
66009003	Attho atarr chepoten amospa' xha'nmaxha'tatan ñamha alloth awañchenklla nanak shonte', pamxha'tyesa errakmañen patso. Ñewa, ñeñth awañchenkllapa' o' apet atthoch epotañta ateth pena ñerra'mrrathe' yellas ñeñth atarr epotañ.
66009004	Awañchenkllañapa' ateth otarethta amach erroth phatstano ta'te' ñeñth patso'tsen, amach erroth phatstano ñamha tsach. Ama't ñamha allowen ñeñth pa'namen chopyets añe patsro amach erroth phatsche. Añcha'ña erroth pha' acheñ ñeñth ama ayato'ma'taretheyaye Yompor poeyotsaparo.
66009005	Ama moenacheto o'ch moetsan ama't pathrra acheñ allempo. Ñeñth awañchenkllapa' aña oteñet o'ch moeroxhtatan acheñ amnarmha arrorr. Ñeñthpa' atethcha' atserrphanet ateth atserrtena yellas ñerra'm xho epota'y.
66009006	Allempoña acheñenesha'pa' e'netcha' atthoch rromoet tharraña amach errothenoth rromoeto. Ama'tcha' atarr ya'ñametare'tenetañpa' amach rromoeto.
66009007	Ñeñth awañchenklla ateth orrtena ñerra'mrrathe' kawall allempo o'ch natyeñet atthoch kellarachet. Poñpa' e'ñe ateth orrtena ñerra'm choyo'mets ñeñth orotaten. Pa'klloyothpa' e'ñe ateth orrtena ñerra'mrrathe' acheñ.
66009008	Echeth, poe'chpa' añekmoen ateth ñerra'mrrathe' koyanesha' poe'ch. Pa'spa' e'ñe ateth orrtena ñerra'mrrathe' ma'yarras.
66009009	Pa'tallpa' e'ñe ateth orrtena ñerra'mrrathe' asertall ñeñthcha' moñenaya, amach etsoto allo saneñet. Ñamha awañchenklla ñerra'm esempo anomxhenapa' e'ñech ateth e'morrtena ñerra'mrrathe' shonte' carro ma'moretets allempo matateñ kawall womenk atthoch xhapoet allcha' kellaroset.
66009010	Pa'sme'llpa' e'ñe ateth orrtena ñerra'mrrathe' yellas pa'sme'll alloth epotañtena. Pa'sme'llo'tsen poepotañer alloth atserrpenan acheñenesha'. E'ñech amnarmha arrorr moeroxhtatenanet.
66009011	Ñeñth awañchenklla ñetpa'xho'ña añ pa'mhcha'tarether penet mellañotheñ ñeñth amhcha'tarethtetsa all allo'tsen arroroth ñeñth atarr arroroth o'pononeth pats. Mellañotheñ ñeñth pa'mhcha'tarether pen awañchenklla, hebreyaxhopa' añ socheñet Abadón; griegaxhoñapa' añ socheñet Apolión. Ñeñth epo'mar so'chñets ya yeñoño ñeñth yoten amtsanatañ.
66009012	Allempopa' met ñeñth ñanom ñeñth allkatañtetsa, tharraña señochepa'ch palltena po'poñ epa ñeñthcha' allkatañterrtserr.
66009013	Allempoña po'psheñeñ mellañotheñ ñeñth po'pechapoeñ o' poktorerrerr. Poktora'werrtserrpa' naña allpa' ne'moerrerr ñoñets ñeñth e'morrtetsa altar pa'tatso'maroth po'wkoroth. Añ altar ñeñth ayexhkatareth oro, ñeñthpa' e'ñe ñewapothe'tsen Yompor po'konaño.
66009014	Ñeñthña ñoñetspa' ateth otenan mellañotheñ ñeñth po'pechapoeñ ñeñthara ñeñth o' poktora'werrerr. Ñeñthña ñoñetspa' ateth otenan mellañotheñ: —The'pa' o'ch pepyamper mellañotheñnesha' pa'tatssheño'mar ñeñth ewankarethtetsa all ñeñth atarr po'ñeso ñeñth pa'so'cheñ Eufrates.
66009015	Ñewa, ñeñth mellañotheñ pa'tatssheño'maretpa' añekop añño'tarethtenet all atomat o'ch xhap allempo onañchareth allempochña ñetpa' o'ch a'kllatweret shonte' acheñenesha'. Ñeñth ora allpon acheñenesha' ñeñth yexha'yetsa arr patsro allponcha' kolla'werrtsa ñeñth allpon otenet la tercera parte. The'pa' o' e'ñe etsotwa ñeñth ateth onañchareth ñeñth hora, ñamha ñeñth yethro, ñamha ñeñth arrorr-ro ñamha ñeñth chararo. Allempoña ñeñth mellañotheñ pa'tatssheño'marpa' o' a'rroyarethterret.
66009016	Ñeñth mellañotheñ pa'tatssheño'mar ñetñapa' awanmet po'solltarer ñeñth monta'yesnetsa poekawalloro. Nañapa' ne'moen allpon ñeñth ateth oten ñeñth allo'tsa'yen. Ñeñthpa' atarr aton shonte'. Ñeñth che'moechets all, allo'tsen doscientos millones solltarnesha'.
66009017	Ñeñth ateth gatennet all nent ñamha kawallexhno, ñamha nent ñeñth ateth orrtena ñeñth montenaya. Poesomapothpa' añ chorra'yenet asrom. Patanta'tetspa' añ chorra'yenet tsamamoenare', po'potantañpa' añ chorra'yenet asollemamoenare', po'potantañpa' añ chorra'yenet shemashremamoenare'. Ñamha kawallexhno poñpa' ateth orretyena ñerra'mrrathe' ma'yarroto'. Poenamothñapa' alloth xha'nen tso' worte' epoet ñamha amos epoet ñamha ñeñth woretnets shemashrepñeñen ñeñth otenet azufre.
66009018	Añña ñeñth xha'nets poenamoth atsetaren ma'po'marpa' ñeñthpa' ñeñthña amtsañtetsa ñeñthcha' a'kllatwerre' shonte' acheñenesha' ñeñth allpon otenet la tercera parte.
66009019	Ña po'wamenk allo moetsenan acheñenesha' ama poenamothayaya ateth peno, añña ama't pa'sme'llothpa'xho'ña amtsañtena. Tharro'mar pa'sme'llpa' shechpeto' ñeñth poso'sme'll pen. Ñeñthpa' alloña atserrpenan acheñenesha'.
66009020	Allpon acheñenesha' ñeñth keshphatsa ñeñth ama moetsanato ñeñth amtsañtetsa ñetñapa' atthera athpare'teñet Yompor. Ama kothape'cherreto kowen atthoch kexhpoet ñeñth ateth phatse'tyenet sosya'tsañ. Ñetpa' atthera moeneñet o'ch ma'yochyet oneñethexhno ñeñth ama kowenayaye. Ñamha ñetpa' atthera moeneñet o'ch yexhkatatse'tyeset pa'namen ñeñthcha' ma'yochenet ateth ñerra'm oro ñamha kellema'th, ñamha bronce, ñamha mapoe', ñamha tsach. Allowenet ñeñth yexhkatyenet ñeñthaña po'yomporer penet, ñeñtha ma'yochenet ama't ama enteno, ama't ama e'moeno, ama't ama chope'cheno.
66009021	Ñamha ama kexhpoeneto ñeñth attho moetsanna'tenet ñamha attho tsamhnannenet ñamha attho nanak kañoresha'tenet ñamha attho etatsre'tanna'tyenet. Ora añexhnopa' alloña ama kowenaye' kothape'cheneto.
66010001	Allempoña napa' o' alla nenterrerr po'psheñeñ mellañotheñ ñeñth atarr awamenkathtetsa. Ñañapa' sowa'nena entoth, e'ñe osoth sowampena. Poñothñapa' añ arka'tampesnene' ayon. Pa'klloyothñapa' e'ñe ateth poptena ñerra'mrrathe' atsne' xhoyo'tetsa. Pa'tak pa'chepowen ora ateth orrtena ñerra'mrrathe' tso' wortets enoneth.
66010002	Sowa'nenapa' orra'nenan po'librotholl. Ñeñthña librothollpa' e'ñe kowen atorareth ñeñth rremoen pototh. O' xhap patsopa' pa'takña po'kowenrothpa' thomos oño, po'ptekañña ñeñth poe'chkotherothpa' thomos patso.
66010003	Allempoña thomospa' rranosa womenk. Po'ñoññapa' e'ñe ateth e'morrtosa ñerra'mrrathe' ma'yarr thekoretsa. Attho rranosapa' e'ñe ateth e'morrtena ñerra'mrrathe' thekore' anapoene' ñeñth kanxhrroche'tats thekorena.
66010004	Allempoña e'morrta ñeñth kanxherr thekore' napa' nemneñeñ o'ch nekellkañ ñeñth ateth ne'mh thekore', tharraña na allempopa' ne'moerrerr ñoñets all e'morrtena ento. Ñeñthña ñoñetspa' ateth otenen: —Amach pekellkatsche ñeñth ateth pe'moeñ thekore' xhochña pha'nasocha.
66010005	Allempoña añ mellañotheñ ñeñth thomosets oño ñamha patso, ñañapa' echantosan pot enoneth po'kowenroth.
66010006	Allña eñosospa' e'ñe womenk nosan po'ñoñ Yompor pa'so'chño, ñeñthpa' ateth otos: —Yompor ñeñth ama arromñatheshayaye ñeñth yexhkate' enet ñamha ora allpon ñeñth allo'tsa'yen poe'ntaño, ñamha ñeñth yexhkate' pats ñamha ora allpon ñeñth allo'tsa'yen po'patsño, ñamha ñeñth yexhkate' oñexhno ñamha ora allpon ñeñth allo'tsa'yen poeyexhkatareso, ñañapa' entenen ñeñth ateth noten the' ñeñthpa' e'ñech po'ñoxh ateth perra. The'pa' amach alla yekwame'tere'the atomatwanen.
66010007	Ñerra'm esempoch poktorerrerr po'psheñeñ mellañotheñ ñeñth po'kanxhrroñpa' allempochña e'ñe etsotwerra Yompor pokthaphña ñeñth ama e'ñeye' eñotpawoyaye ama't awathotheñ ama't allempo ñanom eñotatyesane'th ñeñthcha' a'mhta'yesaye'th po'ñoñ ñeñthara ñeñth nanak thorra'yestse'th ñokop. Allowa ñeñth ateth eños mellañotheñ.
66010008	Allempoña napa' o' alla ne'moerrerr ñoñets ñeñthara ñeñth ateth ne'm ñorra' ñeñth e'morrtetsa poe'ntañoth, alla oterrnerr: —The'pa' o'ch peponemhya mellañotheñ ñeñth thets oño ñamha patso o'ch pechtosñañ pototh po'libro ñeñth e'ñe kowen atorareth.
66010009	Nañapa' awen allo'tsen mellañotheñ, nexhap ñeshopa' notos: —The'pa' o'ch phapoen pelibrotholl. Ñañapa' ateth oten: —Añka'ye peyore o'ch perre'. Penamothpa' atarrcha' nanak poetsarr pe'mh ateth ñerra'm pets po'moñ, tharraña ñerra'm o'ch xhap phathopa' atarrcha' pesherr pe'mh.
66010010	Allempoña napa' o' nechtosñañ po'libro potothpa' o' nerre'. Allempo nerrwepa' nenamothña atarr poetsarr ne'mh ateth ñerra'm pets po'moñ tharraña allempo xhap nathopa' atarr pesherr ne'mh.
66010011	Allempoña napa' o' alla oterrneterr: —The'pa' añ pokte' o'ch alla peserrpare'terrerr ñeñthcha' ateth etsotaterr Yompor esempowañen. Añcha' peserrpare'tyes ñeñthcha' ateth perra shonte' pa'namen acheñenesha' ñamha atethcha' perra pa'namen anetso'marnesha' ñamha atethcha' perra pa'namen mereñtsorexhno ñeñth eñosyets po'poñe'ttsokma ñoñtso ñamha atethcha' perra pa'namen amhcha'tarethexhno.
66011001	Allempoña napa' apnet tepapets ñeñth atarr allpocha'ph e'ñe ateth ñerra'm karrots. Ñamha allpa' ateth otnet: —The'pa' o'ch aweph o'ch petpoeññaña' Yompor pa'pakëll allo, ñamha altar ñeñth allo'tsen. Ñamha o'ch pe'ñotena' errosheñathe' ñeñth ma'yochetsa all.
66011002	Tharraña amach petpamphsatscheña ñeñth a'yothe'tsa'yen cha'petoth. Tharro'mar all ñetpa' aparethtetcha' po'poñ acheñ ñeñth ama ame'ñetso. Ñetñapa' athmama'terretcha' all anetso ñeñth anareth Partsokop. Pa'tatsoch xharramha poechena epmha arrorr allponmatcha' a'sosyateñet all ñeñth anarethtetsa Partsokop.
66011003	Ñamha allempopa' o'ch nemñe epsheña ñeñth neyochresha' nepen. Nach awamenkath phawet atthoch a'pothet ñeñthcha' ateth perra esempowañen. Mil doscientos sesenta yeth allponmatcha' serrpare'tennanet neñoñ. Poellkëñothet chorretcha' pa'shtamashe'm. Arrpa' allowa ñeñth ateth otnet all Yompor poe'ntaño.
66011004	Ñewa, añ epsheño'mar ñeñthcha' eñerrets Yomporekop ñetpa' atma'ntatarethtenet epcha olivoch ñamha epa all orratenet werare ñeñth e'ñe thomxhets all Yomporesho, ñeñthara Yompor ñeñth pomnaren phowene' allowen acheñenesha' arr patsro.
66011005	Ñamha añ epsheña ñeñthcha' eñerrets Yomporekop, ñerra'm ama't esesha ñeñth moenene' o'ch erroth pet añ epsheña, ñetñapa' poenamothpa' o'ch xha'nmatet tso' worte' ñeñthcha' e'nwe' ñeñth e'moñe'tenawet. Ñeñtho'mar yeñoteñ ñerra'm esesha' e'moñe'tenawet, ñetñapa' e'ñech rromwet poktakma.
66011006	Ñamha añ epsheña ñeñthcha' eñerrets Yomporekop, ñetpa' atarrcha' awamenkathet. E'ñe ñet po'wamenkoth epatare'teñet o' entoth atthothcha' ama wateno e'ñech allponmat eñorenet Yomporekop. Ñamha e'ñe ñet po'wamenkoth oññapa' o'ch a'pnaseret errasats. Ñamha e'ñe ñet po'wamenkothet o'ch xhapaterret añ arr patsro pa'namen ñeñthcha' amtsañterrtsa. Ama't esempo allempo ateth moenenet ñet, allempokmach ateth pet.
66011007	Tharraña ñerra'm esempoch e'ñe e'nwet ñeñthcha' allpon eñoret arr patsro, allempoñapa' o'ch xha'nom ñamha ñeñth berrma'thtetsa ñeñth atarr bellak. Arrothcha' xha'nom arrorothoth ñeñth atarr o'pononeth arrorothtena pats. O'chña xha'nompa' o'ch kellarosan añ ñeñth epsheña ñeñthcha' eñerrets Yomporekop. Ñeñth berrma'thtetsa ñachña ganatsa o'ch moetsan añ ñeñth epsheña.
66011008	-
66011009	Añña epsheña ñeñth amtsarethpa' atthach o'shshe'moet thoño allekma chopeñe'chen allowen acheñenesha'. E'ñe ma'pamoet ñamha po'poñ poeshmet yeth allach o'shshe'moena all atarr anetso, ñeñthara anetser Jerusaléñ all korso'tamphset Yepartseshar Jesucristo awath. Ñeñthña anetserpa' ñato' o'ch netma'ntacha ñerra'mrrathe' ñeñth ateth pete'th anetso Sodoma ñamha anetso Egipto. Añña epsheña ñeñth amtsareth atthach o'shshe'moet all amach esesha' moenateto o'ch pampoet. Allñapa' allcha' waxhena shonte' pa'namen acheñenesha' ñeñthcha' kowanrrortene', shonte' pa'namen mereñtsorexhno ñeñth eñosyets po'poñe'ttsokma ñoñtso. Shonte' pa'namen anetsoxhno alloth waxhena.
66011010	Acheñenesha' ñeñth yexha'yetsa errapharen arr patsro ñetñapa' o'ch koshame'tampesyet añ epsheña arromñath. Atarrcha' nanak kosherret. Poksheñeshothetña ñetpa' o'ch es apanna'tyeset e'ñe attha. Ñetpa' añekopcha'ña atarr koshenet tharro'mar o' rroma añ epsheña ñeñth atsrre'moxhen entenet ñeñth yore'tatenawet po'chñaret e'ñe poeserrpare'teñothet Yompor po'ñoñ.
66011011	Allempoña o'ch met ma'pamoet ñamha po'poñ poeshmet yeth, añña ñeñth epsheña machayothepa'tcha' alla tanterret tharro'mar Yomporña alla tantaterre'. Allowen acheñenesha' ñeñth kowanrrortene'pa' atarrepa'tcha' nanak yorenet.
66011012	Allempoña tanterret epsheño'maret, e'moet ñoñets ñeñth e'morrtetsa atarr womenk entoth. Ñoñetsñapa' ateth otenanet: —Sa'tap arr ento. Ñetñapa' o'xho' a'tapoet, ospa' ñeñthña anmawet ento.
66011013	Kowanrrortets ñeñth e'moñe'tenawetpa' e'ñe allempokmaña pella pats womenk. Allña anetsopa' shonte' matna't pokoll, allpon otenet la décima parte. Ñamha kanxherr mil acheñenesha' ñeñth allpon kolla'watsa. Ñeñthña allpon keshphatsapa' atarr yorenet. Poeyorñothetpa' e'ñe allempokma amhcha'na'tpo' eñchet Yompor ñeñth poe'ntaño'tsen. Allñapa' kowentatoñet.
66011014	Allempopa' o' metwaña ñeñth poepañ ñeñth allkatañtetsa, tharraña señochepa'ch palltena po'poñ patherr ñeñthcha' thekma allkatañtatsa ñeñthcha' poema'pañ.
66011015	Allempoña po'psheñeñ mellañotheñ ñeñth po'kanxhrroñpa' o' poktorerrerr ñamha. Poktora'werrtserrpa' entoñapa' atarr womenk e'morrterrerr ñeñth eñoretsa all ento. Ñeñthpa' ateth otenet: Ñeñth allpon amhcha'tarethetyetsa arr patsro the'ñapa' o'wañcha' allo'na amhcha'tarethetnenet tharro'mar ñeñth attho amhcha'tarethetyenetpa' ñeñthpa' allochña amhcha'tarethterra Yompor epoet ñamha Poechemer ñeñth Cristo. Ñeñthcha' attho amhcha'tarethterra Yomporpa' ñeñthpa' amach awañañathterro ama't errponaña.
66011016	Allempoña añ ñeñth epoch xharrasheña ñeñth poechetsa pa'tats ñeñth anorrxhets all e'ñe ñet po'konañeto alloth sherbeñet Yompor all poe'ntaño, ñetñapa' rrema'rrartenet Yomporeshoneth ateth ma'yocheñet Yompor.
66011017	Ñetñapa' ateth otenet: Pha Yompore ñeñtheph atarr nanak Partsoph ñeñtheph Yepartseshar yepeneph, ñeñtheph xhokma eñalleph ama't awathotheñ ñamha ñeñthephcha' alla werrtserr po'pocheño añe patsro, yañapa' atarr yeparasyoso'teneph tharro'mar the'pa' o'ch alla pho'paterra pha pewamenk atthothcha' o'ch alla atarr pha'mhcha'tarethterra.
66011018	Shonte' pa'namen acheñenesha', pa'namen anets allo'tsa'yenet, ñet pa'tsrre'moeñothetpa' e'ñe e'moñe'twenpet, tharraña the'pa' o' xhap allempoch pekoñchatwerranet. Ñamha the'pa' o' xhap allempo onañchareth añekop ñeñth kolla'wetsa awathotheñ allempoch peñotatwerranet ñeñth ateth pha'yesete'th. Añña ñeñth thorra'yestse'th attho a'mhtonapete'th peñoñ ñeñth e'ñe peyochresha' pepe'th, the'ñapa' o' xhap allempoch petsa'twerranet. Ama't allowen ñeñth phame'ñaye'th pha ama't ñeñth atarr asherben entyesete'th ñamha ñeñth ama asherben entete'the, the'ñapa' o' xhap allempoch petsa'twerranet allowenet ñeñth phame'ñenaya pha. Ñamha the'pa' o' xhap allempoch e'ñe pha'chenkatwer allowen ñeñth a'chenkatañtetsa añe patsro.
66011019	Allempoña añ Yompor pa'pakëll ñeñth ento'tsenpa' e'ñe kowen atorarethtena. O'ponoña all nentoñ Yompor po'tsapot all xhokma añño'tenet ñeñth akellkareth ñeñth a'poktat Yompor yokop. Allñapa' meratstena, tatsllaren ma'moreten womenk, pellena pats ñamha ateth wechen womenk.
66012001	Allempoña all poe'ntañopa' all orrtena ñeñth ama't awatha ama't poesheñarrotheyapa' ama yentare. Ñeñthpa' ñeñthcha'ña yeñotaterre' ñeñthcha' ateth perra esempowañen. Allñapa' all orrtena poesheñarr koyanesha'; añ po'kashe'm pen atsne'. Pa'rrphoñapa' allo'tsen ñamha arrorr. Poñothñapa' echoyo'meth. Po'choyo'mhopa' all orrtena xharra' ranto poechena epa.
66012002	Ñeñthña koyanesharpa' axhomen, o' xhen allempoch eñalletatan poe'mar. Attho atsotenana poe'marpa' xha rranare'tena, atarr allpatateñ poe'mar.
66012003	Allempoña all poe'ntaño all orrtena po'poñ ñamha ñeñth ama't awathapa' ama yentare. Ñeñthpa' añ orrtetsa añyañ ñeñth atarr amhcha'noxhen. Ñeñth añyañpa' atarr añekmoen ñamha atarr tsama'th orrtena. Poñpa' kanxherrmhaga. Kanxherrmhago'mar poñpa' e'ñe echoyo'methareroche'. Ñamha po'wkorpa' allo'tsen xharra'.
66012004	Pa'sme'll ñeñth chetare'tnen alloña tarra'wanenanña shonte' rantoxhno e'ñe a'shore'twaneñ patso. Ñeñth allpon ranto ñeñth ento'tsen, allpon a'shore'twareth ñeñth otenet la tercera parte. Ñeñthña añyañpa' alla thomos e'ñe koyaneshesho ñeñth atsotenaya poe'mar all koweñ ñerra'm o'ch eñalletatan poe'marpa' ñach añyamphse'.
66012005	Allempoña koyanesha'pa' o' eñalletatan poe'mar ñeñthpa' asheñorr. Allempo eñalletwa ñeñth asheñorrothollpa' e'ñe allempokma a'tapachet Yompor po'konaño tharro'mar ñapa' ñach anarethterrtsa ñeñthcha' amhcha'tarethterrtsa allowen pa'namen acheñeneshakop. E'ñech po'yoroxhenñoth amhcha'tarethterranet, ateth ñerra'mrrathe' ñapa' a'srepereth o'ch amhcha'noxhtana'terranet.
66012006	Allempoña koyanesha'pa' allorokma o' yeta o' xhap allaphar all amaratho. Allña Yomporpa' e'ñe kowen añño'tatoñ allcha' kowampeñet allcha' rrateñet allponmat yeth ñeñth otenet mil doscientos sesenta yeth.
66012007	Allempoña kellarenet Yompor poe'ntaño. Ñeñth pa'mhcha'tarether pen allowen ñeñth e'ñe kowen mellañotheñnesha'pa' añ pa'so'cheñ Miguel.
66012008	-
66012009	Miguelñapa' all kellara po'mhllañotheñnanesharowen. Kellareñet añyañ, añyaññapa' o' kellara ñamha poeyochreshowen. Miguelpa' chetanna'tet parro epoet añyañ all Yompor poe'ntaño. Ñewa, ñeñth poeyochresha' pen añyañ ñeñthpa'xho'ña mellañotheñnesha' tharraña ñeñth mellañotheñerpa' ama kowenayaye. Tharraña añyañ attho kellaran Miguelpa' ñapa' ama gano. Ñeñtho'marña añyañpa' wapore'chet entoth poeyochreshowen a'shorarethterret patso. Atthothña awapore'tarethtaña añyañ ama't atarr nanak amhcha'noxheneñ. Ñewa, añyañpa' ñeñth shecheph awathotheñ ñeñthara yoten oneñeth ñamha ñeñth otenet Satanás ñeñth atarr ashkañtetsa ora errapharen añe patsro.
66012010	Allempoña napa' o' alla ne'moerrerr po'poñ ñoñets ñeñth atarr e'morrtetsa womenk all Yompor poe'ntaño. Ñeñth ñoñetspa' ateth oten: —The'ñapa' po'ñoxh o' xhap allempoch keshpha'werra allowen acheñenesha' ñeñth poeyochresha' pen Yompor, tharro'mar o'ch alla o'paterrana po'wamenk e'ñe poktakma o'ch alla amhcha'tarethterra ñapoeth epoet Poechemer ñeñth Cristo ñeñth nen ña ñeñthcha' amhcha'tarethtapretenaya. Añ oneñeth ñeñth xhokma attha toma'tampesyene' masheñneshaxhno all Yomporesho yetho ama't ñamha tsapome'tets ñeñthñapa' o' awapore'tarethta.
66012011	Ñeñth masheñneshaxhnor ñeñth ame'ñenaya Yompor, ñetñapa' o' e'ñe a'mchechweret oneñeth ñeñth toma'tampesyenawet e'ñe attha. Añ a'mchechaterre' ñeñth attho Cristo rroma, ashatarethta po'rras ñeñth toma'ntenaya Carnero ñeñth moetsete'th ochñartsokop. Ñamha añ a'mchechaterre' ñeñth attho masheñneshaxhno xhokma eñosyenet e'ñe kowen ñeñth ateth pena Cristo po'kowenña. Ama't amoeroxhtatarethetyenetpa' ñetpa' ama kexhpoeñeto attho eñosyenet e'ñe kowen Cristokop, tharro'mar ñetpa' ama mecha'teneto ama't mamesha o'ch rromoet e'ñe pame'ñeñothet Cristo.
66012012	Atarr kosheñets Yompor poe'ntaño allowenakop ñeñth allo'tsa'yen. Tharraña atarr llekëñets allowenakop ñeñth yexha'yetsa añe patsro ama't ñamha ñeñth oño'tsa'yen. Tharro'mar oneñethpa' o' sowamperranet e'ñe pa'tsrre'moeñesha'. Ñapa' eñoteñ e'ñech mameshapa' o'ch alla awapore'tarethterrerr.
66012013	Allempoña añ añyañ ñeñthara oneñeth o' eñota ñapa' o' awapore'tarethta entoth, ña pa'tsrre'moeñothpa' o' alla kothare'terranerr koyanesha' ñeñth o' eñalletatwan poechoyor asheñorrotholl.
66012014	Tharraña koyanesha'pa' allempo kothare'tererr añyañpa' ñeñthña koyanesha'pa' o' apet eppa'ya pa'poe' ñeñth atesha' águila pa'poe'. Ñeñthpa' alloch anomamphsana po'yalloph ñeñthara añyañ o'ch sa'nemh o'ch xhap bhaxhayo all amaratho all añño'teññañet ñokop e'ñe kowen allcha' kowampeñet. E'ñech ma'pa char ñamha po'poñerrerr poeshmet char, ñeñthpa' allponmatcha' rrachet all.
66012015	Allempoña añ po'yallophpa' e'ñe poenamoth xha'nmatan shonte' oñ ateth ñerra'mrrathe' po'ñes apellchetsa. Ñapa' xha otapañ ñeñthcha' rremoerraya' koyanesha' ñeñth kothare'ten atthoch a'ño'shach. Tharraña ñeñthpa' ama atthetache.
66012016	Ama't patspa' yenpan koyanesha', atthoña tara'nom all esha'tanña oñ e'ñe masowa ñeñth allpon xha'nmat po'yalloph poenamoth.
66012017	Ñeñthña atarr atsrre'mate'ña añyañ, ello alla atarr e'moñe'terranerr koyanesha'. Allempoñapa' awo' allo'tsa'yen po'potantañ koyanesha' poechoyoresha' o'ch kellarosanet ñamet. Tharro'mar ñetpa'xho'ña xhokma ame'ñeñet Yompor po'ñoñ ñeñth ateth anareth ñamha xhokma kotheññañet Jesucristo pokthaphña.
66013001	Allempoña napa' nathomos sa'patophño, allñapa' nenterrerr berrma'th atarr amhcha'noxhen ñeñth xha'nmats oñoth. Poñpa' kanxherrmhaga, po'wkorpa' xharra'. Pathe'tets po'wkorpa' e'ñe echoyo'methoche'. Poemhaga'ttso all akellkareth sochatse'teñets ñeñth pa'namen sosya'tsañ allo achmhare'teñet Yompor.
66013002	Ñeñthña berrma'th poe'mokër e'ñe ateth ñerra'mrrathe' ma'yarr tharraña pa'takñapa' e'ñe ateth ñerra'mrrathe' orranatek. Poenampa' e'ñe ateth ñerra'm ma'ñorenam. Añyaññapa' ñeñth apoe' po'wamenk, aph ñamha llesens atthoch amhcha'noxhtaprecha all po'konaño.
66013003	Poemhagarr poñpa' all orrtena xha atserrpena nanak womenk xha mettagën ñeñthcha' moetsayeñ tharraña ama rromo alla korrerra. Ñeñtho'marña allowen acheñenesha' arr patsro ñetpa' attha kowanrrorteñet xha otapoetañ ñato' xhach rroma, tharraña ama rromo. Ñeñth attho ama rromopa' acheñenesha'ña arr patsro ñeñthña ame'ñatenawet. Ñetpa' otenapoetañ ñato' ñeñththe'ña Parets.
66013004	Ñeñtho'marña acheñenesha' ma'yocheñet ma'yarrma'th. Ñetpa' ateth otanna'tyeset: —Ama eñalle po'poñ ñeñth nanak awamenkath ateth ñerra'm añ ma'yarrma'th ñeñth yenten. Ama't e'ñe eseshapa' amathe' errothenoth a'mchechachetoña añ ñeñth atarr awamenkath. Ama't añyañpa'xho'ña ñeñth ma'yochena acheñenesha' tharro'mar añyañpa' ña awamenkath pe' ma'yarrma'th.
66013005	Añyañpa' moenatenan ma'yarrma'th o'ch ommo'chatse'tyesa. Pommo'chatse'teñothpa' o'ch achmhare'tenan Yompor. Ñamha moenatan ma'yarrma'th o'ch amhcha'tarethta pa'tatsoch xharramha ñamha poechena epmha arrorr.
66013006	Ateth pha ma'yarrma'th achmhare'tenan Yompor, sochatse'teññañ pa'so'cheñ. Ñamha Yompor pa'pakëll ñamha allowen ñeñth allpon allo'tsa'yen poe'ntaño e'ñe achmhare'tweñ.
66013007	Ñamha moenateñ o'ch kellaran ñeñth poeyochresha' pen Parets. Ñamha moenateñ o'ch ganana Yompor poeyochresha'. Ñamha moenateñ o'ch amhcha'tarethta allowenakop ñeñth pa'namen acheñenesha', allpon ñeñth pa'namen mereñtsor ñeñth e'ñe eñosyets po'poñe'ttsokma ñoñtso ñeñth ora allpon allemeñ anetso'mar.
66013008	Ora allowen acheñenesha' ñeñth añe patsro'tsa'yen añach ma'yochenet ma'yarrma'th tharro'mar ñeñth acheñenesha'pa' ama akellkaretheyayeto pa'so'cheñ Cristo po'libro all akellkarethtena allowen ñeñth korretsetach ñeñth ame'ñenaya Cristo ñeñth amtsarethtatsa ochñartsokop ateth ñerra'm carnero. Awath allempo errte' ayexhkatarethta pats, Cristoña po'libropa' all akellkareth so'chñetsoxhno atthochña ñetpa' korretsetach.
66013009	Ñerra'm esesha' e'mhñotene' añ ñoñets, xhapoñepa'ch poeyoxhro ñeñth ateth yexhateney añ ñoñets. Ñeñth ñoñetspa' ateth oten:
66013010	Ñerra'm esesha' rromanatene' po'potantañ atthoch yottamphsatanet, ñetpa'xho'ña ayottamphsarethterretcha'. Ñamha ñerra'm esesha' moetsanatene' po'potantañ espado, ñetpa'xho'ña amtsarethterretcha' espado. Ñeñtho'mar añ ñeñth poktetsa yokop e'ñe yeyemteñoth Yompor o'ch ya'wanten akophotheñ ñerra'm es yewapoya, alloweney ñeñthey o' poeyochresha' perrey Parets.
66013011	Allempoña na allpa' nenterrerr po'poñ ñeñth berrma'thtetsa. Ñeñthpa' arroth xha'nom o'ponoth patsoth. Ñeñthñapa' e'ñe epa po'wkor ateth ñerra'm carnero po'wkor, tharraña ñeñthpa' atarr amhcha'noxhen eñen e'ñe ateth eñen ñerra'mrrathe' añyañ eñoretsa.
66013012	-
66013013	Ñapa'xho'ña atarr amhcha'tarethta e'ñe ateth amhcha'tarethtena ma'yarrma'th ñeñth ñanom nent ñeñth xha'nmats oñoth. Allñapa' amhcha'tarethtapretenana ñeñth ma'yarrma'thtetsa all. Ñeñth xha'nmats o'ponoth patsoth ñeñthñapa' moenatenan allowen acheñenesha' ñeñth añe patsro'tsa'yen o'ch ma'yochyet ñeñth ma'yarrma'th. Ñeñthara ma'yarrma'th ñeñth korrerrtsa e'ñe mamekma allempo mettagën. Ñeñth attho mettagën ñeñthcha' moetsayeñ tharraña ñapa' ama rromo. Añ berrma'th ñeñth xha'nmats o'ponoth patsothpa' ñerra'm esempo allo'tsen parro epoet ma'yarrma'th ñañapa' eñall atthoch orrtatenan acheñeneshakop pa'namen ñeñth ama poentareto ama't awatha. Atthoña a'shoran entoth worte' tso' ñeñthña tso' worte'pa' o' e'ñe xhap patso allñapa' kowanrrortatan shonte' acheñenesha'.
66013014	Ñeñthñapa' allo shekënan shonte' acheñenesha' ñeñth añe patsro'tsen. Ñeñtho'marña ñerra'm allempo otenan acheñenesha', o'ch seyexhkat ma'yarrma'th, ñetñapa' e'ñech pokte' enteñet. Añ ñeñthara ma'yarrma'th ñeñth metto'ten espada tharraña ñapa' e'ñe mamekma o' alla korrerra.
66013015	Añña berrma'th ñeñth xha'nmats o'ponoth patsoth ñeñthñapa' moenateñet o'ch o'rrerratan ayexhkatareth ñeñth toma'ntatenet ma'yarrma'th. Allochñapa' atthoch eñorana'tanet poeyexhkatar. Ñamha ma'yarrma'thpa' ateth nanet po'ñoñ, ñeñthpa' ateth oten: Ñerra'm esesha' ama ma'yochenaye ayexhkatareth moetsanachetepa'ch.
66013016	-
66013017	Elloñapa' oterranerr acheñenesha': —The'pa' o'ch seyako'mhta'tyesa sototh sekowenroth amapa' arr seto'mo'mar. Allcha' sena'yeson neso'cheñ amapa' sena'yeson ñeñth nenúmero nepen. Ateth phatan allowen acheñenesha' ama't ñeñth ama esoshe'mayaye acheñ, ama't ñamha ñeñth atarr sherbets, ama't ñamha acheñ ñeñth atarr ekhllayoreth, ama't ñamha ñeñth atarr wokchañetets, ama't ñamha acheñ ñeñth e'ñe koweno'tsen, ama't añ acheñer ñeñth atarwasatareth e'ñe attha. Allowen acheñenesha' ñeñth ama ayako'mhta'tarethe all neññañet ma'yarrma'th pa'so'cheñ amapa' ñeñth po'número pen ma'yarrma'th, ñetñapa' amach errothenoth es pomoeneto ñamha amach errothenoth es rañtheneto ñeñth moenenet ñet.
66013018	Ñewa, ñeñth allpon po'número pen ma'yarrma'thpa' ñeñthpa' allo'tsen seiscientos sesenta seis. Ñeñth número añ toma'ntena poesheñarr acheñ pa'so'cheñ ñeñthcha' ñanom orrterrtsa tsapathoneth. Ñerra'm esesha'ch atarr es eñoterrets eñoterrñañetepa'ch pa'so'cheñ ñeñth atma'ntatareth añ número.
66014001	Allempoña na kowerrtsanerrpa' alla nentererr Cristo all then Siónaphno. All orrtena e'ñe ateth orrtena ñerra'm Carnero. All thomxhen ñamha shonte' acheñenesha'. Ñeñth acheñenesha'pa' allo'tsen ciento cuarenta cuatro mil acheñenesha' ñeñth emchorrenaya Cristo. Ñeñthña acheñenesha'pa' e'ñe ayato'ma'tarethoche'. Poeto'moetopa' all na'yeññañet Cristo pa'so'cheñ ñeñth atma'ntatareth Carnero, ñamha Pompor pa'so'cheñ ñeñthara ya Yeyomporer.
66014002	Allñapa' ne'moen ñeñth womenk e'morrtetsa, arroth wena entoth. Atarr womenk e'morrtena ateth ñerra'm all etsase'tena shonte' oñexhno ñeñth atarr womenk ma'moretets. Po'ma'moreteñapa' atarr womenk e'morrtena xha ottena ñerra'm xho thekor-rraren womenk ñeñth yoten tatsllare'. Ñeñth ma'moretets all añepa't ma'moretets ñeñth shontetsa acheñenesha' all añepa't a'ma'moretenet arpa.
66014003	Allñapa' kowentatenet morreñets ñeñth e'ñe etserra morreñets all Yompor po'konaño. Allo'tsen ñamha pa'tatso'mar ñeñth berrma'thtetsa, ñamha allo'tsa'yen ñeñth sherbene' Yompor ñeñth epoch xharra' ñeñth poechetsa pa'tatssheña. Ama't e'ñe poesheñarrapa' ama eseshaye' yexhenayeña añ morreñets ñeñth etserra. Añña eñotene' ñeñth ciento cuarenta cuatro mil acheñenesha' ñeñth a'keshphatarethtetsa añe patsroth.
66014004	Ñetpa' ama a'sosyateneto attho yorayeñet koyanesha' tharro'mar ñetpa' e'ñe kowen korrenet. Ñetpa' añ e'ñe kowen kothenet Cristo ñeñth toma'ntenaya Carnero. All ama't erra moene' sen Cristo, ñetñapa' e'ñech kotha'neñet kowen. Ñetpa' e'ñe ñanom a'keshphatarethtet atthoña ñetpa' anarethtenet ateth ñerra'mrrathe' ñeñth ñanom yapoeñ Yompor ñeñth atarr kowen, ñeñthara o'patena ñamha Cristo ñeñth atma'ntatareth Carnero.
66014005	Ama't poesheñarrothetapa' ama shekëneto ama't e'ñe mamesha. Ñetpa' e'ñe kowen orretyenet amach errothenoth otteñe'charethterreto ama't awatha all Yompor po'konaño.
66014006	Allempoña napa' alla nenterrerr po'poñ mellañotheñ all anoma'mtena allpononeth enoneth. Ñapa' ñeñthña serrpare'tatenawet kowen ñoñets ñeñth ama awañaño ñeñth alloch yekeshperra. Añ kowen ñoñets ñeñthcha' serrpare'tatan allowen pa'namen acheñenesha' ñeñth yexha'yetsa añe patsro, ama't ora allemeñ pa'namen anetsoxhno ñeñth pa'namen mereñtsorexhno ñeñth eñosyets e'ñe po'poñe'ttsokma ñoñtso.
66014007	Ñeñth attho anoma'mtena all, eñosnen, atarr womenk e'morrtena, ñeñthpa' ateth otnen: —Semhcha'na'chepa'ch Yompor, xhochña sekowentatoñ tharro'mar the'pa' o' xhap allempoch entyesas e'ñe poesheña'ttsos errothenthe' sepha'yena. The'pa' ñachña sema'yocha ñeñth yexhkate' enet ñamha ñeñth yexhkate' pats, ñamha oñexhno ama't alloth potayen oñ.
66014008	Allempoñapa' alla kotha'nererr po'poñ mellañotheñ ñeñth poepañ mellañotheñ. Ñapa'xho'ña eñosnerrerr, ñeñthñapa' ateth otnom: —The'pa' o' awapore'tarethta añ anets ñeñth atma'ntatareth Babilonia ñeñth nanak atarr anets. Tharro'mar ñeñthpa' aña yexhatyenan ora allpon po'poñexhno anetsoxhno ñeñth atarr sosya'tsañexhno ñeñth ateth moenatse'tatyenanet ñet po'chets.
66014009	Allempoñapa' alla kotha'wererr po'poñ mellañotheñ ñeñth poema'pañ. Ñapa'xho'ña eñosnerrerr, po'ñoñpa' atarr womenk e'morrtena, ñeñthñapa' ateth otnerrerr: —Ñerra'm esesha' ma'yochenaya ma'yarrma'th amapa' ayexhkatareth ñeñth toma'ntenaya ma'yarrma'th, amapa' ñerra'm esesha' moenatenet o'ch yako'mhta'chet ma'yarrma'th poeyotsaparo amapa' poeto'mo ayato'ma'tarethta,
66014010	ñetñapa' a'koñchatarethterretcha', tharro'mar Yomporña e'ñe po'yoroxhenñothpa' ñachña e'ñe koñchatwerrawet e'ñe poktakma. Tso'pa' ñeñthcha'ña moeroxhtatwerrawet ñamha ñeñth epoet worten tso'pa' ñeñthpa' atarr shemasher ñeñth otenet azufre. Allcha' a'koñchatarethterret, allothcha'ña koweretña allowen mellañotheñnaneshaxhno ñeñth poeyochresha' pen Parets. Koweretcha' ñamha Cristo ñeñth atma'ntatareth Carnero.
66014011	Atthoch achamarethterret, tso'ñapa' chepoten pamosoñ enoneth ñeñthñapa' amach awañañathterro ama't errponaña. Amach wañerro ama't mamesha ñeñth attho a'koñchatarethtenet ama't yetho ama't ñamha tsapo. Tharro'mar ñetpa' aña ma'yochenet ma'yarrma'th ñamha ayexhkatareth ñeñth toma'ntenaya ña. Ñamha moenateñet acheñ o'ch yako'mhta'chet o'ch noñet pa'ko'meto ma'yarrma'th pa'so'cheñ amapa' poeto'mo. Arrpa' allowa ñeñth ateth ot mellañotheñ ñeñth anoma'mtetsa eno'mar.
66014012	Ñeñtho'marña alloweney ñeñthey e'ñe poeyochresha' peney Parets ñeñthey ame'ñenaya Yompor po'ñoñ ñeñth ateth oteney ñeñthey e'ñe yemtenaya Jesús, yokopñapa' añ poktetsa o'ch ya'wanta'wen e'ñe akopha ñeñth allpon pa'namen es yewenoya.
66014013	Allempoña na allpa' ne'moerrerr ñoñets arroth wena entoth, ñeñthpa' ateth oten: —The'pa' o'ch pekellka' añ ñoñets: “The'ñapa' atarrcha' kosheñtso'tsa'yen allowen ñeñthcha' rromayets e'ñe pame'ñeñothet Yepartseshar Jesucristo.” Po'ñoxh ateth oten Yompor Poekamkëñ, ñetpa' amesatarethterretcha'. The'pa' amach alla thorrerrete'the tharro'mar ñeñth allpon o' thorra'yenet añ patsro, ñeñthpa' e'ñe eñotwareth all Yompor poe'ntaño.
66014014	Allempoña na kowerrtsanerrpa' nenterrerr os atarr wallama'th. Ñeñthña ospa' all anen poesheñarr ñeñthpa' añepa't Jesús ñeñthara Ñeñth Acheñetosets arr patsro. Ñeñthñapa' echoyo'meth, ñeñthña po'choyo'mhpa' oro ñeñth choyo'mhtena. Potothñapa' orrenan kochell ñeñth atore'gorroth ñeñth atarr nanak etsotañ ñeñth otenet hoz.
66014015	Allempoña Yompor pa'pakllothpa' xha'nom po'psheñeñ mellañotheñ. Ñañapa' otosan ñeñth anets oso. Po'ñoññapa' atarr womenk e'morrtena, ñeñthpa' ateth otenan ñeñth anets oso: —Phamat phokchello ñeñth pomellets allochñapa' o'ch pha'yapaxhe' tharro'mar o' xhap ñeñtheñpo allempo yapxhen ñeñth o' pomella'wa yenaremh.
66014016	Allempoña ñeñth anets oso, ñañapa' o'xho' amatan ñeñth o' pomella'wen ora errapharen añe patsro. Ñañapa' o' a'yapaxhan allemhatheñ ñeñth pomellets añe patsro.
66014017	Allempoña xha'nerrerr po'psheñeñ mellañotheñ Yompor pa'paklloth ñeñth ento'tsen. Ñapa'xho'ña orrenan po'kchell ñeñth atarr nanak etsotañ.
66014018	Allempoñapa' xha'nerrerr po'psheñeñ mellañotheñ. Ñapa' arroth wapa allo'tsen altar. Ñañapa' ñeñth awamenkathtetsa atthoch pomnaren penan tso'. Ñañapa' otan ñeñth okchelleth. Po'ñoññapa' atarr womenk e'morrtena, ñeñthpa' ateth oten: —The'pa' o'ch phamat phokchello ñeñth atarr nanak etsotañ o'ch phapxha' allo poechmha'tets uva ñeñth añe patsro'tsen tharro'mar o' atarr nanak yen.
66014019	Ñeñthña mellañotheñ ateth oteñetpa' atethxho' pha. Allempoña amatan po'kchello uva ñeñth añe patsro'tsen o'xho' a'yapaxhach. A'yapaxhatwepa' o' shontanña uva allcha' athmama'chet atthoch xha'nmatoñet po'ñer. Ñeñthñapa' añ toma'ntena attho Yompor po'yoroxhenñothpa' atarrcha' koñchaterran acheñenesha'.
66014020	All athmama'teñet uva, pokollothpa' tama a'yenthe'tsen. Ñeñth attho xha'nen uva po'ñer ñeñthpa' añ toma'ntena o'ch chorrerr errasats arr patsro a'yowen ñeñth allowanen trescientos kilómetros ñamha enoneth xhapcha' e'ñe kawall po'frenowa ñeñth xhets e'ñe yelleka'nowa.
66015001	Allempoña all ento napa' o' nenterrerr po'poñ ñeñth atarr yoroxhen ñeñth ama yentare ñeñthcha' yeñotaterre' ñeñthcha' ateth perra esempo. Nenterrerr mellañotheñnesha' kanxherrsheña. Ñetñapa' allsensarethtenet atthoch orrtaterret ñeñthcha' amoeroxhtatañterrtsa. Poesheña'ttsetpa' orrtaterretcha' ñeñthcha' amoeroxhtatañterrtsa e'ñe po'poñe'ttsokma kanxherrsheño'maret. Allempochña etsotwerra allowen ñeñthcha' attho Yomporpa' yoroxhtater.
66015002	Allña napa' nenterrerr ñeñth ateth orrtetsa errakmañen ateth ñerra'mrrathe' ñeñth añekmoen rerpat e'ñe ateth worten ateth ñerra'm tso' wortets all. Allñapa' all thomxhen allowen acheñenesha' ñeñth e'ñe metana'twe' ora allpon ñeñth ateth topatyenanet ma'yarrma'th ñamha ñeñth poeyexhkatar. Ñetpa' ama ayato'ma'taretheyayeto ma'yarrma'th poeyotsaparo atthoch noñet pa'so'cheñ amapa' ñamha po'número. All thomxhenet e'ñe arpathochet ñeñthpa' Yompor apoenawet.
66015003	Ñetña poemhtana'tweñothet allowen topateñets morrechenet Moisés poemorreño ñeñth Moisés ñeñth atarr thorratse'th Yomporekop. Pa'keshphatarethteñothet morrechenet ñamha Cristo poemorreño ñeñth toma'ntenaya Carnero. Ñeñthpa' ateth axhoteñet Yompor: Yompore, ñeñtheph nanak Partsoph pha ñeñtheph Yepartseshar yepen, atarr echarr es petsotatyen, atarr koxhneshare' es pepha'yen. Pha ñeñtheph Pa'mhcha'tarether pen allowen pa'namen acheñenesha' ñeñtheph e'ñe pokte' es pepha'yen. Ñamha e'ñe po'ñoxh ateth ñeñth allpon es photyen.
66015004	Allowen acheñenesha' e'ñe amhcha'na'tpo' entenpet, Yompore. Ama't poesheñarrapa' ama eñalle ñeñth ama amhcha'na'tpawoye' pentenaye, Yompore. Allowen acheñenesha'pa' e'ñe phaptha kowentatennapet, tharro'mar e'ñe phaptha pha ñeñtheph atarr Partsoph. Tharro'mar allowen acheñenesha' ñeñth pa'namen anetsoth waxha'tetcha' pesho atthoch ma'yochapet pha e'ñe phapoeth tharro'mar ñetpa' o' thaya xhapanet poeyoxhro attho phapa' e'ñe kowen pokte' es pepha'yen.
66015005	Allempoña napa' kowerrtsanerr nenterrñañerr Yompor pa'pakëll ñeñth poe'ntaño'tsen. Ñeñthña pokoll popellrrarpa' e'ñe kowen atorareth. O'ponoñapa' allo'tsen all añño'tenet mapoettall ñeñth allo akellkareth Yompor po'ñoñ ñeñth ateth anareth ama't awathotheñ.
66015006	O'ponothña Yompor pa'pakllothpa' xha'nmaxherrerr ñeñth kanxherrsheña mellañotheñnesha'. Poesheña'ttset orrtaterretcha' ñeñthcha' amoeroxhtatañterrtsa e'ñe po'poñe'ttsokma kanxherrsheño'maret. Añ chorra'yenet ñeñth atarr nanak kowen ñeñth otenet lino ñeñth ama asosyatño ama't e'ñe mamesha. E'ñe kowen poptama'tyena. Achanarethareret, po'chanaretpa' orotommoenare' ñeñth allo chana'yenet poesomapo.
66015007	Allempoña añ ñeñth pa'tatso'mar berrma'th, patherrñapa' apa'yesan mellañotheñnesha' kanxherrsheño'mar pajo'. Apa'yesanet poesheña'ttset po'pajo' ñeñth orotaten. Ñeñthña pajo'pa' all e'chorrayesareth alloch koñchaterran Yompor pa'namen acheñenesha' ñeñth añe patsro'tsen, ñeñthara Yompor ñeñth ama arromñatheshayaye ama't errponaña ama't awatha.
66015008	Allña Yompor pa'pakllo e'ñe chorren amos. Ñeñthña amospa' añepa't ottetsa Yompor po'kowenña ñamha po'partsoña. Allñapa' ama't poesheñarrapa' ama moenateñeto o'ch be'thoset all Yompor pa'pakllo tharrempowach esempoch orrtatan ñeñth kanxherrsheña mellañotheñnesha' moeroxhteñets. Allempochña be'thosxherret all Yompor pa'pakllo.
66016001	Allempoña napa' alla ne'moerrerr ñoñets ñeñth e'morrtetsa womenk Yompor pa'pakllo. Ñeñthña ñoñetspa' ateth otenan mellañotheñnesha' ñeñth kanxherrsheña, ateth otenanet: —The'pa' o'ch sawanma allcha' seyo'panat errapharen patso ñeñth sena'yen sepajothollesho ñeñth kanxhrro'mar atthoch sorrtatoñ Yompor po'yoroxhenña.
66016002	Allempoña poesheñarr ñanom mellañotheñpa' o'xho' awo'. Allñapa' yo'posan ñeñth po'pajothollo'tsen patso. Allempo xhap patsopa' ñeñthñapa' orrtatan poetsarñats ñeñth ama amapoxhatatañe ñeñthpa' ama eñalle pa'par alloch partet atthoch metwerranet. Ñeñthpa' aña a'ptsarsat ñeñth ayato'ma'tarethetyetsa ma'yarrma'th poeyotsaparo ñamha ñeñth ma'yochenaya ayexhkatareth ñeñth toma'ntatenet ma'yarrma'th.
66016003	Allempoña po'psheñeñ ñeñth poepañ mellañotheñpa' o'xho' awerrerr o'ch yo'poenana' oño ñeñth po'pajothollo'tsen. Allempo yo'pos oño all atarr sa'po, oññapa' xha errassastach, e'ñe ateth orrta ñerra'mrrathe' arromñath po'rras. Ñeñthñapa' e'ñe a'kllatwosan allowen ñeñth allpon yexhetsa all oño'mar.
66016004	Allempoña ñeñth poema'pañ mellañotheñpa' o' awerrerr ñamha o'ch yo'poenana' ontapo ñeñth po'pajothollo'tsen ñamha alloth potayen oñ. Ñeñthña allempo ayo'parethta oño xha a'pnasatosan oñ errasats.
66016005	Allempoña napa' ne'moen ñeñth ateth otenan mellañotheñ Yompor. Ñewa, ñeñthña mellañotheñpa' atarr awamenkath atthoch pomnaren penan ora allowen oñexhno. Ñeñthña mellañotheñpa' ateth otenan Yompor: —E'ñe pokte', Nompore, ñeñth ateth pekoñchatyenanet, pha ñeñtheph xhokma eñalleph ama't awathotheñpa' ñeñtheph atarr nanak Partsoph.
66016006	Tharro'mar acheñenesha' ñeñth pe'moñe'tene'pa' xhokma moetsanatennapet ñeñth peyochresha' pepen ñamha ñeñth a'mhta'yene' peñoñ, xhokma shatyeññañet po'rras. The'ña phapa' o' phonerranet errasats. Ñeñthpa' e'ñe pokte' tharro'mar ñetpa' añ o' phowet ñeñth ama pokteye' penteno pha.
66016007	Allempoña e'morrterrerr ñoñets arr e'morrta altaroth, ñeñthñapa' ateth oten: —Atthesha', Yompore, pha ñeñtheph atarr nanak Partsoph ñeñtheph Yepartseshar yepen. Ñeñth attho pentyenanet ñeñthpa' e'ñe po'ñoxh ateth, e'ñe pokte' ñeñth ateth o' pekoñchaterranet.
66016008	Allempoña po'psheñeñ mellañotheñ ñeñth poepa'tatseñ o' yo'poerranerr ñeñth po'pajothollo'tsen. E'ñe arr yo'poe' allo'tsen ñeñth yexhoyo'tampene'. Ñeñthcha' awamenkath pe' atsne' atthoch chemoerran acheñenesha' ateth ñerra'm tso'.
66016009	Acheñenesha' ama't atarr ethomoenanetañña atsne'pa' tharraña ama es kexhpoenayeña ñeñth ateth korrenet sosya'tsañexhno. Ama eseshaye' kothape'cherraye kowen Yomporekop atthoch kowentateññañet Yompor. Elloña ñetñapa' atarr nanak achmhare'teññañet Yompor pa'so'cheñ ama't ñeñth atarr awamenkathtetsa attho xhapatanet ñeñthcha' moeroxhtaterrawet.
66016010	Allempoña po'psheñeñ mellañotheñ ñeñth pa'mnareñ, ñapa'xho'ña o' yo'poerranerr ñeñth po'pajothollo'tsen. E'ñe arr yo'poe' ma'yarrma'th po'konaño all amhcha'tarethtena. Ñeñthña all amhcha'tarethtenapa' xha a'chekmetwe. Acheñenesha'ña allpa' epaye' moeroxhtatanet pa'namen atserrpeñets. Ñeñth atserrpeñetspa' xha moellatstame'tatyesanet, axhañeñe'chatyesanet atserr.
66016011	Tharraña ñetpa' ama't ateth o' apharethtetañpa' ama kexhpoenetoña ñeñth ateth phatse'tyenet sosya'tsañexhno. Elloña ñetpa' allo'na achmhare'tneñet Yompor ñeñth ento'tsen ñeñth attho atserrpenanet poetsarñats.
66016012	Allempoña ñeñth po'pechapoeñ mellañotheñ, ñapa'xho'ña o' yo'poerranerr ñeñth po'pajothollo'tsen. Arr yo'poe' po'ñeso ñeñth añekmoen atarres ñeñth po'ñes añ pa'so'cheñ Eufrates. Yo'pose'pa' xha emasa'wosanña po'ñes ama't atarr añekmoen. Ñeñthña alloth masowapa' ñeñtha thoñeterrets ñeñtha pa'theph perret allcha' oñem amhcha'tarethexhno ñeñthcha' waxha'ttsa alloth wena atsne'.
66016013	Allempoña napa' nenterrerr añyañ epoet ma'yarrma'th epoet ñamha ñeñth a'mhtene' ma'yarrma'th po'ñoñ añe patsro tharraña ñeñthpa' ashkaña. Ñetña e'ñe poenamothetpa' xha'nmatyeset poesheña'tets oneñeth ñeñth ama mapoxho. Ñeñth oneñethpa' ma'psheña. Ñetñapa' e'ñe ateth orretyenet ñerra'mrrathe' rrewankrro.
66016014	-
66016016	Tharraña ñeñthpa' oneñethka'ye ñeñthcha' orrtaterre' ñeñth ama poentare allowen acheñenesha' ñeñthcha' kowanrrortaterrawet. Ñetpa' o'ch chopeñe'chyerret errakmañen atthoch apxheret allowen ñeñth amhcha'tarethetyetsa añe patsro. Allochñapa' atthoch kellareret Yompor ñeñth atarr awamenkath, atthoch kellaret allempoch xherr ponañcho ñeñthe yethroch yoroxhtater Yompor. Allowen amhcha'tarethnesha' ñeñthcha' kellarerre' Yompor, arrcha' apxhatarethterret anets ñeñth pa'so'cheñ Armagedón, allothcha' kellareret Yompor. Añ Armagedónpa' ñeñthpa' hebreonesha' sochene' añ ñeñth anetser. Ñewa, o'ch neyerpatasa ñeñth ateth ote'th Yepartseshar Jesús, ñapa' ateth ote'th: “Señochepa'ch napa' e'ñech machayotha nowerra ateth ñerra'mrrathe' eñeth amach esesha' eñotenaye esempoch wapa. Tharraña atarr kosheñtso'tsa'yen ñeñth xhokma neñose'rtenaya ñeñtho'marña ñetpa' e'ñe kowen añño'tenet pa'shtam ñeñthcha' chorra'nmoet allochñapa' amach moelle'mkotha xha'nmoeto amach xha apenkoxhterreto.”
66016017	Allempoña po'psheñeñ mellañotheñ ñeñth pokanxhrroñ, ñapa'xho'ña o' yo'poerranerr ñeñth po'pajothollo'tsen. E'ñe arr yo'poe' mhorresho. Allempokma e'morrta ñoñets ñeñth wetsa Yompor po'konañoth ñeñth pa'pakllo'tsen all poe'ntaño. Ñeñthña ñoñetspa' atarr womenk e'morrtena, ñeñthpa' ateth oten: —The'ña po'ñoxhpa' o' etsotwerra, wañerrcha' ñeñth awathotheñ.
66016018	Allempoñapa' meramerta o' tatsllares, e'morrta ñamha ñeñth ma'moretets, atarr womenk e'morrtena. Poetalle'cha ñamha pats nanak womenk ñeñth ama't awathapa' ama ateth poepharo allempotheñ e'ñe pa'mothrotheñ eñalleta acheñenesha' arr patsro.
66016019	Añ ñeñth atarr anets ñeñth atma'ntatareth anets Babiloniapa' ñeñthña anetserpa' o' rrara'pes ma'pshemhta. Ama't ora allpon pa'namen anetsoxhno añe patsro all shonta'yena pa'namen acheñenesha', ñetpa'xho'ña e'ñe ñegatampeswawet. Yomporpa' añcha' yerpaterranet ñeñth allowen allpon phatse'tyenet ñeñth atarr sosya'tsañ all atarr anetso ñeñth atma'ntatareth Babilonia. Ñeñth allpon allowen allo'tsa'yenet e'ñe koñchatwerranet Yompor, o' e'ñe tsa'tatwerranet po'yoroxhenño.
66016020	Allempoña ama't ñeñth rroxhpe'chañexhno ñamha aspenthexhno o' e'ñe chenka'werra.
66016021	Shora'nom ñamha entoth we' ñeñth atarr añekmoesheñ ateshamerr. Pathe'tetspa' eñerrtena cuarenta kilo. Ñeñthña e'ñe a'tpetse'twose' allowen acheñenesha'. Allempoña ñetpa' atarr achmhare'teñet Yompor tharro'mar o' koñchaterranet atarr womenk.
66017001	Allempoña mellañotheñ ñeñth kanxherrsheña ñeñth echyene' po'pajothollesha', poesheñarrñapa' o' wapa. Wapa neshopa' otosen: —The'pa' o'ch phoktha'n o'ch negatenpha' allcha' a'koñchatarethta añ koyanesha' ñeñth atarr ekañoreshath ñeñth ame'ñatenaya pa'namen amhcha'tarethnesha' ñeñth pa'namen anetso'tsa'yen e'ñe allowanen xhen oñexhno añe patsro. Ñapa' po'konañ penan oñexhno all anen.
66017002	Ñeñth amhcha'tarethetyetsa añe patsropa' pame'ñeñothet ñetpa' e'ñe po'kañoreshakma peñet ñeñth koyanesha'. Allowen ñeñth añe patsro'tsen acheñenesha' e'ñe a'posa'twenanet tharro'mar ñeñth attho kañoresha'tenanet ñeñthpa' xhochña a'posa'tenanet atthoch e'ñe kowen ame'ñeñet.
66017003	Allempoña ñeñth mellañotheñpa' arr anmoen amaratho, e'ñe Yompor poekamkëñoth anmoenet. Allñapa' nentos poesheñarr koyanesha' ñeñth anets berrma'th pa'che'ño. Ñeñth berrma'thpa' atarr amhcha'noxhen, atarr tsaphnanen. Poñpa' kanxherrmhaga, po'wkorñapa' xharra'. Ora poe'mokro'marpa' e'ñe akellka'wareth allemeñ. Ñeñthña kellekpa' allo sochatse'teñet Yompor.
66017004	Ñeñthña koyanesha'pa' añ chorrena yetsñorromamoen epoet tsamamoen. Ñamha allo añño'tena ñeñthpa' ateth ñerra'm orollmemen ñeñth atarr kowen, ñamha mapyellmethollesha' ñeñth nanak poptallme'chyetsa ñeñth nanak tsa'te' ñamha po'ser ñeñth atarr kowen orrtatene' ña. Pototh orrenan po'pajo' orotaten. Ñeñth pajo'pa' e'ñe e'chorrenan pa'namen sosya'tsañexhno ñeñth atarr yetsena'ten ñeñth attho nanak kañoresha'ten.
66017005	Poeto'mpa' akellkato'ma'tareth. Añ so'chñets ñeñth kellkënet allpa' ñeñthpa' atthoch eñotatanet ñeñth ama e'ñeye' eñotpawo, ñeñthpa' ateth oten: “Añpa' ñeñth toma'ntenaya anets Babilonia ñeñth nanak atarr anets ñeñthara pachor pen ñamha allowen ñeñth atarr ekañoreshath ñamha pa'namen sosya'tsañexhno ñeñth atarr yetsena'tyen arr patsro.”
66017006	Allempoña ñeñth koyanesha'pa' neñoch atarr posa'ten. Ñañapa' añ posa'tena errasats ñeñth po'rras ñeñth moetsanatete'th ñeñth poeyochresha' pen Parets tharro'mar ñapa' atarr kowen entenan o'ch moetsachet ñeñth serrpare'tene' attho ame'ñeñet Jesús. Allempo neñch nañapa' attha nekwana'ch ñeñth koyanesha'.
66017007	Naña allempo mellañotheñpa' o' alla oterren: —¿Eso'mare'tña attha pekwana'teñ? The'pa' o'ch neñotataph ñeñth toma'ntena añ koyanesha' ñamha ñeñth toma'ntena añ berrma'th ñeñth allo anen ñeñth kanxherrmhaga poñ, po'wkorñapa' xharra'.
66017008	Añ berrma'th ñeñth penten, ñeñthpa' añ toma'ntena ñeñth korratse'th awañmo'cha the'pa' ama eñalle o' rroma. Tharraña o' mameshamerra o'ch alla tanterra o'ch xha'nerr arrorothoth. Tharraña ñeñthpa' mamekpach ateth perra, ellochña o'ch alla rromoerrerr. Allempochña o'ch chenka e'ñe poktakma. Acheñenesha' ñeñth yexha'yetsa añe patsro ñeñth ama ame'ñetso ñetñapa' atarrcha' kowanrrorteret añ berrma'th tharro'mar ama poentareto ñeñth ateth pena añ berrma'th. Ama't ñeñth korratse'th arr patsro, tharraña awañmo'chapa' o' rroma. Ama't o' rromwañ tharraña o' alla orrterrerr. Ñeñtho'marña acheñenesha'pa' atarr kowanrrorteñet. Ñewa, ñeñth kowanrrortene'pa' ama akellkaretheyaye pa'so'cheñ Yompor po'libro all akellkarethtena pa'so'chñexhno ñeñth poeyochresha' pen Yompor; ñetñapa' korretsetach errponañowen. Ñeñth ama ame'ñetso ama akellkaretheyayeto pa'so'cheñ awathotheñ allempotheñ e'ñe errte' ayexhkatarethtetsa pats.
66017009	‘The' ñeñthcha' neñotataphpa' o'ch phokthape'ch e'ñe kowen eshekcha' peñot ñeñth ateth toma'ntena añ berrma'th poñexhno. Ñeñth penten kanxherrmhaga poñ, ñeñthpa' añ toma'ntena kanxherrpena aspeneth all yexhena añ koyanesha'.
66017010	Toma'ntenana ñamha kanxherrsheña ñeñth amhcha'tarethtetsa añe patsro. Tharraña amnarsheñapa' o'wañ amhcha'tarethta. The'pa' o' poesheñarramha amhcha'tarethtetsa. Tharraña poesheñarrmeñ palltena ama orrtena'. Tharraña esempoch orrtapa' amach atarr atomat amhcha'tarethto.
66017011	Ñamha añ berrma'th ñeñth toma'ntenaya poesheñarr amhcha'tareth ñeñth korratse'th awañmo'cha the'pa' o' rroma. Ama't o' rromañpa' tharraña ñeñthara o'ch alla orrterra o'ch alla amhcha'tarethterrerr ñeñthcha' posoksheñterre' ñeñth kanxherrsheña amhcha'tareth ñeñth o' kolla'wa. Tharraña ñapa'xho'ña xhokmach rromoerrerr allempoch chenka e'ñe poktakma. Ñewa, ñapa' ñeñthara ñeñth amhcha'tarethtatse'th ñamha awañmo'cha allempo kanxherrsheñtete'th.
66017012	‘Ñamha añ berrma'th ñeñth xharra' po'wkor ñeñth penten, ñeñthpa' añ toma'ntena xharrasheña amhcha'tarethnesha', tharraña ñetpa' ama amhcha'tarethteneta' tharro'mar ama orrteneta'. Tharraña esempoch orrterret allempochña amhcha'tarethtapreteret berrma'th e'ñe mame'.
66017013	Ñetpa' e'ñech pathrra kothape'chenet ñeñth ateth kothape'chen berrma'th, o'ch neñet berrma'th ñeñthcha' pa'mhcha'tarether perret. Ñeñthpa' attho yenpoeñet atthoch awamenkath peñet berrma'th.
66017014	Ñetñapa' poe'moñe'teñothet Cristo ñeñth toma'ntenaya Carnero kellareretcha'. Tharraña Cristo ñeñth toma'ntenaya Carnero ñach a'mchechwerrawet tharro'mar ñapa' atarr awamenkath. Ama't ora allpon ñeñth ayochreshathetyetsa, Cristoñapa' e'ñe Pa'yochreshather phoweñet allowenet, ñamha ama't ora allpon ñeñth amhcha'tarethetyetsa, ñetpa'xho'ña e'ñe Pa'mhcha'tarether phoweñet allowenet. Ñamha ñeñth epoet parro yemtena, ñetpa' Yompor akrerrawet ñeñth xhore'ten ña ñeñth atarr yemtenaya ña.
66017015	Allempoña añ mellañotheñ alla oterrnerr, ñeñthpa' ateth oten: —Ñamha añ oñexhno ñeñth penten ñeñth allo anen koyanesha' ñeñth atarr ekañoreshath, ñeñthpa' añ toma'ntena shonte' pa'namen acheñenesha' ñamha pa'namen anetsoxhno all yexha'yenet ñamha po'poñe'ttsokma ñoñets ñeñth allo eñosyenet.
66017016	Ñamha añ berrma'th ñeñth penten xharra' po'wkor ñeñth toma'ntenaya xharrasheña amhcha'tarethnesha', ñetñapa' tsena'chetcha' ñeñth koyanesha', a'ypo'ñeretcha' e'ñe moelle'mkoth. E'nwerrñañetcha' e'ñe ña po'chets allempochña chamoeret tso.
66017017	Yomporpa' ña nene' allowen amhcha'tarethnesha' poeyoxhreto atthoch ñetpa' e'ñech pathrra kothape'chenet ñeñth ateth kothape'chen berrma'th, atthoch yenpoeñet eshekcha' awamenkath peñet berrma'th. Allochñapa' atthoch etsotateññañet Yompor po'ñoñ ñeñth ateth oten.
66017018	Ñamha añ koyanesha' ñeñth penten ñapa' añ toma'ntena ñeñth atarr nanak anets ñeñth pomnaren pene' allowen ñeñth amhcha'tarethetyetsa allemeñ anetso'mar ñeñth añe patsro.
66018001	Allempoña o' alla nenterrerr po'psheñeñ mellañotheñ ñeñth sowa'netsa entoth, ñeñthñapa' atarr awamenkath. O' e'ñe xhap patsopa' a'poetarsamphsosan pats e'ñe ña po'popteñoth.
66018002	Ñañapa' rranosa womenk, ñeñthpa' ateth otos: —The'ñapa' o' a'ypo'ñarethterra añ anetser ñeñth atma'ntatareth Babilonia ñeñth atarr añekmoen anets. The'pa' añekpach sherberr allcha' shonterra pa'namen oneñethexhno ñeñth atarr apoxhenare' ñamha allcha' shonterra pa'namen othexhno ñeñth atarr yetsena'tyen.
66018003	Tharro'mar añ koyanesha' ñeñth toma'ntenaya anets Babilonia, ñapa' awañmo'cha e'ñe po'kañoreshakma pete'th allowenet ñeñth amhcha'tarethetyetsa añe patsro. Allowen ñeñth añe patsro'tsen acheñenesha' e'ñe a'posa'twanete'th tharro'mar ñeñth attho kañoresha'tanete'th ñeñthpa' xhoch a'posa'tanete'th. Ñamha allowen ñeñth allpon pomatsre'tyestse'th, ñaña atarr ekhllayorethtatawete'th tharro'mar ñapa' shonte' esokmañen moenatse'tyese'th.
66018004	Allempoña o' alla ne'moerrerr po'poñ ñoñets ñeñth e'morrtetsa entoth, ñeñthpa' ateth oten: —Ñeñthes neyochresha' nepen, the'pa' o'ch sesa'nemh añ anets ñeñth atma'ntatareth koyanesha'. Amach sokshapretatsche ña po'chñar the't sa'na moeroxhtapretenaya.
66018005	Tharro'mar ña po'chñarpa' allo'na sen atonetnomtsa nanak. Yomporpa' e'ñe eñoteññañ po'chñar ñeñth allpon pha'yese'th.
66018006	The'pa' atsa'tatarethterrepa'ch allpon ñeñth attho erroth pha'yesane'th po'potantañ. Ñewa, ama't epoche'tats atsa'tatarethterrepa'ch allpon ñeñth attho es phatse'tyese'th. Ñeñth attho allpon llekatyesane'th po'potantañ, ñapa' epoche'tatsepa'ch atsa'tatarethterra llekëñtso.
66018007	Ñeñth allpon koshatse'tyese'th, the'ñapa' ñeñthepa'chña allpon llekaterrayerr. Ñeñth allpon echyese'th, the'ñapa' ñeñthepa'chña allpon moeroxhtaterre'. Tharro'mar ña awañmo'chapa' pommo'cheñoth ateth ote'th poeyoxhro: “Napa' attho nanen na nekonañopa' atarr na'mhcha'tarethtena. Napa' ama añeyayno ñeñth rrethorrnanesha'. Na ama't awathapa' amach nellkërro tharro'mar amach es nemoeroxhtaterraye.”
66018008	Tharraña ama't ateth ommo'chenañpa' mamerrerrpa' o'ch xhapoña ñeñthcha' moeroxhtaterre' pa'namen moeroxhteñets —rromoeñets, llekëñets ñamha moexheñets. Ñapa' a'poyatatweretcha' tso. Tharro'mar Yompor ñeñth Yepartseshar yepen ñapa' ñeñth atarr Parets ñachña koñchaterre'.
66018009	Ñeñth amhcha'tarethexhno ora errapharen añe patsro, ñetña e'ñe poellkëñothetpa' ya'na'teretcha' ñerra'm esempo enterrñañet pamosoñ ñeñth attho poyen. Ñeñthara amhcha'tarethnesha' ñeñth e'ñe po'kañoreshakma pe'th awañmo'cha ñeñth parrokma epoet atarr koshete'th.
66018010	Ñetpa' poeyorñothetpa' kowanrrorteretcha' a'yoth tharro'mar atarrcha' yorenet ñeñth attho o' a'koñchatarethterra. Ñet poellkëñothetpa' atethcha' otet: —Atarr llekëñets-bee, ama't ñeñth atarr añekmoen anetser ñeñth atarr awamenkath, machayotha o' xherrñaña ñeñthcha' koñchaterre'.
66018011	Ñamha allpon ñeñth pomatsre'tyetsa errapharen añe patsro, ñetpa'xho'ña e'ñe poellkëñothet ya'na'teñet, tharro'mar the'pa' ama eñalle ñeñthcha' rañtha'yesawet ñeñth pomyenet.
66018012	Tharro'mar ñet ñeñth po'chekom penetpa' shonte' esokmañen pa'namen —oro, ñamha asrexhno ñamha mapyethollesha' ñeñth poptame'te' nanak tsa'te', ñamha serets ñeñth otenet perla, ñamha shetamtsoxhno ñeñth atarr koxhnesharer— yetsñorromamoenare', tsamamoenarer, sedamamoen. Shonte' ñamha pa'namen tsachexhno ñeñth atarr eñmosathexhno, ñamha marfil ñeñth elefantas ñeñth alloth yexhkatyenet pa'namen, ñamha pa'namen ñeñth yexhkatyenet tsachoth ñeñth atarr nanak tsa'te', ñamha ñeñth yexhkatyenet bronsoth ñamha hierroth ñamha mapyoth ñeñth otenet mármol.
66018013	Ñamha ñeñth pa'namen po'chekom penet ateth ñerra'm ñeñth otenet canela ñamha pa'namen aspanathollesha' ñeñth eñmosathare' ñamha tsachese' ñeñthpa'xho'ña eñmosathare' ñerra'm esempo a'krrateñet e'ñe ateth ñerra'm ñeñth otenet mirra ñamha incienso. Allothpa' po'poñexhno chekmañatsoxhno ñeñthpa' añ vinos, olivose', harina ñeñth atarr kowen ñamha trigo. Ñamha po'poñexhno ñeñth pomyenet ñeñthpa' añ wakshexhno, carneroxhno, kawallexhno ñamha carrothollesha' ñeñth matatyen kawallexhno. Ñamha allpa' ama't acheñ pomoeñet ñeñthcha' tarwasatenet e'ñe attha. Ñeñth acheñerpa' allña pomoeññañet pokrreña ñeñth attho korrena arr patsro.
66018014	Ñeñth pomatsre'tyetsa allpa' ñetñapa' serrpare'tenet, xha ottenet ñerra'mrrathe' xho es oteñet ñeñth anetser, ñeñthpa' ateth oteñet: —Ñeñth allpon atarr phayomha'yese'th ateth ñerra'm poetsarr ñeñth atarr ayomha'po' the'ñapa' ama eñalle o' wañerr. Ñamha ñeñth allpon nanak kowen pentyese'th ñeñth nanak koxhnesha'tatse'th, the'pa' o' chenka'werra. The'ñapa' ama't awathapa' amach alla pentere'the. Arrpa' allowa ñeñth ateth oteñet ñeñth anetser.
66018015	Ñeñth allpon pomyenet allpa' ñetñapa' epaye' ganatanet nanak aton kelle. Tharraña ñet the'pa' po'yorñothet atthach thomxha'tet a'yoth allothcha' kowerret ñeñth ateth o' a'koñchatarethterra. Ñetñapa' epaye' ya'na'teñet e'ñe poellkëñothetpa'
66018016	ateth otenet: —Llekëñtsa-bee añ atarr anets tharro'mar ñapa' o' ateth perrathe' ñeñth atarr añekmoen anetser ñeñth ateth ñerra'mrrathe' poesheñarr koyanesha' ñeñth nanak kowen añño'tetsa. Añcha' chorrena ñeñth atarr koxhnesha' yetsñorromamoen epoet ñamha tsamamoen ñamha ñapa' nenan oro, ñamha mapyetholleshma'th ñeñth atarr koxhnesha' poptallme'chyetsa ñamha nenan koxhnesha' seretsoxhno.
66018017	The'ñapa' e'ñe mamekmapa' o' e'ñe wañerr ñeñth attho atarr nanak esokmañen echyese'th. Arrpa' allowa ñeñth ateth ot ñeñth pomatsre'tetsa all. Allempoña allowen ñeñth po'tarwas pene' bote ñeñth anmatsetene' chekmañats all ñeñth anetsro, ñetpa'xho'ña o' alla thomxha'tet a'yoth —ateth ñerra'm ñeñth pamo'mte' pen bote ñamha ñeñth achopeñathnesha' ñamha marineronesha' ñeñth tarwasets all boto.
66018018	Ñetpa'xho'ña allowenet all thomxhenetpa' rrannartenet allempo enterrñañet pamosoñ ñeñth attho poyen ñeñth anetser. E'ñe poellkëñothetpa' ateth otenet: —Ama eñalle po'poñ anetser ñeñth atarr kowen ateth ñerra'm añ anetser.
66018019	Allñapa' atarr yawanrrortenet. Poellkëñothetpa' pampato'tyeset patso. Rrannaretyesetpa' ateth otyeset: —Llekëñtsa-bee añ atarr anetser tharro'mar alloweney ñeñthey echyene' yebote ñeñth xhokma yanene' oñopa' shonte' kelle ganatye'th tharro'mar ñeñth anetserpa' shonte' echane'th kelle nanak aton. Tharraña ama't ateth pe'thpa' the'ñapa' e'ñe mamekmapa' o' e'ñe wañerr.
66018020	The'ña sapa' sokshepa'ch ñeñthes poe'ntaño'tsenes ñamha allowen ñeñthes poeyochresha' pen Parets ñamha allowenes ñeñthes allsensarethes Yomporekop ñamha allowenes ñeñthes a'mhtene' Yompor po'ñoñ tharro'mar ñeñth attho Yompor o' koñchaterran ñeñth anetser, ñeñthpa' atthoña o' chemnaterrsa sa.
66018021	Allempoña mellañotheñ ñeñth atarr awamenkathpa' ñañapa' chetan mapoe' ñeñth atarr añekmoenmen ateth ñerra'mrrathe' ñeñth allokma es poetse'tenet ñeñthñapa' wapore'ch sa'po xha chenkostsa poktakma. Allempoña ñeñth mellañotheñpa' ateth ot: —Atthekmach awapore'tarethterra añ atarr anetser ñeñthara ñeñth atma'ntatareth Babilonia. Amach orrterre'the ama't awatha.
66018022	The'ña allpa' amach es e'morrterrtse'the ñeñth attho tokënet arpa ñamha attho penklla'tenet ñamha ñeñth attho poktorare'tyenet po'poktoro. Ñamha ñeñth po'tarwas phaye'th ñeñth es yexhkatyesaye'th pa'namen esokmañen all, the'ña ama't awatha amach orrterre'the. Ñamha attho e'morrte'th allempo es poetse'tete'th allpa' the'ñapa' amach alla e'morrterre'the. E'ñe moetsoñeñtwerra.
66018023	Ñamha ñeñth allo xhoyo'tamphsete'th, the'ñapa' amach alla xhoyo'tamperranete'the. Ñamha ñeñth koshame'tamphsaye'th ñeñth sena'tetsa ñamha koyanesha', the'ñapa' amach alla e'morrtaterrete'the pokshamhña. Ñamha allpon ñeñth pomatsre'tyesatse'th all ñeñth atarr anetsro, ñetpa' atarr asherben entete'th. Ora errapharen añe patsropa' ama eñalle ñeñth ateth sherbets. Ama't atarr asherben entyesetañe'th tharraña xhokma shekare'tyesete'th allowen pa'namen acheñenesha' ora errapharen añ patsro. E'ñe ateth es ame'ñatena amase'ñethpa' e'ñe atthekma shekare'tenanet ñeñth anetser.
66018024	Ñamha all anetsro, ñeñthpa' all amtsanatarethte'th ñeñth a'mhtaye'th Yompor po'ñoñ ñamha allowen ñeñth poeyochresha' pen Parets. Allña ashatarethtete'th po'rras ñamha ama't allowen ñeñth amtsanatarethtatse'th ora errapharen añe patsro, ñeñthara anetsroth allothña amtsanatarethtete'th.
66019001	Allempoña o' alla ne'moerrerr ñeñth e'morrtetsa womenk ento, shonte' acheñenesha' e'ñe parrokma rrannartenet, ñeñthñapa' ateth otenet: ¡Aleluya! Aye'choxhtatpo'ch Yompor tharro'mar ñapa' ña ñapoeth a'keshphatañtetsa, akowentatpo'ch Yompor ñeñth ñapoeth atarr awamenkathesha'.
66019002	Ñamha ñeñth pokte' enten Yompor ñeñthpa' e'ñe pokte' atthekma, ñamha allpon ñeñth ateth oten ña, ñeñthpa' e'ñe po'ñoxh atthekma. Tharro'mar ñapa' o' koñchaterran koyanesha' ñeñth atarr ekañoreshathtetsa tharro'mar e'ñe ña po'chñarothpa' atarr a'sosyatenan acheñenesha' ora allowen ñeñth yexha'yetsa añe patsro. The'ña Yomporpa' o' e'ñe tsa'tatwera ñeñth allpon moetsanatatoñe'th ñeñth thorra'yestse'th ñokop.
66019003	Po'pocheñoñapa' alla oterreterr: —¡Aleluya! Aye'choxhtatpo'ch Yompor tharro'mar the'pa' Yompor o' amosoñe'chaterran ñeñth athpare'taye'th. Atthoña o' chepoterr pamosoñ enoneth; ñeñthpa' ama't awathapa' amach wañerro.
66019004	Allempoña añ epoch xharra' ñeñth poechetsa pa'tatssheña ñeñth sherbene' Yompor po'konaño, ñetñapa' konkorpa'rrtenet epoet ñamha pa'tats ñeñth berrma'thtetsa. Allowenet konkorpa'rrtenet all Yomporesho. Allowenetpa' ma'yocheñet Yompor all anen po'konaño. Ñetñapa' ateth oteñet: —Aye'choxhtatpawpepa'ch Yompore, atthetepa'ch phokop errponowañen.
66019005	Allempoña all Yompor po'konañothpa' allothña e'morrterrerr po'poñ ñoñets, ñeñthpa' ateth oten: Sa'ye'choxhtatoñepa'ch Yompor, allowenes ñeñthes thorra'yetsa ñokop, ama't sa ñeñthes atarr sherbets ama't samha ñeñthes ama tama sherbetso. Ama't allowenes erra'tsenesthe' ñeñthes atarr amhcha'na'tpo' entene' Yomporpa' the'ñapa' sa'ye'choxhtatoñepa'chña.
66019006	Allempoña napa' o' alla ne'moerrerr shonte' acheñenesha' rrannartenet, atarr womenk e'morrtena ateth ñerra'mrrathe' all etsase'tena shonte' oñ atarrcha' womenk ma'moreten. Po'ma'moreteññapa' xha ottena ñerra'mrrathe' xho thekor-rraren. Acheñenesha'ña ñeñth rrannartetsapa' ñetñapa' ateth otenet: Aye'choxhtatpo'ch Yompor tharro'mar the'pa' o' xhap allempoch amhcha'tarethterra ña e'ñe ñapoeth ñeñthara Yepartseshar ñeñth atarr awamenkathesha'.
66019007	The'ñapa' yoksherrepa'ch, yokshame'tamperepa'ch, yekowentaterrñañepa'ch tharro'mar the'pa' o' xhap allempoch yokshame'tampesya Cristo ñeñth atma'ntatareth Carnero. The'ñapa' o' xhap allempoch sena'ta. Ñamha ñeñth koyanesha' ñeñthcha' poethapor pha', ñañapa' o' e'ñe añño'tarethta.
66019008	Ñañapa' o' apet ñamha ñeñthcha' chorra ñeñth atarr kowen wallama'th atarr koxhnesha' shetamoets ñeñth otenet lino ñeñth ama asosyatño ama't e'ñe mamesha, attherach poptama'tena. Ñewa, añ shetamoets ñeñth otenet lino ñeñth ama a'sosyatpawoyaye ama't e'ñe mamesha, ñeñthpa' añ toma'ntena ñeñth attho e'ñe kowenare' es pha'yen ñeñth poeyochresha' pen Parets. Ñetñapa' añ toma'ntenet Cristo poethapor penawet.
66019009	Allempoña mellañotheñpa' alla oterrnerr: —The'pa' o'ch pekellkërrerr añ ñoñets ñeñth noteneph, ñeñthpa' ateth ot: “Atarr kosheñtso'tsen allowen ñeñth awa'ñarethtetsa o'ch rrallme'chaprechet allcha' koshame'tampeñet Cristo ñeñth atma'ntatareth Carnero ñeñth sena'tatsa.” Mellañotheññapa' alla oterrnerr: —Ora allpon ñeñth ateth oteney Yompor arrpa' ñeñthpa' e'ñe po'ñoxh ateth.
66019010	Nañapa' nekonkorposa mellañotheñ pa'rrpho ñeñth neserrpare'tatene' o'ch nema'yochyañ, tharraña ñapa' ateth oten: —Napa' amach pema'yochatsetno, napa' añana ñeñthen pethorrapretenaya Yomporekop ñamha allowen pemo'nasheñneshaxhno ñeñth serrpare'tene' attho ame'ñeñet Jesús. Phapa' añcha'ña pema'yocha Yompor ñapoeth. Tharro'mar allowen ñeñth a'mhtene' Yompor po'ñoñ, e'ñe ña Poekamkëñothpa' añ serrpare'tenet ñeñth attho yame'ñeña Jesús.
66019011	Allempoña po'pocheñopa' alla nenterrerr atorareth enet. Allñapa' allo'tsen kawall ñeñth atarr wallaphnanen. Ñeñth montenaya kawallpa' añ socheñet, Ñeñth atarr Ayemoetpotetsa ñamha ñeñth e'ñe Po'ñoxh Yompor Po'ñoñ. Tharro'mar ñapa' erra'tsen pokte' ent o'ch koñchach, ñeñthña ñokoppa' e'ñe pokte'. Ñamha ñerra'm ña kellaratawet ñeñthpa'xho'ña e'ñe pokte' ñokop.
66019012	Pa'klloyothñapa' atarr nanak a'rrechatañ ateth ñerra'mrrathe' tso' po'worter. Poñoñapa' shonte' po'choyo'mh ñeñth choyo'mhtena. Allñapa' anareth ñamha pa'so'cheñ ñeñthpa' e'ñe ñaptha eñoteñ.
66019013	Pa'shtampa' año e'xhomareth errasatso. Ñamha añ socheñet Yompor Po'ñoñ.
66019014	Ñamha ñeñth allpon pa'khllarañneshar pen all poe'ntaño, ñetñapa' kotheñet chenta' monta'yesnenet ñamet poekawalloro ñeñth atarr wallaphnarren. Ñetpa'xho'ña ñeñth pa'shtam penet atarr wallama'tharer. Ñeñth shetamoetspa' atarr kowen ñeñth otenet lino ñeñth ama sosyatetso ama't mamesha.
66019015	Ñeñth anenawet, e'ñe poenamoth all orrtena kochell ñeñth atarr etsotañtatareth. Ñeñth kochellpa' añekop sherben alloch ame'ñatwerrana ora allpon pa'namen acheñenesha' arr patsro. Allochñapa' po'yoroxhenñothpa' o'ch amhcha'tarethterranet ateth ñerra'mrrathe' ñapa' a'srepereth o'ch amhcha'noxhtana'terranet. Ñamha ñach koñchaterrawet. O'ch netma'ntacha ateth ñerra'mrrathe' ñach athmama'te' uva eshekcha' xha'nom po'ñer. Ñeñth ateth athmama'teñet uvapa' añ toma'ntena attho Yompor ñeñth atarr awamenkath e'ñe ña po'yoroxhenñothpa' atarrcha' koñchaterran acheñenesha' ñeñth athpare'tetsa.
66019016	Ñamha pa'shtamo e'ñe pa'thapakoptaro allñapa' all akellkareth ñoñets ñeñthcha' ateth enteñet Cristo, ñeñthpa' ateth oten ñoñets: “Allowen ñeñth amhcha'tarethexhno añmapa' ñeñthña e'ñe Pa'mhcha'tarether phoweñet allowenet. Ñamha allowen ñeñth ayochreshathexhno añmapa' ñeñthña e'ñe Pa'yochreshather phowenet allowenet.”
66019017	Allempoña napa' o' alla nenterrerr mellañotheñ ñeñth thets all ñeñth yexhoyo'tampene'. Ñañapa' atarr womenk eñen, xhore'tenan allowen tse'maxhno ñeñth anomxha'tyetsa eno. Ñeñthñapa' ateth otenanet: —Sewaxha'ta allowenes o'ch sapxha arr o'ch serren po'chets ñeñth atarr aton rratenes Yompor.
66019018	Atthoch serroñ po'chtsoxhno shonte' acheñenesha' ñeñth amhcha'tarethetyetsa, ñamha shonte' ñeñth capitanatyets, ñamha shonte' ñeñth atarr awamenkath entyenet. Serroñ ñamha shonte' kawallexhno po'chets ñamha añ po'chets ñeñth montenaya. Ama't shonte' pa'namen acheñenesha' o'ch serroñ po'chets ama't ñeñth acheñer ñeñth atarr sherbets ñamha ama't ñeñth ama sherbetso, ama't ñeñth e'ñe koweno'tsen acheñ, ama't ñamha ñeñth atarwasatareth e'ñe attha —o'ch e'ñe serrwanet po'chets allowenet.
66019019	Allempoña napa' o' alla nenterrerr ma'yarrma'th epoet ñamha allowen amhcha'tarethexhno ora errapharen ñeñth añe patsro'tsen epoet ñamha allowen ñeñth pa'khllarañneshar pen. Ñetpa' añekop apxhenet allochñapa' o'ch kellareñet ñeñth montenaya poekawallor ñeñth atarr wallaphnanen ñamha epoet ora allpon ñeñth pa'khllarañneshar pen ña.
66019020	Allempoña kellaranna'tet ma'yarrma'thñapa' xha rremoet epoet ñamha ñeñth a'mhtene' e'ñe ña po'ñoñ tharraña ñeñthpa' ashkaña. Añ ñeñth ashkañerpa' e'ñe ma'yarrma'th po'wamenkoth gatenan acheñenesha' ñeñth ama poentareto. Ñeñthpa' alloña shekënan acheñenesha' atthoch ame'ñeñet. Ñeñthña acheñenesha'pa' o' e'ñe yato'matwanet ma'yarrma'th poeyotsaparo. Ñetñapa' aña ma'yochenet ayexhkatareth ñeñth toma'ntatenet ma'yarrma'th. Allempoña rremoet ma'yarrma'th epoet ñamha ñeñth a'mhtene' po'ñoñ allempoñapa' awapore'tarethtet epsheño'maret e'ñe bethareret all parraren tso' errapharen. Ñeñth tso'pa' atarr shemasher worten.
66019021	Po'potantañexhnoña ñeñth epoet kellarañ ma'yarrma'th ñetpa'xho'ña o' e'ñe amtsanatarethetwet. Año amtsanatarethtet kochllo ñeñth poenamo'tsen ñeñth montenaya poekawallor ñeñth atarr wallaphnanen. Allempoña ñeñth allowen tse'maxhno epaye' ochare'ch po'chets allempo rret añ po'chets ñeñth o' e'ñe amtsanatarethetwa.
66020001	Allempoña o' alla nenterrerr po'psheñeñ mellañotheñ ñeñth sowa'netsa entoth. Ñaña potothpa' añ orren llave alloch toramphsan arroroth ñeñth atarr o'pononeth arrorothtena pats. Potothñapa' orrenan ñamha cadena ñeñth atarr añekmoen cadena.
66020002	Ñeñthña mellañotheñpa' rremosan añyañ. Añyañpa' ñeñthara shecheph ñeñth awathotheñ ñeñthara yoten oneñeth ñamha ñeñth otenet Satanás. Attho rremoe'pa' allempoñapa' wankë'. Ñeñth attho ewankarethtapa' e'ñech errponañowen char ñeñth otenet mil char, attherach ewankarethtena.
66020003	Allempo wanka'wepa' o' wapore'ch o'pono arrorotho. Allña yottampes o' noñ alloch e'ñe echarr phampes. Allochñapa' amach alla shekare'terranerro allowen pa'namen acheñenesha' arr patsro. Ñewa, ñerra'm o'ch xhap mil charpa' allempoñapa' o'ch alla a'rroyeret. Tharraña ñerra'm o'ch alla a'rroyeretpa' ñeñthpa' mamekpach a'rroyarethterra.
66020004	Allempoña o' alla nenterrerr ñeñth anorrxha'tyets po'konaño'mar. Ñetñapa' allsensarethtet atthoch ñetpa' o'ch amhcha'tarethetyenet. Ñamha napa' o' e'ñe nentwerrñañ poekamkëñexhno allowen ñeñth apecha'tanatarethtatse'th e'ñe poeserrpare'teñothet Yepartseshar Jesús ñeñth attho a'pothoñete'th Yompor po'ñoñ. Ñamha ñetpa' ama moenete'the o'ch ayato'ma'tarethtet ma'yarrma'th poeyotsaparo ama't pa'ko'metothetapa' ama ayako'mhta'tarethtete'the. Ñetpa' ama ma'yochyete'the ma'yarrma'th ama't ayexhkatareth ñeñth toma'ntenaya ña ama esesha' ma'yochaye'the. Ñamha ñetpa' ama moenete'the o'ch ayato'ma'tarethtet ma'yarrma'th poeyotsaparo ama't pa'ko'metothetapa' ama ayako'mhta'tarethtete'the. Ñetña allpa' korretseta all amhcha'tarethtapreteñet Cristo shonte' char allpon ñeñth otenet mil char.
66020005	Ñetñapa' ñanmoetcha' atantatarethterret. Tharraña po'potantañexhno arromñathnesha' ñetña allpa' ama allo'tseneto tharro'mar ñetpa' ama atantataretheyayeto tharrempowach allempoch xherr mil char.
66020006	Atarr kosheñtso'tsen allowen ñeñth e'ñe poeyochresha' pen Parets tharro'mar ñetpa' ñanmoetcha' atantatarethterret. Tharro'mar ñetpa' amach alla rromoerrete'the po'pocheño ñeñthcha' ateth rromoerr po'potantañ ñeñthcha' chenkërrtsa e'ñe poktakma. Tharro'mar ñeñthcha' tanterrtsa ñanompa' ñetpa' amach errothenoth o'pataneto po'pocheño rromoeñets ñeñthara chenkëñets. Ñetpa' añcha'ña sherbenet Yompor epoet Poechemer Cristo. Ñetpa' Yompor po'korneshar penawet, amhcha'tarethtapreteretcha' nanak aton shonte' char ñeñth mil char.
66020007	Allempoch metwa añ mil charpa' allempochña a'rroyeret oneñeth all ayottamphsarethtena mil charowa.
66020008	Ñañapa' o'ch awyes ora errapharen pa'namen anetso'mar arr patsro allcha' shekare'tyerran pa'namen acheñenesha'. O'ch shekare'terran Gog ñamha Magog atthoch a'yapaxhaterranet o'ch kellaraterranet. Ñeñth ateth yenteññañ ontap po'mñer atethcha' shonterran ñamha pa'namen acheñenesha' arr patsro, ñeñth ama e'ñotwapawoyaye.
66020009	Ateth nentanet ñetpa' awanmoet mopñarero'mar o'ch parratse'tet errapharen allcha' orretyeset. Ñetpa' arrenthach awanenet Yompor pa'netsroneth ñeñth atarr morrentena tharro'mar allpa' allo'tsa'yen ñeñth poeyochresha' pen ña. O' e'ñe arrotampeswosyet atthoch rremanatoñet Yompor poeyochresha'. Tharraña Yompor poe'ntañothpa' e'ñe allempokma a'shoranet tso' atthoch e'ñe a'poyatatwanet.
66020010	Allempoña oneñeth ñeñth shekare'tenawetpa' o' wapore'teret ñamha all parraren tso' errapharen ñeñth wortets shemasher. Allo'tsa'yen ñamha ma'yarrma'th epoet ñamha ñeñth a'mhtene' po'ñoñ. Allñapa' allempotheñ a'koñchatarethetwerret e'ñe parrokma, yethome'tets, tsapome'tets ama't awatha ñeñthpa' amach awañañathterro ama't errponaña.
66020011	Allempoña o' nenterrerr atarr añekmoen konañ ñeñth atarr wallama'th ñamha ñeñth anets all. Ñaña e'ñe po'partsoteñoth a'chenkatwan añ pats ñamha enet, o' e'ñe chenka'werra poktakma. Ñokpoet ama eñalle allcha' a'poet ama't e'ñe koñe'tha.
66020012	-
66020013	Nent ñamha allowen arromñathnesha' all thomxhenet Yompor po'konaño. Ama't allowen arromñathnesha' allo'tsa'yenet ama't ñeñth atarr sherbha'yestse'th ama't ñamha ñeñth ama asherbhoyenaye' entete'the. Ama't allpon omarrñathexhno ñeñth omarrxha'tyestse'th awathpa' ñetña ama't oñothpa' o' alla tantrra'twerret. Ama't allowen arromñathnesha' ama't o' xhapoet all o'patenanet rromoeñets, allothña o' alla tantrra'twerret allowenet. Ñeñtho'mar ñet the'pa' e'ñe Yompor po'konaño thomxha'twenet allowenet. Allempoña allpa' tore'tet shonte' libro, ñeñthña librorpa' all akellka'wareth ñeñthcha' yerpaterrawet ñeñth allpon ateth phatse'tyesete'th e'ñe poesheña'ttset. Allempoña Yomporpa' all entan ñeñth libro all akellkareth ñeñth ama kowenaye' es petso. Ñeñtho'marña ñapa' atthoña otteñe'cherranet o'ch moeñanet koñcheñtso. Allothñapa' tore'tet po'poñ libro ñeñth libropa' all akellkareth añ pa'so'chñexhno atthochña ñetpa' korretsetach.
66020014	-
66020015	Allowen ñeñth ama enteññañeto pa'so'cheñ libro all akellkareth añ pa'so'chñexhno ñeñth korretsetach, ñetñapa' asaprrotarethtet o'pono all parraren tso' errapharen. Ñeñthpa' atthochña rromoerreterr po'pocheño ñeñth poepocheñ rromoeñets ñeñth e'ñe poktakma chenkëñets. Ñamha añ rromoeñets ñeñth o'patenaya arromñathexhno ñeñthara pa'netser pen rromoeñets, ñeñthpa'xho'ña awapore'tarethta o'pono all parraren tso' errapharen.
66021001	Allempoña na ñeñthen Juanan allpa' o' nenterrerr po'poñ enet ñeñth e'ñe etserra, patspa'xho'ña o' etserraterr. Tharro'mar ñeñth ateth yenten enet the' ñamha pats, ñeñthpa' o' e'ñe chenka'werra o' wañerr. Ñeñth etserra patspa' allña ama't sa'p ñeñth yenten añekmoen ama eñalle.
66021002	Nenterrerr ñamha Parets pa'netser ñeñthara Jerusaléñ ñeñth o' etserraterr. Ñeñthñapa' entoth a'swatarethterra e'ñe Yomporeshoth. Ñeñthñapa' atarr kowen orrtena e'ñe ateth orrtena ñerra'm poesheñarr koyanesha' allempo some'tenapa' o'ch añño'tena e'ñe koxhneshoth atthochña poerrollarpa' atarrcha' kowen enteñ.
66021003	Allempoña napa' o' alla ne'moerrerr all e'morrtena ñoñets ñeñth wetsa entoth e'ñe Yompor po'konañoth. Ñeñthñapa' ateth oten: —The'pa' señochepa'ch, o' xherr allempoch yexherra Parets e'ñe parro epoet acheñenesha'. Ñeñthcha' e'ñe parro yexherra ñetpa' e'ñe poeyochreshoche' penanet Yompor. Ña ama't atarr Paretspa' yexherrach epoet acheñenesha' ñeñth e'ñe Po'yomporer penet.
66021004	The'ña Yomporpa' o' a'wañamperrnay yellkëña, the'ña ama't awathapa' amach alla yeyawerre'the. The' ama't awathapa' amach yerromoerre'the amach yellkërre'the. The' ama't awathapa' amach eñalleterre'the yaweñets ama't ñamha atserrpeñets amach eñalle. Tharro'mar añexhno ñeñth allpon yellkatyesaye'th the'ñapa' o' e'ñe wañerr.
66021005	Allempoña Yompor ñeñth anets po'konañopa' alla eñorana'terrnerr, ñeñthpa' ateth oten: —The'ñapa' o'ch señoch, napa' o' netserrataterr ñeñth allowen esokmañen eñall. Allempoñapa' alla oterrnerr: —The' phokoppa' añ pokte' o'ch alla pekellkërrerr ora allowen añexhno tharro'mar añ ñoñets ñeñthcha' atarr seyemtena ñeñthpa' e'ñe po'ñoxh ateth.
66021006	Allempoña ñapa' alla oterrnerr: —The'ña po'ñoxhpa' o' e'ñe etsotwerra, o' wañerr ñeñth sentyese'th awathotheñ. Napa' e'ñe pa'mothrotheñ eñallen atthen ñerra'mrrathe' kellek A ñeñth pa'mother pen alfabeto. Allempotheñña napa' xhokma eñallen esempowañencha' wañerr ñeñth allpon eñall, napa' atthen ñerra'mrrathe' kellek Z ñeñth all poen alfabeto. The'pa' allowen ñeñth ama e'ñeye' koshetso poeyoxhro ñeñth xhokmach es e'nenet, nañapa' napanetcha' ñeñth alloch e'ñe eñmaterret. Tharro'mar attho ama kosheneto xha ottenet ñerra'mrrathe' ñeñth atarr nanak oñpa'tets. Ñeñtho'marña the' napa' notenes allowenes ñeñthes oñpa'tetspa' napoerrescha' oñ ñeñth ama awañañathe ñeñth xhokma potets all. Ñeñthña oñ alloña sapa' korretsasach. Tharraña ñeñthñapa' ama't koñe'thapa' amach setsa'tero. E'ñe attha napoenes.
66021007	Allowen ñeñth metana'twe' pa'namen topateñtsoxhnopa' ñetñapa' no'pataterranet ora añexhno a'nateñets. Atthochña ñetpa' e'ñech Po'yomporer pennet, nañapa' e'ñech nechemeresha' nephowenanet allowenet.
66021008	Tharraña allowen ñeñth ama name'ñenayo ñeñth echarrtetsa poeyoxhro, ñetñapa' aña o'patenawet all parraren tso' errapharen, ñamha allowen ñeñth etsotene' sosya'tsañexhno ñeñth atarr atsena'tpo' ñamha ñeñth amtsañnesha' ñamha ñeñth kañoresha'tets, ñetpa'xho'ña allowenetpa' aña o'patenawet all parraren tso' errapharen. Ñamha ñeñth amase'ñethexhno ñamha ñeñth po'yomporer pha'yene' ayexhkatarethexhno ñamha allowen ashkarñathexhno, ñetpa'xho'ña aña o'patenawet all parraren tso' errapharen ñeñth wortets shemasher. Ñeñthpa' allcha' poepocheño rromoerret.
66021009	Allempoña ñeñth kanxherrsheña mellañotheñnesha' ñeñth echyesaye'th po'pajothollesha' all e'chorrayesarethte'th ñeñth alloth e'ñe orrtatwerret allowanen moeroxhteñets, poesheñarrña mellañotheñpa' o' wapapa' otosen: —Aphon o'ch phoktha'n o'ch negatenpha' ñeñthcha' poethapor perr Cristo ñeñth atma'ntatareth Carnero.
66021010	Allempoña napa' o' alla chorraterrnerr Yompor Poekamkëñ ñeñthña nanmoe' a'yo allo'tsen ñeñth atarr añekmoen aspeneth. Allothña napa' nentapoñ Parets pa'netser ñeñth sowa'netsa entoth e'ñe Yomporeshoth ñeñthara ñeñth Jerusaléñ.
66021011	Ñeñthña anetserpa' xha popoetnena atarr koxhnesha' ateth kowentena Yompor po'kowenña. Po'popteña e'ñe ateth ñerra'mrrathe' mapoe' ñeñth atarr poptame'te' ñeñth mapyer otenet jaspe ñeñth nanak amorrentareth. Ñeñthpa' e'ñe ora orrtatwenan allowen ñeñth allo'tsa'yen e'ñe all.
66021012	Ñeñth anetserpa' e'ñe akonxha'tamphsareth a'yowen. Ñeñth allo akonxha'tamphsarethpa' atarr añekmoen enoneth. Ñamha allo'tsen xharra' poechena epa yetarr alloth be'thenet. E'ñe pathe'tets yetarr allo'tsa'yen ñamha poesheña'tets mellañotheñ ñeñth kowampene' yetarr. Pathe'tets yetarropa' all akellka'yesareth añ pa'so'chñexhno Israel po'mhreneñ ñeñth xharrasheña poechena epa.
66021013	Ñeñth konxhet, alloth wena atsne' allo'tsen ma'pa yetarr. Ñamha alleneth emoena atsne'pa' allo'tsen ñamha ma'pa yetarr. Tenothemhta'npa'xho'ña allo'tsen ma'pa yetarr. Topothemhta'npa'xho'ña allo'tsen ma'pa yetarr.
66021014	Ñeñth konxhtar allo echarr apharethtena pa'rrphopa' e'ñe allowenpa' allo'tsen xharra' poechena epa mapoe' ñeñth allo echarrtateñet. Ñamha pathe'tets mapoe' allo echarrtateñet konxhetpa' all akellka'yesareth añ pa'so'chñexhno ñeñth xharrasheña poechena epa ñeñthpa' ñeñth poellsensarnesha' Cristo ñeñth atma'ntatareth Carnero.
66021015	Mellañotheñ ñeñth neserrpare'tatene' ñañapa' echenan tepapets ñeñth oropepen allo tepoenan Parets pa'netser ñamha allo akonxha'tamphsareth ñamha poeyottarowen.
66021016	Mellañotheñ attho tepoenan Yompor pa'netser e'ñe allponeshakma tepa'we allemhatheñ —onnathoneth ñamha pa'llpocha'peroneth ñamha enoneth e'ñe allponeshakma xha'nmach— dos mil doscientos kilómetro allemhatheñ.
66021017	Allempoña tepan ñamha konxhet po'bhatheña ñeñthñapa' allo'tsen sesenta cuatro metro. Ñewa, mellañotheñ e'ñe ateth es tepa'yen ateth es yetpa'yen yamha ñeñthey arromñathey.
66021018	Ñamha añ konxhetpa' añ ayexhkatareth mapoe' ñeñth atarr kowen aspanamemeno poptame'tyena ñeñth otenet jaspe. Pa'netserñapa' añ ayexhkatareth oro —ora allowenpa' e'ñe oroche'. Añ oropa' atarr nanak kowen ñeñthpa' e'ñe orrtatwenan pa'namen ñeñth allpon allo'tsa'yen. E'ñe ateth ñerra'mrrathe' rerpat ñeñth atarr kowen e'ñech orrtatwenan allowen pa'namen ñeñth allo'tsa'yen.
66021019	Ñewa, añ ekonach allo orratenet konxhet, ñeñth ekonach poekllo'ya'tetspa' atsetareno poptena ñeñth allo a'kowentateñet. Ñeñth ñanom ekonach poekllo'yarr allñapa' añ ana'yesareth atarr kowen poptame'te' aspanamemenathollesha' ñeñth otenet jaspe. Ñeñth poepoekllo'yañ ekonach allñapa' añ ana'yesareth atarr kowen poptame'te' asollememenarethollesha' ñeñth otenet zafiro. Ñeñth ekonach poema'poekllo'yañ allñapa' añ ana'yesareth atarr kowen poptame'te' wallamemenathollesha' ñeñth otenet ágata. Ñeñth poepa'tatsekllo'yañ ekonach allñapa' añ ana'yesareth atarr kowen poptame'te' aspanamemenathollesha' ñeñth otenet esmeralda.
66021020	Ñeñth ekonach pa'mnarekllo'yañ allñapa' añ ana'yesareth ñeñth atarr kowen pa'namenoth poptame'tyena ñeñth otenet ónice. Ñeñth po'pechapoekllo'yañ ekonach allñapa' añ ana'yesareth atarr kowen poptame'te' tsamemenathollesha' ñeñth otenet cornalina. Ñeñth ekonach po'kanxherrekllo'yañ allñapa' añ ana'yesareth atarr kowen poptame'te' shemashrememenathollesha' ñeñth otenet krisólito. Ñeñth ekonach po'psokllo'yañ allñapa' añ ana'yesareth atarr kowen poptame'te' aspanamemenathollesho asolleten ñeñth otenet berilo. Ñeñth ekonach poe'skonekllo'yañ allñapa' añ ana'yesareth atarr kowen poptame'te' e'ñe shemashrememenathollesha' ñeñth otenet topacio. Ñeñth ekonach po'xharrakllo'yañ allñapa' añ ana'yesareth atarr kowen poptame'te' ama e'ñeye' aspanamemenaretholleshayaye ñeñth otenet krisoprasa. Ñeñth ekonach po'xharrakllo'yañ poechena poekllo'yarr allñapa' añ ana'yesareth atarr kowen poptame'te' asollememenma'thethollesha' ñeñth otenet jacinto. Ñeñth ekonach po'xharrakllo'yañ poechena epoekllo'ya allñapa' añ ana'yesareth atarr kowen poptame'te' yetsñorromemenathollesha' ñeñth otenet amatista.
66021021	Allowen yetarroxhno ñeñth xharra' poechena epa e'ñe kowen wallatrren ateth ñerra'm chemhpeshtall o'ponothpa' atarrcha' wallatllellen ñeñth otenet perla. Pathe'tets yetarr e'ñe pathrra perla ayexhkatareth. Ñamha añ calle ñeñth all chopeñe'chenet ñeñthpa' e'ñe oroche' ayexhkatareth ateth ñerra'm rerpat ñeñth e'ñe orrtatwene' ora ñeñth allpon allo'tsa'yen all.
66021022	All Parets pa'netsro ama't pathrra pokoll ama neñche ñeñth all ma'yocheñet Yompor. Tharro'mar allpa' ama pallteno pokoll allcha' ma'yocheñet Yompor, tharro'mar ñeñth nanak Parets ñeñth Yepartseshar yepen ñapa' e'ñe allo'tsen all ñeñthcha' ma'yochena allowen acheñenesha' epoet ñamha Poechemer Cristo ñeñth atma'ntareth Carnero.
66021023	Ñamha Parets pa'netsro allpa' ama moenenano atsne' ama't arrorra ama moeneñeto ñeñthcha' xhoyo'tetsa all. Tharro'mar Yompor ñeñth attho poptena pa'tsnomoeñothpa' ñeñthña xhoyo'tetsa all epoet ñamha Poechemer Cristo ñeñthña lamparñetets. Ñeñthara Cristo ñeñth atma'ntatareth Carnero.
66021024	Ñeñth attho poptena Yompor pa'tsnomoeñothpa' ñeñthña a'poetarsampene' errakmañen allowen pa'namen acheñenesha' atthoña korrenet e'ñe kowen. Allowen amhcha'tarethnesha' ñeñth attho kowentenet añe patsro, wapatweretcha' Parets pa'netsro alloch kowentateññañet ñamet Parets pa'netser.
66021025	Ñeñth Parets pa'netser ñeñth poeyottar pen alloth be'thenet, amach yottamperre'the e'ñech ellapene'th atorareth. Allpa' ama't chekmetapa' ama eñalle.
66021026	Allowen pa'namen acheñenesha' ñeñth amhcha'na'tpotyetsa añe patsro ñeñth attho kowenetyenet, wapatweretcha' Parets pa'netsro alloch kowentateññañet ñamet Parets pa'netser.
66021027	Allpa' ama't awathapa' amach orrtateto ñeñth sosya'tsañexhno tharro'mar allpa' ama't poesheñarrapa' ama be'theno ñeñth kothape'chene' sosya'tsañexhno ñeñth atarr tsena'ten Yompor ñeñth ateth ñerra'm ashkarñath. Allpa' aña be'thets ñeñth akellkareth pa'so'xhñexhno Cristo po'libro atthochña ñetpa' korretsetach.
66022001	Allempoña mellañotheñpa' o' alla gaterrnerr po'ñes. Ñeñthpa' arroth wena konañoth allo'tsen Yompor epoet ñamha Poechemer Cristo ñeñth atma'ntatareth Carnero. Ñeñth oñpa' atarr kowen, atarr llankasaseno poptaso'tena. Oñ ñeñth atarr kowen añ toma'ntena attho apoeney Yompor atthochña yapa' korretsayach e'ñe yoksheñeshokmañen errponowañen.
66022002	Ñeñth Parets pa'netsro e'ñe rroxho allekma chopeñe'chenet, allñapa' all oñen oñ. Ñeñth oñ emoto'mar popame'tar-ro all chopyen tsach. Ñeñthña tsachpa' atarr nanak me'ten, poemha'tets arrorrpa' xhokma me'ten. Patherr charpa' xharroch me'ten poechena epa. Ñeñth poe'mer ñeñthcha' apoerrey Yompor añ toma'ntena alloch yokrrerra errponañowen ñeñth ama awañaño ama't awatha. Ñamha pasopanerpa' añekop sherben ñeñthcha' a'krraterre' allowen pa'namen acheñenesha' e'ñe poekamkëñowenet.
66022003	Parets pa'netsropa' amach eñalleterro ama't pathrra ñeñthcha' a'kmarethterrtsa. Tharro'mar Yompor epoet ñamha Poechemer Cristo ñeñth atma'ntatareth Carnero, ñetña partsotetset all po'konañeto. Ñamha alloweney ñeñthey thorretsa Yomporekop e'ñech kowen yesherberr yamha all.
66022004	Yentercha' Parets yekwaklle'channerrach parro epay Yompor. Yeto'moña yapa' kellkërrancha' e'ñe ña pa'so'cheñ.
66022005	Allñapa' amach eñalleterro chekmete'. Ñeñtheycha' yexherrtsa allpa' amach yemnerro ñeñthcha' yexhoyo'tamphse'. Attho the'pa' xhokma yemnen lampareñ alloch yexhoyo'tampena. Allempopa' amach yemnerro ñamha o'ch xhoyo'tampeney atsne', tharro'mar Yompor ñeñth Yepartseshar yepen, ñapa' ñaña pa'tsnomoeña ñeñthcha' yexhoyo'tamperre' all. Ñamha yapa' ya'mhcha'tarethtapreterach allempotheñ errponowañen.
66022006	Allempoña mellañotheñpa' o' alla oterrnerr, ñeñthpa' ateth oterrnerr: —Ora allowen añ ñoñetspa' e'ñech seyemcha tharro'mar ñeñthpa' e'ñech po'ñoxh ateth perra. Ñamha Yompor ñeñth Yepartseshar yepen ñañapa' xhokma eñotatenan ñeñthcha' a'mhtene' po'ñoñ. Ñeñthara Yompor ama't the'pa' o' llesensan po'mhllañotheñer ñeñthcha' gatyene' ñeñth thorretsa ñokop ñeñthcha' awen ateth perra ama't esempo.
66022007	Ñamha Cristo ñapa' ateth oten: —Señochepa'ch napa' awencha' nowerra. Atarr kosheñtso'tsen allowen ñeñth yemtenaya ora allpon añ ñoñets ñeñth akellkareth all Yompor po'libro ñeñthcha' ateth perra esempo. Arrpa' allowa wañ ñeñth ateth eñotaten mellañotheñ.
66022008	Na ñeñthen Juananpa' naña e'moene' ñeñth ora allowen añ ñoñets ñamha naña entene' ñeñth allpon gatyennet. Allempoña napa' nekonkorposa e'ñe mellañotheñ pa'rrpho ñeñth negatyene' ora allpon pa'namen esokmañen o'ch nema'yochyañ.
66022009	Ñañapa' oten: —Amach pema'yochatsetno na, tharro'mar napa'xho'ña e'ñe parropa' attha nethorrapretenpha Yomporekop ñamha allowen ñeñth pemo'nasheñeshaxhno pepen ñeñth a'mhta'yene' Yompor po'ñoñ, epoet ñamha allowen ñeñth atarr yemtenaya añ ñoñets ñeñth ateth akellkareth añ libro. Phapa' Yomporña pema'yocha.
66022010	Allempoña ñeñth mellañotheñpa' alla oterrnerr: —Ñato't xha pha'nasotena' añ ñeñth allpon Yompor po'ñoñ ñeñth o' pekellka'wa. Tharro'mar allpon ñeñth o' pekellka'wa ñeñthcha' ateth perra esempo, the'ñapa' o' xhapmoch allempoch atthoch e'ñe etsotwerra esempowañen.
66022011	Tharraña e'ñe allempotheñ allowen ñeñth ama kowenaye' es petso ñeñthpa' allo'nepa'ch senet phatse'tyeset ñeñth ama kowenaye' enteno Yompor. Allowenet ñeñth añach yexhenet sosya'tsañexhno, ñetpa' allo'nepa'ch senet yexhkatyesnomoet ñeñth atarr sosya'tsañexhno. Tharraña allowen ñeñth e'ñech kowen es pha'yenetpa' ñetñapa' allo'nepa'ch senet e'ñe kowen es pha'yestset. Ñamha allowen ñeñth ma'yoxhrenaya ñeñth attho sherbeñet Parets, ñetpa'xho'ña allo'nepa'ch senet ma'yoxhrenet ñeñth atarr kowen enten Parets.
66022012	Ñamha Cristo ñapa' ateth oten: —The'pa' señochepa'ch napa' awencha' nowerra. Newapaterrnascha' ñeñth no'patatensa alloch netsa'twerrsa e'ñe poesheña'ttsos sa errothenthe' sethorra'yese'th. Tharraña o'ka'ye newapaterr ñamha alloch netsa'tatwera ñeñth ama pokteye' es petso.
66022013	Napa' e'ñe pa'mothrotheñ eñallen, atthen ñerra'mrrathe' kellek A ñeñth pa'mother pen alfabeto. Allempotheñña napa' xhokma eñallen esempowañencha' wañerr ñeñth allpon eñall, napa' atthen ñerra'mrrathe' kellek Z ñeñth all poen alfabeto.
66022014	Atarr kosheñtso'tsen allowen ñeñth e'ñe pokte' enten Yompor o'ch tsomwerrñañet Yompor poenaren alloch e'ñe korrerret poktakma. Allempopa' amach alla rromoerrete'the. Ñeñthpa' ñeñthcha'ña e'ñe yomha'werret ñesho. Ñewa, ñeñth e'ñe pokte' enten Yompor ñeñthpa' allowen ñeñth e'ñe e'showarethterra po'chñar e'ñe pame'ñeñothet Cristo. Ñato' o'ch netma'ntacha ateth: Ñetpa' o' e'ñe tsama'twerret pa'shtamoet atthoch e'ñe pokte' entanet Yompor o'ch be'thoset yetarro eshekcha' xhapoet Yompor pa'netsro.
66022015	Tharraña allowen ñeñth ama ame'ñenayo Cristo ñetñapa' a'yothe'tsa'yenetach Yompor pa'netsroth. Ateth ñerra'm amase'ñethexhno, ñamha ñeñth ekañoreshathexhno, ñamha ñeñth amtsañexhno ñamha allowen ñeñth po'yomporer pene' ayexhkatareth ñamha allowen ñeñth kowen entene' allowen shekëñtsoxhno. Ñetpa' e'ñe ñeñtha eñotenet o'ch shekare'chet acheñenesha'.
66022016	Allempoña Jesúspa' alla oterrerr, ñeñthpa' ateth ot: —Napa' naña ñeñthen llesensene' nemhllañotheñer ñeñth o' eñotaterres ora añexhno, allowenes ñeñthes e'ñe same'ñeñothen na sapa' xhokma sapxha'yena allemeñ anetso'mar. Napa' ñeñthen alloth wapa amhcha'tareth David, elloñapa' o' alla po'mhreneñ perrnerr namha. Ñamha napa' atthen ñerra'mrrathe' ranto ñeñth atarr atarremh ñeñth atarr womenk atsnets o'ch poetarenmoch. Atthoña na'poetarsampeñ allowen acheñenesha'.
66022017	Allowen ñeñth poeyochresha' pen Parets ñetpa' atma'ntatarethtenet ateth ñerra'mrrathe' Cristo poethapor penawet. Atthoña ñet Parets Poekamkëñoth oteñet Cristo: —Aphon. Ñamha allowenes ñeñthes e'mhñotene' o'ch soch samha Cristo: —Aphon. Ñamha allowenet ñeñth oñpa'tets ñeñth ama eñmatetso poeyoxhreto ñeñth xhokma es e'nyenet, ñetpa'xho'ña wapoetepa'. Yoretepa' añ oñ, allochñapa' ñetpa'xho'ña korretsetach. Ñeñth oñpa' e'ñech attha aparethtet, amach es tsa'tayo ama't e'ñe koñe'tha.
66022018	Na the'pa' o'ch nokthape'chach allowen ñeñth e'mhñotene' añ ñoñets all oteney ñeñthcha' ateth perra esempo. O'ch notanet: Ñerra'm esesha' atontatene' ñet pokthaphñet ñeñth ama attheye' otenye añ ñoñets, Yomporñapa' o'ch atontatanet ñokpoet ñeñthcha' moeroxhtaterrawet ñeñth ateth o' akellka'warethta añ libro.
66022019	Ñamha ñerra'm esesha' xha a'chenkatenan ama't pathrra ñoñets ñeñth allpon akellka'warethta añ libro, Yomporñapa' amach moenataneto o'ch es o'patapreteret all akellkarethtena libro allpon ñeñthñapa' korretsetach. Ñamha ñetpa' amach be'thosapo'tampereto Parets pa'netsro ñeñth ateth o' akellka'warethta añ libro.
66022020	Ñeñthara Jesús ñeñth yeñotatyene' ora añexhno, ñañapa' alla oterrerr: —Napa' po'ñoxhcha' awen nowerrerr po'pocheño. Yañapa' alloweney yoteñ: —Aphon Yepartseshare Jesucristo. Ñeñthpa' atthetepa'ch yokop.
66022021	Yepartsesharepa'chña Jesucristo sa'natenaya e'ñe allowenes. Ñeñthpa' atthetepa'ch Nompore allowenakpay. Arrpa' e'ñe allowa poen Yompor po'ñoñ.
