40001001	Yesus Kristus ḇyeḇarpur ro rumkun Daud, rumkun Abraham.
40001002	Abraham daḇen Ishak, Ishak daḇen Yakub, Yakub daḇen Yehuda ma naek srar ḇyesi,
40001003	Yehuda daḇen Peres ma Zerah ro Tamar, Peres daḇen Hezron, Hezron daḇen Ram,
40001004	Ram daḇen Aminadab, Aminadab daḇen Nahason, Nahason daḇen Salmon,
40001005	Salmon daḇen Boas ro Rakhab, Boas daḇen Obed ro Rut, Obed daḇen Isai,
40001006	Isai daḇen raja Daud. Daud daḇen Salomo ro Uria swari,
40001007	Salomo daḇen Rehabeam, Rehabeam daḇen Abia, Abia daḇen Asa,
40001008	Asa daḇen Yosafat, Yosafat daḇen Yoram, Yoram daḇen Uzia,
40001009	Uzia daḇen Yotam, Yotam daḇen Akhas, Akhas daḇen Hiskia,
40001010	Hiskia daḇen Manasye, Manasye daḇen Amon, Amon daḇen Yosia,
40001011	Yosia daḇen Yekhonya, ma naeksrar ḇyesi ro fafisu ḇaḇemanfyan ḇe Babel.
40001012	Ḇarpur ro ḇaḇemanfyan ḇe Babel, Yekhonya daḇen Sealtiel, Sealtiel daḇen Zerubabel,
40001013	Zerubabel daḇen Abihud, Abihud daḇen Elyakim, Elyakim daḇen Azor,
40001014	Azor daḇen Zadok, Zadok daḇen Akhim, Akhim daḇen Eliud,
40001015	Eliud daḇen Eleazar, Eleazar daḇen Matan, Matan daḇen Yakub,
40001016	Yakub daḇen Yusuf Maria swari, ḇeaḇen Yesus sapḇe Kristus.
40001017	Inja sikam sesyos samfur seser rifiak ro Abraham isof Daud, syos samfur seser rifiak ro Daud isof ḇaḇemanfyan ḇe Babel, ma syos samfur seser rifiak ro ḇaḇemanfyan ḇe Babel isof ro Kristus.
40001018	Yesus Kristus ḇyeḇeaḇenya farfyar ḇyedi ryadine: Rofyor snaḇyedi Maria, ssḇuki dapsasor Yusuf, ro fafisu ani imoḇesḇa kuker Rur Ḇesren, rofyor sukenem ḇeimbeswa ḇaim.
40001019	Snar Yusuf Maria swari, snon ḇenapes dirya, inja imewer ifrur mamyai swari Maria ro fababa, mḇoi kyara fa imewer famyun i.
40001020	Ḇape fafisu kyara fasis swaruser ani, Manseren malaikat ḇyesi oso ḇyair faroi ro mafu ḇo ikofen: “Yusuf romawa Daud wamkak awer fa wun Maria ḇeswa ḇedi, snar romawa doresya irya samambraḇ ro Rur Ḇesren.
40001021	Nari daḇen romawa snon oso ma nari nwir I ḇe Yesus, snar iso nari ḇeḇuk koreri faro er ḇyesi ro sasar sena.“
40001022	Roi ḇeḇesya ine ndariryanya insa imnis Manseren wos Ikofen faro nabisya:
40001023	"Mḇoi nari ḇinkbor oso imoḇesḇa, ma daḇen romawa snon oso ma nari snir I ḇe Imanuel" -- isoine: Allah ryous ko.
40001024	Rofyor ḇyir ro anenef ḇyedi, Yusuf iso rosai Manseren malaikat ḇyedi syoser faroi kwar. Inja dun Maria ḇeswa ḇyedi,
40001025	ḇape denefusi ḇa isof daḇen romawa snon ḇyedi ma nyiriḇe Yesus.
40002001	Yesus ḇyeḇeaḇen kwar ro Betlehem ro sup Yudea ro awar Wairek Herodes, snon ḇefawinananem mak ono srama ker ḇar Wamurem ḇe Yerusalem ma sifuken:
40002002	"Wairek Yahudi ḇeaḇen baboya Isyaro, moḇo? Nkomam kwar mak ḇyedi ro ḇar Wamurem ma nkorama fa nkaksyom I."
40002003	Fafisu wairek Herodes ma mnu Yerusalem ḇesiper simnaf rarirya sikandor kam.
40002004	Inja iryur mananir imam ma ḇefawinananem Refo Yahudisya ro er Yahudi, ma ifuken ro si, moḇ rosaiso nari Wairek ḇyeḇeaḇen roya.
40002005	Sikofen faro i ḇo soḇo: "Ro Betlehem sup Yudea snar raris nabisya sfas kwar bosoḇo:
40002006	'Ma au Betlehem, wabaḇa syadi mnu-mnu ro sup Yehuda, ḇape nari manfarkin oso isasyar ro au, fa nari ḇyefarandows er Yesi Israel.' "
40002007	Ramnai kuker fasasis Herodes dor snon ḇefawinananem mak ansi ma kuker aḇaḇen kaku ifuken kuker aunos faro si, fafisu rosai makya ḇyairya.
40002008	Raimnai iwansi ḇe Betlehem, doḇo: "Mkora, mkosewar pyum kaku insa mkofawi roi ḇekur Romawa ani ma rofyor mkosrow i kwar, mko ḇaryas fasau ma ḇeaya insa aya kako yara fa yaksyom I."
40002009	Simnaf wairek ani wos ḇyena kwar, sra beri. Indo mam kada, mak smam ro Wamurem ani pyon si isof imnai ro moḇ rosai Romawa ani, isya ro ya.
40002010	Fafisu smam mak ani, simarisen kaku.
40002011	Ma ssun ro rum ani ma smam Romawa ani fnoḇek snari Maria, inja sḇansuba ma si syom I. Sikam sḇas kamon papus sena ma ssḇuk samsom farsarser faro I, isoine brawen, mamḇoḇo ma manispum.
40002012	Snar snon ḇefawinananem mak ansi sismai ananun ro malaikat oso insa skaḇer awer faro Herodes, inja sibur ḇe mnu sena siso nyan ḇese.
40002013	Snon ḇefawinananem mak ansi sibur kwar, Manseren malaikat ḇyesi oso fyasnai faro Yusuf ro mafu ma doḇo: "Wakḇok wun Romawa anine kuker snari, mko frar ḇe Masir ma mkokain ro diwa isof Yakofen wer faro au, snar Herodes iḇesyewar Romawa ani fa myun I."
40002014	Inja Yusuf ikbok, ma dun Romawa ani kuker snari ro roḇ ani beri, ma sskobur ḇe Masir,
40002015	ma skokain ro diwa isof Herodes imar. Roi nane nesya insa Manseren wos Ikofen kuker sḇayo nabi: "Ro Masir Yor Romawa Yedi."
40002016	Fafisu Herodes ifawi, mḇoi snon ḇefawinananem mak ansi seankar i kwar, imsor kaku. Inja iwan fa smun romawa-romawa mkun ro Betlehem ma fanam Betlehem sya kam, isoine romawa ḇeḇewampasi wambarek risuru ḇesop imnis kuker rosai isma ma ifawi kwar ro snon ḇefawinananem mak ansi.
40002017	Rarirya wos Manseren Ikofen kuker sḇayo nabi Yermia isrow:
40002018	"Komnaf mkaren ro Rama, ḇarop ma kankanes ḇekum ḇarmor; Rakhel kyanes romawa ḇyesi ma imewer sawos sneprei indi, snar romawa ḇyesi sisyaḇa kwar."
40002019	Rofyor Herodes imar kwar, Manseren malaikat ḇyesi oso fyasnai mankundi ro mafu faro Yusuf ro Masir, doḇo:
40002020	"Wakḇoke, wun romawa ani kuker snari ma mkokaḇer ḇe sup Israel, snar beaw fa ḇemun Romawa anisya simar kwar."
40002021	Inja Yusuf ikbok ma dun Romawa ani kuker snari ma skora ḇesup Israel.
40002022	Rofyor imnaf kwar mḇoi Arkhelaus ḇyewairek ro Yudea fa syadwer Herodes, kmari, inja imkak ryaḇe Betlehem. Snar sisma ananun ro mafu, inja Yusuf ryaḇe sup Galilea.
40002023	Skora kwar ro diwa, Yusuf kyain ro mnu oso snori Nazaret. Roi nanekam ndarirya insa nasrow wos nabi-nabisya sikofen, nari sap Iḇe: "Snon Nazaret".
40003001	Rofyor Yohanes Ḇeḇemasasi Sren ryama ro sup ḇeursḇa Yudea ma ḇyaryas:
40003002	"Mkombror, snar Ḇaḇesasoser Boiyas fyanam kwar!"
40003003	Kaku beri iso Nabi Yesaya ikofen ḇaryar rofyor doḇo: "Mkaren snonkaku ḇekaru ro sup ḇerursḇa: 'Mkofasos nyan faro Manseren, mkofrur nyan ḇeaḇyoḇer faro I.' "
40003004	Yohanes syun syatu ro onta bur, ma ḇeḇoḇek ḇyedi ro aiwan kif, ma roḇean ḇyena kampam ma umbersup.
40003005	Kawasa ḇekain ro Yerusalem, ma Yudea ḇesiper ma ro war Yordan ḇesiper srakam faro i.
40003006	Raimnai skarem sasar sena ma Yohanes ḇyuk masi sren faro si ro war Yordan.
40003007	Ḇape rofyor myam kawasa Farisi ma Saduki sya siḇor sakrama ma sakor masi sren, inja ikofen faro si ḇodoḇo: "Ne ikak ḇeknampu kpu ḇyena mko. Mansei ḇekofen faro mko, insa mkofrarḇur masasor nari ḇerama?
40003008	Inja mkoḇuk bon ḇemnis kuker marandor ḇekaku.
40003009	Ma mkokara awer ro mkosnemna mkoḇo: Nkoine kma nkoḇedi Abraham! Yakofen faro mko: Allah ipok kaku fa ifrur romawa faro Abraham ro karui nane!
40003010	Mkanya fyasos kwar ro ai fuarya, ma ai knam ḇeḇuk bon ḇepyumba, nari neḇeroḇen ma sikun na ro for.
40003011	Yaḇuk masi sren faro mko kuker war imnis aḇyair marandor, ḇape ḇera papur aya Ikada Ipoksyadi ro aya ma yasyusḇa fa yaper roi ḇesower wemin ḇyesi. Ikada nari ḇyuk masi sren kuker Rur Ḇesren ma kuker for.
40003012	Badei ḇeras isya kwar ro Ḇramin ḇyesuya. Nari Ifrur sren sayar aḇrui ḇyedi, ma iryur aḇrui ḇyesi ro kron, ḇoi pissya nari ikunsi ro for ḇepok ḇembrerḇa."
40003013	Yesus ryama ker Galilea ḇe Yordan faro Yohanes insa Isma masi sren ro i.
40003014	Ḇape Yohanes kyurpum ḇe I, ḇodoḇo: "Aya iso ḇesmai masi sren ro Aukada, ḇesyaḇo Woḇo rwama faro aya?"
40003015	Inja Yesus kyarem, ma Ikofen faro i: "Iḇye roi ḇeḇesya nane ndarirya mura, insa kuḇeimnis Allah marisen ḇyena kam." Inja Yohanes isouser I.
40003016	Isma masi sren kwar, Yesus Isasyar fasau bur warya ma ro fafisu ani beri nanki ḇyas ma Myam Rur Allah imnis manjawa dado faro I,
40003017	ma simnaf mkaren ro boiyas ḇekofen: "Inekada Romawa Yaswar kaku, faro I Ya ḇeḇare."
40004001	Raimnai Rurya dun Yesus ḇe sup ḇerursḇa insa Isma fafrowes ro Ibiris.
40004002	Ma ḇyefarfor ras ma roḇ samfur rifiak kwar, papupesya Yesus Ibiser.
40004003	Raimnai ḇefararwrowesya ryama ma ikofen faro I: "Kaku Au Rumkun Allah, buk sasoser insa karu nane nemamami."
40004004	Ḇape Yesus kyarem: "Fas-fasya isya: 'Snonkaku sikenem snar mamamiya dererḇa ḇape ro wos oser-oser ḇesasyar ro Allah sḇari.' "
40004005	Ḇarpur Ibiris dun Iḇe Mnu Ḇasrenya ma ryir I ro Rum Allah bunemya,
40004006	raimnai ikofen faro I: "Kaku Au Rumkun Allah, wasawen mankundau snar fas-fasya isya: 'Ḇekur Au Allah syoser malaikat-malaikatsya ma nari skansin fa siser Au kuker siḇrasna insa wemin besu susbui awer ro karui.' "
40004007	Yesus Ikofen faro i: "Fas-fas oso isya kako: 'Wafrowes awer Manseren Allah bedi!' "
40004008	Raimnai Ibiris dun I wer ḇe bon ḇekaki kaku ma fyasnai faro I ḇaḇesasoser ḇeḇor kam ro supswan ine kuker payamyum ḇyena,
40004009	ma ikofen faro I: "Nanekam nari jaḇukna faro Au, rofyor Ban suba ḇo wasyom aya."
40004010	Inja Yesus Ikofen faro i: "Ibiris, wabur Aya! Snar fas-fas isya: Mḇoi wasyom faro Manseren, Allah bedi, ma derer faro I monda ḇenadi!"
40004011	Raimnai Ibiris ibur I, mamkada, ma malaikat-malaikat srama fa suf farmyan Yesus.
40004012	Ḇape rofyor Yesus Imnaf, mḇoi sfor Yohanes ikwar I syof bur ḇe Galilea.
40004013	Ibur Nazaret ma kyain ro Kapernaum, ro danosen andirya, ro supya fyor Zebulon ma Naftali,
40004014	insa ḇyeimnis wos Manseren Ikofen kuker sḇayo Nabi Yesaya:
40004015	"Sup Zebulon ma Naftali, nyan ḇeso munda, ḇe sup war Yordan ḇarya, isoine Galilea, sup er-er ḇese, --
40004016	er ḇekain ro pampan, smam kwar Isnai ḇeba ma faro ḇekain ro sup kadarin marmar, Isnaiya dek kwar faro si."
40004017	Ro fafisu ani Yesus ḇyaryas: "Mkombror, snar Ḇaḇesasoser Boiyas fyanam kwar!"
40004018	Ma rofyor Yesus Isya imbran sye danosen Galilea, myam manbekanayek risuru, isoine Simon sap kako ḇe Petrus ma ḇedar ḇyedi, Andreas. Suisya ssunap pam ro danosen, snar su mandaswan in.
40004019	Yesus Ikofen faro su: "Murama, muso Aya, insa Yana muḇe mandaswan snonkaku."
40004020	Inja fafisuya beri subur pam suḇena ma suso I.
40004021	Ma rofyor Yesus Ibur moḇ ani kwar, myam manbekanaek risuru wer, isoine Yakobus Zebedeus mandaḇendi kuker ḇedar ḇyedi Yohanes, sufnoḇek kma suḇedi, Zebedeus, skoisya skoyanem pam ḇe waiya. Yesus dor su,
40004022	fafisuya beri subur waiya kuker kma suḇedi, ma suso I.
40004023	Yesus Imbran yar sup Galilea ḇesiper; ma ḇyuk farkarkor ro rum nadi sena ma ḇyaryas Ankankinem Ḇeḇye ro Ḇaḇesasoser Allah ma ḇyuk pararei faro snonkaku ḇeduf ma ḇeḇeroro sibor ro fandu er ine.
40004024	Inja ḇyesno-sno ro sup Siria ḇesiper ma ssun faro I snonkaku ḇeduf ḇepyumba sya kam, ḇeduf dafduf ḇeḇor kam ma ḇeḇeroro, rur ḇemaḇaksya sower si, ma ḇeduf mandai ma ḇepapipen, ma Yesus ḇyuk pararei faro si.
40004025	Ma kawasa sibor kaku semarani ma siso I. Sramuma ker Galilea ma Dekapolis, ro Yerusalem, ro Yudea ma Yordan ḇarya.
40005001	Fafisu Yesus myam kawasa ḇeḇor ansi, dek ro urek oso ma kyain kwar, manfamyan ḇyesi siryur faro I.
40005002	Raimnai Yesus irandak dawos ma fyarkor si ḇo Ikofen:
40005003	"Aski faro snonkaku rur ḇesaḇarar sya ro Allah ḇarpon ḇyedi, snar siḇena Ḇaḇesasoser Boiyas.
40005004	Aski isya faro snonkaku ḇeḇarop sya, snar nari sisma sneprei.
40005005	Aski isya faro snonkaku sne ḇesḇunek sya, snar siso nari ḇena supswan ine, ḇeromowi imnis Allah ankankinem ḇyedi.
40005006	Aski isya faro snonkaku ḇebiser ma ḇembrow snar napnapes ya, snar nari sisyopen.
40005007	Aski isya faro snonkaku ḇesaswar sya, snar nari sisma fakamaman.
40005008	Aski isya faro snonkaku sne ḇesren sya, snar nari smam Allah.
40005009	Aski isya faro snonkaku ḇeyun aski, snar nari sap siḇe romawa-romawa Allah.
40005010	Aski isya faro snonkaku ḇeḇekandera snar napnapes, snar sikada nari sisma Ḇaḇesasoser Boiyas.
40005011	Aski isya faro mko, rofyor skoryae mko ma sifrur kandera mko ma sonef mko kuker wos ḇeḇor ḇeḇyeḇa snar Aya.
40005012	Mkoryaḇ ma mkomarisen, snar ḇaḇyak mkoḇena naba ro boiyas, snar rarirya kako sifrur kandera kwar faro nabi-nabi ḇepon mko sya."
40005013	"Mko ine karumasen supswan. Rofyor karumasen ani ḇyuar, kuker rosaiso nari kofrur fa myasmasen wer? Ḇyuk fainda werḇa rarirya ḇyeḇesawen ma snonkakusya saref apapen i.
40005014	Mko ine isnai supswan. Mnu ḇekain ro Urek bori ipok fyanarḇa.
40005015	Oso wer snonkaku spam paramrom raimnai sikawefi kuker fyomba, mḇoi skafi ro adadu, isof ḇyeisnai snonkaku sya kaim ro rum ya.
40005016	Rarirya isnai ḇedi isak ma isnaiyar snonkaku sya insa smam fararur ḇepyum ḇena ma sisandik Kmami ro boiyaswa."
40005017	"Mkokara awer, Yarama ine fa Yaḇerer sasoser Refo Yahudi roḇaido syap nabi-nabi. Yarama fa Yaḇerer naba, mḇoi insa Yaḇeimnisna.
40005018	Inja Yakofen faro mko: Kaku beri rofyor nanki ma supswan ine ssupromes ḇaim, sasoser Refo Yahudi, mir roḇa pun oso nari ryoḇa beri isof nakam namnis.
40005019	Rarirya mansei ḇeḇerer roi oso ro sasoser Refo Yahudi ḇebaḇa syadi, ma fyarkor i kuker nyan ḇemnisḇa faro snonkaku ḇese, ima nari kyain ro moḇ ḇekakiḇa syadi ro Ḇaḇesasoser Boiyaswa; ḇape mansei ḇeḇeuser ma ḇefarkor mnis sasoser Refo Yahudi, ikada nari kyain ro moḇ ḇekaki syadi ro Ḇaḇesasoser Boiyaswa.
40005020	Inja Yakofen faro mko: Rofyor kankenem ḇaḇeagama mkoḇena nanapes syadiḇa ro kankenem ḇaḇeagama ḇefawinananem Refo Yahudi ma snon Farisi syaḇa, kaku ḇeri nari mkaksun ro Ḇaḇesasoser Boiyaswaḇa.
40005021	Mkomnaf kwar wos Allah Ikofen faro kpu koḇesi: Mko mamun awer; mansei ḇemamun nari seifa ismai.
40005022	Ḇape Yakofen faro mko: Snonkaku mansei ḇemsorya faro naek ḇyedi nari seifa ismai; mansei ḇekofen faro naek ḇyedi: Ne, korwar! nari ssuni ḇeḇarpon Kankain Karkara Agama ma mansei ḇekofen: Famyun Allah! nari sisawen i ro for ḇembrerḇa.
40005023	Inja rofyor, wun farsarser ḇena ḇe rokef farsarser fa bukfarser, ḇape kwara smai naek ḇedi imsor au,
40005024	rwir farsarser ḇena ro ḇarpon rokef farsarserya ma rwa bedasi ḇepon kuker naek bedi resari, raimnai insape kwaḇer ma buk farsarser ḇena.
40005025	Fasau fa bedasi kuker mbroḇ bedi rofyor ausya kaker kuker i ro nyanya faduri, imbude mbroḇ bedi ḇyuk au faro mankaraya ma mankara dakḇuk au wer faro ḇefnoḇek i sya fa wasmai ro buindi.
40005026	Yakofen faro mko: Kaku ḇeri nari wasasyar ro diwaḇa, rofyor bak namuk nyaki ḇenaḇa.
40005027	Mkomnaf kwar wos berok radine: Mkofrur farbuk awer.
40005028	Ḇape Yakofen faro mko: Mansei myam bin oso ma irmomen i ro sneri, ifrur farbuk kuker i kwar ro sneri dori.
40005029	Inja rofyor mkamsu ḇar rakuya ḇyeninyan au, weri ḇo wasawen i, snar ipyum syadi faro au rofyor kina oso ro ḇaken bedi ryo, ro ḇaken bedi ḇesiper ḇyeḇesawen ro for ḇembrerḇa.
40005030	Rofyor ḇramsu ḇar rakuya ḇyeninyan au, kwaruk i ma wasawen i, snar ipyum syadi faro au kina oso ro ḇaken bedi ryo ro ḇaken bedi ḇesiper ḇyeḇesawen ro for ḇembrerḇa.
40005031	Wosya ḇyeḇekofen kwar kako: Mansei ḇefaspar swari nari ḇyuk syap faspar faro i.
40005032	Ḇape Yakofen faro mko: Mansei ḇefaspar swari snar farbukḇa, i ḇefrur fa swari i frur farbuk; ma mansei ḇefakawin kuker bin fyaspar ani, ikako dakfrur farbuk.
40005033	Mko mnaf kako kwar wos sikofen faro kpu koḇesi: Swowar ankar awer, mḇoi wufepen sowar bedi ro ḇarpon Manseren.
40005034	Ḇape Yakofen faro mko: Mkopok mko sowar ḇa beri, iḇye kuker nanki, snar nanki irya Allah karapesa nasan ḇyedi,
40005035	iḇye kako kuker supswan, snar supswan Allah araref ḇyedi rya, roḇa kuker Yerusalem, snar Yerusalem irya mnu Wairek Ḇeba,
40005036	swowar awer kako kuker ḇru ḇedi, snar wapokḇa fa wafrur snonburyam oser fa ipyoper roḇa pyaisem.
40005037	Rofyor mḇoi, iḇye mkokofen: mḇoi, rofyor roḇa, iḇye mkokofen: roḇa. Rosai ḇesyadi ro ine ḇyeknam ro ḇeḇarḇor ya.
40005038	Mkomnaf kwar kako wos: Mkamor syadwer mkamor ma nakor syadwer nakor.
40005039	Ḇape Yakofen faro mko: Mkomunsu awer snonkaku ḇefrur ḇarḇor faro mko, mḇoi manseiryawer ḇyaser fofer raku bedi, buk kako faro i fofer rasar bedi.
40005040	Ma faro snonkaku ḇemarisen ḇeḇuksof au snar irmomen sansun bedi, buk kako syatubedi.
40005041	Ma manseirya wer ḇeḇedafdifer au fa wambran fnoḇek i kawanwan mil oser, wambran fnoḇek i kawanwan mil risuru.
40005042	Buk faro snonkaku ḇeyor ari faro au, ma snonkaku ḇeyor ari rosai ro au wamewer awer.
40005043	Mkomnaf kako kwar wos: Mkoswar min mkoḇesi ma mkain mbroḇ mkoḇesi.
40005044	Ḇape Yakofen faro mko: Mkoswar mbroḇ mkoḇesi ma mkoḇenadi wark ḇeḇewayam mko sya.
40005045	Snar kuker rarirya mkoḇe romawa-romawa faro Kma mkoḇedi ro boiyaswa, ḇeḇuk ori faro snonkaku ḇarḇor ma ḇeḇye sya ma ḇyuk mekemya dado faro snonkaku ḇenapes ma ḇenapesḇa.
40005046	Rofyor mko swar faro ḇeswar mko sya, rosai wasma ḇeḇaḇyak ya? Mkofawiḇake ḇeyor balasten sya kako sakfrur rarirya?
40005047	Ma rofyor mkoḇuk aroo munda faro naek mkoḇesi monda, rosai ḇesyadi ro fararur snonkaku ḇesesi sena? Mkofawiḇake snonkaku ḇefawi Allahḇa sya sakfrur rarirya?
40005048	Inja mkonapes imnis raris Kma mkoḇedi ro boiyaswa moḇ inapes rai."
40006001	"Mkoswarepen, mkofrur awer fandun agama mkoḇena ro ḇarpon snonkaku insa smam na, snar rofyor mkofrur rarirya, nari mkosma ḇaḇyak ḇa ro Kma mkoḇedi ro Boiyaswa.
40006002	Inja rofyor buk farsarser, mkonuk maon ḇeḇaryas awer na, raris kawasa ḇeḇarḇor sya sifrur ro rum-rum nadi ma ro rumbins swaf, insa sisma sanandik ro snonkaku. Yakofen faro mko: Kaku ḇeri ḇaḇyak sedi sisma ikwar.
40006003	Mḇoi woḇo buk farsarser ido, ḇramsi ḇar rasar ya ipok ifawi awer rosai ḇramsi ḇar raku ya ifrur ya.
40006004	Iḇye farsarser ḇena buk na kuker yakyokef, insa Kmami ḇemam roi ḇeyokef na nari myunsu na faro au."
40006005	"Ma rofyor mkoḇenadi, mkoḇenadi awer imnis snonkaku ḇemarares sya. Simarisen soresḇo sḇenadi ro rum nadi sena donna ma sampak farsam, insa kawasa smam si. Yakofen faro mko: Kaku ḇeri sisma ḇaḇyak sedi kwar.
40006006	Ḇape rofyor waḇe ḇenadi, swun randum ro sim bedi, ma kwen kedwai ya ma ḇenadi faro Kmami ro moḇ ḇeyokef. Ma Kma bedi bemam roi ḇeyokef na nari myunsu na faro au.
40006007	Oso wer rofyor mkoḇenadi mko kaḇkaḇer awer imnis raris snonkaku ḇefawi Allahḇa sya. Skara ḇo soḇo nadi ḇekwan na, nari naser kankarem.
40006008	Inja mkomnis awer si, snar Kma mkoḇedi Ifawi roi ḇeḇor mkoḇe fandun na, ro fafisu mkor na ḇaim faro I.
40006009	Inja mkoḇenadi radine: Kma nkobedi ro boiyaswa, Nkofasren Snomḇri kada,
40006010	Ḇaḇesasoser Bedi ryama kada, Marisen bedi ryarirya kada Ro supswan ine imnis ro boiyaswa.
40006011	Buk maro nko ro ras ine roḇean namnis maro nko
40006012	ma Wapyos nyaki sasar nkoḇena, imnis nkakpyos nyaki sasar snonkaku ḇeḇesasar maro nko sya;
40006013	ma Wun nkoḇe fafrowes na awer, mḇoi faspar nko bur Ibirisya. [Snar Au ḇena Ḇaḇesasoser ya ma papaik ya ma payamyum ya isof fyoro-fyoro. Amin.]
40006014	Snar rofyor mkopyos snonkaku sasar sena, Kma mkoḇedi ro boiyaswa Dakpyos sasar mkoḇena kako.
40006015	Ḇape rofyor mkopyos sasar snonkaku ḇa, Kma mkoḇedi kako Ipok dakpyos sasar mkoḇena ḇa."
40006016	"Ma rofyor mkofarfor, mkomam saneso awer imnis snonkaku ḇeḇarḇor. Smam saneso, insa snonkaku smam si skara sisya ro ḇaḇefarfor. Yakofen faro mko: Kaku ḇeri sisma ḇaḇyak sedi kwar.
40006017	Ḇape rofyor waḇe befarfor, rwem ḇrumbri ma bansren mkamsi,
40006018	insa snonkaku sya smam awer ausya ro ḇaḇefarfor, mḇoi derer Kma bedi ro moḇ beyokef. Mḇoi Kma ḇedi ḇemam roi ḇeyokef nari myunsu na faro au."
40006019	"Mkosewar awer papus ro supswan ine; snar ro supswan ine nari snus ma praf nari nenafanamkok ma ḇekarau-rau sya simkok ma skarauna.
40006020	Ḇape mkosewar faro mko papus ḇero boiyaswa; snar ro boiyaswa snus ma praf nenafanamkokḇa ma ḇekarau-rau sya sipok skakok na ma skarauna ḇa.
40006021	Snar ro moḇ papus ḇena naisya roya, ro dia snembri isya kako.
40006022	Mkamor ḇyepadamara faro ḇaken ya. Rofyor mkamsu suḇye, ḇaken ḇedi ḇesiper isnai;
40006023	rofyor mkamsu suḇarḇor, beken ḇedi ḇesiper pyampan. Inja rofyor isnai ḇero au pyampan, nari pampan ya pyampan bos beri.
40006024	Snonkaku oser ipok duf farmyan tuan risuruḇa. Snar rofyor rarirya, nari dayin oso ma iswar suminya, roḇa ido ḇyeuser faro oso ḇoi suminya ḇyefandun i ḇa. Mkopok mkoḇe manfyan faro Allah ma faro papus ba."
40006025	"Yakofen faro mko: Mkomkakwarek awer kankenem mkoḇena, nari rosai mkan roḇa mkinem, ma mkomkakwarek awer ḇaken mkoḇena kako, rosai nari mkofmar na. Mkofawiḇake kankenem ya isyadi ro roḇean ma ḇaken ya isyadi ro famamar?
40006026	Mkomam faro man sya ro farsyos, ḇeyakḇuḇer morḇa ma ḇeyakufḇa ma ḇeyakryur roḇean ro sayarḇa, ḇesyaḇo Kma mkoḇedi ro boiyaswa ḇyuk roḇean ḇemnis faro si. Inja mkofawiḇake mko kada mkosyadi bur ro man sya?
40006027	Mansei ro fandu mko snar imkakwarek kankenem ḇyedi inja pyam rof oser monda ro nyan kankenem ḇyedi?
40006028	Ma snaro mkomkakwarek roi ḇefmar? Mkomamepen mampyoper pampen ro maper, ḇesur ḇoi ḇefararur ḇa ma ḇefawi ḇeroren ḇa,
40006029	ḇape Yakofen faro mko: Salomo kuker payamyum ḇyena kako, ḇape daksansuni kuker sansun ḇepyum inis pampen sya osoḇa.
40006030	Inja raris Allah fyamankor aḇris ro maper, ḇeḇesya ro ras ine ma meser sisawen si ro for, inja Allah ipokḇake fa fyamankor mko syadi wer, ne, mko snonkaku ḇekyar mnis ḇa?
40006031	Inja mkomkakwarek awer ma mkoḇo: Rosaiso nari nkan ya? Rosaiso nari nkinem ya? Rosaiso nari nkofmar ya?
40006032	Roi nanefa kam er-er ḇeyakfawi Allah ḇa sya siso ḇesewar na. Ḇape Kma mkoḇedi ro boiyaswa Ifawi, mḇoi mkoḇe fandun nakam.
40006033	Inja mkosewar bepon Ḇaḇesasoser Allah ma napnapes ḇyedi, nari nakaem neḇeḇuk fnoḇek faro mko.
40006034	Inja mkomkakwarek awer meserdi, snar meserdi nya ananjar ḇardi. Ananjar ro ras-ras imnis faro ras ani."
40007001	"Mkoḇe ḇaḇemankara awer snonkaku, insa sakḇe mankara awer mko.
40007002	Snar kuker ḇaḇemankara mkobuki ḇyemankara, nari ssḇuki ḇyemankara mko kako ma warnkyara mkobuki ḇyewarnkyara, nari ssḇuki ḇyewarnkyara mko kako.
40007003	Snaro mam faro ai muḇen ro naek bedi mka ḇyedi, ḇoi ai mnuk ḇeba ro mka ḇedi wafawi i ḇa?
40007004	Rariso wakofen faro naek bedi: Iḇye yer ai muḇen ḇero mka bedi, ḇoi ai mnuk ḇeba ḇero mka bedi baḇir i ḇa.
40007005	Ne, snonkaku ḇeḇarḇor, wasasyar ḇepon ari ai mnuk ḇeba ro mka ḇedi, insape nari mka ḇedi myam fa buki ryer ai muḇen ani ro naek bedi mka ḇyedi."
40007006	"Mkoḇuk awer roi ḇesren faro make sya ma mkosawen awer inkin mor faro randib sya, insa saref apepen awer i, raimnai i warye fa kyar sawek mko."
40007007	"Mkore, nari sḇuk faro mko; mkosewar, ma nari mkosma; mkonuk, nari kedwa ya ḇyeḇeseḇen faro mko.
40007008	Snar snonkaku mansei ḇeyor, isma ma snonkaku mansei ḇesewar, isrow ma snonkaku mansei ḇenuk faro i kedwa ya ḇyeḇeseḇen.
40007009	Isyake snon oso ro mko ḇyuk karui faro romawa ḇyedi, rofyor dor ifen,
40007010	roḇaido ḇyuk ikak rofyor dor in?
40007011	Inja rofyor ḇeḇarḇor mko ya, mkofawi mkoḇuk roi ḇeḇye faro romawa mkoḇesi, isyadi wer kuker Kma mkoḇedi ro boiyaswa! Nari ḇyuk roi ḇeḇye faro ḇeyor faro I sya."
40007012	"Roi ḇeḇor mkomarisen insa snonkaku sifrur faro mko, rarirya mkakfrur faro si kako. Irya sasoser ḇeyufur Refo Yahudi ma syap nabi sya.
40007013	Mkosun ro kedwai ḇefyos ya, snar kedwai ḇeḇam ma nyan ḇemgkeiya dun faro for ḇembrerḇa, ma kawasa sibor ssun ro i;
40007014	snar kedwai ḇefyos ma nyan ḇemkei ḇa ḇeyun faro kankenem ya, kawasa ḇesma i sya sibor ḇaḇeri."
40007015	"Mkoḇesasor mko ro nabi-nabi sararer, ḇerama faro mko ḇefrur farari domba, ḇape kaku ḇeri sikada randip arḇur ḇermomen.
40007016	Nari mkomam bir si ro bon sena. Rariso snonkaku srokem awai bon ro aser borekke roḇa imyui bon ro manḇines borek?
40007017	Rarirya ai knam ḇeḇye na nbuk bon ḇeḇye, mḇoi ai knam ḇeḇyeḇa na nbuk bon ḇeḇyeḇa.
40007018	Rarisyaḇa ai knam ḇeḇye ipok imarem bon ḇeḇyeḇa maroḇa, ma ai knam ḇeḇyeḇa ipok imarem bon ḇeḇye ono ḇa.
40007019	Inja ai knam ḇemarem bon ḇeḇyeḇa, nari sroḇen na ma sisawen na ro for ya dori.
40007020	Inja nari mkomambir si ro bon sena.
40007021	Nari mkoḇo snonkaku ḇeyor Ayaḇe: Manseren, Manseren! siso nari ḇesun ro Ḇaḇesasoser Boiyaswa, roḇa kaku, mḇoi ḇeḇeuser Kma Yedi marisen ḇyena ro boiyaswa sikada.
40007022	Ro ras ḇepupes ya snonkaku sibor kaku sor Aya, ḇo soḇo: Manseren, Manseren, mḇoi nkoiso ḇeḇardi snonsnon Bedi, ma ḇeyaw Ibiris kuker snonsnon Bedi ma ḇefrur aḇyair kanandor kuker snonsnon Bedi kako?
40007023	Rofyor ani nari yawos isnai faro si ma Yakofen: Yamam ḇaḇir mko ḇaḇeri! Mko bur Aya, mko kaem ḇefrur ḇarḇor!"
40007024	"Manseisi ḇemnaf wos Ayenane ma ḇeḇeuserna sya, simnis kuker snonkaku ḇefawi nananem ḇefrur rum ḇyedi ro saprop ḇepnas.
40007025	Ḇarpur mekem ya imyun ma daf ya myun, ma wam ya ifnak rum ani, ḇape rum ani kyarḇaken ḇa snar ḇyeḇeḇawes ro saprop ḇepnas.
40007026	Ḇape mansei si simnaf wos Ayenane ma ḇeḇeuserna ḇa sya, simnis kuker snonkaku ḇefawi nananem ḇa, ḇefrur rum byedi ro karyen.
40007027	Ḇarpur mekem ya imyun ma daf ya ryama, ma wam ya ipok ḇo ifnak rum ani, isof rum ani kyarḇaken ma imkokbos beri."
40007028	Ma Yesus dawos rarirya posa kwar, kawasa ḇeḇor ḇemnaf farkarkor ḇyena sikam sikandor,
40007029	snar fyarkor si imnis snonkaku ḇena papoik, mḇoi imnis kuker ḇefawinananem Refo Yahudisya ḇa.
40008001	Yesus isabu kwar ro urek ya, snonkaku sibor semarani ḇo siso I.
40008002	Ro fafisu ani snon ḇeduf pado oso ryama kyunem ma ḇyansuba faro Yesus, ro ḇarpon ḇyedi ma ikofen: "Tuan, rofyor Tuan wamarisen, Tuan wapok fasren aya."
40008003	Inja Yesus pyan ro snon ani ḇo Ikofen: "Yamarisen fa waprei." Ro fafisuya beri snon ani isren ro dafduf pado ani.
40008004	Raimnai Yesus ikofen faro i: "Waswarepen, wakofen ḇadir awer pararei bedine faro snonkaku oso, ḇoi rwafa fasnai mankundaw faro imam ma buk farsarser, raris Moses ḇyuk sasoser kwar faro si."
40008005	Fafisu Yesus syun ro Kapernaum mananir sarar oso ryama faro I mo ikofen, ḇo doḇo:
40008006	"Tuan, manfyan ayedi ḇyarek ro rum ma iduf dafduf papipen ma iduf fafaya ḇa."
40008007	Yesus ikofen faro i: "Woḇo Yarafa Yaḇuk pararei faroike?"
40008008	Ḇape mananir sarar ani kyarem faro Yesus, ḇo doḇo: "Tuan, yasyusḇa fa yor Au ḇe rum ayedi, mḇoi Wakofen wos oser monda, nari manfyan ayedi iprei.
40008009	Snar mankundaya yaso sasoser ro mananir ayedi, ma ro baḇ ayedi sordade sisya. Rofyor yakofen faro sordade yesi oso: Rwa!, nari rya, ma faro oso wer: Rwama!, nari ryama, roḇa wer faro manfamyan yesi oso: Wafrur roi ine!, nari ifrur roi ani."
40008010	Rofyor Yesus imnaf kwar rarirya, I kandor ma Ikofen faro kawasa ḇeso Insya: "Yakofen faro mko, kaku ḇeri kakyar ḇeba ḇera dine Yasma ḇaim ro fandu snonkaku oser ro fandu kawasa Israel si.
40008011	Yakofen faro mko: Kawasa sibor nari srama ker Wamurem ma Wamḇarek fa skain sanan kam kuker Abraham, Ishak ma Yakub ro Ḇaḇesasoser Boiyaswa,
40008012	ḇoi romawa-romawa Ḇaḇesasoser ansi kada nari sisawen si ro moḇ ḇepapan-ḇepampan bos kaku, ro moḇ ḇeser kankanes ma arkfafais nakor."
40008013	Raimnai Yesus ikofen faro mananir sarar ani: "Waburmura ma nari wasma raris kakyar bedi." Ma ro fafisu ani beri manfyan ḇyani i prei.
40008014	Skorama ro Petrus rum ḇyedi, Yesus myam Petrus imbanyori ḇyarek snar ḇyis.
40008015	Yesus duf bin ani ḇrasi, ma bis ani iburi beri. Ikḇok beri ma duf farmyan I.
40008016	Ro mandira ya ssun faro Yesus snonkaku ḇeḇor rur ḇemaḇak siswoḇer sya ma kuker wos oser monda Yesus iyaw rur-rur ansi ma ḇyuk pararei faro snonkaku ḇeduf si.
40008017	Roi ḇeḇesya nane ndarirya insa Nabi Yesaya wos ikofen fa ḇekur moḇ ine ya imnis, doḇo: "Iso ḇeḇar papokḇa koḇena ma ḇekamar dafduf koḇena."
40008018	Ro fafisu Yesus myam kawasa ḇeḇor sores yaryar I, Iwan fa manfamyan ḇyesi skaḇor ḇe danosen ya ḇar iwara.
40008019	Raimnai snon ḇefawinananem Refo Yahudi oso ryama ma ikofen faro Yesus, ḇo doḇo: "Guru, yamarisen yaso Au, ḇe moḇ sai rwayoḇ na."
40008020	Yesus ikofen faro i: "Randip arḇur ya isma niw ma man sya sisma narem, ḇape Rumkun Snonkaku daksma moḇ fa Denef ro ḇa."
40008021	Snonkaku oso ḇese, isoine oso ro manfamyan ḇyesi, ikofen faro Yesus, ḇo doḇo: "Manseren, buk fa yara resari fa yakrir mami."
40008022	Ḇape Yesus ikofen faro i: "Waso Aya ma snonkaku ḇemar sya iḇye sikrir snonkaku ḇemar sesi."
40008023	Raimnai Yesus dek ro wai ya ma manfamyan ḇyesi siso I.
40008024	Kniko monda wam doḇer ḇeba myun ro danosen ani, isof bak na nbaser wai ani, ḇape Yesus denef.
40008025	Inja manfamyan ḇyesi oso ryama ḇyan I, ḇo doḇo: "Manseren, wafnoḇek, koine koro."
40008026	Ikofen faro si: "Snaro mkomkak, mkokyar mankunba?" Raimnai Yesus iyori, ma Imsor wam ma bak anna, ma danosen ani iḇrin bos beri.
40008027	Ma snonkaku ansi sikandor, ḇo sikofen: "Snon rosaisoine, indiriso wam ma ḇakna neuser sasoser ḇyedi?"
40008028	Sko fyafer kwar ro ḇarya, isoine ro sup ya fyor kawasa Gadara, snonkaku biris iswoḇer suya surama ker rusna, fa su srow Yesus. Suḇarḇor bos beri, isof snonkaku ono sipok sunuk nyan ani ḇa.
40008029	Ma snon ansui suyar naba, suyoḇo: "Rosai waḇe wafrur ḇe nko, ne, Rumkun Allah? Inja rwama kwar ya isoineke fa buk kandera faro nko ḇepon ro fafisu ya ḇaim?"
40008030	Mḇoi ḇyinkwan knikrosi randip naiḇeba ono simbran sanan.
40008031	Inja Ibiris ansi sor faro Yesus, soḇo: "Rofyor wayaw nko, iḇye wawan nko fa nkosun ro randip nai siwa."
40008032	Yesus ikofen faro si: "Mkora!" Inja sisasyar ma ssun ro randip nai ansi. Rarirya randip nai ḇesiper ansi soper kam ro fofen ya ḇe danose ya dori ma simsar kam.
40008033	Inja ḇewaren randip ansi sifrar ḇe mnu ya ma sfawar roi ḇeḇor nakam ro snonkaku Ibiris iswoḇer ansu ya.
40008034	Inja kawasa ro mnu ansya kam sisasyar fa sra sisrow Yesus, ma sisrow Yesus kwar, sikam sordafdifer I insa Ibur sup sedi.
40009001	Inja Yesus dek kwar ro wai ya posa skokaḇor. Fyoroḇa skofyafer ro mnu marin ḇyedi.
40009002	Ma kawasa ssun faro I snon ḇepapipen oso ḇeḇarek ro kamḇoi anenef ḇyedi. Rofyor Yesus myam kakyar sena Ikofen faro snon ḇepapipen ani: "Wakyare, ne, romawa Yedi nyaki sasar bena neḇepyos kwar."
40009003	Snon ḇefawinananem Refo Yahudi ono simnaf rarirya sikofen ro sisnesna, soḇo: "Idonef Allah."
40009004	Ḇape Yesus Ifawi swaruser sena inja Ikofen: "Snaro mkokara roi-roi ḇeḇyeḇa ro mkosnemna?
40009005	Rosai ḇepyan ya, Yakofen: Sasar bena neḇepyos kwar, roḇaido Yakofen: Wakḇok ma wambran?
40009006	Ḇape insa mkofawi, ro supswan ine Rumkun Snonkaku ipok ipyos sasar" -- raimnai Ikofen faro snon ḇepapipen ani; --"Wakḇok, wakanow kamḇoi anenef bedi ma wabur ḇe rum bedi!"
40009007	Ma snon ani iyori fa ibur.
40009008	Ma kawasa ḇeḇor ḇemam roi ḇeḇesya ani simkak ma sisandik Allah ḇeḇuk kwar papoik ḇerarirya faro snonkaku.
40009009	Rofyor Yesus ibur kwar ro dia, Myam snon oso snori Matius kyain ro rum ḇeyor som, inja Ikofen faro i: "Waso Aya." Ma Matius iyori ma iso I.
40009010	Ḇarpur ya rofyor Yesus danan ro Matius rum ḇyedi, ḇeyor som sibor srama ma snonkaku ḇesasar ono sanan kam kuker Yesus ma manfamyan Ḇyesi.
40009011	Rofyor snon Farisi smam rarirya sikofen faro manfamyan Ḇyesi, soḇo: "Snaro Guru mkoḇedi danan kuker ḇeyor som ma snon sasar?"
40009012	Yesus imnaf rarirya Ikofen: "Snonkaku ḇeprei sefandun ḇena monsyaḇa, ḇoi snonkaku ḇeduf sya siso ḇeḇefandun ḇena mon."
40009013	Inja mkora, ma mkokara wos ine kankunesḇyedi isoine: "Roi Yaḇefandun ya isoine sne ḇesaswar ḇoi farsarser ḇa, snar Yarama fa yor ḇenapes sya ḇa, ḇoi Yor kawasa ḇesasar."
40009014	Ḇarpur ya manfamyan Yohanes ḇyesi srama faro Yesus ma sifuken, soḇo: "Rariso indiri nko kuker Farisi sya nkoḇe farfor, mḇoi manfamyan besi sakfarfor ḇa?"
40009015	Yesus kyarem farosi: "Inja manfakawin ya bati ḇyesi semarindiro fafisu manfakawin ya isya kyainus si? Ḇape fafisu isyama nari ssun manfakawin ya bur si ma ro fafisu ani insape nari sakḇe farfor.
40009016	Snonkaku osoḇa beri syokop sansun ḇekwar kuker marker ḇebabo, snar nari marker ḇebabo ani ismeruk sansun ani, ma makmuk ya iba syadi wer.
40009017	Rarirya kako somunaḇebabo seḇeser ro kibonḇeḇerereḇa snar rofyor rarirya ido nari kibon ḇeḇerere ani imef ma swan ansi sisbawer ma kibon ani kako ḇyemommom. Inja somuna ḇebabo sya seḇeser ro kibon ḇebabo kako, ma rarirya sukam suḇe ḇefaduru."
40009018	Fafisu Yesus dawawos rarirya faro si, mananir rum nadi, oso, ryama faro Yesus ma ḇyan suba faro I, ḇo doḇo: "Inaikir ayedi insandi imar, ḇape yor fa rwama insa rwir ḇramsi roi, nari ikenem wer."
40009019	Inja Yesus iyor i fnoḇek manfamyan Ḇyesi ma siso snon ani.
40009020	Rofyor ani bin ḇeduf dafduf rik ḇewampasi wambarek samfur seser risuru ryama fyanam Yesus ro ḇarpur Ḇyedi ma pyan ro Yesus syatu Ḇyedi pusyom na.
40009021	Snar kyara ro sneri: "Mḇoi yapan monda ro syatu Ḇyenano nari yaprei."
40009022	Ḇape Yesus isiḇer fa myam i ma Ikofen: "Wamku ser snembri, ne inai Yedi, kakyar bedi ḇyuk pararei faro au kwar." Inja ro fafisu ani beri bin ani iprei bos.
40009023	Rofyor Yesus rya kwar ro mananir rum nadi ani rum ḇyedi ma myam siwuf sonker ma kawasa ḇeḇor ansi sembrus,
40009024	ikofen faro si: "Mko sasyar bur, snar inai ine imarḇa, ḇoi denef. Ḇape simbrif I."
40009025	Rofyor kawasa ansi seḇeyaw kwar, Yesus syun ma duf inaikir ani ḇrasi, rofyor ani inaikir ani ikbok beri.
40009026	Rarirya roi ḇeḇesya ani ḇyesno yar-yar sup ya fyor ani.
40009027	Rofyor Yesus imbran pdef mararan Ḇyedi ro diwa, snon ḇepraf risuru suyom I ma suyor ḇo suyoḇo: "Waswar nu, ne, Romawa Daud."
40009028	Ro fafisu Yesus syun ro rum oso, snon ḇepraf ansu ya sura faro I ma Yesus ikofen faro su: "Mukyar, nari Yapok yafrur raris fararyor muḇena?" Sukarem, suyoḇo: "O Manseren, nukyare."
40009029	Raimnai Yesus pyan ro mkamor suḇesi ma Ikofen: "Musma raris moḇ mukyar rai." Fyorya beri mkamor suḇesi sḇas.
40009030	Ma Yesus danun pakrek faro su, ma ikofen: "Muswarepen naḇye insa snonkaku osero ifawi awer roine."
40009031	Ḇape rofyor susasyar ya beri suḇaryasi ro supya fyor ani ḇesiper.
40009032	Rofyor snon ḇepraf ansuya susasyar, kawasa ssun faro Yesus awer oso biris ya iswoḇer i.
40009033	Ma rofyor Ibiris ya ḇyeḇeyaw, awer ani dawawos beri. Kawasa ḇeḇor ansi sikandor soḇo: "Roi ḇera dine komam baim ro Israel."
40009034	Ḇape Farisi sya soḇo: "Kuker papoik ro mananir Ibiris Iyau Ibiris ya."
40009035	Rarirya Yesus Imbran yar ḇe mnu nakam; Ḇyuk farkarkor ro rum nadi ma ḇyaryas Ankankinem Ḇeḇye ro Ḇaḇesasoser Boiyaswa ma iyaw dafduf ma papipen nakaem.
40009036	Myam kawasa ḇeḇor ansi, Yesus sneri dek kuker sawarwar faro si, snar simor ma ssoninyan imnis domba ḇena manfarandowsḇa.
40009037	Inja Ikofen faro manfamyan Ḇyesi: "Fafisu afufya imnis kwar, ḇoi yaf ya ibabo ḇeyinek sya sibor ḇa.
40009038	Inja mkor faro tuan ḇena afuf ya, insa fyarem ḇeyinek sya sibor faro afuf ani."
40010001	Yesus dor manfamyan samfur seser risuru Ḇyesi fa siryur ma ḇyuk papoik faro si insa ssḇuki yaw rodur ḇeḇarḇor ma dafduf kam ma raryarḇa nakam.
40010002	Wawan samfur seser risuru ansi sisnosna naiso nane: Ḇeponya Simon sniri kako ḇe Petrus ma ḇedar ḇyedi Andreas, ma Yakobus Zebedeus mandaḇendi, ma ḇedar ḇyedi Yohanes,
40010003	Filipus ma Bartolomeus, Tomas ma Matius ḇeyor som, Yakobus Alfeus mandaḇendi, ma Tadeus,
40010004	Simon snon Zelot ma Yudas Iskariot ḇeḇoḇ Yesus.
40010005	Wawan samfur seser risuru ansi Yesus iwansi kuker ananun faro si: "Mkoso awer nyan ḇeraḇe er ḇese ma mkosun awer ro mnu-mnu Samaria,
40010006	ḇoi mkora faro domba-domba ḇeḇor ro fandu er Israel.
40010007	Mkora ma mkoḇaryas: Ḇaḇesasoser Boiyaswa fyanam kwar.
40010008	Mkoḇuk pararei faro snonkaku ḇedufsi; mko ḇawes ḇemarsi; mkofasren ḇeduf padosi; ma mkoyaw Ibiris ya. Papoik nane mkosma waworekna monda kwar, inja mkakḇuk waworek kako.
40010009	Mkun awer brawen, roḇa sarak roḇa kansai roiḇeḇoḇek mkoḇena.
40010010	Mkun awer roi ḇeḇaryam ro maran mkoḇena, mkun syadi awer sansun risuru, roḇesower roḇa ankyon, snar snonkaku ḇefararur oso nari isma ḇaḇyak.
40010011	Rofyor mkosun ro mnu-mnu ḇeba ma kasun, mkosewar ro dia snonkaku ḇefrur pyum fa mkokainus si rao isof ro mkombran wer.
40010012	Rofyor mkosun ro rum ono, mkokofen aroo faro si.
40010013	Rofyor ḇena rum ya ḇyenaḇye, aroo mkoḇena nkain faro si, ḇape roroḇaido aroo ani kyaḇer faro mko.
40010014	Ma rofyor snon oso ḇyenaḇye mkoḇa, ma imnaf wos mkoḇenaḇa, mkosasyar ma mkobur rum roḇa mnu ma mkokokef fafen ḇero mkowemna.
40010015	Yakofen faro mko: Kaku ḇeri ro ras mankara ya sup Sodom ma Gomora kandera sedi nari myanan syadi kandera ḇekur mnu ine."
40010016	"Mkomame, Yawan mko imnis domba ro fandu randip arḇur, inja mkofawi kaku imnis ikak ma mkonapes imnis man jawa.
40010017	Ma mkepen mko ro snonkaku sya kam; snar nari ono sḇoḇ mko faro kankain karkara agama ma siprer mko ro rum nadi sena.
40010018	Ma snar Aya nari ssun mko ḇe ḇarpon ḇena papok ma wairek-wairek imnis fasasnai faro si ma faro snonkaku ḇefawi Allah ḇa sya kako.
40010019	Rofyor sḇoḇ mko, mkararyof awer rariso ma rosai nari mkawos ḇesyan na, snar nakam nari Yaḇukna ḇe mko ro fafisu ya beri.
40010020	Snar nari mkoiso ḇeyawos mko ya ḇa, ḇoi Kma mko ḇedi Rur Ḇyedi; iso nari ḇeyawos pyan ro mkosḇam na.
40010021	Ono nari sḇoḇ naek sesi fa smun si, rarirya kako sinan oso faro romawa ḇyesi. Ma romawa sya srakrakrok sinan sesi ma nari smun si.
40010022	Ma nari Yafnai fa kawasa kam sayinmko ma sisurem mko ḇape faro mansei ḇemku isof papupes ya nari sisma aski.
40010023	Rofyor sewayam mko ro mnu ine, mko frar ḇe mnu ḇese; snar Yakofen faro mko: Kaku ḇeri rofyor mkora faro mnu-mnu Israel nakam ḇaim, Rumkun Snonkaku ryama kwar.
40010024	Romawa farkor oso isyadi ro guru ḇyedi ḇa, rarirya kako manfyan oso isyadi tuan ḇyedi ḇa.
40010025	Inja, rofyor romawa farkor ani imnis raris guru ḇyedi, ma manfyan ani imnis raris tuan ḇyedi, kuker rarirya imnis kwar faro si. Rofyor tuan ḇena rum ya snir i ḇe Beelzebul, rosai wer kuker kina ḇero rum ya.
40010026	Inja mkomkak awer si, snar roi oso isisen ma iyokef ḇa snar nakam nfababa ma kofawi na kam kwar.
40010027	Rosai Yakofen faro mko ro panpan, mkawos na roisnai; ma rosai sfararumro knaram mkoḇena mkoḇaryas na ro rum bunem iyaswa.
40010028	Ma mkomkak awer faro mansei ḇemun ḇaken ya, ḇape ḇepok fa ḇemun rur ya ḇa; mkomkak syadi faro ḇepok ḇemun iḇye rur ya ma ḇaken ya ro for ḇembrerḇa ya.
40010029	Mkofawi ḇake manesu risuru sḇoḇ su kuker maeja ropia oser? Rariryano osero ro man mkun ansi ipok imar famfnomḇa rofyor Mami ro Boiyaswa Imarisenḇa.
40010030	Ma mko kako snonburyam mkoḇena naser karkor epen.
40010031	Inja mkomkak awer snar mkoḇe maeja syadi ro manesu ḇeḇor.
40010032	Snonkaku oser-oser ḇekarem Aya ro ḇarpon snonkaku, Aya kako nari Yakkarem i ro ḇarpon Mami ro boiyaswa.
40010033	Mḇoi mansei ḇefamyun Aya ro ḇarpon snonkaku, Aya kako nari Yakfamyun i ro ḇarpon Mami ro boiyaswa."
40010034	"Mkokara awer ḇo mkoḇo, Yarama fa Yun aski faro supswan ine; Yarama fa Yun askiḇa, mḇoi Yun sumber.
40010035	Snar Yarama fa Yararwas romawa sya bur sikmas si, inai sya bur sisnas si, Imbikin sya bur imbanyo sesi,
40010036	ma kina ro rum oso nari sembroḇ yaesi.
40010037	Mansei ḇeswar snari ma kmari syadi ro Aya, ikada isyusḇa faro Aya; ma mansei ḇeswar romawa ma inai ḇyesi isyadi ro Aya, ikako daksyusḇa faro Aya.
40010038	Mansei ḇeḇar aprop ḇyedi ḇo ḇeso Ayaḇa, isyusḇa faro Aya.
40010039	Mansei ḇefaduru kankenem ḇyedi nari kankenem ani ryo bur i, ma mansei kankenem ḇyedi ryo bur i snar Aya nari isma i wer.
40010040	Mansei ḇena mko irya daknai Aya, ma mansei ḇena Aya irirya daknai Mami ḇewan Ayanya.
40010041	Mansei ḇena nabi oso snar i nabi nari isma ḇaḇyak nabi, ma mansei ḇena snon ḇenapes oso nari isma ḇaḇyak snon ḇenapes.
40010042	Ma mansei ḇeḇuk war ḇepnunek sek oser monda faro awak param oso, snar i ḇeso Aya, rarirya Yakofen faro mko: Kaku ḇeri ḇaḇyak ḇyedi ipok ryo bur iba."
40011001	Yesus danun faro manfamyan samfur seser risuru Ḇyesi kwar raimnai ibur moḇ ani fa ḇyuk farkarkor ma ḇyaryas Ankankinem Beḇye ro mnu-mnu sena.
40011002	Ro bui Yohanes imnaf fararur Kristus ifrurna,
40011003	inja iwan manfamyan ḇyesi fa sifuken faro I, ḇo soḇo: "Auso nari ḇeramayake, roḇa nari nkowaf snono ḇese?"
40011004	Yesus kyarem faro si: "Mkora, ma mkokofen faro Yohanes rosai mkomnaf ma mkomam na:
40011005	snonkaku ḇepraf sya smam, manis sya simbran, ḇeduf pado sya seḇefasren, ḇepro sya simnaf, ḇemar sya siḇer si, ma faro snonkaku ḇesaḇarar sya ankankinem ḇeḇye ya ḇyeḇeḇaryas faro si.
40011006	Ma aski isya faro snonkaku ḇefafayaf Ayaḇa sya."
40011007	Yohanes manfamyan ḇyesi sibur kwar, Yesus irandak dawawos faro kawasa ḇeḇor ansi ro Yohanes: "Fainda rosai mkora ḇe sup ḇeḇeursḇa? Fa mkomam amboḇer wam ya iyowmura-muma? Roḇa rosaiso mkora kuker ya?
40011008	Fa mkomam snonkaku ḇefmar sansun ḇepyum? Snonkaku ḇefmar sansun ḇepyum moḇ sedi isya ro rum wairek-wairek.
40011009	Inja fainda rosai mkora kuker ya? Mkomam nabike? Kaku, ma Yakofen faro mko, mḇoi isyadi ro nabi.
40011010	Snar fas-fas isya kyur i: Mame, Yawan wawan Ayedi fa pyon au, ikada nari fyasos nyan Bedi ro ḇarpon Bedi.
40011011	Yakofen faro mko: Kaku ḇeri rofandu snonkaku bin sya saḇen si oso ḇanim ikḇawes fa iba syadi Yohanes Ḇemasi, ḇape ḇebaḇa syadi ro Ḇaḇesasoser Boiyaswa ikada iba syadi Yohanes.
40011012	Rofyor Yohanes Ḇemasi ikḇawes isof knikine, Ḇaḇesasoser Boiyaswa ḇyeḇesrewma snonkaku ḇesrew isya ssewar fa siḇriwark i.
40011013	Snar nabisya kam ma Refo Yahudi sḇardi isof Yohanes ikḇawes
40011014	ma -- rofyor mkomarisen mkonai -- ikada Elia nari ḇeramumanya irya.
40011015	Mansei ḇeḇeknaram iḇye imnaf!
40011016	Kuker rosai Yaḇuki kyarai syos baboine? Sikada simnisbos romawa fnak ḇekain ro pasar ma ḇeyor faro min sesi:
40011017	Nkowuf sonker faro mko, ḇape mkomas ḇa, Nkokanes kankanes-saneso, ḇape mkomandakḇa.
40011018	Snar Yohanes ryama, ima dananḇa, madinemba, ma sikofen: Rurḇemaḇak siswoḇer i.
40011019	Ḇarpur wer Rumkun Snonkaku ya ryama, Ikada danan ma dinem, ma sikofen: Mkomame, I snonkaku ḇeyandafdaferma ḇeyinemuk, bati ro snon ḇeyor som ma snonkaku ḇesasar. Ḇape Allah fawawi Ḇyena nfasna napnapes ro fararur ḇyena."
40011020	Raimnai Yesus ryakrok mnu-mnu ḇembror ḇa, snar ro moḇ anna Yesus ifrur aḇyair kanandor nabor kaku, ḇo ikofen:
40011021	"Ne, Korazim nari rwo! Ne, Betsaida nari rwo! Snar rofyor ro Tirus ma Sidon aḇyair-aḇyair kanandor ḇeḇesya kwar ro fandu mko, nakḇesya ro diwa sikada simbror fyoro kwar ma smandak.
40011022	Ḇape Yakofen faro mko: Ro ras mankara ya, mnu Tirus ma Sidon nari kandera-suna nmanan syadi ro kandera mkoḇena.
40011023	Ma au ne, Kapernaum, inja nari beḇekanow isof ro nankike? Roḇa, nari beḇesabu isofro munaibui! Snar rofyor aḇyair kanandor ro fandu mko nakrarirya ro Sodom kada, nari mnu ani isya kyain kaker isof ras ine.
40011024	Ḇape Yakofen faro mko: Ro ras mankaraya, Sodom sya kandera sena nari nmanan syadi ro kandera mkoḇena."
40011025	Ro fafisu ani Yesus isandik ma ikofen: "Yakofen kasumasa faro Au, Mami, Manseren nanki ma supswan, snar nakam wayokef na bur snonkaku ḇefawi nananem, ḇape ḇasna faro snonkaku waworek.
40011026	O Mami, snar raririrya marisen Bedi.
40011027	Nakam neḇeḇuk kwar faro Aya ro Kma Yedi ma snonkaku oso ḇa myam ḇaḇir Romawa ya derer Kma ya, ma snonkaku oso ḇa myam ḇaḇir Kma ya derer Romawa ya ma snonkaku Romawa ya imarisen fyasnai faro si.
40011028	Mkoramuma faro Aya, mkokam ḇemor ma ḇembrus ma ḇeḇekandera, nari Yaḇuk mananai faro mko.
40011029	Mkoḇar kamnam Ayedi ma mkofarkor ro Aya, snar Aya yamyaren asuser ma sneri ikaki ḇa ma rur mkoḇesi nari sisma kananon.
40011030	Snar kamnam Ayedi ifrur marisen ma kamnam Ayedi myanan."
40012001	Ro fafisu ani, ro ras Mananai Yahudi, Yesus imbranuk yaf gandum ono. Snar manfamyan Ḇyesi sibiser inja sinek gandum yorem ono ma san si.
40012002	Farisi ono smam rarirya, sikofen faro I: "Mamkada, manfamyan Ḇyesi sifrur roi kopok kofrur ḇa ro ras Mananai Yahudi."
40012003	Ḇape Yesus kyarem faro si: "Mkowasya ḇaimke rosai Daud, ifrur ro fafisu i ma ḇeso isya sibiser,
40012004	rariso syun ro Rum Allah ma rariso sikam san mamami fasasos, ono ḇese sipok san ḇa, iḇye Daud ma ḇeso isya, derer monda faro imam-imamsya?
40012005	Roḇaido mkowasya ḇake ro Refo Yahudi, ro ras-ras Mananai Yahudi imam-imamsya seyuk sasoser ras Mananai Yahudi ro Rum Allah dori, ḇape skor si ḇeḇesasarḇa?
40012006	Yakofen faro mko: dine oso isya iba syadi ro Rum Allah.
40012007	Rofyor mkofawi kankunes ro wos ine: Yamarisen sawarwar ya ḇoi farsarser ḇa, rarirya nari mkoḇuk samamyaiḇa faro snonkaku ḇesasar ḇa sya.
40012008	Snar Rumkun Snonkaku ya Ikada Manseren faro ras Mananai Yahudi ya."
40012009	Rofyor sskobur ro dia, Yesus syun ro rum nadi sedi.
40012010	Ro dia snon ḇramin ḇar ḇemar oso isya. Sifuken faro Yesus: "Ipyumke koḇuk pararei faro snonkaku sya ro ras Mananai Yahudi?" Knam karkara sedi insa ssḇuk sasar faro I.
40012011	Ḇape Yesus ikofen faro si: "Rofyor oso ro mko isma domba oso ma isapi ro der ro ras mananai Yahudi, nari isasyar i bur derya ḇake?
40012012	Mkokaraḇake snonkaku sya semaedya syadi ro domba ani? Rarirya kako kofrur roi ḇeḇye ro ras Mananai Yahudi."
40012013	Raimnai Yesus ikofen faro snon ani: "Fos ḇramsi!" Ma fyos ḇrasi, ma ḇrasi iprei beri.
40012014	Raimnai Farisi ansi sisasyar fa sna awi insa smun Yesus.
40012015	(15a) Ḇape Yesus ifawi knam aw sedi inja ibur moḇ ani. (15b) Kawasa sibor siso Yesus ma ḇyuk pararei faro ḇeduf sya kam.
40012016	Danun pakrek faro si, insa sikofen ḇayir awer mansei irya,
40012017	insa wos Yesaya ikofen kwar ya imnis, ḇo doḇo:
40012018	"Mkomam, ine Manfamyan Ayedi yakinfir kwar, ma Yaswar I, snar kuker I rur Yedi imarisen. Nari Yaḇuk rur Yedi faro I, ma nari iso ḇekofen ḇair sasoser faro er-er sya.
40012019	Ima nari dakfaḇaḇri ḇa ma sḇari fyarbaba ḇa ma kawasa sakrower mkaren Ḇyedi ḇa ro sampakri ḇo.
40012020	Ajumek ḇekorew ma ḇesawayom nari pyankar iba, ma marom ḇepawya nari Fyasye i ḇa, isof Ifrur fa sasoser ya ḇyefainda.
40012021	Ma er-er sya nari sikyar faro I."
40012022	Ḇarpurya sun faro Yesus snon oso rur ḇemaḇak ya iswoḇeri. Snon ani ipraf ma ḇyeawer, ma Yesus ḇyuk pararei faro i, isof awer ani dawos ma myam wer.
40012023	Ma kawasa ḇeḇor ansi sikandor, ma sikofen: "Inenido Romawa Daudke?"
40012024	Ḇape rofyor kawasa Farisi ansi simnaf rarirya, sikofen, ḇo soḇo: "Kuker Beelzebul, mananir rur ḇemaḇak, Iyaw rur ḇemaḇak sya."
40012025	Ḇape Yesus Ifawi swaruser sena inja Ikofen faro si, ḇo doḇo: "Ḇaḇesasoser oso ḇeyunḇesisye nari ryo ma mnu oso roḇa kina ro rum ḇeyunḇesisye ipok kyain kawan ḇa.
40012026	Rarirya kako rofyor Ibiris iyaw Ibiris, ikako irarwas ma ḇyembroḇ mankundi; rariso nari ḇaḇesasoser ḇyedi kyain nako?
40012027	Rarirya rofyor Yayaw rur ḇemaḇak kuker papoik ro Beelzebul, kuker papoik rosai kpu mkoḇe sya ssḇuki dakyaw i? Inja siso nari ḇeḇemankara ḇemko.
40012028	Ḇape rofyor Yayaw rur ḇemaḇak kuker papoik Allah Rur Ḇyedi, inja kaku ḇeri Ḇaḇesasoser Allah ryama kwar faro mko.
40012029	Roḇaido rariso snonkaku ḇemarisen ḇesun ma ḇefasar papus ro snon ḇesambraḇ oso, rofyor sfes ḇepon snon ani ḇaim? Sfes ḇepon i kwar insape sfasyar rum ani.
40012030	Mansei ḇefnoḇek Ayaḇa ikada isampum Aya ma mansei ḇeryur fnoḇek Ayaḇa, ikada fyasasye.
40012031	Inja Yakofen faro mko: Sasar ḇeḇor kam ma anonef ro snonkaku nari nasma ḇaḇepayasyos, ḇape anonef faro Rur Ḇesren ikada isma ḇaḇepayasyos ḇaḇeri.
40012032	Rofyor snonkakuya isampum Rumkun Snonkaku, ikada isma payasyos, ḇape rofyor isampum Rur Ḇesren ikada isma payasyos ḇaḇeri ro supswan ine payasyos oḇa, ma ro ras ḇepupes ya kako payasyosḇa.
40012033	Rofyor mkokofen ai knam oso ipyum rarirya bon ḇyena kako napyum; rarirya kako ai knam oso mkoḇo ipyumba, rarirya kako bon ḇyena nakpyum ba. Snar ai ani bon ḇyena naiso koḇuki ifawi i na.
40012034	Ne, ikakḇeknampu mkun ḇyesi, rariso mkofawi mkawos roi ḇeḇye, ḇape mankun mko mkoḇarḇor? Snar roi mkap kuker sḇadon irya nek ro sne.
40012035	Snonkaku ḇepyum sawos roi ḇepyum ro fayar ḇepyum, ma snonkaku ḇeḇyeḇa sikada sawos roi ḇeḇarḇor ro fayar ḇeḇarḇor.
40012036	Ḇape Yakofen faro mko: wos famfnom snonkaku sya sawos na nari skarem na ro ras mankara ya.
40012037	Kuker wos anna nari ssḇuk kaku faro au, ma kuker wos anna kako nari ssḇuk samamyai faro au."
40012038	Ro fafisu ani ḇefawi nananem Refo Yahudi kuker Farisi ono sikofen faro Yesus, ḇo soḇo: "Guru nkomarisen nkomam aḇyair oso ro Au."
40012039	Ḇape kyarem faro si: "Syos ḇeḇarḇor ma ḇefrur farḇuk ine soḇo sor aḇyair oso ro Aya. Ḇape sikada nari sisma aḇyair osoḇa derer aḇyair Nabi Yunus.
40012040	Snar raris Yunus kyain ro in ḇeba sasop ya dori ḇeras rikior ma roḇ rikior, rarirya kako Rumkun Snonkaku nari kyain ro mun aiḇui ḇeras rikior roḇ rikior.
40012041	Ro fafisu mankara ya, kawasa Niniwe nari sikḇwawes ma sifnoḇek syos ine ma ssḇuk samamyai faro si. Snar kawasa Niniwe sikada simbror rofyor simnaf Yunus ḇaryas ḇyena ma kaku ḇeri ro dine mkakmam snon oso isya iba syadi wer ro Yunus!
40012042	Ro fafisu mankara ya wairek bin ro ḇar Wambrau ani nari diḇri fnoḇek syos ine ma nari dakḇuk samamyai kako. Snar wairek bin ine ryama ker supswan pember fa dakmnaf Salomo fawinananem ḇyena, ma kaku ḇeri mkakmam snon oso isya ro dine isyadi wer ro Salomo!"
40012043	"Ro fafisu rur ḇemaḇak ya isasyar bur snonkaku, ikada imbran iḇor farma ro sup-sup manuren syewar moḇ mananai. Ḇape ismaḇa.
40012044	Inja ikofen: Nari yarerḇe rum yabur ani. Ma rya kwar ro rum ani myam ma rum ani ḇyebei, sisasapu sren i ma sfasos pyum i.
40012045	Rarirya isasyar ma dor rur ḇemaḇak rifik ḇesawo syadi wer ro i ma ssun fa sikenem ro dia. Ma ro papupes ya snonkaku ani iḇyeḇa syadi wer ro ḇepon ya. Rarirya kako kuker syos ḇeḇarḇor ine."
40012046	Fafisu Yesus isya dawawos kuker kawasa ḇeḇor ansi, mkakmam snari ma naek Ḇyesi sores ro ḇandi ma sesewar fa sisrow ma sawawos kukeri.
40012047	Rarirya snonkaku oso ikofen faro I: "Mame, snami ma naek ḇesi sisya ro ḇandi ma ssewar fa sisrow Au."
40012048	Ḇape Yesus kyarem faro snonkaku ḇekofen wos ani faro Inya: "Manseiso sna Yedi? Ma manseiso naek Ayesi?"
40012049	Raimnai Ikofen, ma fyos ḇraminya ḇo fyasnai faro manfamyan Ḇyesi: "Sine sna Yedi ma naek Ayesi.
40012050	Snar mansei ryawer ḇefrur Mami marisen Ḇyena ro boiyaswa, ikada naek ma srar Ayedi ma sna Ayedi."
40013001	Ro ras ani Yesus isasyar ro rum ani ma rya kyain ro danosen andir ya.
40013002	Kawasa sibor semarani ḇo srama spanjuḇer I, inja dek ro wai oso ma kyon roi, mḇoi kawasa ḇeḇor ansi kam sores ro ḇande.
40013003	Ma dawos roi nabor farosi kuker sarḇer. Doḇo: "Snon ḇekekef mor oso isasyar fa kyekef mor.
40013004	Ro fafisu kyekef ya, mor ono nasapi ro nyan andir, ma mansya srama san na rao naḇro.
40013005	Mor ono nasapi ro moḇ ḇeḇekarui, ḇeḇesaprop mankunba inja nasur fasaw,
40013006	ḇape rofyor ori dek kwar, nmaryoi ma nmas snar nerares ḇa.
40013007	Mor ono wer nasapi ro manuk borek; ma manuk anna naduḇ epenna isof nmas ma namar.
40013008	Ma ono nasapi ro saprop ḇepyum raimnai nasur ma namarem: ono ḇeutin, ono ḇesamfur ri wonem, ono wer ḇesamfur rikior.
40013009	Mansei ḇeḇeknaram ido iḇye kada imnaf!"
40013010	Ma manfamyan ḇyesi srama sifuken faro i, ḇo soḇo: "Snaro wawos faro si kuker sarḇer?"
40013011	Yesus kyarem: "Faro mko kada mkosma fakamaman fa mkofawi kankunes Ḇaḇesasoser ro boiyaswa, ḇape sikada roḇa.
40013012	Snar mansei ḇena, nari ssḇuk faroi wer isof nya farsbawer; ḇape mansei ḇeyakna ḇa, rosai wer isya faroi nari neḇeyun bur i.
40013013	Eḇedari yawos faro si kuker sarḇer; snar smam ḇape imnis smam ba ma srower ḇape imnis srower ḇa, ma sifawi ḇa.
40013014	Inja Yesaya ḇardadi ḇyedi imnis fa kyur si: Nari mkomnaf kuker knaram mkoḇesi, ḇesyaḇo mkokara ḇa, nari mkomam keker mka mkoḇesi, ḇesyaḇo mkofawi ḇa.
40013015	Snar er ine sisnesna napup kwar, ma siknasna nadiw, ma simkasna nasef; insa smam awer kuker simkasna ma simnaf awer kuker siknasna ma sifawi awer kuker sisnesna, isof skaḇer ma yaḇuk pararei faro si.
40013016	Ḇape aski faro mko snar mka mkoḇesi smam ma knaram mkoḇesi simnaf.
40013017	Snar yakofen faro mko: Kaku ḇeri nabi ma snonkaku ḇenapes sya sibor simarisen sakmam ma sakmnaf, roi mkomam ma mko mnaf nane, ḇape sakmam ma sakmnaf na ḇa.
40013018	Inja mkomnaf naḇye, sarḇer snon ḇekekef mor ani.
40013019	Faro snonkaku oser-oser ḇemnaf wos ḇekur Ḇaḇesasoser Boiyaswa, ḇape sifawi na ḇa, snar ḇeḇarḇor ya ryama ma dun mor ḇekekef anna ro sisnesna; irya mor ḇekekef ro nyan andir.
40013020	Mor ḇekekef ro saprop ḇeḇekaruina irya snonkaku ḇemnaf wos ya ma fasaw ḇeyun na kuker raryaḇ.
40013021	Ḇape nerares ḇa inja nasur fasaw knik monda. Rofyor kanderama ḇaḇewayam ono ndama nkuri snar wos ani, snon ani isapi fasaw kaku.
40013022	Mor ḇesapi ro fandu manuk borek irya snonkaku ḇemnaf wos ani, raimnai araryof ananjar awar kirai ine ma sne ḇero nana nepen epen wos anna isof namarem ba.
40013023	Mor ḇesapi ro saprop ḇepyum irya snonkaku ḇemnaf wos ani ma ḇefawi, rarirya nebon, ono ḇeutin, ono ḇesamfur riwonem, ono wer ḇesamfur rikior."
40013024	Yesus ḇyuk sarḇer oso ḇese wer faro si, doḇo: "Ḇaḇesasoser Boiyaswa imnis raris snonkaku ḇekekef mor ḇepyum ro yaf ḇyedi.
40013025	Ḇape rofyor kawasa syakam senef, mbroḇ ḇyedi ryama ma dakkekef ampyampumber mor ro fandu gandum ansi, raimnai ibur.
40013026	Ro fafisu gandum ansi sisur ma simarem randak ya, ampyampumber ansi kako saksur.
40013027	Inja tuan ḇena yaf ya manfamyan ḇyesi srama faro i ma sikofen, ḇo soḇo: Tuan, rariso mor ḇepyum siso kwekef ro yaf bedi, ḇesyaḇo ampyampumber sine srama kero?
40013028	Tuan ani kyarem: Mbroḇ koḇediso ḇefrur rarirya. Raimnai manfamyan ansi sikofen faro i: Inja tuan wamarisen ido nkora nkopas ampyampumber ansi?
40013029	Ḇape ikofen: Roḇa, snar imbude mkopas sasar gandum sya rofyor mkopas ampyampumber ansi.
40013030	Inja sisur kam mura isof fafisu afuf ya. Ro fafisu ani nari yakofen faro ḇeyuf ansi: Mkoryur ḇepon ampyampumber ansi ma mkororbos si fa sebosbos ma seḇekun; ḇarpur ya mkoryur gandum sya ma mkosun si ro sayar ayedi."
40013031	Yesus ḇyuk sarḇer oso ḇese wer faro si, doḇo: "Ḇaḇesasoser Boiyaswa imnis raris sasawi mor, sun ma skekef ro yaf sena.
40013032	Kaku mor aniso ḇebaḇa syadi ro mor ḇese sya kam, ḇape rofyor isur kwar, sasawi ani iba syadi rofaran ḇese sya kam, ma isyadi wer ḇyeai knam, isof man ro farsyos sya srama smunnarem ro snaw-snaw ḇyena."
40013033	Ma fyar-fyar sarḇer ine kako faro si: "Ḇaḇesasoser Boiyaswa imnis raris mur bin oso dun fa ḇyukḇaren terigu amek rikior ma ifrur fa napisen kam."
40013034	Nakam Yesus ḇyuk na faro kawasa ḇeḇor ansi kuker sarḇer,
40013035	insa nabi ya wos ḇyedi imnis isoine: "Yamarisen yaḇas sḇari fa yawos sarḇer, Yamarisen yawos ro roi ḇero kankunes ro randak supswan ine ḇyeḇefrur ya."
40013036	Raimnai Yesus ibur kawasa ḇeḇor ansi. Manfamyan ḇyesi srama ma sikofen faro i, ḇo soḇo: "Wakofen fasnai faro nko ro sarḇer ampyampumber ro fandu gandum ansi."
40013037	Ma kyarem faro si, ḇo doḇo: "Snonkaku ḇekekef mor ḇepyumya ido irya Romawa Snonkaku;
40013038	yaf ya irya supswan. Mor ḇepyum sya irya romawa-romawa Ḇaḇesasoser ma ampyampumber sya irya romawa-romawa ḇeḇarḇor.
40013039	Mbroḇ ḇekekef ampyampumber sya irya Ibiris. Fafisu afuf ya irya ras papupes ma ḇeyuf ansi irya malaikat.
40013040	Ma raris ampyampumber sya siryur si ma sikun si ro for rarirya kako ro ras ḇepupes ya.
40013041	Rumkun snonkaku nari iwan malaikat ḇyesi ma nari siryur roi ḇeḇor ḇeḇeninyan ma snonkaku kam ḇefrur ḇarḇor ro Ḇaḇesasoser ḇyedi.
40013042	Sikam nari sisawen si ro for; rodia nari sisma kankanes ma arkfafais nakor.
40013043	Rofyor ani kawasa ḇenapes sya nari sisnai imnis ori ro Ḇaḇesasoser Kma sedi. Mansei ḇeḇeknaram, iḇye imnaf!"
40013044	"Ḇaḇesasoser Boiyaswa imnis papus beyokef ro yaf ya, ma snonkaku oso isma na, raimnai iyokef na wer. Snar raryaḇ ḇyedi rya ḇyoḇ pres papus ḇyena fa ḇyukkoḇes yaf ani.
40013045	Rarirya kako kuker Ḇaḇesasoser Boiyaswa imnis snon ḇesewar inkin mkamor ḇepyum.
40013046	Rofyor isrow kwar inkin mkamor ḇeḇemaeja kaku, rya ma ḇyoḇ pres papus ḇyena fa ḇyukkoḇes inkin mkamor ani."
40013047	"Rarirya kako Ḇaḇesasoser Boiyaswa imnis pam paspos ḇenap ro soren, ma in syoso-syoso sḇar ro pam ani.
40013048	Pam ani ifo kwar spawi ḇebonde ma skimfir in ḇepyum sya ma siser si ro aiḇar ḇoi in ḇepyumba sya sisawen si.
40013049	Rarirya kako ro fafisu ras ḇepupes ya: Malaikat-malaikat sya nari srama fa sirarwas snonkaku ḇeḇarḇor sya bur snonkaku ḇenapes sya,
40013050	raimnai sisawen snonkaku ḇeḇarḇor sya ro for ḇembrerḇa; ro diwa nari skanes ma sark fafais nakor.
40013051	Mkofawi roi ḇeḇor nanekam kwarke?" Skarem: "Mḇoi, nkofawi kwar."
40013052	Raimnai Yesus ikofen faro si: "Inja ḇefawi nananem Refo Yahudisya oser-oser isma farkarkor ḇekur Ḇaḇesasoser Boiyaswa imnis tuan oso ḇesasyar papus ḇebabo ma ḇekwar nakam ro kron ḇyedi."
40013053	Yesus fyar-fyar sarḇer anna posa kwar, ibur moḇ ani.
40013054	Ryama kwar ro mnu ḇyedi, fyarkor kawasa ro dia ro rum nadi sedi. Sikandor kam ma sikofen: "Ro moḇ rosai isma fawawi ma samambraḇ ḇyuki ifrur aḇyair kanandor nane?
40013055	Ko kam kofawi irya rumawa ro snon ḇefawi nananem ḇefrur rum? Kofawi kako snari snori Maria ma naek ḇyesiso: Yakobus, Yusuf, Simon ma Yudas?
40013056	Ma srar ḇyesi kako sisya skainfadu ko? Inja moḇ rosaiso isma roi ḇeḇor nanefa ro ya?"
40013057	Ma sikam sfafayaf ḇo siyaw i. Inja Yesus ikofen faro si: "Nabi oso semafi ro moḇ-moḇ ḇese, mḇoi demir ro mnu mankundi ḇyedi ma rum ḇyedi kada sefandun i ḇa."
40013058	Ma snar kakyarḇa sena, Yesus dakfrur aḇyair kanandor nabor ro dia ḇa.
40014001	Ro fafisu ani Yesus ḇyesno faro Herodes, koranofiak ro supya mnuk ani, dakmnaf i.
40014002	Rarirya ikofen faro ḇefararur ḇyesi: "Irya Yohanes Ḇemasi; diḇri kwar ro fandu ḇemar sya eḇedari samambraḇ anna nafararur roi."
40014003	Snar Herodes iwan kwar fa sfor Yohanes, ḇo sewanka i ma ssun i ro bui, snar dun ḇedar ḇyedi Filipus swari, Herodias fa fyakawin i.
40014004	Snar Yohanes isonk Herodes, ḇo doḇo: "Wapok wun Herodiasḇa, snar rarirya beyuk sasoser agama!"
40014005	Herodes ḇyenamu myun Yohanes ḇape imkak kawasa ḇeḇor ansi, snar skarai nabi rirya.
40014006	Ḇape ro ras munara swarapepen Herodes ḇyeḇeyaben ya, Herodias inai ḇyedi ifyer ro ḇarpon sedi ma ifrur raryaḇ Herodes sneri,
40014007	isof Herodes ḇyeasas kuker syasi nari ḇyuk faroi rosai ryawer imarisen dor ro i.
40014008	Snar inai ani snari fyarkor ninyan i kwar inja ikofen: "Buk faro aya Yohanes Ḇemasi ḇruri ro sayer oso."
40014009	Inja wairek sneri fyafardun, ḇape snar sna ḇyedi ma dakam ḇyesi, eḇedari ḇyuk sasoser fa ssḇuk Yohanes ḇruri faro i.
40014010	Inja iwan fa speremuk Yohanes ḇruri ro bui,
40014011	raimnai siseri ro sayer oso, ma ssḇuki faro inai ani ma duni faro snari.
40014012	Raimnai Yohanes Ḇemasi manfamyan ḇyesi srama ssun aipyokem ani fa sikrir i. Ḇarpur ya sra faro Yesus fa sikofen ḇadir faro i.
40014013	Yesus imnaf Yohanes imar kwar imarisen kyaḇer bur moḇ ani ma dek wai oso ḇemoḇ ḇeḇeursḇa. Ḇape kawasa ḇeḇor ansi simnaf inja sisasyar ro mnu sena siso nyan ḇeraḇande fa siyomuser i.
40014014	Fafisu Yesus ryande, myam kawasa ḇeḇor ansi ma iswar si, ḇo ḇyuk pararei faro ḇeduf si.
40014015	Fanam mandira, manfamyan ḇyesi srama faroi ma sikofen, ḇo soḇo: "Moḇ ine ḇyeuserḇa ma fyanam roḇ kwar. Inja wawan kawasa ḇeḇor ansine fa sra insa skoḇes roḇean ro mnu-mnu na."
40014016	Ḇape Yesus ikofen faro si: "Sipok sibur awer, mkoiso nari ḇefan si."
40014017	Skarem faro i, ḇo soḇo: "Inkosma monda ro dine mamami ririm ma in risuru."
40014018	Yesus ikofen: "Mkun na muma maro aya."
40014019	Raimnai iwan kawasa ḇeḇor ansi fa skain ro aḇris sya. Rofyor dun mamami ririm ma in risuru kwar, iwakwaker ḇe nanki ma ikofen kasumasa ma ḇyeḇokna posa pyanasnis na ma ḇyuk na faro manfamyan ḇyesi, raimnai manfamyan ḇyesi sirwas na faro kawasa ḇeḇor ansi.
40014020	Ma sikam sanan isof sarḇor. Sanan posa kwar siryur mamami ker-ker ḇedawer na ma siserna ro noken samfur seser risuru nafo.
40014021	Kawasa ḇeyanan ansi kam indokada sesyaran ririm, ḇoi bin ma romawasya seḇeyakkor ḇa.
40014022	Raimnai Yesus ḇyuk sasoser fasau faro manfamyan ḇyesi fa sek ro wai ma spon i ḇe ḇariwarḇar, ro fafisuya kako iwan kawasa ḇeḇor ansi fa sibur.
40014023	Ma iwan kawasa ansi fa sibur kwar, Yesus dek ro urek ani raryas demir ḇyenadi. Ro fafisu roḇ kwar, derer ro dia.
40014024	Ro fafisu ani manfamyan ḇyesi skaḇor kwar bur sup ya isof ro danosen ya faduri, ma wai ani ikren-ikḇar ro bak na, snar sko sor wam ya.
40014025	Ro fafisu kyamadui meser (indokada oras) kior Yesus ryama faro si imbran ro warya bori.
40014026	Ro fafisu manfamyan ḇyesi smam imbran ro war ya bori, sikandor, simkak ḇo sfararar ma soḇo: "Faknik ri rya!"
40014027	Ḇape Yesus ikofen fasaw faro si: "Mkoknon! Ayai ri, mkomkak awer!"
40014028	Inja Petrus dor faroi: "Manseren, aurya ido, wakofen ḇo yambran ro warya bori mufaḇe au."
40014029	Yesus ikofen: "Rwamuma!" Inja Petrus dado bur wai ya ma imbran ro war ya bori fa isrow Yesus.
40014030	Ḇape rofyor ḇyabir wam ya ipok, imkak ma iswarḇaḇ imbrur inja dar-dor: "Manseren, wafnoḇek aya!"
40014031	Yesus isawar fa iser i ma ikofen: "Ne, snonkaku ḇekyar mnis ḇa, snaro beḇirḇar?"
40014032	Raimnai suyek ro wai ya ma wam ya kako iḇrin.
40014033	Ma snonkaku ḇero wai ani sḇansuba faroi, soḇo: "Kaku ḇeri Rumkun Allah risoau."
40014034	Rofyor skofyafer kwar skorande ro Genesaret.
40014035	Rofyor kawasa ro mnu ani smamḇaḇir Yesus, sikofen ḇayir i ro sup ani ḇesiper. Inja ssun ḇeduf sesi kam faro Yesus.
40014036	Sor faro i insa span monda ro syatu pusyom ḇyena. Ma snonkaku ḇepan roi isya siprei kam.
40015001	Ḇarpur ya Farisi ono kuker ḇefawi nananem Refo Yahudi ḇeraker Yerusalem srama faro Yesus ma sikofen:
40015002	"Snaro manfamyan ḇesi sḇeyuk rari ro kpu koḇesi? Snaro sḇan siḇrasna ḇa ro fafisu sanan?"
40015003	Ḇape Yesus kyarem faro si: "Snaro mko kako mkakḇeyuk Allah sasoser ḇyena ḇekur kako rari kpu mkoḇesi?
40015004	Snar Allah ikofen: Besyowi snami ma kmami; ma oso wer: Mansei ḇefras snari roḇa kmari ikada ismai samamyai marmar.
40015005	Ḇape mko kada mkoḇo: Mansei ḇekofen faro snari ma kmari: Rosai yasma na fa yaḇuk ḇesyowi mu, yaḇukna nfarser kwar faro Allah,
40015006	snonkaku ani ikada ḇyesyowi snari ma kmari ḇa. Rarirya Allah wos ḇyena mkoḇeuser naba snar rari mankun mkoḇena.
40015007	Ne, snonkaku ḇemarares Kaku ḇeri ro Nabi Yesaya ḇardadi ḇyedi ḇekur mko:
40015008	Er ine som Aya kuker sḇardip monda, Mḇoi sisnesna kada nbinkwan bur Aya.
40015009	Fromo monda kakyar ma nadi sena faro Aya, snar farkarkor ssḇuk farkor na sasoser snonkaku monda."
40015010	Raimnai Yesus dor snonkaku ḇeḇor ansi ma ikofen faro si:
40015011	"Mkomnaf ma mkokara pyum: Roi ḇesun ro sḇadon naiso ḇeḇemamas snonkaku sya ḇa, mḇoi roi ḇesasyar ro sḇadon naiso ḇeḇemamas snonkaku."
40015012	Ma manfamyan ḇyesi sra ma sifuken faro i: "Wafawi kwarke wos wakofen na nekarui ḇekarkar faro Farisi ansi?"
40015013	Yesus kyarem faro si: "Rokaker Kma yedi ro boiyas kyerḇa na, nari neḇepas kuker rares ḇyena kam.
40015014	Mkomam monda si. Si snonkaku ḇepraf ḇekfin ḇepraf sya. Rofyor snon ḇepraf oso ikfin min ḇepraf oso, nari susapi ro der."
40015015	Raimnai Petrus ikofen faro Yesus: "Wakofen ḇayir sarḇer ine faro nko."
40015016	Yesus kyarem: "Mko kako mkakfawi ḇayim sarḇer ani?
40015017	Mkofawiḇake roi ḇeḇor ḇesun ro sḇadon nsun pdef ḇesnewar raimnai sisawen na ro akyek?
40015018	Ḇape rosai ḇesasyar ro sḇadon neknam ro sne ma naiso ḇefrur mamas snonkaku.
40015019	Snar ro sne iso ḇekara swaruser ḇeḇyeḇa, mamun, farḇakbuk rmomen, karaw, soar ankar ma anonef.
40015020	Naiso ḇefrur mamas snonkaku. Ḇape kanan kuker ḇramin ḇeḇan ḇa, ikada ḇyemamas snonkaku ḇa."
40015021	Raimnai Yesus kyaḇerbur ro dia ḇe sup Tirus ma Sidon.
40015022	Bin Kanaan oso ro sup ani ryama ma dor: "Waswar aya, o Manseren, Romawa Daud, snar inai yedi rur ḇemaḇak ya iswoḇer i isof ḇyenyawa ḇa."
40015023	Ḇape Yesus kyarem wos oso faro i ḇa. Raimnai manfamyan ḇyesi srama ma sor faro Yesus, ḇo soḇo: "Wawan i fa ibur, snar iyawuser koḇo dor ḇesya kwari."
40015024	Yesus kyarem: "Yasma wawan monda faro domba-domba ḇeḇor ro fandu er Israel."
40015025	Ḇape bin ani fyanam Yesus ma ḇyansuba faro i ma ikofen: "Manseren wafnoḇek aya."
40015026	Ḇape Yesus kyarem: "Kopok kun roḇean ḇefasos faro romawa sya ma neḇesawen faro make sya ḇa."
40015027	Bin ani ikofen, ḇo doḇo: "Kaku ḇaboi Manseren, ḇape makei ya dakan kako roḇean mom-mom ḇesapi ro meja tuan ḇyedi."
40015028	Inja Yesus kyarem ma ikofen faro i: "Ne, awino, kakyar bedi iba, rarirya roi wor ani wasmai raris moḇ wamarisen rai." Ma ro fafisu ani beri inai ḇyedi iprei.
40015029	Fafisu sskobur supya fyor ani kwar, Yesus imbran sye danosen Galilea ma dek ro urek oso ma kyain ro dia.
40015030	Fyoroḇa kawasa sibor semarani ḇo srama ḇe I ma ssun snonkaku ḇepapipen, manis, ḇepraf, awer ma ḇese sibor wer, ma srir si ro ḇarpon Yesus ma ḇyuk pararei faro sikam.
40015031	Rarirya kawasa ḇeḇor ansi sikandor snar smam awer sya sawawos, manis sya siprei, ḇepapipen sya simbran, ḇepraf sya smam, ma rarirya si sandik Allah Israel.
40015032	Raimnai Yesus dor manfamyan ḇyesi ma ikofen: "Sneri iswar kuf kawasa ḇeḇor ansine. Ras rikior kwar siso aya ma nanano kyur siḇa. Yamewer yawan si fa sibur kuker basbiser, nari simsoi ro nyan ya bori."
40015033	Manfamyan ḇyesi sikofen faro i, ḇo soḇo: "Rariso moḇ ḇeḇeursḇa ine kosma roḇeyan fa koḇukfan snonkaku ḇeḇor ansine?"
40015034	Yesus ikofen faro si: "Mkosma roḇeyan ri ḇeso?" Skarem, ḇo soḇo: "Mamami rifik ma in kasun ono sisya kako."
40015035	Raimnai Yesus iwan kawasa ḇeḇor ansi fa skain ro saprop ya bori.
40015036	Raimnai dun mamami rifik anna kuker in ansi, ikofen kasumasa, raimnai pyanasnis na ma ḇyuk na faro manfamyan ḇyesi, fa manfamyan ḇyesi sakḇuk na faro snonkaku ḇeḇor ansi.
40015037	Ma sikam sanan isof sarḇor. Ḇarpur ya siryur mamami ker-ker ḇedawer na, sismai noken rifik nafo.
40015038	Snonkaku ḇeyanan ansi kam sesyaran rifiak, bin ma romawa sya seḇeyakkor ḇa.
40015039	Raimnai Yesus iwan snonkaku ḇeḇor ansi fa sibur. Ikada dek ro wai ma skopaw ḇesup Magadan.
40016001	Ḇarpur ya snon Farisi ma Saduki ono srama simarisen sifuken sye Yesus. Sor insa Yesus fyasnai faro si aḇyair oso ro boiyaswa.
40016002	Ḇape Yesus kyarem faro si: "Ro mandira snar rep na narik, inja mkoḇo: Ras ya nari iḇrin,
40016003	ma ro arwo babo snar rep na narik ma nkadum, inja mkoḇo nari rasya ipyum ba. Sananai nanki mkofawi mkomambir na ḇape aḇyair awar mkofawi na ḇa.
40016004	Syos ḇeḇarḇor ma ḇeso mnisḇa sine senamu sor aḇyair oso. Ḇape faro si nari koḇuk aḇyair oso ḇa derer aḇyair Nabi Yunus." Raimnai Yesus ibur si.
40016005	Rofyor Yesus manfamyan ḇyesi skaḇoruk danosen, sfanander sun mamami.
40016006	Yesus ikofen faro si: "Mkepen ma mkoḇesasor mko ro mur Farisi ma Saduki."
40016007	Ma skara ro mankunsi ma sikofenyae faro si: "Ikofen rarirya snar kun mamami ḇa."
40016008	Ma ro fafisu Yesus ifawi rosai ḇefnai fa sawosyae si, inja ikofen: "Snaro mkawawos ro mkun mamami ḇa?
40016009	Ne, snonkaku ḇekyar mnis ḇa! Mkofawi ḇaimke? Mkoswarepen ḇake mamami ririm faro snonkaku syaran ririm ma mkoryur bedawer na noken ri ḇeso?
40016010	Roḇaido mamami rifik faro snon syaran rifiak ma bedawer na mkoryur na ro inoken ri ḇeso?
40016011	Rariso mkofawiḇa ḇo mkoḇo yawos ro mamami, mamami naiso yakofen na ḇa. Yakofen faro mko: Mkoḇesasor ma mkepen mko ro mur kawasa Farisi ma Saduki."
40016012	Ro fafisu ya insape sifawi Yesus dawos insa sepen si ro mur mamami ḇa, ḇoi ro farkarkor snon Farisi ma Saduki.
40016013	Yesus ryama kwar ro Kaisarea Filipi, ifuken faro manfamyan ḇyesi: "Kawasa sya soḇo, manseiso Rumkun Snonkaku ya?"
40016014	Skarem, ḇo soḇo: "Ono sikofen: Yohanes Ḇemasi, ono wer sikofen: Elia ma ono kako sikofen: Yermia roḇaido oso ro fandu nabisya."
40016015	Raimnai Yesus ifuken faro si: "Ḇape mko kada rosai mkakkofen, manseiso aya?"
40016016	Inja Simon Petrus kyarem, ḇo doḇo: "Au kada Wairek Rumkun Allah ḇekenem!"
40016017	Yesus ikofen faro i: "Aski faro au Simon Yunus mandaḇen ḇyedi snar snonkaku riso ḇekofen ḇadir faro au ya ḇa, ḇoi Kma yedi ro boiyaswa.
40016018	Ma aya kako yakofen faro au: Au irya Petrus ma ro karui orḇom ine nari yaḇawes jemaat ayedi ma mun aibui ipok i ḇa.
40016019	Faro au nari yaḇuk asyopder ḇaḇesasoser Boiyaswa. Rosai fes ro supswan ine nari neḇefes ro boiyas ma rosai per ro supswan ine nari neḇeper ro boiyaswa."
40016020	Raimnai Yesus myunwark manfamyan ḇyesi insa sikofen ḇayir awer faro manseirya wer mḇoi irya Wairek.
40016021	Rofyor ani Yesus ikofen ḇayir randak faro manfamyan ḇyesi nari ryaḇe Yerusalem ma ro diwa isma kandera nabor ro ḇeḇarara, mananir imam ma ḇefawi nananem Refo Yahudisya, isof smun i ḇape nari ḇyeḇeḇawes ro ras ḇeḇekior ya.
40016022	Ḇape Petrus pyaw Yesus fa isoi ma isonek i, ḇo doḇo: "Manseren, Allah myam monda awer roi ḇera dine! Roi ḇeḇesya ani ipok kyur awer au."
40016023	Inja Yesus iknenef ma ikofen faro Petrus: "Biris wabur. Au karui ḇekarkar aya, snar kwara karkara Allah ḇyena ḇa, ḇoi karkara snonkaku."
40016024	Raimnai Yesus ikofen faro manfamyan ḇyesi: "Mansei ḇemarisen ḇeso aya, fyamyun mankundi, ḇoi ḇyar aprop ḇyedi ma iso aya.
40016025	Snar mansei ḇeḇekuker kankenem ḇyedi, ikada nari kankenem ḇyedi ryo bur i; ḇape mansei kankenem ḇyedi ryobur i snar aya, ikada nari ismai kankenem ḇyedi.
40016026	Fandun rosai snonkaku oso isma supswan ine ḇesiper ḇape kankenem ḇyedi ryobur i? Inja rosai nari koḇuki syadweri ya?
40016027	Snar Rumkun Snonkaku nari ryama kuker payamyum Kmari ma malaikat-malaikat ḇyesi siyaker i; rofyor ani nari myunsu faro snonkaku oser-oser raris rosai ifrur kwar.
40016028	Yakofen faro mko: Kaku ḇeri ro fandu snonkaku ḇeryur sine ono nari simar ḇa isof sakmam Rumkun Snonkaku ryama raris wairek ro Ḇaḇesasoser ḇyedi."
40017001	Ras riwonem nande Yesus dun Petrus, Yakobus ma naek ḇyedi Yohanes, skofnoḇek I ḇo skek bon ḇekaki oso. Ro bon ani bori skerer ḇaken.
40017002	Fafisu ya Yesus fyadwer mankundi ro ḇarpon skoḇena; Ḇarpon ḇyedi isnai imnis ori ma sansun ḇyena napioper karḇas imnis isnai.
40017003	Skomam wer Moses ma Elia suyawawos kuker I.
40017004	Petrus ikofen faro Yesus, ḇo doḇo: "Manseren, aski ḇefnakḇa nkoisya ro moḇ ine. Inja wamarisen kada, yafrur aḇdares rikior ro dine, oso faro Au, oso faro Moses ma oso wer faro Elia."
40017005	Ma rofyor Yesus dawawos kaker, kuker arḇeḇer mandif ḇesna oso isabu fa iswoḇer sko ma ro mandif ani skomnaf mkaren oso ikofen: "Ine Rumkun yaswar kakurirya, faro I sneri imarisen, iḇye mkomnaf I."
40017006	Manfamyan ḇyesi simnaf rarirya simkak kaku ḇo skain wepur ma sḇansuba.
40017007	Raimnai Yesus ryama pyan ro sko ḇo ikofen: "Mkoyor mko, mkomkak awer!"
40017008	Ma ro fafisu sko kanow skoḇrusna, skomam snonkaku oso ḇa ḇoi Yesus derer.
40017009	Ro fafisu skado ro bon ani, Yesus danun faro sko: "Mkofarfyar awer mamam ani faro snonkaku osoḇa beri rofyor Rumkun Snonkaku ḇyeḇeḇawes ḇaim ro fandu ḇemar sya."
40017010	Raimnai manfamyan ḇyesi sifuken faro i, ḇo soḇo: "Rarirya ido snaro ḇefawi nananem Refo Yahudi soḇo, nari Elia ryama resari?"
40017011	Yesus kyarem: "Kaku nari Elia ryama fa fyasos roi ḇeḇor nakam
40017012	ma yakofen faro mko: Elia ryama kwar, fama snonkaku sya smambir iba, ma sifrur faro i raris marisen sena. Rarirya kako Rumkun Snonkaku nari isma kandera ro si."
40017013	Ro fafisu ani manfamyan ansi sifawi Yesus dawawos ro Yohanes Ḇemasi.
40017014	Fafisu Yesus ma manfamyan ḇyesi skaḇer faro kawasa ḇeḇor ansi, snon oso ryama faro Yesus ma ḇyansuba ḇo doḇo:
40017015	"Manseren, waswar romawa yedi. Iduf mandai ma ḇyekandera kaku. Fafisu ono isapi ro for ono wer isapi ro war.
40017016	Yuni kwar faro manfamyan ḇesi, ḇape sipok sifruri fa iprei ḇa."
40017017	Inja Yesus ikofen: "Ne, mko syos ḇekyar ḇa ma ḇeḇarḇor, fafisu rosai kaker nari yakain fandu mko? Fafisu rosai kaker nari yakḇaḇ asuser mko? Mkun romawa ani muma!"
40017018	Yesus ḇyewef rur ḇemaḇak ani, isof isasyar buri ma romawa ani iprei beri.
40017019	Ḇarpur ya ro fafisu Yesus derer manfamyan ḇyesi srama sifuken faro i: "Snaro rur ḇemaḇak ani nkopok nkoyawi ḇa?"
40017020	Ikofen faro si: "Snar mkokyar mnis ḇa. Yakofen faro mko: Kaku ḇeri rofyor mkosmai kakyar ḇeba ḇemnis sasawi mor monda nari mkokofen faro Urek ine: Wakren bur moḇ ine ḇe diwara, --ma urek ani nari ikren, ma roi oso ipok ḇyerer au ḇa. [
40017021	Dafduf mandai ine ḇyeḇeyaw monda kuker nadi ma farfor.]"
40017022	Rofyor Yesus ma manfamyan ḇyesi sisya kam ro Galilea, ikofen faro si: "Rumkun Snonkaku ya nari sḇoḇi faro snonkaku sya
40017023	ma nari smun i ḇape ro ras ḇeḇekior nari ḇyeḇeḇawes." Rofyor manfamyan ansi simnaf rarirya sisnesna nfafardun fafaya ḇa.
40017024	Ro fafisu Yesus ma manfamyan ḇyesi srama ro mnu Kapernaum ḇeyor som faro Rum Allah sya srama faro Petrus ma sikofen: "Rariso guru bedi nari ḇyak som dirham risuru ansuyake roḇa?"
40017025	Kyarem faro si ḇo doḇo: "Mḇoi nari ḇyake." Ma rofyor Petrus syun ro rum ya, Yesus ifuken ḇepon i: "Simon wakkarai rariso? Faro manseisi wairek-wairek supswan ine ssun som? Faro kawasa ḇyesike roḇaido ro snon mandaman sya?"
40017026	Petrus kyarem ḇo doḇo: "Ro mandaman sya!" Inja Yesus ikofen faro i: "Rarirya kawasa ḇyesi ma roḇa.
40017027	Ḇape insa koḇe karui ḇekarkar faro si awer, rwa swarera ro danosen. Ma in pos ḇepon ya wai sḇari, nari wasma pipi dirham rifiak ro i. Wun si ma buk faro si fabuk ḇakwarek aya ma au kako."
40018001	Rofyor ani manfamyan ansi srama faro Yesus ma sifuken: "Manseiso ḇeba syadi ro Ḇaḇesasoser Boiyaswa?"
40018002	Inja Yesus dor romawa kasun oso fa dores fandu si raimnai ikofen:
40018003	"Yakofen faro mko, kaku ḇeri rofyor mkombror ma mkomnis kuker romawa kasun ineḇa ido, nari mkopok mkosun ro Ḇaḇesasoser Boiyaswa ḇa.
40018004	Mḇoi mansei ḇerun sneri fa imnis romawa kasun ine, iso ḇeba syadi ro Ḇaḇesasoser Boiyaswa.
40018005	Mansei ḇefaduru romawa kasun ḇeradine snar snonsnon Ayedi, ikada fyaduru Aya."
40018006	"Ḇape mansei ḇeḇeninyan oser ḇaken ro romawa kasun ḇekyar faro Aya sine, iḇye wer sfes karui yas-yas oso ro sasukor ḇyedi ma simsawer i ro soren.
40018007	Supswan ryokada kuker ḇaḇeninyan ḇeḇor ḇyena: Mḇoi ḇaḇeninyan ya isya, ḇape snonkaku ḇeḇeninyan ya ryokada.
40018008	Rarirya rofyor ḇramin roḇa wemin besi oso ḇyeninyan au, kwaruk i ma wasawen i, snar ipyum syadi faro au fa swun ro kankenem ya kuker ḇaramuk roḇa bemanis ro wasararir kuker ḇramin besuya ma wemin besuya ḇo si sawen au ro for ḇemḇrerḇa.
40018009	Na rofyor mka besu ya oso ḇyeninyan au, weri ma wasawen i, snar ipyum syadi faro au fa swun ro kankenem ya kuker mka oser ro bemka risuru ḇo sisawen au ro for ḇembrerḇa.
40018010	Mkoswarepen, ro karkara mkoḇena mkorun awer oso ro romawa kasun sine. Snar yakofen faro mko: Malaikat sesi sisya ro boiyaswa ḇemam Mami ḇarpon ḇyedi ḇesyakwar ro boiyaswa. [
40018011	Snar Rumkun Snonkaku ryama fa ḇyuk aski faro snonkaku ḇeḇor sya.]"
40018012	"Rariso karkara ḇedi? Rofyor snonkaku oso ismai domba utin oser, ma oso ro si iḇor, rariso nari ryirḇake samfur risiw seser risiw ansi ro ḇonya ḇo rya syewar ḇeḇor ani?
40018013	Ma yakofen faro mko: Kaku ḇeri rofyor ismai, raryaḇ ḇyedi iba syadi snar oser ani, ro samfur risiw seser risiw ḇeḇorḇa ansi.
40018014	Rarirya kako Kma mkoḇedi ro boiyas imarisenḇa fa oser ro romawa sine iḇor."
40018015	"Rofyor naek bedi ifrur sasar, wasoneki ro fafisu muyerer. Rofyor imnaf anun bena rarirya wasma kaḇer naek bani wer.
40018016	Rofyor imnaf auḇa, wun snonkaku oser roḇa suru wer, insa farkarkor ro snonkaku risuru roḇa kior ḇeḇesaksi ro wawos ani ḇyeḇeyawos namuk kwar.
40018017	Rofyor fyandun siḇa, mkun wawos anna faro jemaat. Ma rofyor imewer imnaf jemaat kako, ikada komam i imnis snonkaku ḇefawi Allah ḇa roḇaido imnis snon ḇeyor som.
40018018	Yakofen faro mko: Kaku ḇeri rosai mkofes ro supswan ine nari neḇefes ro boiyas ma rosai mkoper ro supswan ine nari neḇeper ro boiyas.
40018019	Ma yakofen wer faro mko: Rofyor snonkaku risuru ro fandu mko ro supswan ine suḇe sne oser fa suyor rosairya kaker, fararyor suḇedi Kma yedi ro boiyaswa nari ḇyuki faro su.
40018020	Snar ro moḇsai snonkaku risuru roḇa kior siryur kuker Snori, ro moḇ ani Aya isya ro fandu si."
40018021	Ḇarpurya Petrus ryama ikofen faro Yesus: "Manseren, nari yaḇuk ampun ḇefis faro naek yedi ḇefrur sasar maro aya? Isof ḇefikke?"
40018022	Yesus ikofen faroi: "Roḇa! Yakofen faro au: Isof ḇe fikḇa, mḇoi isof samfur rifik ḇe fik.
40018023	Snar Ḇaḇesasoser Boiyaswa imnis raris wairek oso ḇemarisen ḇefrur karkor kuker manfamyan ḇyesi.
40018024	Rofyor irandak kwar kuker karkor ani, ssun faroi snon oso ḇeḇenyaki talenta syaran samfur.
40018025	Ḇape snon ani ipok fa ḇyak nyaki ḇyenaḇa, inja wairek ani ḇyuk sasoser insa sḇoḇi kuker kina ḇyena ma nana ḇeḇor ḇyena kam fa sḇukḇak nyaki ḇyena.
40018026	Ḇape manfamyan ani ḇyansuba ma syom wairek ani ḇo ikofen: Wakḇaḇ aya resari, nyaki ḇeḇor ayena kam nari yaḇak pres na.
40018027	Inja saswar ya dek ro wairek ani sneri faro manfamyan ani, isof ipyos nyaki ḇyena ma ḇyemkei i.
40018028	Ḇape rofyor manfamyan ani isasyar, isrow manfamyan ḇese wer ḇeḇenyaki faroi dinar utin oser. Iserepen i ma damkoser min ḇyani sasukor ḇyedi, ḇo ikofen: Bak nyaki bena!
40018029	Ma min ḇyani ḇyansuba ḇo dor faroi: Wakḇaḇ aya resari, nyaki ayena nari yaḇak nakam.
40018030	Ḇape fyandunḇa ḇoi ḇyemin ḇyani fa ismai ro bui isof ḇyakpres nyaki ḇyena.
40018031	Min ḇese ḇyesi smam rarirya sisnesna nfafardun ma sra sikofen ḇayir roi ḇeḇor ḇeḇesya anna faro tuan sani.
40018032	Wairek ani iwan fa sor snon ani ma ikofen faroi: Ne, manfamyan ḇeḇarḇor, nyaki bena kam yapyosna kwar snar wor kwar ro aya.
40018033	Snaro au kako wakswar min bediḇa imnis moḇ yaswar au raya?
40018034	Inja tuan ḇyani imsori ma ḇyuki faro ḇewaren ḇui, isof ḇyak pres nyaki ḇyena.
40018035	Inja Kma yedi ro boiyaswa nari dakfrur rarirya kako faro mko, rofyor mkono oser-oser ḇyuk ampunḇa faro naek ḇyedi kuker sne ḇesiper."
40019001	Yesus ḇyuk farkarkor posa kwar, ibur ro Galilea ma syuḇer ro Yudea ro war Yordan ḇarya.
40019002	Kawasa sibor semarani ḇo siso i ma ḇyuk pararei faro si rodia.
40019003	Snon Farisi ono srama faro Yesus fa sifrowes sas i. Sifuken: "Iḇyeke snon oso fyaspar swari kuker knam famfnom monda?"
40019004	Yesus kyarem: "Mkowasya ḇake, ḇefrur snonkaku sya ro randak ya ifrur snon ma bin?
40019005	Ma ikofen: Rarirya snonya nari ibur snari ma kmari ma ḇyeoser kuker swari, isof sukam suḇe ḇaken oser.
40019006	Rarirya suḇe suru werḇa ḇoi suḇe oser. Inja, rosai Allah ḇyefa ḇeḇeoser kwar, snonkaku sipok sfaspar i ḇa."
40019007	Sikofen faroi: "Rarirya ido, snaro Moses ḇyuk sasoser fa ssḇuk syap faspar rofyor snon oso fyaspar swari?"
40019008	Yesus ikofen faro si: "Snar mkosnemna npakrek eḇedari Moses ḇyuk fa mkofaspar swa mkoḇesi, ḇape ro randak ya raririrya ḇa.
40019009	Ḇape yakofen faro mko: Mansei ḇefaspar swari, mḇoi swari ifrur farḇakbuk ḇa, raimnai ḇyuk bin oso ḇese, ikada ifrur farḇuk."
40019010	Manfamyan ḇyesi sikofen faro i: "Rofyor ḇaḇeoser fakawinya ryarirya ido, ipyum syadi fakawino awer."
40019011	Rarirya ikofen faro si: "Kawasa sipok sifawi kam wos ineḇa, derer faro snonkaku ḇesma fakamaman sya.
40019012	Snon ono sisya sipok sfakawin ḇa snar spansnasem rofyor sisnassi saḇen si ḇayim, ma snon ono sḇeḇekar, ma snon ono wer mankunsi sifrur rarirya snar Ḇaḇesasoser Boiyaswa. Mansei ḇepok ḇefawi ido ikada ifawi."
40019013	Raimnai snonkaku ansi ssun faro Yesus roma kapira ono, insa isawardofen si ma ḇyenadi kuker si; ḇape manfamyan ḇyesi simsor snonkaku ansi.
40019014	Ḇape Yesus ikofen: "Mkorir romawa kapira ansi, srama faro aya ḇo mkodwarek awer si; snar snonkaku ḇemnis sisya siso ḇena Ḇaḇesasoserro Boiyaswa."
40019015	Raimnai isawardofen si posa ḇarpur ya ibur moḇ ani.
40019016	Snon oso ryama faro Yesus ma ikofen: "Guru, fararur syowi rosaiso nari yafrur insa yaksmai kankenem ḇemnaiḇa ya?"
40019017	Yesus kyarem: "Snaro wafuken Aya ro mnuk rosai ḇeḇye ya? Derer oser monda ḇeḇye ya. Ḇape rofyor wamarisen waksun ro kankenemya ido beuser Allah sasoser ḇyena kam."
40019018	Snon ani ikofen faro I: "Sasoser rosai ḇeḇesyani?" Yesus ikofen: "Mamun awer, wafrur farḇuk awer, kwaraw awer, ḇesaksi ankarkar awer,
40019019	ḇesyowi snami ma kmami ma waswar min besi ḇese imnis waswar mankundaw."
40019020	Snonkḇor ani ikofen faro i: "Nakam yaḇeuser na kwar, rosai ḇemnisḇa kaker ya?"
40019021	Yesus ikofen faro i: "Rofyor wamarisen wafrur imnis ido, rwamura, ḇoḇ nana ḇeḇor bena ma bukna faro snonkaku ḇesaḇarar sya, rarirya nari wasmai nana ro boiyas, ḇarpurya rwamuma ma waso Aya."
40019022	Fafisu snonkbor ani imnaf wos anna, ibur kuker sne ḇefafardun, snar nana ḇyena nabor.
40019023	Yesus kofen faro manfamyan ḇyesi: "Yakofen faro mko; kaku ḇeri syamswen kaku faro snon ḇenana oso fa daksun ro Ḇaḇesasoser ro Boiyaswa.
40019024	Yakofen wer faro mko, ipyan syadi onta oso syun ro wairusmkir ya ro snon ḇenana oso syun ro Ḇaḇesasoser Allah."
40019025	Ro fafisu manfamyan sya simnaf rarirya, sikḇiresma sikofen: "Rofyor raririrya ido nari mansei ḇesma koreri ya?"
40019026	Yesus myam si ma ikofen: "Faro snonkaku roi nane ndariryaḇa, ḇape faro Allah roi ḇeḇor kam ndarirya."
40019027	Raimnai Petrus kyarem ma ikofen faro Yesus: "Inko ine inkobur kam roi ḇeḇor inkoḇena kwar ma inkoso Au; inja ḇaḇyak rosaiso nari inko isma ya?"
40019028	Yesus ikofen faro si: "Yakofen faro mko, kaku ḇeri rofyor awar babo ro fafisu Rumkun Snonkaku ya dek ro karapesa nasanḇyedi, mko ine, ḇeso Aya kwar, nari mkokain kako ro karapesa samfur seser risuru fa mkakḇe mankara keret samfur seser risuru ro er Israel.
40019029	Ma mansesi ḇebur kwar rum sena, roḇa naek ma srar sesi, roḇa sna ma kma sesi, roḇa romawa sesi, roḇa yaf sena snar Aya, snon ani nari isma kaḇer utin ḇeutin ma nari isma kankenem ḇemnaiḇa ya.
40019030	Ḇape kawasa ḇeḇor ḇepon sya nari spupes, ma ḇepupes sya nari spon."
40020001	"Snar Ḇaḇesasoser ro Boiyaswa imnis tuan ḇena rum oso isasyar ro arwo prim kaku fa syewar snonkaku ono fa sifararur ro yaf anggur ḇyedi.
40020002	Rofyor nyawosi kuker snonkaku ansi kwar ro ḇaḇyak sedi dinar oser ro ras oser, posa iwan siḇe yaf anggur ḇyedi.
40020003	Indokada oras siw arwo isasyar wer ma isrow snonkaku ono sarores monda ro pasar.
40020004	Ikofen faro si: Mkora mkakfararur kako ro yaf anggur ayedi, ma nari yaḇak pyum mko. Ma sikako sakra.
40020005	Indokada oras samfur seser risuru ma oras kior mandira ya kako isasyar ma syewar ḇefararur ono wer.
40020006	Indokada oras rim mandira isasyar wer ma isrow snonkaku ono wer, inja ikofen faro si: Snaro mkarores monda ro dine ro ras ḇesiper ine?
40020007	Sikofen faroi: Snar snonkaku ono ssḇuk fararur faro nko ḇa. Ikofen faro si: Mkora kako ḇe yaf anggur ayedi.
40020008	Fafisu mandira kwar tuan ani ikofen faro manwadwaren yaf ya: Wor ḇefararur ansi ma baksi, bak ḇepon ḇesun papupes sya isof ḇesun ḇepon sya.
40020009	Inja ḇefararur ro indokada oras rim sya srama ḇyaksi ma oser-oser isma dinar oser.
40020010	Ḇarpur ya ḇefararur ḇepon ansi sakrama, skara soḇo nari sismai syadi, ḇape sikako oser-oser ismai dinar oser kako.
40020011	Fafisu sisma ḇaḇyak sedi, sikada surem faro tuan ani,
40020012	soḇo: Ḇesun papupes sine sifararur oras oser monda ḇesyaḇo baksi imnis kuker inko, ḇefararur marḇak ras ḇesiper ma ḇerires dares pnas ro ori.
40020013	Ḇape tuan ani kyarem faro oso ro si, ḇo _doḇo: Naek, yafrur sasar faro au ḇa. Rariso kuna wosi kwar kuker ḇaḇyak dinar oser ro ras oser?
40020014	Wun rarwas ḇedi ḇo wabur; yamarisen yaḇuk faro ḇesun papupes ani imnis kuker yaḇuk faro au.
40020015	Ipyumḇake yafrur marisen ro sneri kuker nana yena? Roḇaido wamsor, snar yafrur pyum?
40020016	Rarirya kako snonkaku ḇepupes sya nari spon ma ḇepon sya nari spur."
40020017	Fafisu Yesus ryaḇe Yerusalem, dor ḇardi manfamyan samfur seser risuru ḇyesi ma ikofen faro si ro nyanya faduri:
40020018	"Knikine kora ḇe Yerusalem ma Rumkun Snonkaku nari sḇoḇi faro mananir imam-imam ma ḇefawi nananem Refo Yahudisya, ma nari ssḇuk samamyai marmar faro i.
40020019	Ma nari ssḇuki faro er-er ḇefawi Allah ḇa sya, insa sonef i, siprer i ma spai i ro aprop, ma ro ras ḇeḇekior ya nari ḇyeḇeḇawes."
40020020	Raimnai Zebedeus mandaḇen ḇyesu fnoḇek sna suḇedi skora faro Yesus, ma sna suḇedi ḇyan suba ro ḇarpon ḇyedi fa dor roi oso ro i.
40020021	Yesus ikofen: "Rosai wamarisen ya?" Kyarem, ḇo _doḇo: "Buk sasoser, insa romawa ayesuine sukain ro Ḇaḇesasoser bedi, sumindi ro ḇar raku ma sumin ya ro ḇar rasar ḇedi."
40020022	Ḇape Yesus kyarem, ḇo ikofen: "Mkofawi ḇa rosaiso mkor ya. Mḇoi nari mkakinem sek aninem yinem ya?" Sukofen faro Yesus: "Mḇoi rarirya."
40020023	Yesus ikofen faro si: "Sek aninem yedi, mḇoi nari mkakinem i, ḇape kankain ro ḇar raku ma ḇar rasar ayedi, yapok fa yaḇuki ḇa. Ine nari ḇyeḇeḇuk faro snonkaku mansesi Kma yedi fyasos kwar sya."
40020024	Manfamyan samfur ḇese ansi simnaf rarirya simsor faro mambekanaek ansu ya.
40020025	Ḇape Yesus dor si ma ikofen: "Mkofawi ḇaḇesasoser er-er sya, ssḇuk sasoser faro kawasa kuker ḇramin mankarmomen ma ḇeḇarara-ḇeḇarara sya sewayam si kuker pakakrek.
40020026	Rariryaḇa fandu mko. Mansei ḇemarisen ḇeba ro fandu mko, iḇye duf farmyan mko,
40020027	ma mansei ḇemarisen ḇeḇemananir fandu mko, iḇye ḇye manfamyan ḇe mko;
40020028	imnis raris Rumkon Snonkaku ryama insa suf farmyan i ḇa, mḇoi insa duf farmyan ma insa ḇyuk kankenem ḇyedi fa ḇyukḇak namuk kawasa ḇeḇor."
40020029	Ro fafisu Yesus kuker manfamyan ḇyesi sisasyar ro mnu Yerikho, kawasa sibor semarani ḇo siso i.
40020030	Snon ḇepraf risuru suisya sukain ro nyan andir ya, ma sumnaf, Yesus imbranuk, inja suyor ḇo suyoḇo: "Manseren, Rumkun Daud, waswar nu!"
40020031	Ḇape kawasa ḇeḇor ansi sewef su insa suḇefasis. Ḇesyaḇo insape ssubras syadi wer, suyoḇo: "Manseren, romawa Daud, waswar nu!"
40020032	Inja Yesus dores kan ma dor su. Ikofen: "Rosaiso mumarisen insa yafrur faro mu?"
40020033	Sukarem, ḇo suyoḇo: "Manseren, numarisen insa numam wer."
40020034	Rarirya saswar ya dek ro Yesus sneri, inja pyan ro sumkasna ma ro fafisu ya kako sumam beri ma suso I.
40021001	Fafisu Yesus ma manfamyan ḇyesi sfanam kwar Yerusalem ma srama ro Betfage ro urek Zaitun, Yesus iwan snon risuru ro manfamyan ḇyesi kuker anun:
40021002	"Muraḇe mnu ḇero ḇarpon muḇedi, ma ro diwa nari musrow keledai bin oso ḇyeḇefes ma mkun ḇyedi isya ro risḇyedi. Muper keledai ani ma muyuni muma faro Aya.
40021003	Ma rofyor snonkaku ono sifuken mu, mokofen faro si: Manseren ḇyefanduni. Nari isiḇer i fasaw wer."
40021004	Roi ḇeḇesya ine ryarirya insa ḇardi nabiya ḇyaryas ani imnis:
40021005	"Mkokofen faro imfun Sion: Mamkada, Wairek bedi ryama faro au, Ikada fyafir ma ḇyeaḇaḇen ma dek ro keledai oso, keledai kuḇ babo."
40021006	Inja manfamyan ansuya sura ma sufrur raris moḇ rosai Yesus ḇyuk kwar faro su.
40021007	Suyun keledai bin ani fnoḇek mkun ḇyedi, ma sḇor keledai ani dokor ḇyedi kuker sansun sena ma Yesus dek fa kyain roi.
40021008	Kawasa ḇeḇor sḇor sansun sena ro sampakya, ma ḇesesya wer skaruk airam ono fa skekna ro sampak ya kako.
40021009	Ma kawasa ḇeḇor ḇesoi sya ḇembran ro ḇarpon ma ḇarpur Yesus ssibras, soḇo: "Aski faro Rumkun Daud, I ḇesma ḇok ḇerama kuker Manseren snori, aski ro moḇ ḇekaki syadi!"
40021010	Rofyor syun ro Yerusalem, mnu ḇeba ani imbrus ma kawasa ansi sikofen, ḇo soḇo: "Snonkaku saisoine?"
40021011	Ma kawasa ḇeḇor ansi skarem: "Ine nabi Yesus ro Nazaret ro sup Galilea."
40021012	Raimnai Yesus syun ro Allah Rum ḇyedi ma iyaw snonkaku kam ḇefarḇaḇyan ro Allah Rum ḇyedi rawndi sya. Pyamḇar meja-meja sḇuksadwer pipi na ma bangku-bangku ro snonkaku ḇeḇoḇ manjawa sya.
40021013	Raimnai Yesus ikofen faro si: "Fas-fas isya: Rum Ayedi nari snir iḇe rum-nadi. Ḇape mkokada mkofrur iḇe nas snonkaku ḇemamun."
40021014	Rarirya ḇepraf sya ma manis sya srama faroi ro Allah Rum ḇyedi ma ḇyuk pararei faro si.
40021015	Ḇape rofyor mananir imam-imam ma ḇefawi nananem Refo Yahudi smam aḇyair kanandor ifrur na ma romawa-romawa ḇebras ro Allah Rum ḇyedi sya: "Aski faro Rumkun Daud!"
40021016	Sisnesna namsor, ma sikofen faroi: "Wamnaf romawa sine roi sikofen na?" Yesus ikofen faro si: "Yamnaf; mkowasya ḇaimke: Ro sḇadon romawa makḇoi ma romawa ḇeyinem sus fasos kwar sanandik?"
40021017	Raimnai ibur si ma isasyar ro mnu ya fa ryaḇe Betania ma denef ro dia.
40021018	Ro arwori ro maran kyaḇer wer ḇe Yerusalem, Yesus ibiser.
40021019	Fanam nyanya Yesus myam ara knam oso inja imbran yoḇi fa syewar bon roi, ḇape ismai royo ḇa derer fyabairam monda. Inja Yesus ikofen faro ai knam ani: "Wapok wamarem wer ḇa isof fyoro-fyoro!" Ma ro fafisu ani beri ara knam ani myas.
40021020	Manfamyan ḇyesi smam roi ḇeḇesya ani sikandor, ma sikofen: "Rariso isof ara knam ani myas fasaw beri?"
40021021	Yesus kyarem faro si: "Yakofen faro mko, kaku ḇeri rofyor mkokyar ma mkoḇe ḇirḇarḇa, nari mkofrur roi ḇeraris yafrur faro ara knam ani, dererḇa ḇoi rofyor mkokofen faro bon ine: Wakḇaken ma rwop randa wamsawer ro soren! nari ndarirya.
40021022	Ma rosairya wer mkor ro nadi kuker kakyar, nari mkosmai na."
40021023	Raimnai Yesus syun ḇe Allah Rum ḇyedi, ma fafisu fyarkor ro dia, mananir imam-imam kuker ḇeḇarara-ḇeḇarara er Yahudi srama faroi, ma sifuken: "Kuker papoik rosaiso bukfrur roi ḇera dine na? Ma manseiso ḇeḇuk papoik ani faro Au?"
40021024	Yesus kyarem faro si: "Aya kako nari yaḇuk fakfuken oso faro mko ma rofyor mkokarem i faro Aya, nari Aya kako yakkofen faro mko kuker papoik rosaiso yaḇuki ifrur roi annane kam ya.
40021025	Ḇakḇuk masi sren Yohanes ryama kero? Ryaker boiyaswake roḇa ryaker snonkakuke?" Sawos yae faro si, ma sikofen: "Rofyor kokofen: Ryamaker boiyaswa, nari ikofen faro ko: Rarirya ido, snaro mkokyar faro i ḇa?
40021026	Ḇape rofyor kokofen, ḇo koḇo: Ryamaker snonkaku, komkak kawasa ḇeḇor ansi, snar sikam skara Yohanes ani nabi rirya."
40021027	Raimnai skarem faro Yesus: "Inko fawiḇa." Inja Yesus ikofen faro si: "Rarirya ido, Aya kako yakkofen faro mkoḇa kuker papoik rosaiso yaḇuki ifrur roi annane kam ya."
40021028	"Ḇape mko kara rariso: Snon oso ḇena romawa risuru. Rya faro romawa rak ya ma ikofen: Romawa jedi ras ine rwa wafararur ro yaf anggur.
40021029	Romawa ani kyarem: Mḇoi, mami. Ḇape rya ḇa.
40021030	Inja sinan ani ryawer faro romawa ḇeḇesuru ya ma ikofen rarirya kako. Ma romawa ani kyarem bo doḇe! Yamewer. Ḇape ḇarpurya fyafko ma rya.
40021031	Mansei ro fandu romawa ansu ya ḇeḇeuser kmari marisen ḇyedi?" Skarem, ḇo soḇo: "Romawa ḇeḇesuru ya." Yesus ikofen faro si: "Yakofen faro mko, kaku ḇeri ḇeyor som ma bin ḇefrur farḇuk nari spon mko fa ssun ro Allah Ḇaḇesasoser ḇyedi.
40021032	Snar Yohanes ryama fa fyasnai nyan ḇenapes faro mko, ḇape mko kyar i ḇa. Ḇape ḇeyor som ma bin-bin ḇefrur farḇakḇuk sikada sikyar faroi. Ḇape mkomam i ḇesyaḇo mkofafko ḇa ma mkokyar faro i ḇa kako."
40021033	"Mkomnaf sarḇer oso ḇese wer. Snon ḇena saprop oso dom yaf anggur raimnai kyeri ḇo dar werek i. Raimnai ḇyai der moḇ ḇekafos anggur ma ḇyawes kaderen ḇekaki fa sḇukwaren yaf ani. Raimnai ḇyeasas yaf ani faro ḇeḇuk sasureffa sifararur ro yaf ani ḇoi ryaḇe sup ḇese.
40021034	Fafisu afufanggur ya fyanam, iwan manfamyan ḇyesi faro ḇefararur ro yaf ani fa ssun rarwas ḇyedi ro anggur bon anna.
40021035	Ḇape ḇefararur ro yaf ani sfor manfamyan ḇyesi: siprer sia, smun sia ma sso sia kuker karui.
40021036	Ḇarpur ya tuan ani iwan manfamyan ono ḇese wer, sibor syadi ro ḇepon ansi, ḇape si kako sifrur si raris min sesi.
40021037	Ḇarpurya iwan romawa ḇyedi faro si, ḇo ikofen: Roma ḇyedi nari sararyof i.
40021038	Ḇape rofyor ḇefararur ro yaf ansi smam rumkun ḇyani, sawos yae faro si: Roma ine iso nari ḇeḇewaris yaf ine, mkorama komun i, insa kona waris ḇyedi.
40021039	Inja sfori ma sisawen i ḇe yaf ya ḇandiri posa smun i.
40021040	Rofyor tuan ḇena yaf ani ryama, rosaiso nari ifrur faro ḇefararur ro yaf ani?"
40021041	Sikofen faro i: "Nari myun snonkaku ḇeḇarḇor ansi ma yaf anggur ani nari ḇyuki faro ḇeḇuk sasuref ono ḇese, sikada nari ssḇuk bon ro yaf ani faroi ro fafisu afuf ya."
40021042	Yesus ikofen faro si: "Mkowasya ḇaimke fas-fas ro Refo: Ḇefawi nananem ḇaḇawes rum, karui sisawen ya iso ḇeḇe karui dopir: roi ḇeḇesya ine ryama ro Manseren mun ḇyedi, roi ḇefrur kanandor ro ḇarpon komkasna.
40021043	Rarirya yakofen faro mko, nari Allah Ḇaḇesasoser ḇyedi ḇye ḇeyun bur mko ma nari ḇye ḇeḇuk faro er oso ḇeḇuk bon faro Ḇaḇesasoser ani. [
40021044	Mansesi ḇesapi ro karui ani, nari sekis-kis ma mansesi karui ani ḇyarek epen sya nari semnuk-mnuk.]"
40021045	Fafisu mananir imam-imam ma snon Farisi ansi simnaf sarḇer Yesus ḇyani, sifawi siso Yesus syarḇer si.
40021046	Inja ssewar nyan insa sfori, ḇape simkak kawasa ḇeḇor ansi, snar kawasa ḇeḇor ansi karkara sena I nabi rirya.
40022001	Raimnai Yesus dawos wer kuker sarḇer faro si:
40022002	"Ḇaḇesasoser ro Boiyaswa imnis raris wairek oso, ḇefrur munara fakawawin faro rumkun ḇyedi.
40022003	Iwan manfamyan ḇyesi fa sra sor snonkaku dor kwar fa ḇeso munara fakawawin ani, ḇape simewer sramari.
40022004	Iwan manfamyan ono ḇese wer, kuker ananun: Mko kofen faro snonkaku yor ansi: Kaku ḇeri, roḇean ayena yafasos na kwar, sapi snoman ma rofanfan yesi seḇekaruk kwar; nakam neḇefasos kwar, inja mkorama ḇemunara fakawawin ine.
40022005	Ḇape snonkaku dor ansi sefandun iba; ono sraḇe yaf sena, ono sraḇe sasewar sena,
40022006	ma ono wer sfor manfamyan ansi, sḇewayam ma smun si.
40022007	Rarirya wairek ani imsor, ma iwan sarar ḇyesi fa sra smun ḇemamun ansi ma sikun mnu sedi.
40022008	Posa kwar ikofen faro manfamyan ḇyesi: Munara fakawawin ya ḇyeḇefasos kwar, ḇape snonkaku yor ansi sisyusḇa.
40022009	Inja mkora wer ḇenyan farsam nakam ma mkor snonkaku mkosrow ro diwa sya, mkun si faro munara fakawawin ine.
40022010	Rarirya manfyan ansi sra siryur snonkaku kam sisrow ro nyan diḇo, snonkaku ḇeḇarḇor ma snonkaku ḇepyum, isof sim munara fakawawin ani ifo kuker dakam ansi.
40022011	Fafisu wairek ani syun fa isrow dakam ansi, myam snon oso daksansun sansun munara ḇa,
40022012	inja ikofen faroi: Ne, naek, snaro swun ro dine ḇoi waksansun sansun munara ḇa?
40022013	Ḇape snon ani ḇyefasis monda. Inja wairek ani ikofen faro manfamyan ḇyesi: Mkofes wemin ma ḇramin ḇyesya ma mkosawen snon ani ḇemoḇ ḇepampan syadi, ro diwa kankanes ma arkfafais nakor naisya.
40022014	Snar sibor seḇeyor, ḇape skinfir sya sibor ḇa."
40022015	Ḇarpurya snon farisi ono sra sna awi fa ssewar nyan rariso sifrowes Yesus kuker fakfuken oso.
40022016	Siwan manfamyan sesi fnoḇek snon Herodian ono fa sifuken I: "Guru, inkofawi, Au snonkaku ḇenapes ma kuker napnapes ḇuk farkarkor ro Allah nyan ḇyena ma Au wamkak ḇa faro mansei rya wer, snar au swewar snonsnon ḇa.
40022017	Wakofen faro nko karkara bedi: Inja koḇak som faro Kaisarke roḇa?"
40022018	Ḇape Yesus ifawi sne ḇeḇarḇor sena inja, ikofen: "Snaro mkofrowes Aya, ne snonkaku ḇeḇarḇor?
40022019	Mkofasnai faro Aya pipi faro som ani." Inja ssun faroi dinar oser.
40022020	Ma ifuken faro si: "Kakop ma fas-fas mansei ḇyedi sine?"
40022021	Skarem, ḇo soḇo: "Kakop ma fas-fas Kaisar." Raimnai Yesus ikofen faro si: "Mkoḇuk faro Kaisar rosai Kaisar dor ro mko ma mkoḇuk faro Allah rosai Allah dor ro mko."
40022022	Simnaf rarirya sikandor ma sisusu bur Yesus ma sibur beri.
40022023	Ro ras ani Saduki ono sra faro Yesus, ḇena karkara, aḇiḇer ya isya ḇa.
40022024	Sifuken faro I: "Guru, Moses ikofen, rofyor snon oso imar bur swari ḇoi suna romawaḇa, ḇedar ḇyedi ḇyuk bin ani insa ssuyaḇen romawa oso sadwer naek ḇyedi ḇemar ani.
40022025	Rarirya ro fandu inko mambekanaek rifik sisya. Ḇepon ya fyakawin, ḇape nya romawa osoḇa ḇo imar. Inja naek ḇyedi fyakawin bin ani insa ssuyaḇen sadwer naek ḇyedi ḇemar ani.
40022026	Rarirya kako ḇeḇesuru ma ḇeḇekior ya isof ḇeḇefik ya.
40022027	Ḇarpur ya sikam simar, ma bin ani kako dakmar.
40022028	Inja mansei ro fandu mambekanaek rifik ansi nari befakawin bin ani ro fafisu aḇiḇer ya? Snar sikam sfakawin kuker bin ani kwar."
40022029	Yesus kyarem faro si: "Mkosasar bos, snar mkofawi Refo ḇa, ma rarirya kako Allah papoik ḇyena!
40022030	Snar ro fafisu aḇiḇer ya snonkaku sfakawin ḇa, ḇoi sikenem imnis malaikat ro boiyaswa.
40022031	Ḇape ro mnuk aḇiḇer fandu ḇemar si mkowasya ḇake rosai Allah ikofen, radine:
40022032	Aya ine Allah Abraham, Allah Ishak ma Allah Yakub? Snar I Allah faro snonkaku ḇemar sya ḇa, ḇoi I Allah faro snonkaku ḇekenem sya."
40022033	Kawasa ḇeḇor ḇemnaf ansi sikandor farkarkor ḇyena.
40022034	Fafisu snon Farisi sya simnaf, Yesus isisen wark snon Saduki sya sisḇasna, inja siryur
40022035	ma oso ro si, isoine snon ḇefawi nananem Refo Yahudi, ifuken sas Yesus:
40022036	"Ne, Guru, sasoser rosaiso ḇeba syadi ro sasoser Refo Yahudi?"
40022037	Yesus kyarem faroi: "Waswar Manseren, Allah ḇedi, kuker snembri ḇesiper ma kuker rur bedi ḇesiper ma kuker karkara ḇena ḇesiper.
40022038	Ine sasoser ḇepon ma ḇeba syadi.
40022039	Ma sasoser ḇeḇesuru ḇemnis kuker sasoser ḇepon ani iso ine: Waswar min besi imnis waswar mankundaw.
40022040	Sasoser ansuine suiso ḇeḇeknam sasoser nakam ro Refo Yahudi ma syap nabi-nabi."
40022041	Fafisu snon Farisi ono sisya siryur, Yesus ifuken faro si, doḇo:
40022042	"Rariso karkara mkoḇena ro Wairek? Mansei rumkun ḇyedi rya?" Sikofen faro I: "Daud rumkun ḇyedi rya."
40022043	Yesus ikofen faro si: "Rofyor rarirya ido, snaro Daud ikofen kuker sḇayoi Rur ya ma dap iḇe Manseren ḇyedi, ro fafisu ikofen:
40022044	Manseren ikofen kwar faro Manseren yedi: kwainkada ro ḇar raku Yedi, isof Yarir mbroḇ besi fa waref epen si.
40022045	Inja rofyor Daud dapiḇe Manseren ḇyedi, rariso dapi ḇe rumkun ḇyedi wer?"
40022046	Snonkaku osoḇa kyarem faro I, ma randak ro ras ani snonkaku osoḇa beri ḇemku fa ḇefakfuken roi ono faro I.
40023001	Ma Yesus ikofen faro kawasa ḇeḇor ma faro manfamyan ḇyesya, doḇo:
40023002	"Ḇefawinananem Refo Yahudi ma snon Farisi skain kwar ro karapesa Moses.
40023003	Inja mkoso ma mkoḇeuser roi ḇeḇor sfarkor faro mko, ḇoi mkoso awer fararur sena, snar sfarkor na ḇape sifrur naba.
40023004	Sfes kamnam ḇemarḇak, raimnai srir na ro kawasa sya erdai sena, ḇape mankunsi ḇardi sakḇyunekro naba.
40023005	Fararur sifrur nakam, simarisen monda insa snonkaku smam na; imnis raris kaḇrai nadi ḇeḇam ma syatu sena pusyom ḇekwan na;
40023006	simarisen skain ro moḇ ḇekaki ro munara ma ro ḇarpon rum nadi;
40023007	simarisen sisma syom ro pasar ma simarisen sor siḇe Rabi.
40023008	Ḇape mko kada, sap awer mkoḇe Rabi; snar mkosma Rabi oser monda ma mko kam mkoḇe mambekanaek.
40023009	Ma mkap awer mansei ryakaker ḇe kma ro supswan ine, snar Kma oser monda faro mko, isoine Allah ro boiyaswa.
40023010	Sap awer mko kako ḇemanfarkin, snar Manfarkin oser monda faro mko, isoine Wairek.
40023011	Mansei ḇeba syadi ro fandu mko, iḇye wer duf farmyan mko.
40023012	Ma mansei ḇekanow mankundi, nari ḇyeḇepandun ma mansei ḇerun mankundi, nari ḇyeḇekanow.
40023013	Mkoroë, ne, ḇefawi nananem Refo Yahudi ma kawasa Farisi, ne, kawasa ḇeḇarḇor mko, snar mkosisen kedwai Ḇaḇesasoser Boiyaswa ro ḇarpon snonkaku. Snar mankun mko mkosun ḇa ma mko dadwarek ḇeḇesewar fa ḇesun sya. [
40023014	Mkoroë, ne, ḇefawi nananem Refo Yahudi ma kawasa Farisi, ne, kawasa ḇeḇarḇor mko, snar mkoren kabom-kabom sya rum sena ma mkosisen wark mamam snonkaku kuker nadi ḇekwan mkoḇena. Inja nari mkosmai samamyai ḇemarḇak syadi.]
40023015	Mkoroë, ne, ḇefawi nananem Refo Yahudi ma kawasa Farisi, ne, kawasa ḇeḇarḇor mko, snar mkokaḇor soren ma mko mbranuk sup, fa mkun snonkaku oser monda insa daksun ro agama mkoḇedi ma syun kwar, mkofrur iḇe romawa for ḇemḇrerḇa, ḇeḇarḇor syadi ḇe suru ro mankun mko.
40023016	Mkoroë, ne, manfarkin ḇepraf, ḇekofen: Soar imnis raris Rum Ari Ḇesren, soar ani dau roi oso ḇa; ḇape soar imnis raris brawen ro Rum Ari Ḇesren, soar ani iyaḇek.
40023017	Ne, mko snonkaku ḇefawi royoḇa ma snonkaku ḇepraf, rosaiso ḇeḇefandun syadi, brawen roḇa Rum Ari Ḇesren ḇefasren brawen ansi?
40023018	Soar imnis raris rokef farsarser, soar ani daw roi oso ḇa; ḇape soar imnis raris farsarser ḇero rokef ya, soar ani iyaḇek.
40023019	Ne, mko snonkaku ḇepraf, rosai ḇeḇefandun syadi, farsarser roḇa rokef farsarser ḇefasren farsarser anna?
40023020	Inja mansei ḇesowar imnis raris rokef farsarser syowar imnis raris rokef farsarser ma kako imnis raris roi ḇeḇor kam ḇerir ro bori na.
40023021	Ma mansei ḇesowar imnis raris Rum Ari Ḇesren, syowar imnis raris Rum Ari Ḇesren ma kako imnis raris I, ḇekain ro rum ani.
40023022	Ma mansei ḇesowar imnis raris Boiyaswa, syowar imnis raris karapesa Allah ma kako imnis raris I, ḇekain ro karapesa ani.
40023023	Mkoroë, ne, ḇefawi nananem Refo Yahudi ma kawasa Farisi, ne, kawasa ḇeḇarḇor mko, snar rarwas ḇar ḇeḇesamfur ro marisan, ampui ma konsop mkoḇak na, ḇape roi ḇeḇefandun syadi ro sasoser Refo Yahudi mkamdwerna, isoine: napnapes ma sawarwar ma ḇaḇeuser. Inja kofrur oser ma kopok kamdwer ḇese na ḇa.
40023024	Ne, mko manfarkin ḇepraf, papanursya mkoryan sibur aninem mkoḇena, ḇape onta ḇero aninem na mkoren si.
40023025	Mkoroë, ne, ḇefawi nananem Refo Yahudi ma kawasa Farisi, ne, kawasa ḇeḇarḇor mko, snar skaninem ma ben ḇeyanan mkoḇan sren ḇandisi, ḇape donsi kada sifo kuker fasyar ma rmomen.
40023026	Ne, snon farisi ḇepraf, mkoḇan sren ḇepon sek aninem ya dori resari, rarirya nari ḇandiri kako daksren.
40023027	Mkoroë, ne, ḇefawi nananem Refo Yahudi ma kawasa Farisi, ne, kawasa ḇeḇarḇor mko, snar mkomnis raris russauf kuker kamara ḇepyoper, ipyumra ḇandiri ro mamam, ḇape ro dori ifo kuker ḇemar kor ma buramek.
40023028	Rarirya kako mko, ro mamam snonkaku ro ḇandi mkonapes, ḇape ro mkodom na nafo kuker ḇarḇor ma sasar.
40023029	Mkoroë, ne, ḇefawinananem Refo Yahudi ma kawasa Farisi, ne, kawasa ḇeḇarḇor mko, snar mkoḇawes aḇerpapor ro nabi-nabi ma mkofamankor kakop rusro snonkaku ḇesren sya ma mkokofen:
40023030	Rofyor nko kenem ro awar kpu nkoḇesi kada nari nkakso si ḇa ro mamun smun nabi sya.
40023031	Ḇape rarirya ido mankun mko ḇardi mkoḇe saksi, mḇoi mkoḇe kpu ro ḇemun nabi ansi.
40023032	Inja, mkofamfon sasar ro kpu mkoḇesi!
40023033	Ne, mko ikak, ne, ikak ḇeknampu kpu ḇyesi! Rariso nari mkoper mankun mko ro samamyai for ḇembrer ḇa?
40023034	Inja, mkomam, Aya yawan faro mko nabi-nabi, ma snon ḇefawinananem ma ḇefawi nananem Refo Yahudi: ono ro si nari mkomun si ma mkopai si ro aprop, ono wer nari mko prer si ro rum-rum ari mkoḇena ma mkoḇewayam si ro mnu ḇe mnu.
40023035	Insa mko kamar rik ḇesbawer ro snonkaku ḇesasar ḇa, randak ro Habel snon ḇenapes ani, isof ro Zakharia Berekhya mandaḇendi, mkomun ro fandu moḇ ḇesren ma rokef farsarser.
40023036	Yakofen faro mko: Kaku ḇeri roi ḇeḇor nane kam nari syosbabo ine siso ḇeḇar na!"
40023037	"Yerusalem, Yerusalem, au ḇemun nabi-nabi ma ḇeso si kuker karui snonkaku siwan yoḇ au sya! Rarwan nabor kwar yaswar kuf fa yafanjur romawa besi, imnis mankoko sinan ḇeryur mkun sesi ro prer ḇyesi baḇsi, ḇape mko mewer.
40023038	Mkomam rum mkoḇanine nari ḇyeḇebur ma ḇyeusḇa.
40023039	Ma Yakofen faro mko: Randak ro knikine nari mkomam Aya wer ḇa, isof mko kofen: Sanandik faro I ḇerama kuker Snonsnon Manseren!"
40024001	Raimnai Yesus isasyar ro Allah Rum ḇyedi, ma rya. Manfamyan ḇyesi srama ma sfasnai payamyum ro Allah Rum ḇyedi.
40024002	Ikofen faro si: "Mkomam roi ḇeḇor anna kam? Yakofen faro mko, kaku ḇeri nari karui oso ro dine ḇyeḇemam monda ḇa ḇo ḇyarek ro oso bori; nakam nari neḇekakok."
40024003	Fafisu Yesus kyain ro urek Zaitun bori, manfamyan ḇyesi srafaroi insa sawawos ro mankunsi kuker I. Sikofen, ḇo soḇo: "Wakofen maro nko, fafisu rosaiso roi anna ne nari ndamuma ya ma aḇyair rosaiso ḇefasnai raramuma bedi ma aḇyair ḇefasna papupes supswan ya?"
40024004	Yesus kyarem faro si: "Mkepen mko insa snonkaku ono sfarkor ninyan awer mko!
40024005	Snar snonkaku sibor srama sap snori ma sikofen: Aya ine Wairek, ma nari sfarkor ninyan kawasa sibor.
40024006	Nari mkomnaf rakrok mbroḇ ma ḇaryas embroḇ. Rariryano mkepen mko, ma mkokarsosen awer; snar roi nane kam nari ndarirya resari, ḇape papupes ya ryama ḇaim.
40024007	Snar er nari sikḇawes sisampum er ḇese, ma ḇaḇesasoser sisampum ḇaḇesasoser ḇese na. Nari basbiser isya ma rim ḇeba nmun ro moḇ nabor.
40024008	Ḇape nakam insape kandera ḇemun randak ḇeyunḇe awar babo ya.
40024009	Rofyor ani nari ssḇuk mko fa sewayam ma smun mko ma nari er ḇeḇor kam sayin mko snar snonsnon Ayedi,
40024010	ma snonkaku sibor nari siwarki ma sḇoḇ yae si ma sayin yae si.
40024011	Nabi sararer sibor nari sikḇawes fa sfarkor ninyan kawasa sibor.
40024012	Ma snar sasar na, naba syadadi inja saswari ro snonkaku sibor ndoë.
40024013	Ḇape mansei ḇemku epen isof ḇarpur ya kada nari isma aski.
40024014	Ma Ankankinem Ḇeḇye ro Ḇaḇesasoser ine nari ḇye ḇeḇaryas ro supswan ḇesiper fa ḇyesaksi faro er sya kam, raimnai insape awar papupes ya."
40024015	"Inja rofyor mkomam ḇarḇor ḇeḇyeḇa ndo moḇ ḇesren, raris Nabi Daniel ikofen kwar -- ḇeḇewasya mkokara pyum --
40024016	rarirya kawasa ro sup Yudea iḇye syadi sifrar sibur ḇe bon na.
40024017	Snonkaku ḇeyun wam ro kaderen ro rum ya bori ido awer fa dun roi oso ro rum ḇyedi,
40024018	ma snonkaku ḇero yaf kyaḇer awer fa dun sansun ḇyena.
40024019	Ara faḇye faro bin-bin ḇemoḇesḇa ma ḇesus romawa ro fafisu ani.
40024020	Mkoḇe nadi, insa rofyor mkofrar mkobur ya isrow awer fafisu prim ya ma isrow awer ro ras Mananai Yahudi ya.
40024021	Snar ro fafisu ani nari wayam ḇefnak ḇa nmun, roi ḇeradine nmun ḇaim ro awar madero isof babo ine ma nari napok nmun wer ḇa.
40024022	Ma rofyor ya Allah ḇyuk fafisu ya fa iknampuḇa kada, nari roi ḇekenem nakam oso isma askiḇa; ḇape snar snonkaku Allah kyimfir sya, eḇedari fafisu ani ḇyei fa iknampuri.
40024023	Rofyor ani snonkaku ono sikofen faro mko: Mkomame, Wairek isya ro dine, roḇaido Wairek isya ro diwa, mkokyar awer si.
40024024	Snar Wairek-Wairek sararer ma nabi-nabi sararer nari sikḇawes ma nari sifrur aḇyair ḇeba syadi ma aḇyair kanandor, isof sfarkor ninyan snonkaku Allah kyinfir kwar sya kako.
40024025	Mkoswarepen naḇye, Yakofen na ḇepon kwar faro mko.
40024026	Inja, rofyor ono sikofen faro mko: Mkomame, Isya ro sup ḇeursḇa, mkoramura awer; roḇaido: Mkomame, Isya ro sim ya dori, mkokyar awer.
40024027	Snar imnis raris samar ḇearḇeḇer ro ḇar wamurem ḇe ḇar wambarek, rarirya kuker raramuma ro Rumkun Snonkaku.
40024028	Ro moḇ rosai ḇepsursya sisya, ro dia mankankan spanjuḇer."
40024029	"Fafisu wayam ani isyof fasaw bur, ori nari pyampan ma paik ya isnaiḇa ma mak sya nari sfarsapi ro nanki ma papoik-papoik ro nanki nari namarmer.
40024030	Rofyor ani nari aḇyair Rumkun Snonkaku fyasnai ro nanki ma kawasa kam ro supswan ine nari skanes ma nari smam Rumkun Snonkaku ryama ro mandif ro nanki kuker papoik ma payamyum ḇyena.
40024031	Ma nari Iwan malaikat-malaikat ḇyesi fa sisasyar ma siwuf sonker berok naba kaku ma nari siryur snonkaku Allah kyimfir kwar sya ro supswan ḇesiper.
40024032	Mkun farkarkor ro sarḇer ara knam: Rofyor snau-snau ḇyena nakpirew ma nkakyei randak, mkofawi fyor ryas ya fyanam kwar.
40024033	Rarirya kako rofyor mkomam roi ḇeḇor nane kam, mkofawi beri, mḇoi fafisu ḇyedi fyanam kaku kwar, ro kedwai ya ḇarpondi.
40024034	Yakofen faro mko: Kaku ḇeri syos ine, nari ryo ḇaim, roi ḇeḇor nane ndarirya resari.
40024035	Nanki ma supswan ine nari ndo, ḇape wos Ayedi kada nari ryoḇa.
40024036	Ḇape ras ma fafisu ani snonkaku oso ipok ifawiḇa beri, ma malaikat-malaikat ro boiyaswa kako roḇa, ma Rumkun ya kako roḇa, derer Mami mankundi."
40024037	"Snar imnis raris roi ḇeḇesya ro awar Nuh, rarirya kako nari roi ḇeḇesya anna ndarirya kako ro raramuma ro Rumkun Snonkaku ya.
40024038	Snar imnis raris kawasa ro awar faḇruḇ ya ḇaim, sanan ma sinem, sekawin ma sfakawin si, isof ro ras Nuh syun ro wai ya,
40024039	ma sifawi royoḇa beri ḇepon ro faḇruḇ ya ryama myun sikam, rarirya kako nari roi ḇerarirya ndama ro fafisu rarama Rumkun Snonkaku ya.
40024040	Rofyor ani snonkaku risuru suisya ro yaf, nari oso ḇyeḇeyun ma sumin ya ḇyeḇebur;
40024041	rofyor bin risuru suso fas, sumindi ḇyeḇeyun ma sumindi ḇyeḇebur.
40024042	Inja iḇye mkepen mko, snar mkofawiḇa ras rosai Manseren mkoḇedi ryama ya.
40024043	Ḇape mkofawi mnuk ine: Ro fafisu tuan ḇena rum ya ifawi ḇepon fafisu rosai ḇekaraw sya srama ro roḇ ya, nari iwaren ma ipok myam monda rum ḇyedi ḇo sfasyari ḇa.
40024044	Rarirya mko kako mkofasos, snar Rumkun Snonkaku ryama ro fafisu mkokaraḇa."
40024045	"Manfamyan mansei ḇeḇesyowi ma ḇefawi nananem, ikada tuan ḇyedi ikanow i fa myamwarek snonkaku ḇyesi ma ḇyuk nanan faro si ro fafisu ya?
40024046	Aski faro manfamyan, rofyor tuan ḇyedi isrow isya ifararur ro fararur ḇyedi ro fafisu tuan ḇyedi ryama.
40024047	Yakofen faro mko: Kaku ḇeri nari tuan ḇyedi ikanow i fa myamwarek roi ḇeḇor ḇyena kam.
40024048	Ḇape rofyor manfamyan ani iḇarḇor ma ikofen ro sneri:
40024049	Tuan ayedi nari ryakaki muma ḇa, inja irandak iprer manfamyan ḇese sya, ma dan dinem kuker ḇemasaser sya,
40024050	rarirya tuan ḇyani nari ryama ro fafisu kyara ḇaḇeri, ma ifawi ḇa,
40024051	ma nari myun i ma ifrur faroi imnis snonkaku ḇeḇarḇor. Ro diwa kada nari ismai kankanes ma arkfafais nakor."
40025001	"Rofyor ani Ḇaḇesasoser Boiyaswa imnis inkbor samfur, ḇeyun parambrom sena ma sra sisrow manfakawinya.
40025002	Rim ro fandu si sifawi royoḇa mḇoi rim ḇese sya sifawi nananem.
40025003	Inkbor ḇefawi royoḇa ssun parambrom sena, ḇape ssun mani ḇa,
40025004	mḇoi inkbor ririm ḇefawinananem ansi ssun parambrom sena ma mani kako ro botol sena.
40025005	Ḇape snon manfakawin ani ryama fasauḇa isof enef ya myun si inja senef kam.
40025006	Rofyor romfawru simnaf mkaren ḇeyor: Manfakawin ryama! Mkosrow i!
40025007	Inkbor ansi sikbok kam ma sfasasos parambrom sena.
40025008	Inkbor ḇefawi royoḇa ansi sikofen faro inkbor ḇefawinananem ansi: Mkoḇuk mani mkoḇena ono ḇeinko, snar parambrom nkoḇena fanam nambrer.
40025009	Ḇape inkbor ḇefawinananem ansi sikofen: Roḇa, nari namnis faro nkoḇa ma faro mkoḇa kako. Ipyum syadi mkora faro ḇeḇoḇ mani ma mkokoḇes ro diwa.
40025010	Ḇape rofyor sramura fa skoḇes mani ya, manfakawin ani ryama ma ḇefasos kwar ansi siyaker i ma ssun kuker i ro sim munara fakawin ani, posa kedwai ya ḇyeḇesisen.
40025011	Ḇarpur ya inkbor ḇese ansi srama ma sikofen: Tuano, tuano, bas kedwai ya ma ḇe inko!
40025012	Ḇape kyarem: Yakofen faro mko, kaku ḇeri yamam ḇaḇir mkoḇa.
40025013	Rarirya, mkowaren, snar mkofawiḇa ras ma fafisu ya."
40025014	"Snar Ḇaḇesasoser Boiyaswa imnis raris snon ḇemarisen ḇesasyar ḇe mnu ḇese, inja dor manfamyan ḇyesi ma ḇyuk nana ḇyena faro si, kuker kakyar insa sifararur kuker na.
40025015	Rarirya ḇyuk faro oso talenta ririm, faro oso wer suru ma faro oso wer ḇyuk oser, sisma raris samambraḇ sena, raimnai rya.
40025016	Manfamyan ḇena talenta ririm ani rya fasau. Ifararur kuker pipi ansi ma isma syadi talenta ririm wer.
40025017	Manfamyan ḇesma talenta risuru ani kako dakfararur rarirya ma isma syadi talenta risuru wer.
40025018	Ḇape manfamyan ḇena talenta oser ani kada rya ma ḇyai saprop ya ma derak tuan ḇyedi pipi ḇyani.
40025019	Fyoro kwar manfamyan ansi tuan sedi iburma ma ifrur karkor kuker manfamyan ḇyansi.
40025020	Manfamyan ḇena talenta ririm ani ryama ma dun syadi talenta ririm, ma ikofen ḇo doḇo: Tuan, talenta ririm iso wakyar ḇe aya; mame yasma syadi talenta ririm wer.
40025021	Inja tuan ḇyani ikofen faroi: Fararur bedi ipyum kaku, ne, manfamyan ḇeḇye ma ḇeḇesyowi yedi; fasnai kwar ḇesyowi roi kasun, nari yaḇuk fa mamwarek roi ḇeba. Swun ma wakun aski ro tuan bedi.
40025022	Raimnai manfamyan ḇesma talenta risuru ani dakrama, ma ikofen: Tuan, talenta risuru suiso wakyarma ḇe aya; mame yasma syadi talenta risuru wer.
40025023	Inja tuan ḇyani ikofen faroi: Fararur bedi ipyum kaku, ne, manfamyan ḇeḇye ma ḇeḇesyowi yedi; fasnai kwar ḇesyowi roi kasun, nari yaḇuk fa mamwarek roi ḇeba. Swun ma wakun aski ro tuan bedi.
40025024	Insape manfamyan ḇena talenta oser ani dakrama ma ikofen, ḇo doḇo: Tuan, yafawi au snonkaku ḇeḇarḇor ḇeyuf ro moḇ kwekef ro ḇa ma ḇesrai ro moḇ rosai kwer ro ḇa.
40025025	Rarirya yamkak ḇo yara yerak talenta ḇani ro saprop ya dori: Talenta bani isoine! Tuan wuni!
40025026	Inja tuan ani kyarem: Ne, au, manfamyan ḇeḇarḇor ma ḇemyarenḇa, wafawi, yuf ro moḇ yakekef roḇa ma yasrai ro moḇ rosai yaker ro ḇa?
40025027	Rarirya ipyum syadi pipi yesi buksi faro snonkaku ḇefarḇaḇyan sya, insa yasiḇer ido yun pipi yesi kuker pampen ḇyesi.
40025028	Rarirya mkun talenta ani buri ma mkobuki faro ḇesma samfur ani.
40025029	Snar snonkaku mansei ḇena ya nari ssḇuk faroi wer fa nya nabor syadi wer. Ḇape mansei ḇenaḇa, nari rosai nya na nari neḇeyun bur i.
40025030	Ma manfamyan ḇeḇefainda ḇa ani mkosawen i ḇe ḇondi, ḇe moḇ ḇepampan syadi. Ro diwa nari ismai kankanes ma arkfafais nakor."
40025031	"Rofyor Rumkun Snonkaku ryama kuker payamyum Ḇyedi ma malaikatsya kam siyaker I, ma nari kyain ro karapasa nasan Ḇyadi.
40025032	Raimnai er sya kam nari seḇefanjur ro ḇarpon Ḇyedi ma nari kyinfir si oser ḇe oser, raris ḇefarandosya kyinfir domba sya bur kambing sya,
40025033	ma nari domba sya ḇyesi fa snara ḇar raku ḇyedi ma kambing sya snara ḇar rasar ḇyedi.
40025034	Ma nari ikofen faro ḇenara ḇar raku ḇyedi: Mkorama, ne, besma ḇok ro Kma Yedi, mkakna Ḇaḇesasoser ḇefasos kwar faro mko ro fafisu supswan ine ḇyeḇefrur ya.
40025035	Snar rofyor yabiser mkofan Aya; rofyor yambrow mkoḇe war fa yinem; rofyor yaḇe snon dakam mkoḇe moḇ fa yaḇeryar ro;
40025036	rofyor yaḇaḇer mkoḇuk ḇe Aya mar fa yafmar; rofyor yaduf, mkofaduru Aya; rofyor yasma ro bui, mkora kaki Aya.
40025037	Rarirya snonkaku ḇenapes ansi nari skarem faro I, ḇo sikofen: Manseren, fyor rosaiso nkomam wabiser ma nkofan Au, roḇa wambrow ma nkoḇuk war fa winem?
40025038	Fyor rosaiso nkomam Au ḇe snon dakam, ma nkoḇuk moḇ ryar faro Au, roḇa baḇer ḇo nkoḇuk mar faro Au?
40025039	Fyor saiso nkomam waduf roḇa wasmai ro bui ma nkora kaki Au?
40025040	Ma Wairek ani nari kyarem faro si: Yakofen faro mko, kaku ḇeri roi ḇeḇor kam mkofrur faro oser ro fandu naek Ayesi ḇeḇenyawa ḇa sine, irya mkofrur kwar maḇe Aya.
40025041	Ma nari ikofen kako faro ḇeyores ro ḇar rasar Ḇyedi: Ne, mkobur ḇarpon Ayedi, ne, snonkaku ḇesma fras, mkosun ro for ḇembrer ḇa ḇefasos kwar faro Ibiris kuker malaikat-malaikat ḇyesi.
40025042	Snar fyor Yabiser, mkofan Aya ḇa; fyor Yambrow mkoḇuk war fa Yinemba;
40025043	fyor yaḇe snon dakam, mkoḇuk moḇ fa Yaḇe ryar ro ḇa; rofyor Yaḇaḇer, mkoḇuk mar faro Aya ḇa; rofyor Yaduf ma Yasmai ro bui, mkora kaki Aya ḇa.
40025044	Ma nari sikaem skarem faro I, ma sikofen: Manseren, fyor saiso nkomam wabiser, roḇa wambrow, roḇa besnon dakam, roḇa baḇer roḇa waduf, roḇa wer wasmai ro bui ḇape nkuf farmyan Au ḇa?
40025045	Ma nari kyarem faro si: Yakofen faro mko, kaku ḇeri roi ḇeḇor rosai mkofrur ḇa faro naek Ayesi ḇeḇenyawa ḇa sine, rarirya kako mkakfrur na faro Aya ḇa.
40025046	Ma snonkaku sine nari ssun ḇe moḇ wayam ḇekain fyoro, ḇape snonkaku ḇenapes sya ssun ro kankenem ḇemnaiḇa ya."
40026001	Yesus imnai kwar kuker farkarkor ḇeḇor ḇyena, ikofen faro manfamyan ḇyesi:
40026002	"Mkofawi, ras risuru wer nari semunara Paskah, ma nari Rumkun Snonkaku ḇyeḇeḇoḇ fa spai I ro Aprop."
40026003	Ma ro fafisu ani mananir imam-imam ma ḇeḇarara er Yahudi siryur ro Imam Ḇeba ḇenir Kayafas rum ḇyedi,
40026004	ma saw aw oso insa sfor Yesus kuker nyan ankar fa smun I.
40026005	Rarirya sikofen: "Roi ḇeḇesya ani ḇyeḇefrur awer ro fafisu munara, imbude mbrus isya ro fandu kawasa sya ri."
40026006	Fafisu Yesus isya ro Betania, ro Simon ḇeḇe pado rum ḇyedi,
40026007	bin oso ryama faro Yesus, dun botol ḇeser mani ḇespum ḇediref pyum kaku ma ḇekakur. Mani ani isbawer i ro Yesus ḇruri, ro fafisu kyain danan.
40026008	Manfamyan ansi smam rarirya sisonek Yesus ḇo sikofen: "Fainda rosai kofnak mani ine?
40026009	Snar mani ine kyakur inja koḇoḇ i kada ma pipi sya koḇuk si faro snonkaku ḇesaḇarar sya."
40026010	Ḇape Yesus ifawi swaruser sena inja ikofen: "Snaro mkosonek bin ine? Snar ikada ifrur fararur ḇepyum oso faro Aya.
40026011	Snar snonkaku ḇesaḇarar sya sisya ḇesya kwar ro fandu mko, ḇape Aya kada nari yakain nus mko ḇesya kwarḇa.
40026012	Snar isḇawer mani ani ro ḇaken Ayedi, ifrur fasasos oso faro ḇaḇe kardir Ayedi.
40026013	Yakofen faro mko: Kaku ḇeri ro moḇsai ryawer sḇaryas Ankankinem Ḇeḇye ya ro supswan ḇesiper, rosai ifrur ine nari sakfayai kako fa sikswarepen i."
40026014	Raimnai oso ro fandu manfamyan samfur seser risuru ansi, ḇenir Yudas Iskariot, rya faro mananir imam-imam.
40026015	Ma ikofen: "Rosai mkomarisen mkoḇuk faro aya, insa yaḇoḇi faro mko?" Sḇak faro i kumpan sarak samfur rikior.
40026016	Ma rofyor ani syewar fafisu ḇepyum insa ḇyuk Yesus faro si.
40026017	Ro ras ḇepon ro ras munara Mamami Ḇepisen Ḇa Yesus manfamyan ḇyesi srama faro I ma sikofen: "Inja moḇ rosaiso wamarisen insa inkofasos roḇeyan Paskah faro Au?"
40026018	Yesus kyarem: "Mkora ḇe mnu faro snon oso ma mkokofen faroi: Guru doḇo: fafisu Yedi fyanam kwar; inja ro rum bedi Yamarisen yafrur munara Paskah kuker manfamyan Ayesi."
40026019	Rarirya manfamyan ḇyesi sifararur imnis moḇ sai Yesus ḇyuk faro si ma sfasos Paskah ani.
40026020	Ma roḇ kwar, Yesus kyain danan fnoḇek manfamyan samfur seser risuru ansi.
40026021	Ma fafisu sanan, Ikofen: "Yakofen faro mko, kaku ḇeri nari oso ro fandu mko nari ḇyoḇ Aya."
40026022	Ma kuker sne ḇefafardun oser-oser ikofen faro Yesus: "Aya ḇake, o Manseren?"
40026023	Kyarem: "Ḇefnoḇek Aya ḇo ḇesowen mamami ro ben ine, iso nari ḇeḇoḇ Aya.
40026024	Kaku ḇaboi Rumkun Snonkaku nari ibur rarirya imnis sfas kwar fa ḇekur I, ḇape raro faro mansei ḇeḇoḇ Rumkun Snonkaku ya. Ipyum syadi snon ani ḇyeḇeyaḇen awer."
40026025	Yudas, ḇemarisen ḇeḇoḇ I kyarem, ḇo doḇo: "Aya iryake, o Rabi?" Yesus ikofen faroi: "Raris moḇ wakofen rai."
40026026	Ma fafisu skain sanan, Yesus dun mamami, ikofen kasumasa posa, pyanasnis i raimnai ḇyukḇaboḇ manfamyan ḇyesi ḇo ikofen: "Mkun ma mkan na, inenido ḇaken Ayedi rya."
40026027	Raimnai dun sek aninem, ikofen kasumasa posa ḇyuki faro si ma ikofen: "Mkinem kam ro sek aninem ine.
40026028	Snar inenido rik Ayenai rya, rik ḇeḇeasas sisbawer faro kawasa sibor fa ḇeḇuk payasyos ro sasar.
40026029	Ḇape Yakofen faro mko: Randak ro knikine nari yapok yinem wer ḇa ro bon anggur knam ine isof ro ras yinem i wer, isoine yinem babo fnoḇek mko ro Mami Ḇaḇesasoser ḇyedi."
40026030	Sidisen dow sanandik posa kwar, Yesus ma manfamyan ḇyesi sra ḇe urek Zaitun.
40026031	Ma Yesus ikofen farosi: "Roḇ ine kakyar mkoḇena kam nari neḇirḇar snar Aya. Snar fas-fas ya isya: Nari Yamun ḇefarandosya ḇoi domba nai ansi nari sibur ḇesisye.
40026032	Ḇape rofyor yiḇer Aya kwar, nari yapon mko ḇe Galilea."
40026033	Petrus kyarem faro I: "Min ayesine kakyar sena neḇirḇar faro Au rariryano, ḇape aya ma roḇa kaku."
40026034	Yesus ikofen faroi: "Yakofen faro au, kaku ḇeri roḇ ine, mankoko sya sor ḇaim famyun Aya ḇe kior kwar."
40026035	Petrus ikofen faro I: "Isof ro yamar fnoḇek Au, yapok yafamyun Au ḇa." Manfamyan ḇese ansi kam sakkofen rarirya kako.
40026036	Ma Yesus manfamyan ḇyesi sraro moḇ oso ḇenir ḇe Getsemani. Raimnai ikofen faro manfamyan ḇyesi: "Mkokain ro dine, ḇoi Yara fasaw knik ḇediwara fa yanadi."
40026037	Ma dun Petrus kuker Zebedeus mandaḇen ḇyesu fnoḇek I. Rarirya rofyor ani sneri fyafardun ma ryadadai,
40026038	inja ikofen faro si: "Sneri fyafardun fafayaḇa, imnis yaḇe yamar kaḇor. Mkokain ro dine ma mkowaren fnoḇek Aya."
40026039	Raimnai imbran pak ḇur sko, posa ḇyansuba ma ḇyenadi, ma Ikofen: "O Mami, rofyor wamarisen kada, iḇye wun sek aninem ine bur Aya, ḇape raris marisen Ayedi awer, ḇoi raris marisen bedi."
40026040	Raimnai kyaḇer faro manfamyan ḇyesi ma isrow sisya senef. Inja ikofen faro Petrus: "Mkopok mkowaren ḇake kuker Aya ro oras oser?
40026041	Mkowaren ma mkoḇenadi, insa mkosapi awer ro fafrowes ya: rur ya kada imyaren user, ḇape kraf ya ma ipok ḇa."
40026042	Raimnai ryaḇe ḇe ḇesuru ya wer ma ḇyenadi, ikofen: "O Mami, rofyor sek aninem ine Wamarisen fa wuni bur Ayaḇa, ḇoi rofyor Wamarisen fa yinem inido, marisen ḇena ndarirya mura!"
40026043	Ma rofyor kyaḇer wer, isrow skenef, snar enef ya myun sko mankenem.
40026044	Rarirya myam monda sko ro moḇ ani ḇoi kyaḇer wer ma ḇyenadi ḇe rarwan ḇeḇekior ma ḇyenadi, nadi insanja wer.
40026045	Raimnai kyaḇer wer faro manfamyan ḇyansi ma ikofen faro si: "Insape mkenef mura ma mkomnaisu mko. Mkomam fafisu ya ryama kwar, nari Rumkun Snonkaku ḇye ḇeḇoḇ faro snonkaku ḇesasar sya siḇrasna.
40026046	Mkokḇok, mkorama kora. Ḇeḇoḇ Aya ani fyanam kwar."
40026047	Rofyor Yesus isya dawawos kaker, Yudas oso ro manfamyan samfur seser risuru ansi, ryama fnoḇek kawasa dandonek ḇeba ḇeyun sumber ma karbere, rak mananir imam-imam ma ḇeḇarara Yahudi siwan sirya.
40026048	Snonkaku ḇeḇoḇ Yesus ani ikofen ḇair aḇyair ine kwar faro si: "Snonkaku nari yasyum ya ido, Iria, inja mkofor I."
40026049	Ma imbran fasaw fa isrow Yesus ma ikofen, ḇo doḇo: "Aroo Rabi," ma isyum I.
40026050	Ḇape Yesus ikofen faroi: "Ne, bati, rosai rwama kuker ya?" Rarirya kawasa ansi srama siser Yesus ma sfor I.
40026051	Ḇape snon oso ro ḇeso Yesus pyas sumber ḇyedi ma pyerem manfamyan imam ḇeba ya knaram ḇyedi fa imuk.
40026052	Inja Yesus ikofen faroi: "Swower sumber ani, snar mansei ḇefnak kuker sumber nari ryo kuker sumber.
40026053	Roḇaido kwarai, mḇoi yapok ḇake fa yor ro Mami, insa fyarem fasaw sarar malaikat isyadi ro samfur seser risuru fa sifnoḇek Aya?
40026054	Rofyor rarirya ido, rariso nari ḇaḇemnis fas-fas ro Refo, berok ḇo ḇeyoḇo, mnuk ine nari ryarirya?"
40026055	Rofyor ani Yesus ikofen faro kawasa ḇeḇor ansi: "Mkowarki Ayaḇe ḇeḇarḇorke, isof mkorama kuker fasasos sumber ma karbere fa mkofor Aya? Ḇape ras-ras Ayaisya yakain yafarkor ro Allah Rum ḇyedi, ma mkofor Aya ḇa.
40026056	Ḇape nakam nari ndarirya insa fas-fas ro nabi-nabi namnis." Ro fafisu ani manfamyan ansi sifrar sibur I.
40026057	Sfor Yesus kwar, ssun iḇe ḇarpon Imam Ḇeba Kayafas. Ro dia ḇefawinananem Refo Yahudi ma ḇeḇarara-ḇeḇarara sya sisya sfanjur kwar.
40026058	Ma Petrus iyom ro ḇarpur isof ro buḇes Imam Ḇeba ya, ma rofyor syun randum kwar, kyain fandu ḇewaren sya insa dakmam papupes ro wawos anna.
40026059	Mananir Imam-Imam, fnoḇek Kankain Karkara Agama ansi ssewar ḇaḇesaksi sararer faro Yesus, insa isma samamyai marmar,
40026060	ḇape sismai onoḇa, ro saksi sararer ḇeḇor ansi. Ḇape ḇarpurya snon risuru, suyores ma sukofen, ḇo suyoḇo:
40026061	"Snon ine ikofen: Nari yakakok Allah Rum ḇyedi raimnai yaḇawes i wer ro ras rikior."
40026062	Raimnai Imam Ḇeba ya iyori ma ikofen faro I, ḇo doḇo: "Rariso kwarem wos oso ḇa faro saksi-saksi ḇeḇuksof Au sine?"
40026063	Ḇape Yesus ḇyefasis monda. Raimnai Imam Ḇeba ani ikofen faro I, ḇo doḇo: "Kuker snonsnon Allah ḇekenem, wakofen faro nko, Auryake Wairek, Rumkun Allah iso Auke roḇa."
40026064	Yesus kyarem: "Iso wakofen kwar ya. Ḇape yakofen faro Au, randak ro knikine nari mkomam Rumkun Snonkaku ya kyain ro ḇar raku Ḇepok syadi ma ryama ro mandif ro nanki."
40026065	Inja Imam Ḇeba ya pyansawek mar ḇyena ma ikofen, ḇo doḇo: "Donef Allah. Fainda rosai kosewar saksi kaker? Knikine mkomnaf kam anonef ḇyena.
40026066	Rariso karkara mkoḇena?" Skarem ḇo soḇo: "Ikada isma samamyai marmar!"
40026067	Raimnai saninef ro mkasi ma skuki; ḇese sya siprer I,
40026068	ma sikofen: "Indo insas wakofen faro nko, ne Wairek, manseiso ḇeprer Au ya?"
40026069	Ro fafisu ani Petrus kyain ro buḇes ya ro ḇondi. Kniko infyan bin oso ryama faroi, ma ikofen: "Au kako wakso fnoḇek kuker Yesus, snon Galilea ani."
40026070	Ḇape fyamyun ro ḇarpon snonkaku ansi kam, ḇo doḇo: "Yafawiḇa, rosai wakofen ya."
40026071	Ro fafisu ryaḇe kedwai ḇeba ya, infyan oso ḇese myami ma ikofen faro snonkaku ḇero dia sya: "Snon ine dakfnoḇek Yesus snon Nazaret ani."
40026072	Ma fyamyun wer ḇo fyores: "Yafawi snon aniḇa beri."
40026073	Fyoroḇa ro fafisu ani, snonkaku ḇero dia sya sra faro Petrus ma sikofen: "Kaku ḇeri au oso ro fandu si, snar komnaf ro wos ḇedi."
40026074	Inja Petrus ani ifras ma fyores: "Yamam ḇaḇir snon aniḇa." Ma ro fafisu ani mankoko sya sor randak.
40026075	Rarirya Petrus iswarepen rosai Yesus ikofen faroi kwar: "Mankoko sya sor ḇaim, famyun epen Aya ḇe kyor kwar." Rarirya isasyar ḇe ḇondi ma kyanes kuker sne ḇefafardun.
40027001	Fafisu isnai kwar, mananir imamsya ma ḇeḇarara-ḇeḇarara er Yahudi siryur ma sna wosi fa smun Yesus.
40027002	Sai wanka ro ḇrasi, raimnai ssuni ma ssḇuki faro Pilatus, gubernur Roma ro mnu ani.
40027003	Rofyor Yudas, ḇeḇoḇ Yesus ani, myam, Ismai samamyai mar-mar kwar, fyafko. Inja kyaḇer pipi sarak samfur rikior ansi faro mananir imam-imam ma ḇeḇarara sya, ḇo ikofen doḇo:
40027004	"Aya ine yasasar kwar snar yaḇoḇ rik snonkaku ḇesasarḇa ine." Ḇape skarem faroi: "Inko fandunrosai? Kwara ro mankundaw!"
40027005	Rarirya syo pipi sarak ansi ḇe Rum Ḇesren ya dori, raimnai ibur moḇ ani fa rya fyes mankundi.
40027006	Mananir Imam-Imam ssun pipi sarak ansi ma sikofen: "Pipi ansi kopok kosun siḇa ro ḇurua farsarser, snar pipi rik sirya."
40027007	Sawos yae faro si posa ssḇuk pipi ansi skoḇes saprop sapḇe Saprop Ḇefawi ḇefrur uren saprop, fa sifrur ḇe rus faro dakam sya.
40027008	Iso eḇedari isof ras ine sor iḇe Saprop Rik.
40027009	Rarirya Nabi Yermia wos ikofen ya imnis: "Sna pipi sarak samfur rikior, isoine maeja sawos namuk kwar faro snon oser imnis karkara ro fandu er Yahudi,
40027010	ma ssḇuk pipi ansi faro ḇaḇyak ḇefawi ḇefrur uren saprop ani, saprop ḇyedi, raris Manseren danun faro aya."
40027011	Raimnai ssun Yesus ḇeḇarpon gubernur Pilatus. Ma gubernur ani ifuken I: "Au ryake wairek kawasa Yahudi?" Yesus kyarem: "Iso mankundaw wakofen ya."
40027012	Ḇape raris safsof mananir imam-imam ma ḇeḇarara-ḇeḇarara sya sḇuksof I, kyarem wos oso ḇaḇeri.
40027013	Inja Pilatus ikofen faro I: "Inja wamnafḇake safsof ḇeḇor saksi-saksi sine sawos faro Au?"
40027014	Ḇape kyarem royo ḇaḇeri, isof gubernur ani ikmom kaku.
40027015	Biasa ro ras-ras munara ḇeba gubernur fyaspar snonkaku besmai oso imnis kankinfir ro kawasa ḇeḇor ansi.
40027016	Ma rofyor ani snon ḇeḇarḇor kaku oso isya ismai ro bui snonsnon ḇyedi Barabas.
40027017	Snar sfanjur kwar ro dia, inja Pilatus ikofen faro si: "Mansei mkomarisen yafaspar faro mko, Barabas roba Yesus, sapḇe Kristus?"
40027018	Pilatus ifawi kwar, mḇoi ssun Yesus ma ssḇuki faroi snar sayin I.
40027019	Ro fafisu Pilatus kyain ro karapesa karkara ḇenapes ya, swari fyarem anun faroi: "Wafrur roi osoḇa beri faro snon ḇenapes ani, snar snon ine ifnaiḇo roḇandi yasma wayam ro mafu."
40027020	Ḇape snar dafdif mananir imam-imam ma ḇeḇarara sya, kawasa ḇeḇor ansi simarisen kam insa sor fa Barabas ḇyeḇefaspar ma Yesus kada isma samamyai marmar.
40027021	Gubernur kyarem faro si ma ikofen: "Mansei ro fandu snon ansuine mkomarisen yafaspar faro mko?" Sikofen: "Barabas."
40027022	Pilatus ikofen wer faro si: "Rarirya ido rosaiso nari yafrur kuker Yesus, sapḇe Kristus ani?" Sikam ssibras: "Ikada ḇyeḇepai epen ro aprop!"
40027023	Ikofen wer: "Ḇape sasar rosaiso ifrur kwar ya?" Ḇape ssibras naba syadi wer: "Ikada ḇyeḇepai ro aprop!"
40027024	Fafisu Pilatus myam nyan ḇyena kam nefromo, isyadi wer siḇe sifrur mbrus inja dun war fa ḇyukḇan ḇramin ḇyesi ro ḇarpon kawasa ansi ma ikofen: "Aya, yaḇe sasarḇa faro rik snon ine; Irya mankun mkokarem!"
40027025	Ma kawasa ansi kam skarem: "Mḇoi rik ḇyena nek inko ma romawa nkoḇesi!"
40027026	Raimnai fyaspar Barabas faro si, ḇape Yesus kada siprer I raimnai ḇyeifa spai ro aprop.
40027027	Ḇarpur ya gubernur sordade ḇyesi ssun Yesus ḇe rum karkara ḇenapes, raimnai sor sordade ḇese sya kam fa sfanjur ḇo sores yar Yesus.
40027028	Sper sansun ḇyena ma ssansun I kuker syatu ḇefuk.
40027029	Siyanem wower ro kaḇrai borek ma sriri ro Yesus ḇruri, raimnai ssḇuk amboḇer ḇaken oso fa dufepen ro ḇrasi ḇar raku ya. Posa ssḇansuba ro ḇarpon ḇyedi ma skoryae I, ḇo soḇo: "Aroo, ne Wairek kawasa Yahudi!"
40027030	Saninef I ma ssun amboḇer ani fa ssḇuki dos ro ḇruri.
40027031	Sonef I raposa sper sansun syatu ḇefuk ani buri ma ssansuni wer kuker sansun ḇyena. Raimnai ssuni ḇo sisasyar bur mnu ya, fa spai I ro aprop.
40027032	Fafisu sisasyar bur mnu ya, sisrow snon Kirene oso snori Simon. Snon ani sedafdifer i fa ḇyar pyan Yesus aprop ḇyedi.
40027033	Ma sra ro moḇ ḇenirḇe Golgota, isoine: Moḇ Ḇukor bei.
40027034	Raimnai ssḇuk anggur ḇefmnai kuker pus fa dinem. Ryepen anggur ansi kwar, imewer dinem sindi.
40027035	Spai I kwar posa serarwas sansun ḇyena kuker kinsor mansei ḇena nanya.
40027036	Raimnai skain ma siwaren I ro dia.
40027037	Ro ḇruri bori ro aprop pum ya sfas ḇair knam rosai ḇefnai fa isma samamyai ya: "Ine Yesus Wairek Yahudi."
40027038	Spai fnoḇek I snon mamun risuru, oso ro ḇar raku ma oso ro ḇar rasar ḇyedi.
40027039	Snonkaku ḇeyunuk ro dia sonef I ma skakiker siḇrusna ḇo sikokofen, ḇo soḇo:
40027040	"Ne, Au ḇeyoḇo ḇekakok Allah Rum Ḇesren ḇyedi ma ḇeḇawes i wer ro ras rikior, faspar mankundaw rofyor Allah Rumkun ḇyediso Au, wado bur aprop ya!"
40027041	Rarirya kako mananir imam-imam sifnoḇek ḇefawinananem Refo Yahudi ma ḇeḇarara sya skoryae I ma sikofen, ḇo soḇo:
40027042	"Snonkaku ḇese fyaspar si, ḇape mankundi kada ipok fa fyaspar I ḇa! I kada Wairek Israel? Ipyum syadi wado bur aprop iyasi ma nari nkokyar Au.
40027043	Ryir kakyar ḇyedi faro Allah: ipyum syadi Allah fyaspar I, rofyor Allah imarisen kuker I! Snar ikofen kwar: Aya ine Allah Rumkun ḇyedi."
40027044	Rarirya snon mamun spai fnoḇek I suyakkoryae I kako.
40027045	Randak ro oras samfur seser risuru orkok isof ro oras kior mandira, pampan ya ikawef sup ya fyor ani.
40027046	Indokada oras kior ya Yesus dor kuker mkaren ḇeba: "Eli, Eli, lama sabakhtani?" Isoine: Allah Yedi, Allah Yedi, snaro Wabur Aya?
40027047	Kawasa ḇeyores ro dia simnaf rarirya, sikofen: "Dor Elia."
40027048	Ma snonkaku oso ro si ryama fasaw; dun bunek, fa syowen i ro anggur ḇemnir, raimnai kyuki ro amboḇer oso ḇo isui fa Yesus dinem.
40027049	Ḇape snonkaku ḇese sya sikofen: "Mkoḇuk awer, insa komam pan imbude Elia ryama fa fyaspar Indi."
40027050	Yesus dar naba wer raimnai ryir nyawa ḇyedi.
40027051	Ma mkomam, eruk kroben ro Rum Ḇesren ya imsap ra ḇyesuru ro ḇo isof ro sop ma ḇyerim ḇeba, ma urek karu na nakpef,
40027052	ma rus na nḇas, ḇo snonkaku ḇesren ḇemar kwar sya sibor siḇer si.
40027053	Ḇarpur ro Yesus aḇiḇer ḇyedi, sikam sisasyar ro rus, ma ssun ro mnu ḇesren ya fa sfasnai mankunsi faro kawasa ḇeḇor.
40027054	Mananir sarar ma sordade ḇyesi ḇewaren Yesus ansi simkak fafayaḇa ro fafisu smam rim ma roi ḇeḇesya anna, inja sikofen: "Kaku ḇeri, ine Allah Rumkun ḇyedi."
40027055	Ma ro dia bin ono sibor sores ḇinkwan ḇo smam, isoine bin-bin ḇeso Yesus ker Galilea fa ḇeyuf farmyan I.
40027056	Ro fandu si kosmai Maria Magdalena, ma Maria Yakobus ma Yusuf sna suḇedi, ma Zebedeus mandaḇen ḇyesi sna sedi.
40027057	Mandira kwar snon ḇenana oso snori Yusuf ḇyeknam ro Arimatea, ikako dakḇe manfamyan faro Yesus kwar.
40027058	Rya faro Pilatus ma dor Yesus ḇaken ḇyedi. Pilatus ḇyuk sasoser insa ssḇuki faroi.
40027059	Inja Yusuf dun ḇaken ani, ma pyarek i kuker kruḇen ḇepyoper,
40027060	raimnai ikrir I ro rus ḇebabo ḇyedi, pyaikir ro urk karui, ma ikris kwar karui ḇeba oso ḇe kedwai rus ani, raimnai ibur.
40027061	Ma Maria Magdalena kuker Maria ḇese ani sukain ro dia ro ḇarpon rus ani.
40027062	Meserdi, isoine ras fasasos ya isyonde, mananir imam-imam ma snon Farisi sikam srama ro ḇarpon Pilatus,
40027063	ma sikofen: "Tuan, inko swarepen, snon ḇefarkor ninyan ani fafisu ikenem ya ikofen: Ras rikior nasyof kwar nari Yiḇer Aya.
40027064	Inja buk sasoser insa siwaren rusya isof ras ḇeḇekior ya; imbude manfamyan ḇyesi kofawiḇa ḇo srama skaraw indi, raimnai sikofen faro kawasa sya, ḇo soḇo: Diḇri kwar ro fandu ḇemar sya, isof farkarkor ninyan ḇepur ya ipyum ḇa syadi ro ḇepon ya."
40027065	Pilatus ikofen faro si: "Sine manwadwaren faro mko, mkora ma mkowaren rus ani pyum kaku."
40027066	Rarirya srama kuker fafnoḇek ro manwadwaren ansi sematerai rus ani ma siwareni.
40028001	Ras Mananai Yahudi isyonde kwar, ro arwo prim kaku ro ras ḇepon ro usbu ani, Maria Magdalena ma Maria ḇese ani sura sumam kaki rus ani.
40028002	Kniko ḇama rim ḇebayo myun snar Manseren malaikat ḇyesi oso dado ker nanki ryama ḇe karui ani ma ikrisi ma kyain ro bori.
40028003	Ḇarpon ḇyedi isnaper ma sansun ḇyena napyoper imnis manwaref bur.
40028004	Ma manwadwaren ansi simkak ra sradadai simnis kaku snonkaku ḇepsur.
40028005	Ḇape malaikat ani ikofen faro bin ansu ya, ḇo doḇo: "Mumkak awer; snar yafawi musewar Yesus spai ro aprop ani.
40028006	Isya ro dineḇa, snar diḇri kwar, imnis raris moḇ ikofen kwar raya. Murama, mumam moḇ ḇyarek ro ine.
40028007	Ma mura fasaw fa muḇaryas faro manfamyan ḇyesi mḇoi diḇri kwar ro fandu ḇemar sya. Iswara pyon mko ḇe Galilea; ro diwa nari mkomam I. Kaku ḇeri yaḇaryas faro mko kwar."
40028008	Subur fasau rus ani, kuker makakak fnoḇek raryaḇ ḇeba ma sufrar fasau fa sukofen ḇayir faro manfamyan Yesus.
40028009	Kniko ḇama Yesus isrow su ma ikofen: "Aroo faro mu." Sufanam I ma sufor wemin ḇyesu ya ma suban suba faro I.
40028010	Rarirya Yesus ikofen faro su: "Mumkak awer. Mura mukofen faro naek Ayesi, insa sra ḇe Galilea, ma ro diwa nari smam Aya."
40028011	Fafisu sui sya ro nyan ya faduri, manwadwaren ansi ono sra kwar ḇemnu ya ma sikofen ḇadir roi ḇeḇor ḇeḇesya anna kam faro mananir imam-imam.
40028012	Ma sna wosi kuker ḇeḇarara-ḇeḇarara ansi kwar, sawos namuk fa ssḇuk pipi sibor faro sordade ansi
40028013	ḇo sikofen, ḇo soḇo: "Nari mkofen radine, manfamyan ḇyesi srama ro roḇ ya ma skaraw I ro fafisu nkenef ya.
40028014	Ma rofyor roi ḇeḇesya ine gubernur dakmnafi, nari nkawos kuker i, fa nkofadiren mko."
40028015	Sismai pipi ansi ma sifrur raris moḇ sisma ananun rai. Ma farfyar ine imbran ro fandu kawasa Yahudisya isof ras ine.
40028016	Ma manfamyan samfur seser oser ansi sraḇe Galilea, ḇe urek rosai Yesus fyasnai kwar faro si.
40028017	Fafisu smam I sḇansuba faro I, ḇape ono seḇirḇar.
40028018	Yesus isnefer si ma ikofen: "Papoik nakam ro boiyaswa ma supswan ine ne ḇeḇuk kwar maro Aya.
40028019	Inja mkora mura, mkofarkor er sya kam ḇe manfamyan Ayesi ma mkoḇuk masi sren faro si kuker snonsnon Kma ya ma Rumkun ya ma Rur Ḇesren ya,
40028020	ma mkofarkor si fa sifrur roi ḇeḇor kam raris yaḇeasas kwar faro mko. Ma mkofawi, Aya ine nari yarous mko besya kwar isof awar ḇepupes."
41001001	Ine kada Ankankinem Ḇeḇye randak kaku ḇekur Yesus Kristus Rumkun Allah.
41001002	Imnis fas-fas ḇero surat Nabi Yesaya, Manseren ikofen ḇo doḇe: "Mame, nari Yawan manfamyan Ayedi 'fa pyon Au, iso nari ḇefasos nyan ḇe Au;
41001003	mkarem snonkaku oso isya ḇye ruran ro sup ḇeursḇa: Fasos nyan ḇemkei ma ḇeaḇyoḇer faro Manseren."
41001004	Rarirya Yohanes Ḇemasi rya ḇe sup ḇeursḇa fa ḇyaryas: "Mkombror ḇo mkosma masi sren insama Allah ipyos sasar mkoḇena."
41001005	Inja kawasa ḇero sup Yudea ḇesiper ma ḇero Yerusalemsya kam srama ro i, ma skaram sasar sena ma sisma masasisren ro war Yordan.
41001006	Yohanes syatu ḇyena ro onta bur, ḇeḇoḇek ḇyedi ro aiwan kif ma anan ḇyena kampam ma umber sup.
41001007	Wos ikofen na ndok ra dine: "Ro ḇarpur ayedi ḇepok syadi aya nari isyama, yakunem fa yaper kaḇrai roḇesower-wesisya monda, yasyus ḇa.
41001008	Aya ma yamasi mko kuker war monda ḇape i, nari imasi mko kuker RurḆesren."
41001009	Ro fafisu ya Yesus ryaker Nazaret ro sup Galilea, ma Yohanes ḇyuk masasisren faro I ro war Yordan.
41001010	Rofyor isasyar bur war ya, Myam nanki ḇyas, ma Rurḇesren ya isaḇu ro i imnis manjawa.
41001011	Ma mkarem oso ryok ro nanki mumfes, ḇo doḇe: "Au kada Rumkun saswar ayedi, faro Au yamarisen."
41001012	Fyor o ḇa Rur ya fyarkin Yesus ḇe sup ḇeursḇa.
41001013	Ḇyarek ras samfur rifiak ro sup ḇeursḇa anya, ma biris ifrowes i. Ikenem ro fandu aiwan ḇeḇarḇor sya ma malaikatsya suf farmyan i.
41001014	Sfor Yohanes raimnai Yesus rya ḇe Galilea ma Ḇyaryas Ankankinem Ḇeḇye ro Allah,
41001015	Doḇe: "Fafisu ya imnis kwar; Ḇaḇesasoser Allah fyanam kwar. Mkombror ma mkokyar faro Ankankinem Ḇeḇye ya."
41001016	Rofyor Yesus imbran ro yendisare ḇero danosen Galilea, myam Simon ma naekri Andreas. Suisya ssunap pam ro danosen ani snar mandaswan suirya.
41001017	Yesus ikofen faro su ḇo doḇe: "Ne, murama muso aya, ma nari Yana mu ḇe mandaswan snonkaku."
41001018	Inja fyor ya beri subur pam suḇedi ma suso i.
41001019	Ma ro marandan ḇyani fyoro ḇa wer Yesus myam Yakobus, Sebedeus mandaḇendi, ma naekri Yohanes, suyanem pam ya ro wai ya dori.
41001020	Yesus dor su beri ḇo subur sinan kma suḇe Sebedeus kuker snon ḇeyan ḇaḇyak ḇyesi, ma suso i.
41001021	Skosun ro Kapernaum; ras Mananai Yahudi ya syeḇen mura, Yesus Syun beri ro rum Ari ya dori ma Ḇyuk farkarkor faro kawasa sya.
41001022	Kawasa sikandor rofyor simnaf farkarkor Ḇyena snar fyarkor si imnis snonkaku ḇena papoik; ḇo imnis kuker snon ḇefawi nananem Refo Yahudisya ḇa.
41001023	Ro fafisu ani snon rur-ḇemaḇak sisawoḇer oso isya ro rum Ari ya dori. Snon ani dar naba ḇo doḇe:
41001024	"Rosai waḇe wafrur kuker inko, Yesus snon Nazaret? Waḇe rwama fa mun inko kwar ya isoine ke? Yafawi au kwar: Ḇesaranden ḇeramuma ker Allah."
41001025	Ḇape Yesus Ḇye wef i ḇo doḇe: "Be fasis, wasasyar buri!"
41001026	Rur-ḇemaḇak anya kyiker farma snon ani, posa dar naba ḇo isasyar buri.
41001027	Kawasa ansya kame sikandor kaku, isof sifuken yae ro mankun si ḇo soḇe: "Rosaisoine? Farkarkor ḇebabo ke? Dawawos kuker papoik, ma rur-ḇemaḇak syano dawos epen si, ma siso user wos Ḇyena."
41001028	Fyorya abar ḇyedi ifrar yar sup Galilea ḇesiper.
41001029	Sisasyar ro rum Ari anya, Yesus kuker Yakobus ma Yohanes skora ḇe Simon ma Andreas rum suḇedi.
41001030	Simon imbanyori ḇyis ḇo ḇyarek. Skokofen ḇadir beri dafduf ani faro Yesus.
41001031	Inja Yesus rya myam bin ani, i kin ḇrasi ma Ḇyausi. fyor ya beri ḇasḇis anya ibur i. Ma posa bin anine duf farmyan sko.
41001032	Ro mandira ya, rofyor ori syun kwar, sun snonkaku ḇeduf ma snonkaku rur-ḇemaḇak sisawoḇer sya kam faro Yesus.
41001033	Inja kawasa ḇero mnuḇeba anya sya kame, siryur ro rum ya rawendi.
41001034	Yesus ḇyuk pararei faro snonkaku ḇesma dafduf ḇeḇor ansi, ma rur-ḇemaḇak sya iyaw sibor kaku; imewer ḇyuk fa rur-ḇemaḇak ansya sawosri, snar sifawi I kwar.
41001035	Ḇyarḇir meser ro arwo prim ya, Yesus ikḇok ma isasyar ḇe moḇ ḇeḇeursḇa oso ma ḇye nadi ro diwa.
41001036	Ḇape Simon kuker min ḇyesi siyaw user I.
41001037	Rofyor sisrowi, sikofen ḇei ḇo soḇe: "Kawasa sya kame, ssewar au!"
41001038	Inja Kyarem faro si ḇo doḇe: "Mkorama, kora ḇe moḇ ḇese, ḇe mnu-mnu ḇeba ḇefanam nane, insa Yakḇaryas Ankankinem Ḇeḇye ine kako ro diwa, snar si ḇeḇewar Yarama ya!"
41001039	Ma Yesus rya ḇe sup Galilea ḇesiper, ma ḇyaryas Ankankinem Ḇeḇye anya ro rum Ari sena, ma iyaw rur-ḇemaḇak sya.
41001040	Snon ḇeduf pado oso ryama faro Yesus i, ḇyan suba ro ḇarpon Ḇyedi ma dor fafnoḇek ro I ḇo doḇe: "Sye, Wamarisen ido Buk pararei ḇe aya!"
41001041	Yesus sneri iswar kufi, inja isawar ra pyan ro snon anya ma ikofen faro i ḇo doḇe: "Yamarisen. Waprei ro dafduf bedi!"
41001042	Rofyor ya beri dafduf pado anya isyof buri, ma iprei.
41001043	Yesus iwan ifa ibur, ḇo danun pakrek faroi ḇo doḇe:
41001044	"Waswarepen, wapok fa baḇdas awer parare bedine faro manseirya kaker, imboi rwa fasna mankundau faro imamsya, ma buk farsarser ḇekar parare ḇedi, imnis sasoser Musa ḇyani insa ḇye fasasnai-kaku faro si."
41001045	Ḇape snon anya ibur ma ḇyaḇdas parare ḇyanya ḇe moḇ-moḇ na kam, isof Yesus ipok fa syun fababa wer ro mnu ḇeba ani ḇa. Ḇyarek ro moḇ ḇeḇeursḇa na, ḇape kawasa siswek i ḇesya kwar beraker moḇ nakam.
41002001	Ras ri ḇeso nawase, Yesus Kyaḇer wer ḇe Kapernaum, ma abar nakofen ḇadir isya ro rum.
41002002	Mura kawasa sya srama spanjuḇer rao moḇ anna nafyos, ma kedwaya ḇarpondi kako. Rofyor ḇyaryas wos ya faro kawasa ansi,
41002003	snonkaku ono sisya sun snon ḇeapaper oso faro i; ma snon rifiak skoḇar i kuker waryar oso.
41002004	Ḇape sisma nya no ḇa fa suni faro Yesus, snar donek ya iba, mura skek kukeri ma skoḇas rum ya bori imnis kaku murḇaḇ ro moḇ Yesus Kyon ro ya, posa skokyui ro ḇarpon Ḇyedi.
41002005	Rofyor myam kakyar skoḇena, ikofen faro snon ḇeapaper anya ḇo Doḇe: "Ne rumkun Yedi, wasma payasyos ro sasar ḇena kwar!"
41002006	Ḇape ro moḇ anya snon ḇefawi nananem Refo Yahudisya ono sisya kako, inja skara fasis ro sisnes na ḇo soḇe:
41002007	"Rosai ḇefnai fa snonkaku ine dawos rarirya? Donef Allah. Mansei nari ḇepok fa ḇeḇuk ampun ro sasar, nkofawi monda Allah mankundi.?"
41002008	Ḇape Yesus myamkir swaruser ma karkara sena, inja ikofen faro si ḇo doḇe: "Mkokara ro mkosnemna rarirya, snaro?
41002009	Rosai ḇepyan syadi ya, Yakofen ḇe snon ḇeapaper ine ḇo yoḇe: Wasma payasyos ro sasar ḇena kwar roḇa i do: wakḇoke, wakanow yar ḇena ma wambran.
41002010	Ḇape insama mkofawi ro supswan ine Rumkun Snonkakuya ipok ipyos sasarna." Ma ikofen kaku faro snon ḇeapaper anya ḇo doḇe:
41002011	"Yakofen kaku faro au, wakḇoke, wakanow yar ḇena ḇo wabur ḇe rum bedi!"
41002012	Ma snon ḇeapaper anya ikḇoke, ikanow yar ḇyena ma isasyar ro fandu kawasa ansya, isof sikandor kam ma sisandik Allah ḇo soḇe: "Roi ḇera dine, nkomam ono ḇaim!"
41002013	Raimnai Yesus rya wer ḇe danosen andir ya, ma kawasa sya kam sra yoḇ i inja fyarkor si.
41002014	Posa, rofyor imbran uk ro moḇ anya, myam Lewi Alfius mandaḇendi kyain ro rum ḇeyor som ya, inja ikofen ḇe i ḇo doḇe: "Waso Aya!" Mura Lewi dores ma isoi.
41002015	Raimnai rofyor Yesus inanus Lewi rorum ḇyedi, snon ḇeyor som ma snonkaku ḇesasar sibor saknan warpu i kuker manfamyan ḇyesi, snar kawasa ḇeso i sya sibor kaku.
41002016	Rofyor snon ḇefawi nananem Refo Yahudi ro ḇar Farisi sya smam Yesus inan fnoḇek snon ḇeyor som ma snonkaku ḇesasarsya inja sifuken faro manfamyan ḇyesi ḇo soḇo: "Snaro Yesus danan us ḇeyor som ma kawasa ḇesasarsya?"
41002017	Yesus imnaf wos anya ma ikofen yoḇ si ḇo doḇe: "Snonkaku ḇepre syama sefandun dokter ḇa, imboi ḇeduf sya kada. Yarama ine, yaḇe yor snonkaku ḇenapes ḇa, imboi kawasa ḇesasar!"
41002018	Ro fafisu oso, rofyor Yohanes manfamyan ḇyesi ma kawasa Farisi sfarfor, snonkaku ono srama ro Yesus ma sifuken ḇo soḇe: "Snaro Yohanes manfamyan ḇyesya ma snon Farisi manfamyan sesya sfarfor ḇoi, manfamyan ḇesya sakfarfor ḇa?"
41002019	Yesus Kyarem ḇe si ḇo doḇe: "Jadi fa manfakawin ya bati ḇyesya sfarfor rofyor isya kuker si? Rofyor manfakawin anya isya kaker ro fandu si, nari sipok fa sfarfor ḇa.
41002020	Ḇape nari fafisu ya isyama manfakawin anya ssun i bur si, ma rofyor anya insape sakfarfor.
41002021	Snonkakuyo ḇyuk kruḇen ker ḇebabo yo syokop marwai yo ḇaim, snar rarirya ido nari kruḇen ker ḇebabo ya syawek fanuk marwai ani, imuk naba syadi wer.
41002022	Rarirya kako, snonkaku yo nari isar swan ḇebabo yo ro kibon ḇeḇerereyo ḇa, snar rarirya ido, swan ansya nari sisai pef kibon ḇeḇerere ani, ma swan kuker kibon sudawer kame. Inja swan ḇeḇabo ya, ipyum syadi ḇyeḇeser ro kibon ḇebabo kako!"
41002023	Ro ras Mananai Yahudi oso Yesus ma manfamyan Ḇyesya simbran uk ro yaf gandum oso, ma ro fyor simbran anya manfamyan ansya spanuk gandum yorem ono.
41002024	Inja snon Farisi sya sikofen faro i ḇo soḇe: "Mam kada! Snaro manfamyan ḇesya sifrur roi kopok fa kofrur ḇaḇeri ro ras Mananai Yahudi?"
41002025	Yesus Kyarem faro si ḇo doḇe: "Mkowasya roi Daud ifrurna ḇaim ke? Rofyor i ma ḇeso i sya sananjar ma sibiser,
41002026	rariya syun ro rum Allah, rofyor Abyatar ḇye imam ḇeba ya, dan mamami farsarser-snonkaku ḇese sakan ḇa derer imainsya kada ma ḇyuk kako faro ḇeso isya."
41002027	Ma Yesus ikofen ḇe si ḇo doḇe: "Ras Mananai Yahudi ḇyeḇefrur faro snonkaku sya, ḇoi snonkaku sya seḇefrur faro ras Mananai Yahudi yaba,
41002028	inja Rumkun Snonkaku Ya kako Ḇye Manseren faro ras Mananai Yahudi ya."
41003001	Ḇarpur Yesus syun wer ḇe rum nadi. Ro diya snon ḇramin ḇar ḇemar oso daksun.
41003002	Snon Farisi ono sisya ssḇair, imbude Yesus ḇyuk pararei faro snon anya ro ras Mananai Yahudi yandi, insama rarirya ido ssḇuk sasar ḇe Yesus.
41003003	Yesus ikofen faro snon ḇramin ḇar ḇemar anya ḇo doḇe: "Rwama wores ro fa-du!"
41003004	Raimnai ikofen faro si ḇo doḇe: "Ne, rosai ssḇuk fa kofrur ro ras Mananai Yahudi yani, ḇaḇe naḇye ya ke, frur fanor i, kofanaḇak kankenem snonkaku ke komun si?" Ḇape ssḇe fasis monda.
41003005	Yesus Fyafayaf snar ḇaḇe marares sena ma kuker masasor myam yar si ḇo Ikofen faro snon ḇramin ḇar ḇemar anya ḇo doḇe: "Fos ḇramsi!" Ma snon anya fyos ḇrasi ma iprei.
41003006	Ro diya snon Farisi nansya si sasyar ma se sne oser kuker snon Herodiani sya fa soḇe ssmun Yesus.
41003007	Ḇarpur Yesus kuker manfamyan ḇyesi sisusu bur ḇe danosen ya, ma kawasa Galilea siḇor sisoi.
41003008	Siya sibor kako sra ker Yudea, Yerusalem, Idumea, war Yordan ḇar iwara, Tirus ma Sidon, srama faroi, snar simnaf Yesus fararur ḇyena.
41003009	Yesus iwan manfamyan ḇyesya fa ssfasos wai ya faroi snar imkak donek ya sifyosepen indi.
41003010	Snar snonkaku ḇeduf ifrur fa ḇeprei sibore, ro diya ḇeḇeroro ro dafduf sibor sra yoḇ i ma sifyos apepeni imfa siḇe sspan roi.
41003011	Rofyor rur ḇemaḇak sya smam i, sisapi ma sḇansuba faroi ro ḇarpon ḇyedi ma sar naba: "Au ine Rumkun Allah."
41003012	Ḇape Yesus ḇyewef si snar imewer kaku ssḇaryas indi.
41003013	Imnai ro diya Yesus dek ro urek oso. Dor snon imarisen sya ma srama yoḇi.
41003014	Kyinfir snon samfur seser risuru fa sifnoḇek i, insa nya si ḇe manfamyan fa ssḇaryas Ankankinem Ḇeḇye ya,
41003015	ma ḇyuk papoik faro si fa ssḇukyau rur ḇemaḇak sya.
41003016	Snon samfur seser risuru isiḇer ansya sisosine: Simon, nyir i kako ḇe Petrus,
41003017	Yakobus Zebedeus mandaḇendi ma Yohanes Yakobus ḇedardi, snon suine nyir su ḇe Boanerges isoine romawa karadu,
41003018	ḇefnoḇek kako sya sisosine Andreas, Pilipus, Bartolomeus, Matius, Tomas, Yakobus Alfeus mandaḇendi, Tadeus, Simon snon Selot,
41003019	ma Yudas Iskariot, na ḇeḇoḇ Yesus.
41003020	Ḇarpur wer Yesus syun ro rum oso. Kawasa sibor kaku ssfanjur wer isof skoḇe skonano jadi ḇa.
41003021	Fyor ya Yesus naek ḇyesya simnaf moḇ ine, ssrama ssiḇe ssun i, snar soḇe swar user ḇyena namnis ḇa kwar.
41003022	Rofyor ya kako ḇefawi nananem Refo Yahudi ḇera ker Yerusalemsya sikofen ḇo soḇe: "Rodur Ḇeelzeḇul syouri, ma: 'Kuker snopor mananir rur ḇemaḇak iyau rur ḇemaḇak sya.' "
41003023	Ro diya Yesus dor si ma fyarkor si kuker wos sarḇer, ḇo doḇe: "Rariso ro kakara mkoḇena ibiris iyau ibirisya?
41003024	Ḇaḇesasoser oso fyarmafmef ido na isonem ḇa,
41003025	ma sim oso kina byena sun besisya, sim ani ipok isonemba kako.
41003026	Rarirya kako rur ḇemaḇak ya, ḇye mbroḇ mankundi isof irarwas ido na ipok fa isonem ḇa, imnis ra fafisu ḇyeja iḇro kwar.
41003027	Rarirya snon oso ipok syun fa fyasyar snon ḇesambraḇ oso arasa ḇyena ro rum ḇyedi ḇa rofyor snon ḇesambraḇ ani ḇyeḇefes ḇaim. Rofyor snon ḇesambraḇ ani siyaḇeki kwar in sape arasa ḇyena sfasyarna.
41003028	Yakofen wos ḇekaku faro mko: Sasar ma anonef ḇeḇor romawa snonkaku sya sena kam nari nasma ampun.
41003029	Ḇape oso doḇe donef Rur-ḇesren ya ido, ima na isma ampun ḇa fyoro-fyoro, mboi syasar snar ifrur sasar ḇekain fyoro-fyoro."
41003030	Yesus ikofen rarirya snar soḇe rur ḇemaḇak ya syouri.
41003031	Yesus snari ma naek ḇyesya sra yoḇi. Sores ro ḇandi ḇo siwan ono ḇese fa sor Yesusi.
41003032	Kawasa ḇeḇor ḇekain yar-yar Yesus sya sikofen faroi ḇo soḇe: "Ne, mam kada snami ma naek Bansi ḇeyores ro ḇandi siwa, ssewar fa siḇe sisrow Au."
41003033	Yesus kyarem faro si ḇo doḇe: "Mansei Yana ḇe sna ma naek?"
41003034	Myam yoḇ kawasa ḇekain yar-yar i ansya raimnai ikofen faro si ḇo doḇe: "Sine sna ma naek srar Ayesi rya.
41003035	Mansei ḇeḇeuser Allah marisen ḇyena, sirya naek snon ma srar bin ma sna Ayesi rya."
41004001	Rofyor oso Yesus ḇyuk farkarkor wer ro danosen andir ya. Ma kawasa donek ḇefnak ḇa siryur yar i, inja dek ro wai ḇepyar na iya fa kyain ro wai anya ḇoi kawasa ansya ssna ro ḇonde ro danosen andir ya.
41004002	Ma ḇyuk farkarkor faro si roi nabor kuker sarḇer. Ro farkarkor ḇyena ikofen faro si ḇo Doḇe:
41004003	"Ne mkorower! Snon ḇekekef mor oso isasyar fa kyekef mor.
41004004	Rofyor daḇuḇer mor ono sisapi ro nyan andir, ma man sya san si ra siḇro.
41004005	Mor ono sisapi ro moḇ ḇeḇe karui, ḇeḇe saprop ḇekpor ḇa, inja mor anna nasur fasau snar saprop ya isrepek.
41004006	Fama rofyor oridek ma isam nakam nnmaryoi snar ne rares ḇa.
41004007	Mor ono wer sisapi ro moḇ ḇeḇe kaḇraiborek, ma kaḇraiborek anna naduḇ epen si isof simar, inja ssḇuk bon ḇa.
41004008	Mor ono kada sisapi ro saprop ḇepyum ma sisur pyum kaku ḇo simarem, bon nna ono ne samfur rikior ono ne samfur riwonem ma ono wer ne utin oser."
41004009	Ma ikofen ḇo doḇe: "Mansei ḇeḇe kna fa imnaf ido imnaf naḇye!"
41004010	Fafisu Yesus derer ro mankundi, ḇeso i sya ma manfamyan snon samfur seser risuru ḇyansya sifuken i ro sarḇer ani.
41004011	Kyarem faro si ḇo doḇe: "Kankunes Ḇaḇesasoser Allah ḇyeḇeḇair kwar faro mko, ḇape faro snonkaku ḇese roi ḇeḇor anna neḇefarkor ḇe si kuker sarḇer,
41004012	insa: Se mka fa smam ḇape skara na ḇa, se kna fa simnaf ḇape sifawi kankunes ḇyeja ḇa, imbude simbror ḇo sisma ampun di."
41004013	Raimnai ikofen faro si ḇo doḇe: "Inja mkofawi sarḇer ine kankunes ḇyeja ḇake? Rarirya ido nari mkofawi sarḇer ḇese na kankunes nena rariso?
41004014	Ḇekekef mor anya kyekef wos ya.
41004015	Snonkaku ro nyan andir ro moḇ wos ya ḇyeḇekekef ro nanya, isoine ḇemnaf wos ya, raimnai biris ya ryama pyoser wos insandi simnaf anna bur si.
41004016	Rarirya kako mor ḇeḇeḇekekef ro moḇ ḇeḇe karui isoine, snonkaku ḇemnaf ma ḇeryaḇ fasau wos anna fa sna na.
41004017	Fama wos anya ḇye rares ḇa inja kyain kawan ḇa. Rofyor kandera ma marindi nkur si snar siso wos refo ya inja sisusu beri.
41004018	Ma mor ḇese ḇesapi ro mbron kaḇrai borek, isoine ḇemnaf wos ya,
41004019	raimnai makakak faro supswan ma faraurowes nana ma raryaḇ faro roi ḇese nsun ma nposer wos anya isof ḇye bon ḇa.
41004020	Ḇarpur kaku mor ḇesapi ro saprop ḇepyum, isoine snonkaku ḇemnaf ma ḇekram wos anya isof wos anya ḇye bon, ono ne bon samfur rikior, ono ne bon samfur riwonem ma ono wer ne bon utin oser."
41004021	Ma Yesus ikofen faro si ḇo doḇe: "Snonkaku spam padamara fa srir i ro bade ya baḇdi ḇa roḇaido kamboi anenef ro ya baḇdi ḇa, ḇoi sriri ro kadadu ḇyedi.
41004022	Snar roi oso ipok iyokef ḇa ḇoi na kam nnbair ro sananai ya, ma roi oso ḇye ḇefamyun ḇa snar na kaem nnfababa.
41004023	Mansei ḇeḇe kna fa imnaf ido imnaf naḇye!"
41004024	Raimnai ikofen wer ḇo doḇe: "Mkokara roi mkomnaf na! Warnkyara mkoḇukkara naek mkoḇesi nari ssḇuki dakkara au kako ma nari isyadi wer faro au.
41004025	Snar mansei ḇesma roi ono ido nari ssḇuk faroi wer, imboi mansei ḇesma roi ono ḇa, rosai wer isma na nari ssun na buri."
41004026	Raimnai Yesus doḇe: "Ḇaḇesasoser Allah moḇ ryaya isoine: imnis raris snon beḇuḇer mor ro saprop,
41004027	posa roḇ-meser denef ma ikḇok, imboi mor ḇyuḇer ansya sikpireu, sisur ma sikaki, ḇeker anya fyaun warek si ḇa.
41004028	Sup ro saprop ya do i so ḇeḇuk bon, randak ya ne yof, ne yorem, ḇarpur ne bon posa nakraf.
41004029	Rofyor bon anna nnmas kwar snon ḇeker anya kyaruk na snar fafisu afuf ya imnis kwar."
41004030	Yesus ikofen wer ḇo doḇe: "Kuker rosai koḇuk karkara mura ro Ḇaḇesasoser Allah ya, oroḇaido kuker wos sarḇer rosai koḇuki ikofen fasnai ya?
41004031	Ḇaḇesasoser anya imnis raris sasawi mor ssḇuḇer ro saprop ya ḇo. Sasawi mor ya iso ḇebaḇa syadi mor rokaker ḇese kam ḇero sup ya bori.
41004032	Ḇape rofyor ssḇuḇeri isur ma iba syadi rofaran ḇese na kam ma ḇye snau ḇeba, isof man ḇero farsyos sya ssmun narem ro kadaun ḇyena."
41004033	Kuker wos sarḇer ḇeḇor ḇera dine Yesus fyarkor wos ya faro si imnis raris fawawi sena,
41004034	rarirya Yesus fyarkor kawasa ansya kuker sarḇer monda, ḇape faro manfamyan ḇyesi kada fyasna ḇair kankunes ro sarḇer anna kame.
41004035	Ro ras anya mun mandira ya Yesus ikofen ḇe si ḇo doḇe: "Mkorama kokaḇor ḇe ḇar iwara."
41004036	Skobur kawasa ḇeḇor ansya ḇo skokaḇor ma wai ḇese kako nakso Yesus.
41004037	Fyoro ḇa wam doḇer ma bak na nek ro waiya ra fanam imsar.
41004038	Fafisu ya Yesus denef ḇo fyak noraya ro waiya urndi. Ma manfamyan ḇyansya ssḇani ḇo sikofen ḇo soḇe: "Mankorari yo, au ma ḇefandun ko ḇa ḇo na koro!"
41004039	Yesus ikḇok ma myunwarek wam ya ma ikofen faro danosen ya: "Wamnai! Wa-brin!" Ma wam anya imnai beri ḇo danosen anya iḇrin dam.
41004040	Raimnai ikofen faro si ḇo doḇe: "Snaro mko mkak mankenem rarirya?"
41004041	Simkak kaku ḇo sawos yae ro mankun si: "Inja snon saisoine, isof wam ma danosen ya kako nakso wos ḇyena?"
41005001	Ma skofyafer ro danosen ya ḇar iwara ro sup kawasa Gerasa sya sedi.
41005002	Yesus dado bur waiya rande beri, snon rur ḇemaḇak sisower oso rya ker kubir na muma fa isrou Yesus.
41005003	Snon anya ikenem ro kubir anna snar snonkaku yo syambraḇ fa iyaḇek i ḇa, snar siyaḇek i kwar kuker wanka,
41005004	apyaur fama pyauk ma imerdawdiwer na, isof snonkaku yo syambraḇ fa fyadurui ḇa.
41005005	Ras roḇ imbran ḇyediwai ro kubir ma urek na ḇo ḇoi fyararar ma ikoḇ mankundi kuker karui.
41005006	Yesus ḇyinkwan kaker ḇesya ḇo myam raroi, inja ifrar fa isroui ma ḇyan suba faro Yesus,
41005007	ma dar naba ḇo doḇe: "Nyaki rosai ḇekur au ma aya, ne Yesus Manfun Allah ḇekaki syadi? Kuker snonsnon Allah Wafrur susa awer aya!"
41005008	Snar rofyor Yesus ikofen kwar faro i ḇo doḇe: "Ne, au rur ḇemaḇak, wasasyar bur snon ine!"
41005009	Raimnai ifuken snon ani: "Snombri so?" Kyarem ḇo doḇe: "Snonsnon ayeja isoine syaran-syaran snar inkobore."
41005010	Snon rur ḇemaḇak sya ssour anya dor samsom insa Yesus iyaw awer rur ḇemaḇak ansya bur sup ani.
41005011	Ro diya randip nai yo simbran ssewar nanan ro urek fuwar oso,
41005012	inja rur ḇemaḇak ansya ssor faro Yesus ḇo soḇe: "Wawan inko fa inkosun ro randip siwa!"
41005013	Yesus ḇyuk raris fararyor seja ma rur ḇemaḇak ansya sisasyar bur snon anya fa ssun ro randip ansi. Randip nai anya soper ro fofen ya ma simsar kam ro danosen ya ma simar: barbor seja fanam syaran risuru.
41005014	Raimnai ḇewaren warek randip ansya sifrar ḇe mnu ḇeḇa ma mnu-mnu mawa fa sḇaryas inja kawasa ansi sisasyar fa sakmam rosai ḇeḇe jadi kwar ya.
41005015	Srama faro Yesus ma smam snon rur ḇemaḇak sya ssour anya kyain, syansun i ma iknon dam, ḇape simkak.
41005016	Snonkaku ḇemam roi ḇeḇe jadi anna sfarfyar faro ḇerama babo ansya rosai ḇeḇe jadi kuker snon rur ḇemaḇak sya ssower anya ma randip ansi.
41005017	Simnaf rarirya sor faro Yesus insa ibur sup sedi.
41005018	Rofyor Yesus dek wer ro waiya snon insanja rur ḇemaḇak ssour anya dor faro Yesus insa imarisen ido iso I.
41005019	Yesus iso marisen ḇyedi ḇaḇoi ikofen faro i ḇo doḇe: "Wabur ḇe rum bedi ma kawasa ḇero mnu bedi ma ḇaryas faro si roi ḇeḇor Manseren Allah ifrur kwar faro au ma rariso Allah fyasna saswar ḇyedi faro au."
41005020	Snon anya ibur ma fyawar ro sup Dekapolis roi ḇeḇor Yesus ifrur kwar faro i ma si kam sikandor.
41005021	Yesus skokaḇer ker Gerasa skofyafer ro Kapernaum wer kawasa sibor srama sisrou i. Isya kaker ro danosen andir ya.
41005022	Mananir rum nadi oso ryama, snonsnon ḇyedi isoine Yairus. Fyor myam Yesus, ḇyan suba ro ḇarpon ḇyedi,
41005023	ma dor faro i ḇo doḇe: "Inai iyeja iduf marḇak ma fyanam imar, rwama kada insa pan ro i fa iprei ma ikenem wer."
41005024	Inja Yesus iso snon ani. Kawasa donek ḇefnak ḇa sakso i, ma sifyos epen Yesus.
41005025	Ro fandu kawasa ansya bin oso isya iduf dafduf rik taun samfur seser risuru kwar,
41005026	rarwan nabor kwar ifrauk dokter sibor fa ssḇuk aryawin ro dafduf ḇyedi isof nana ḇyena naḇro fama iprei ḇa ḇoi dafduf anya iba syadi wer ro randak ya.
41005027	Imnaf abar kwar ro naek ḇyesi ro Yesus fararur ḇyena inja ro fandu kawasa ḇeḇor ansya ryama fyanam Yesus kruri ma pyan ro sansun syatu Yesus ḇyena,
41005028	snar kyara ḇo doḇe: "Rofyor yapan monda ro sansun ḇyena nari yaprei."
41005029	Fafisu ya beri dafduf ḇyeja imnai ma ḇyaḇir baken ḇyeja iprei kwar.
41005030	Ro fafisu ya beri Yesus ḇyaḇir samambraḇ ono nasasyar bur i, inja isiḇer fa myam sewar ro fandu kawasa ansya ma ifuken: "Mansei ḇepan ro sansun syatu ayena?"
41005031	Manfamyan ḇyesya sikofen ḇo soḇe: "Mam kawasa ḇeḇor sine sifyos apepen au ḇesya ḇo: wafuken mansei ḇepan ro aya?"
41005032	Ḇape Yesus myam yar-yar fa fyawi manseiso ḇepan ro i nya.
41005033	Bin anya imkak snar ifawi rosai ḇeḇe jadi kwar ro i, inja ḇyan suba ro Yesus ḇarpon ḇyedi ma kuker napnapes ikofen ḇadir faro Yesus.
41005034	Yesus ikofen faro bin anya ḇo doḇe: "Ne, inai Yedi, kakyar beja ḇyuk aski faro au. Wabur kuker aski ma waprei ro dafduf bedi!"
41005035	Rofyor Yesus dawawos kaker, snonkaku ono kina mananir rum nadi anya ḇyansya srama sikofen ḇadir ḇo soḇe: "Inai banya imar kwar inja wafrur susa awer mankorari I."
41005036	Ḇape Yesus ḇyefandun wos sena ḇa ḇoi ikofen faro mananir rum Ari anya ḇo doḇe: "Wamkak awer, wakyar monda!"
41005037	Raimnai Yesus damrer ono siso indi, ḇoi derer kuker Petrus, Yakobus ma Yohanes Yakobus ḇedari ḇyedi.
41005038	Skorama ro mananir rum nadi anya rum ḇyedi ma Yesus myam kawasa sya sembrus, skanes kuker mkarem ḇeba.
41005039	Yesus syun ro rum anya ma ikofen faro kawasa ansya ḇo doḇe: "Snaro mkoḇe mbrus ma mkokanes? Inai ine imar ḇa ḇoi denef!"
41005040	Ḇape simbrif i. Ma iyaw kawasa ansya raimnai dun inai anya snari ma kmari ma suiso ḇeso i randum ro sim inai anya ḇyedi.
41005041	Ma Yesus kyin inai anya ḇrasi ḇo ikofen ḇo doḇe: "Talita kum," isoine: "Ne inai aune, yakofen faro au, wakḇoke!"
41005042	Fyor ya beri inai anya ikḇok fa dores ma imbrane, snar ḇye umur taun samfur seser risuru kwar. Kawasa ḇero diya nansya kam sikandor fafaya ḇa.
41005043	Yesus danun pakrek kaku faro si insa oso ifawi awer roi nane ma iwan fa sfan inai ani.
41006001	Ḇarpur Yesus kuker manfamyan ḇyesya ssraḇe mnu marin ḇyedi.
41006002	Ro ras Mananai Yahudi, Yesus ḇyuk farkarkor ro rum Ari ḇero Nazaret ma kawasa Jemaat ḇeba anya sikandor snar simnaf farkarkor ḇyena, inja sikofen ḇo soḇe: "Moḇ saiso isma roi ḇeradine ro ya? Fawawi sanaiso ssḇuk faroi? Isof ifrur aḇyair ḇefrur kanandor ḇera dine kuker ḇramin ḇye suine?
41006003	Ko kam kofawi i ḇe sukan ai, Maria romawa ḇyedi, naek ḇyesi so Yakobus, Yoses, Yudas ma Simon? Ma kofawi kako srar ḇyesya sisya ro fadu ko?" Ro diya snar siwarki i mura siyaw i.
41006004	Inja Yesus ikofen faro si ḇo doḇe: "Nabi oso se mafi ro moḇ na kam, ḇoi ro mnu ḇyedi ma fandu kawasa ḇyesi ma rum ḇyedi, sefandun mankuni ḇa."
41006005	Yesus Imewer ifrur aḇyair kanandor oso ro diya ri, imboi ḇyuk pararei faro ḇeduf ri ḇeso monda kuker pyan ro si.
41006006	(6a) Yesus Kyara si ma ikandor snar kakyar ḇa sena. (6b) Raimnai Yesus Imbran yar mnu ḇe mnu fa ḇyuk farkarkor.
41006007	Yesus dor manfamyan samfur seser risuru ansya ma iwan si fa se suru-suru. Ḇyuk samambraḇ faro si fa ssḇuki yau rur ḇemaḇak sya,
41006008	ma danun faro si insa ssun awer roino ro marandan sedi, ankyon na manda, mboi ssun awer mamami, ssun awer roi ḇeḇaryam, ssun awer kako pipi ma ḇeḇoḇek sena.
41006009	Mkowemna kada mkosower na mboi mkun sansun risuru ḇa.
41006010	Yesus dawos pdef faro si ḇo doḇe: "Mkorafa ro moḇ oso ra simarisen fa mkosun ro rum oso ido mkokain ro dia isof mkosasyar bur wer ro moḇ ani.
41006011	Imboi ro moḇ oso simarisen mko ḇa ma simewer srower mko ido ro moḇ anya mkokokef fafen ḇero mkowemna fa ne aḇyair faro si."
41006012	Inja sra ma ssḇaḇdas faro kawasa sya fa simbror,
41006013	ma siyaw rur ḇemaḇak sibor ma ssrem ḇeduf sibor kuker mani ma ssḇuk pararei faro si.
41006014	Wairek Herodes i kako dakmnaf Yesus snar Ḇye snonsnon ma kawasa sikofen ḇo soḇe: "Yohanes Ḇemasi diḇri ro fandu ḇemar sya ḇefnai samambraḇ-samambraḇ na nafararur roi."
41006015	Ono soḇe: "Elia i ri!" Ḇese sya wer soḇe: "Nabi sya oso irya ke imnis raris nabi ro ḇepon iwara."
41006016	Rofyor Herodes imnaf rarirya ikofen ḇo doḇe: "Roḇa, Yohanes yaperem uk sasukor anya irya, i so ḇeyiḇer wer i."
41006017	Snar kaku Herodes i ḇewan fa sfor Yohanes fa se wanka i ḇo ismai ro bui snar dun Herodias ḇedar ḇyeja Filipus swar i, fa fyakawini.
41006018	Snar fafisu oso Yohanes fyarkor Herodes ḇo doḇe: "Swasar snar wun ḇedar beja swa ḇyedi!"
41006019	Knam ḇeḇedar fa Herodias imsor famyun Yohanes ro sneri ḇo syewar nyan fa iḇe myun i fama jadi ḇa,
41006020	snar Herodes ḇyemaf Yohanes i snar ifawi Yohanes snonkaku ḇenapes ma ḇesren inja fyadiren i. Ḇape rofyor imnaf sap Yohanes sneri ḇyefisfyas, rarirya no imarisen imnaf i.
41006021	Herodias insape isma fafisu ḇepyum ya rofyor Herodes ifrur munara ya warek ras ḇyeja faro ḇebarara ḇyesi, mambri sya ma snonkaku ḇeḇe snonsnon ro sup Galilea sya.
41006022	Ro munara anya Herodias inai dojaru ḇyedi Salome ryarpon ifyer ro ḇebarara ansya ḇarpon sedi. Wairek ikofen faro inai anya ḇo doḇe: "Wor rosai wamarisen ya ro aya imba na yaḇuk na ḇe au!"
41006023	Ma ḇye syasi faro inai ḇyanya ḇo doḇe: "Rosai waḇe wor kaker ro aya, nari yaḇuk i faro au, ḇaḇesasoser ayeja ḇar ya iryano yaḇuk i kako!"
41006024	Inja inai anya rya ifuken snari ḇo doḇe: "Rosai nari yor ḇesyani?" Snari doḇe: "Wor Yohanes Ḇemasi ḇruri!"
41006025	Rarirya fasau kaku inai anya rya faro wairek ma dor ḇo doḇe: "Yamarisen insa ro knikine beri buk Yohanes Ḇemasi ḇruri ro ben oso ḇe aya!"
41006026	Fafisu anya wairek sneri ḇye susa namsin ḇa, ḇape snar syasi ḇyedi, ma snar ḇebarara sya fyadwer fararyor anya ḇa.
41006027	Wairek iwan fasau snon-mamun ya ḇe bui, kuker sasoser insa rya pyerem uk Yohanes ḇruri. Snon anya rya pyerem uk Yohanes ḇruri ro bui.
41006028	Snon anya dun Yohanes ḇruri ro ben ya ma ḇyuk i faro inai ani, ma inai anya dakun i faro snar i.
41006029	Rofyor Yohanes manfamyan ḇyesya simnaf marmar ḇyeja srama ssun baken ḇyeja fa serak i ro kubir.
41006030	Fyoro ḇa manfamyan Yesus ḇyansya sisiḇer ma siryur kuker Yesus wer ma sfarfyar faro i roi ḇeḇor sifrur ma sfarkor na.
41006031	Inja ikofen faro si ḇo doḇe: "Mkorama kosewar moḇ ḇeḇeursḇa insa kemir ma komnaisu ko resari!" Snar snonkaku ḇeramuma ma ḇeramura sibor kaku isof skosma fafisu ḇa kako fa skonan.
41006032	Inja skek wai ya ḇo skora ḇe moḇ ḇeḇeursḇa oso.
41006033	Ḇape ro fyor skek wai ya kawasa sibor smam sko, ma sifawi moḇ skora yoḇ ya. Inja simbran ro nyan bera ḇande ya ma fasaw monda kawasa ḇera ker mnu ḇeba sibor spon sko raro moḇ skoḇe skora yoḇ ani.
41006034	Ro fyor Yesus isabu ro wai ya munde, myam kawasa dandonek ḇefnak ḇa ansya inja iswar si, ḇyuk simnis domba ḇena manfakwak ḇa. Inja fyarkor si ro roi nabor.
41006035	Snar fanam roḇ kwar manfamyan ḇyansya sra faro i ma sifuken ḇo soḇe: "Moḇ ine ḇyeursḇa ma fanam roḇ kwar.
41006036	Inja wawan si fa sibur insa sskoḇes roḇeyan ḇesi ro mnu-mnu ḇefanam-nam nane."
41006037	Ḇape Kyarem faro si ḇo doḇe: "Mkoiso nari ḇeḇuk nanan faro si!" Sikofen faro i ḇo soḇe: "Donek ḇeḇa ḇera dine koḇoḇ dinar utin risuru wer kako fa kofan si nari imnis ḇa kako."
41006038	Ḇape ikofen faro si ḇo doḇe: "Mamami rifisi mkun ya? Indo mkomam pan!" Rofyor smam kwar sikofen ḇo soḇe: "Mamami ririm ma in risuru."
41006039	Rarirya Yesus iwan fa kawasa ansya skain fa se uk-ukem ro aḇris sya bonsi.
41006040	Ma uk-ukem anna ono ne utin oser ono wer ne samfur ririm.
41006041	Ma Yesus dun mamami ririm ma in risuru kwar, iwakwaker ḇe nanki ma isawar dofen roḇean anna posa, pyanasnis na ma ḇyuk na faro manfamyan ḇyansi, insa sirarwas na faro kawasa ansya kam; rarirya kako in risuru ansui.
41006042	Kawasa ansya sanan kam isof sarbor.
41006043	Raimnai siryur roḇeyan ḇedawer na ma sisma inawen samfur seser risuru nafo, in sya ḇeso.
41006044	Kawasa snon ḇeyan mamami ro ras anya sya si kam se syaran ririm.
41006045	Posa kwar Yesus iwan fasaw manfamyan Ḇyesya fa sek ro wai ḇo spon i ḇe danosen ya ḇar iwara ḇe Betsaida, ma iwan kawasa ḇeḇor ansya fa sibur.
41006046	Rofyor sibur ḇesisye kwar, Yesus dek urek ya fa ḇye nadi.
41006047	Roḇ kwar wa anya isya ro danosen ya faduri, ḇoi Yesus demir ro ḇande.
41006048	Rofyor ya myam doḇer ya myun manfamyan ḇyansi, simbrar ḇe moḇo ḇa snar wam ya iso ro wai rawer, ma indokada oras kior, imbran ro war ya bori fa rya warek si.
41006049	Snar imbran ro war ya bori, soḇeda faknik riri, inja simkak ḇo sar naba kam.
41006050	Snar smam kami eḇedari sikandor. Ḇape Yesus ikofen faro si ḇo doḇe: "Mkoknon! Ayairya, mkomkak awer!"
41006051	Rarirya dek ro wai ya fa isrow si ma wam anya iḇrin bos beri. Sisnesna ne fesfyas ma sikmom.
41006052	Snar nanan mamami ḇefrur kanandor anya isya ḇye karkara kaker faro si ma siwarki ro sisnesna.
41006053	Skofyafer kwar Yesus ma manfamyan Ḇyesya skorande skopyar ro Genesaret.
41006054	Fafisu ya skado bur wai ya, kawasa ansya smam bir Yesus I.
41006055	Inja sifrar sikofen ḇair faro kawasa sya kam ro sup ani, ma sun ḇeduf sesya ro waryar faro Yesus ro moḇ simnaf Yesus isya ryo ya.
41006056	Moḇ rya yoḇ na kam ḇe mnu-mnu ma mnuḇeba-mnuḇeba kawasa srir ḇeduf sesya ro nyan andir ma sor samsom faroi, insa imarisen fa span monda ro syatu Ḇyeja pusyom na. Ma kawasa kam ḇepan roi siprei.
41007001	Fyor oso snon Farisi ono ma ḇefawi nananem Refo Yahudi ono ḇera ker Yerusalem srama faro Yesus.
41007002	Smam Yesus manfamyan ḇyesya ono sanan kuker ḇramin bemamas, isoine sḇan ssibras na ḇa.
41007003	Snar Yahudi Farisi ansya simnis Yahudi ḇesesya, sanan ḇa ro fyor sḇan ssibras na ḇaim, snar se user rari up sesi ro ḇepon.
41007004	Ma rofyor skaḇer ker pasar sipok sanan ḇa kako snar simasisren si ḇaim. Rari ḇeḇe waris ḇera dine nabor kaker, ḇeraris ḇan-ḇan sek, fyom, ma rosaser sifrur ro kansai.
41007005	Naiso ḇeḇe knam fa Farisi ma ḇefawi nananem Refo Yahudi sifuken Yesus ḇo soḇe: "Snaro manfamyan ḇesya sakḇe user kpu koḇesya rari sena ḇa, ḇoi sinan kuker ḇramin ḇemamas?"
41007006	Yesus Kyarem faro si ḇo doḇe: "Kaku ra moḇ Nabi Yesaya ḇyardi mko ra ya, snonkaku ḇarḇor ḇekenem kuker rari ḇekaku ḇa! Snar fas-fas oso ryok ḇo doḇe: Kawasa sine ssom aya kuker sḇardip monda, ḇape sisnesna nnḇinkwan bur aya.
41007007	Fainda oso ḇa sḇe ari faro aya, snar farkarkor sḇukna sasoser snonkaku nairi.
41007008	Allah sasoser ḇyena mkoḇe rer na, ḇoi mkuf rari snonkaku."
41007009	Yesus ikofen faro si wer ḇo doḇe: "Mkofawi nananem kaku isof mkosaun Allah sasoser Ḇyena insa mkofaduru rari mankun mkoḇena."
41007010	Snar Moses dakkofen kako ḇo doḇe: "Be maf kmami ma snami! Imboi: mansei ḇefras kmari roḇa snari kada na imar.
41007011	Ḇape mkokofen ḇo mkoḇe: Rofyor oso ikofen faro kmari roḇa snari: rosai yana fa yaḇuki fyaduru mu, yaḇuk na nnfarser isoine samsom faro Allah,
41007012	imboi mkorir si ḇaḇeri fa sifrur roi oso faro kma sesi roba sna sesi.
41007013	Rariya Allah wos ḇye mkofarkor ya mkoso i ḇa, snar mkoso syadi rari mkoḇena. Ma roi ḇerarirya kaker naiso mkofrur na."
41007014	Raimnai Yesus dor kawasa ansya ma ikofen faro si ḇo doḇe: "Mko kam mkomnaf faro aya, ma mkokram pyum wos Yakofen nane.
41007015	Rosai rya wer ḇero ḇondi, ma ḇesun ro snonkaku sya oso, napok nafrur mamas si ḇa, ḇoi roi ḇesasyar ro snonkaku sya naiso ḇefrur mamas na. [
41007016	Mansei ḇeḇe knaram fa ḇyukrower iḇye ryower pyum!]"
41007017	Ro fyor Yesus syun ro rum oso fa ryir kawasa ḇeḇor ansya, manfamyan ḇyesya srama fa sifuken kankunes ḇero wos sarḇer ani.
41007018	Rarirya Yesus kyarem faro si ḇo doḇe: "Inja mko kako mkakfawi kankunes ḇyeja ḇa ke? Mkofawi roi ḇeḇor ḇero ḇandi fa ḇesun ro snonkaku sya napok nafrur mamas snonkaku sya ḇa.
41007019	Snar roi ḇesun anna nnsun ro kakara sena ḇa ḇoi nnsun ro sasop sena posa sisawen na ro akyek!" Rarirya Yesus fyasna roḇean nakam nasren.
41007020	Ikofen wer ḇo doḇe: "Rosai ḇesasyar ro snonkaku sya na kada nafrur mamas si.
41007021	snar roi ḇero sne snonkaku nasasyar ro swaruser ḇarḇor, nafsu kraf, karau, mamun,
41007022	farḇakḇuk, rmomen, ḇarḇor, ankarkar, nafsu kraf, masasor anonef, kafkofen, marares, ḇaḇe dip.
41007023	Roi ḇeḇyeḇa ḇera dine nek ro sne karkara ma naiso ḇefrur mamas snonkaku sya."
41007024	Raimnai Yesus imbran ro dia ma ryaḇe sup Tirus. Rya ro Tirus syun ro rum oso ro mnu ifyafer ro ya kuker kankunes, insa kawasa sya sifawi awer raramuma Ḇyedi.
41007025	Imboi bin oso inai ḇyeja rur ḇemaḇak ya isawoḇer i, imnaf Yesus ryama, mura ryama ḇyansuba ro wessu.
41007026	Bin anya bin Yunani er Siria-Fenisia. Bin anya dor samsom faro Yesus insa Iyau rur ḇemaḇak ḇesawoḇer inai ḇyedi.
41007027	Ma Yesus ikofen faro i ḇo doḇe: "Ipyum syadi romawa ḇena roḇean na sya sarbor resari, snar roḇean ḇefasos faro romawa sya kopok kosawen na faro naf sya ḇa."
41007028	Ḇape bin anya kyarem faro Yesus ḇo doḇe: "Kaku ḇaḇoi Manseren, ḇape naf ḇero meja ya baḇdi sya kako sakan roḇean mom romawa sya san ḇo ḇesapi na."
41007029	Inja Yesus ikofen faro bin anya ḇo doḇe: "Snar wos ḇena, rwamura beri, inari rur ḇemaḇak anya isasyar kwar bur inai bani."
41007030	Bin anya ibur ḇe rum ḇyedi, ma isrow inai ḇyeja ḇyarek ro anenef ḇyedi ḇoi rur ḇemaḇak ya ibur i kwar.
41007031	Raimnai Yesus ibur sup Tirus imbran uk Sidon fa ryaḇe danosen Galilea, dun uk sup Dekapolis faduri.
41007032	Ro diya kawasa sya ssun snon ḇepro ma ḇewos kir ḇa faro Yesus ma sor faro Yesus insa Isawar dofen snon ani.
41007033	Ma rofyor Yesus dun snon anya fa subur kawasa ḇeḇor ansya raimnai isu ḇrampinsi ro snon anya knaram ḇyeja ma daninef ro ḇrasi posa pyan ro ramar ḇyedi.
41007034	Raimnai Yesus myam ḇe nanki ma imnai ḇe do ma ikofen faro snon anya ḇo doḇe: "Efata!" isoine: Base!
41007035	Rofyor anya beri knasi ḇyas ma ramar ḇyeja kako imarmer ma dawos pyum.
41007036	Yesus ikofen faro kawasa ḇero moḇ ya insa sfarfyar awer faro manseirya wer kako. Ḇape rofyor Yesus myun warek si insape sḇaryas syadi wer.
41007037	Sikandor ma sikmom ma sikofen ḇo soḇe: "Ifrur roi ḇeḇor nakam napyum kaku, ḇepro sya srower, awer sya ḇyuk fa sawos wer."
41008001	Rofyor anya kawasa sya sibor kaku sisya ro moḇ ani, ma snar sisma nanan ḇa inja Yesus dor manfamyan ḇyesya ma ikofen faro si ḇo doḇe:
41008002	"Sneri iswar kuf kawasa ḇeḇor ansine. Ras rikior siso farma aya ḇape sisma nanan ḇa.
41008003	Ma rofyor Yawan fa sibur ḇe rum sena kuker basbiser ido nari ono sisapi snar ono sra ker moḇ ḇeḇinkwan."
41008004	Manfamyan ḇyesya skarem faro i ḇo soḇe: "Rariso ro moḇ ḇeḇeursḇa ine nari kofan si kuker mamami isof sarbor kam?"
41008005	Yesus ifuken faro si ḇo doḇe: "Mkosma mamami rifis?" Skarem ḇo soḇe: "Mamami rifik."
41008006	Raimnai iwan kawasa ansya fa skain kame. Posa dun mamami rifik anna ma ḇye nadi kuker na ra posa pyanasnis na ḇo ḇyuk na faro manfamyan ḇyesya fa ssḇuk ḇerwas kawasa ansi.
41008007	Sisma kako in ono ma ssḇuk si faro Yesus fa ḇye nadi kuker si ra posa sirarwas si faro kawasa ansi.
41008008	Ma san kam isof sarbor. Posa siryur mamami ḇedawer na sisma inoken rifik nafo.
41008009	Kawasa ansya kam fanam syaran rifiak. Insape Yesus iwan si fa sibur.
41008010	Yesus dek fasau ro wai kuker manfamyan ḇyansya fa skoraḇe sup Dalmanuta.
41008011	Fafisu ya Farisi ono sra faro Yesus fa sifuken sye i. Mnuk ḇeḇe knam fakfuken sye ine faro Yesus, simarisen sor ro Yesus aḇyair oso ro nanki.
41008012	Inja ro fafisu anya fiafayaf ro sneri ma ikofen ḇo doḇe: "Snaro syos ine mkor aḇyair? Yakofen wos ḇekaku faro mko, faro syos ine jadi fa mkosma aḇyairo ḇa."
41008013	Posa Ibur si; dek ḇe wai anya wer ma sskobur ḇe danosen ya ḇar iwara.
41008014	Ro fafisu anya Yesus manfamyan ḇyesya se pro ssun mamami faro nanan sena. Smam rosaser seja mamami oser baken monda ro wai ya.
41008015	Yesus ḇyuk swarapepen faro si ḇo doḇe: "Mkowaren ma mkepen mko roi yar roi ḇefrurpis kawasa Farisi ma roi ḇefrurpis Herodes."
41008016	Inja skara ma sikofen yae faro si ḇo soḇe: "Dawos rarirya snar koḇe pro kokoḇes mamami faro ko."
41008017	Rofyor Yesus ifawi rosai ḇeḇe knam sawos yae ro mankun si, ikofen faro si ḇo doḇe: "Snaro mkawos yae mko ro mnuk mamami ḇa? Inja mkofawi ḇaim kaker ke? Mkosnemna napakrek kaker?
41008018	Mkoḇe mkamor ḇape mkomam ḇa, mkoḇe knaram fama mko mnaf ḇa kaker?
41008019	Mkoswar epen fafisu yapanasnis mamami ririm faro snonkaku syaran ririm ya ḇake, mkoryur ḇedawer na inawen riḇeso skofo?" Skarem ḇo soḇe: "Inawen samfur seser risuru."
41008020	"Ma rofyor mamami rifik faro snonkaku syaran rifiak, ḇedawer na mkoryur inawen rifis?" Skarem ḇo soḇe: "Inawen rifik."
41008021	Ma Yesus Ikofen faro si ḇo doḇe: "Inja mkofawi ḇaim kaker?"
41008022	Ḇarpur Yesus kuker manfamyan Ḇyesya skorama ro Betsaida. Ro Betsaida kawasasya ssun snon ḇepraf oso faro Yesus ma sor faro Yesus insa pyan ro i.
41008023	Yesus ikfin snon ḇepraf anya ḇo duni ḇe mnuya ḇondi. Surandi kwar Yesus daninef ro snon anya mkasi posa ryir ḇrasi ro snon anya ḇo ikofen ḇo doḇe: "Inja mam roino kwar ke?"
41008024	Snon anya myam ḇe ḇarpon ma ikofen ḇo doḇe: "Yamam snonkaku sya simbran farma, ḇape sisnai imnis aiknam bembran farma."
41008025	Yesus ryir ḇrasi wer ro snon anya mkasi ma myam bos beri ma iprei isof myam ḇaḇir roi ḇeḇor na kam.
41008026	Raimnai Yesus iwan i fa ibur ḇe rum ḇyedi ma ikofen ḇo doḇe: "Swun ḇe mnu ya awer!"
41008027	Raimnai Yesus kuker manfamyan Ḇyesya skora wer ḇe mnu ḇefanam sup Kaisarea Filipi. Ro marandan anya Yesus ifuken manfamyan Ḇyesya ḇo doḇe: "Kawasa sya soḇe manseiso aya ine?"
41008028	Skarem faroi ḇo soḇe: "Ono soḇe Yohanes Ḇemasi, ono wer soḇe: Elia, ono wer kako soḇe: oso ro fandu nabi-nabisya."
41008029	Yesus ifuken wer faro si ḇo doḇe: "Imboi mko ido rosai mkakkofen ro aya?" Inja Petrus kyarem ḇo doḇe: "Au ido Wairek!"
41008030	Raimnai Yesus myun warek si insa sikofen ḇair awer faro mansei rya wer.
41008031	Raimnai Yesus fyarkor randak faro si, nari Rumkun Snonkaku ya isma marindi nabor ro ḇebarara sya ma mananir Imam ḇefawi nananem Refo Yahudisya simeweri ma smuni, ḇape nari diḇri ro ras ḇeḇe kiorya.
41008032	Marindi nari ḇekur i na ikofen bos na. Inja Petrus ismer Yesus ḇe ḇondi ma imsor I.
41008033	Raimnai Yesus iknenef fa myam yoḇ manfamyan Ḇyesya ma Imsor Petrus i ḇo doḇe: "Ne, Biris wabur aya, kwara roi Allah Kyara na ḇa ḇoi kwara karkara snonkaku."
41008034	Raimnai Yesus dor kawasa ḇeḇor ansya ma manfamyan Ḇyesya ma ikofen faro si ḇo doḇe: "Snonkaku mansei ḇemarisen ḇeso aya iḇye kada ḇye pro mankundi ḇo ḇyar aprop ḇyedi ma duser aya.
41008035	Snar mansei ḇeyoḇe ḇefaspar kankenem ḇyedi nari kankenem ḇyedi ryo buri; ḇoi mansei kankenem ḇyeja ryo bur i snar aya ma snar Ankankinem Ḇeḇye ya, nari isma kankenem ḇyedi.
41008036	Fainda rosai snonkaku oso nya ḇesiper supswan ḇoi, kankenem ḇyeja ryo buri?
41008037	Ma nari rosai isma fa ḇyuk farwe kankenem ḇyedi?
41008038	Snar mansei ḇemai aya ma wos ayena ro fandu syos babo ḇesapurnak ma ḇesasar mko ine, Rumkun Snonkaku ya kako nari dakmai snas rofyor ifyafer kuker payamyum Kmari ḇyena ma malaikat ḇesren sya siyakeri muma ya."
41009001	Ikofen wer faro si ḇo doḇe: "Yakofen wos ḇekaku faro mko, ro fandu snonkaku ḇeryur sine ono nari simar ḇa isof sakmam Ḇaḇesasoser Allah ḇerama kuker papok kwar."
41009002	Ras riwonem nawas ido Yesus dun Petrus, Yakobus ma Yohanes sko ḇo skek bon ḇekaki oso. Ro moḇ anya skerer monda. Rofyor anya Yesus Fyadwer mankundi ro ḇarpon mamam skoḇena,
41009003	ma syatu Ḇyena napioper bos ma nasnaper. Bepapap sansun ro supswan ine oso fa nari pyap saranden rarirya ḇa.
41009004	Skomam wer Elia ma Moses suyawawos kuker Yesus.
41009005	Petrus ikofen faro Yesus ḇo doḇe: "Raḇi, marisen ḇefnak ḇa koro moḇ ine. Iḇye kada nkofrur aḇdares rikior, oso ḇe au, oso ḇe Elia ma oso ḇe Moses."
41009006	Ikofen rarirya, snar ikmom rosaiso iḇe ikofenya, snar skomkak mankenem.
41009007	Fyor anya mandep oso ryama isawoḇ sko ma mkarem oso ryok ro mandep anya ḇo doḇe: "Ine ma Manfun saswar ayedirya, mkomnaf I."
41009008	Fyoro ḇa skomam snonkaku ono sisya sifnoḇek sko ḇa ḇoi Yesus derer.
41009009	Rofyor skado bur bon ani, Yesus ḇyeasas insa skofar awer faro snonkaku oso ro roi ḇeḇor skomam anna isof Rumkun Snonkaku diḇri ro kubir ro fandu ḇemar sya resari.
41009010	Skoswarepen asas ani ma skofuken yae sko ro rosai Yesus ikofen ḇe "aḇiḇer ro fandu ḇemar sya."
41009011	Inja skofuken Yesus ḇo skoḇe: "Snaro snon ḇefawi nananem Refo Yahudi sikofen ḇo soḇe, nari Nabi Elia pyonma resari?"
41009012	Yesus Kyarem ḇo doḇe: "Imboi Elia nari pyonma fa ḇye user roi ḇeḇor na kam resari. Imboi rariso kuker rakrok fasfas ḇekur Rumkun Snonkaku ḇeyoḇe: Nari Yesus isma marindi nabor ma sonefi?
41009013	Ḇape Yakofen ḇe mko: kaku Elia pyon ma kwar, ḇoi snonkaku sya sifrur marisen sena faro i raris moḇ nabisya ssfas kwar fa ḇekuri."
41009014	Ro fafisu Yesus, Petrus, Yakobus ma Yohanes skokaḇer faro manfamyan ḇese ansi, skomam kawasasya sibor siyaryar manfamyan ansya ma snon ḇefawi nananem Refo Yahudi ono sisya sfamfaḇri roi oso kuker si.
41009015	Fyor kawasa ansya smam Yesus, sikandor ma srama sisrow I.
41009016	Ma Yesus ifuken si ḇo doḇe: "Rosai mkawos faro si?"
41009017	Snon oso ro fandu kawasa ansya ikofen faroi ḇo doḇe: "Mankor ari ye, yun romawa yedine faro au, snar rur ḇemaḇak ya isawoḇeri.
41009018	Ma rofyor rur anya isawoḇeri ipyas i ro saprop ya bori ma sbari kyaḇaḇus, darek fafais nasi ma ipadadorem. Yor kwar faro manfamyan Besya, fa siyau rur anya fama sipok ḇa."
41009019	Ma Yesus ikofen faro manfamyan Ḇyesya ḇo doḇe: "Ne syos ḇekyar ḇa mko ine, fafisu rosai nari yarous kaker mko? Fafisu rosai kaker yakbab mko? Mkun romawa anya muma!"
41009020	Ma ssun romawa anya faro Yesus. Rofyor rur ḇemaḇak anya myam Yesus, isasas romawani, ipyas i ro saprop ya bori ma isuwayafer ḇo ḇyai kaḇaḇus.
41009021	Raimnai Yesus Ifuken faro romawa anya kmari ḇo doḇe: "Inja iduf fyoro kwar ke?" Romawani kmari kyarem ḇo doḇe: "Ro fyor ibaḇa ya.
41009022	Indo rur ḇemaḇak ya ismeri fa ikuni ro for, isaweni ro war fa iḇe myuni. Inja au ma Wapok fa Wafrur roi ḇeḇorna kam, yor fa wafnoḇeki ma Waswar inko."
41009023	Yesus Kyarem faro i ḇo doḇe: "Inja woḇe: na wapok ido? Faro snonkaku ḇekyar sya roi ḇeḇor na kam nari ndarirya."
41009024	Romawa ani kmari dar naba ḇo doḇe: "Yakyare. Wafnoḇek snonkaku ḇekyar ḇa aya ine!"
41009025	Rofyor Yesus myam kawasa sya sibor siryur yoḇ sko, iyau rur ḇemaḇak ani: "Ne, au rur ḇemaḇak ḇefrur fa snonkaku sya seawer ma siproi, Yayau au wasasyar bur romawa ine, wapok wawer wer fa swun ro i ḇa!"
41009026	Ma rur ḇemaḇak anya isasyar ma dar naba ḇo kyakiker romawa ani namsin ḇaḇeri. Romawa ani isnai imnis ḇemar, inja kawasa sya sibor soḇe: "Imar kwar."
41009027	Ḇape Yesus kyin romawa anya ḇrasi ma ikḇok ro mankundi.
41009028	Rofyor Yesus syun ro rum oso, ma derer kuker manfamyan Ḇyesi, sifuken i ḇo soḇe: "Rosai ḇeḇe wari nkopok nkoyau rur ḇemaḇak anya ḇa ya?"
41009029	Yesus kyarem faro si ḇo doḇe: "Rur ḇeḇesneya koyaui kuker nyan ḇese ḇa, ḇoi kuker nadi monda."
41009030	Yesus ma manfamyan Ḇyesya simbran ro dia ma ssunuk Galilea ma imewer oso ifawi marandan skoḇedine;
41009031	snar imarisen fyarkor manfamyan Ḇyesya ma ikofen faro si ḇo doḇe: "Rumkun Snonkaku nari sḇoḇi faro snonkaku sya fa smun i ma ro ras rikior nawas nari diḇri."
41009032	Sikmom roi Yesus ikofen ya, fama simkak sifuken faroi.
41009033	Yesus ma manfamyan Ḇyesya skorama wer ro Kapernaum. Ro fyor syun kwar ro rum oso, ifuken faro manfamyan Ḇyesya: "Rosaiso insandi mkofamfabri ro nyan ya?"
41009034	Ḇape sefasis snar insandi ro marandan seja sfamfabri mansei ḇeba syadi ro si.
41009035	Inja Yesus kyain ma dor manfamyan samfur seser risuru ḇyansya ma ikofen faro si ḇo doḇe: "Mko no doḇe fyabri fa iso ḇepon ya, iḇye syadi iso ḇepur kaku ya fa duf farmyan ḇese sya kam."
41009036	Raimnai Yesus dun romawa kasun oso fa dores fandu si, posa fyorepen romawa anya ma ikofen ḇo doḇe:
41009037	"Mansei ḇefaduru romawa ḇera dine snar snonsnon ayedi, i kada dakfaduru aya. Ma mansei ḇefaduru aya ido, ayaiso fyaduru ya ḇa ḇoi bewan ayanya iso fyaduru ya."
41009038	Yohanes ikofen faro Yesus I ḇo doḇe: "Mankorari ye, nkomam snon oso ḇeyakso ko ḇa ḇape iyaw rur ḇemaḇak kuker snonsnon ḇedi, inja nkomun warek i snar dakso ko ḇa."
41009039	Ḇape Yesus ikofen faro si ḇo doḇe: "Mkomun warek awer i! Snar snonkaku oso ḇefrur aḇyair kanandor kuker snonsnon ayedi, ipok donef aya ro fafisu ya ḇa.
41009040	Mansei ḇesampum ko ḇa ikada ifnoḇek ko.
41009041	Yakofen wos ḇekaku faro mko, mansei ḇeḇuk war aninem sek oser faro mko snar mkuser faku Kristus i nari isma ḇaḇyak."
41009042	"Mansei ḇefarkor ninyan oso ro fandu romawa kasun ḇekyar aya sine, ipyum syadi sfes karui ḇeba ro sasuri ḇo simsaweri ro soren.
41009043	Ma ḇramin ḇe suiya oso daw ninyan au ido kwaruki, snar iḇye wer swun ro kankenem ya kuker ḇaramuk, imbude sisawen au rofor ḇembrer ḇa kuker ḇramin ḇesiper. [
41009044	Ro moḇ anya karom sya simar ḇa ma for anya ipok imbrer ḇa.]
41009045	Ma rofyor wemin besu suyau ninyan au kwaruk su, snar iḇye wer swun ro kankenem ya kuker wemuk, ipyum syadi ro sisawen au rofor ḇembrer ḇa kuker wemin besu; [
41009046	rofor anya karom sya sinanem ḇa ma for anya ipok imbrer ḇa.]
41009047	Ma rofyor mkamsu suyau ninyan au, wer oso, snar iḇye swun ro Ḇaḇesasoser Allah kuker mka oser ipyum syadi sisawen au ro for ḇembrer ḇa kuker mkamsu.
41009048	Ro moḇ anya karom sya simar ḇa ma for anya ipok imbrer ḇa.
41009049	Snar snonkaku oser-oser nari sḇuḇrei kuker karumasen for.
41009050	Fainda ro karumasen ipyum kaku ḇape rofyor ḇyuar, kuker rosai mkofruri fa miasen wer? Iḇye syadi mkomasmasen ma mkokenem kuker aski fandu min mkoḇesi."
41010001	Ro dia Yesus skora ḇe sup Yudea ma war Yordan ḇar iwara ma ro dia kako kawasa sibor srama spanjuḇer I, ma raris fararur Ḇyedi Yesus fyarkor si wer.
41010002	Snon Farisi ono sra faro Yesus fa sifrowes bir i ḇo soḇe: "Jadi fa snon oso fyaspar bur swari ke?"
41010003	Inja Yesus kyarem faro si ḇo doḇe: "Rariso kuker Moses sasoser ḇyena faro mko?"
41010004	Skarem ḇo soḇe: "Moses ḇyuk kwar fa ḇyeḇefaspar kuker syap ḇepampum."
41010005	Inja Yesus ikofen faro si ḇo doḇe: "Imboi snar sne ḇepakrek mkoḇena ḇeḇewar Moses fyas sasoser ḇera dine.
41010006	Snar ro awar supswan Allah ifrur snonkaku snon ma bin,
41010007	inja snon oso nari ibur kmari ma snari su ma ḇye oser kuker swari,
41010008	isof suḇe kraf oser. Rarirya suḇe baken risuru wer ḇa ḇoi suḇe oser.
41010009	Inja rosai Allah fyesepen kwar, snonkaku sya sipok sfaspar awer."
41010010	Ro fafisu skorandum ro rum oso manfamyan ḇyensya sifuken Yesus ro yar ine.
41010011	Ma Yesus ikofen ḇe si ḇo doḇe: "Mansei ḇefaspar swar i, raimnai dun bin ḇese, irya ifrur far-ḇaḇuk faro swa ḇepon byedi.
41010012	Rarirya kako bin oso fyaspar swari ma fyakawin snon ḇese, i kako ifrur farḇuk."
41010013	Ma kawasa sya ssun romawa kapira ono faro Yesus insa ḇye barakas si, ḇape manfamyan ḇyesya sisonek kawasa ansi.
41010014	Rofyor Yesus myam rarirya, imsor ma ikofen faro si ḇo doḇe: "Mkorir romawa ansya fa sra yoḇ aya, imboi mkomunwarek awer si, snar snonkaku ḇera dine sya siso ḇenai Ḇaḇesasoser Allah.
41010015	Yakofen kaku ḇe mko: Mansei ro mko imarisen daknai Ḇaḇesasoser Allah ḇape dakmnis romawa kapira ḇa na daksun ro i ḇa."
41010016	Raimnai fyoraḇen romawa kasun ansya ma pyan rosi ḇo ḇye barakas si.
41010017	Rofyor Yesus imbran pdef ro marandan ḇyedi, snon oso ifrar yoḇi ma ḇyan suba ro ḇarpon ḇyedi ma ifukeni ḇo doḇe: "Mankorari ḇeḇye, na rosai yafrur fa yaksma kankenem ḇemnai ḇa ya?"
41010018	Yesus kyarem faroi ḇo doḇe: "Snaro wor ayaḇe ḇeḇye? Oso ro fandu snonkaku iḇye syadi Allah ḇa, Allah demir.
41010019	Wafawi Allah sasoser ḇeḇor ḇyena kwar: Nari mamun awer, nari wafrur farḇakḇuk awer, nari kwarau awer, nari be saksi ankarkar awer, nari wayaḇyoḇer snonkaku nana sena awer, ma ḇe maf kmami ma snami su!"
41010020	Ma snon anya ikofen faro Yesus ḇo doḇe: "Mankorari yo, roi wakofen nane kam yaḇe user na rofyor yaba ḇa ya."
41010021	Ḇape Yesus myam yoḇi ma sneri iswari mura ikofen faroi ḇo doḇe: "Imboi roi oser wer iso ḇemnis ḇaim ro au; wabur mura, boḇ kayan ḇena, bukna faro kawasa ḇesaḇarar sya, snar nari wasma kayan ro nanki, raimnai rwama waso aya."
41010022	Imnaf wos anna fyafayaf ḇo ibur kuker sne ḇefafardun snar kayan ḇyena nabor kaku.
41010023	Raimnai Yesus myam manfamyan ḇye ḇeyores yar i ma ikofen faro si ḇo doḇe: "Syamswen kaku faro snon ḇenana sya saksun ro Ḇaḇesasoser Allah."
41010024	Manfamyan ḇyesya sikmom rofyor simnaf wos ḇyena. Ma Yesus Ikofen wer ḇo doḇe: "Romawa yena mko, kosun ro Ḇaḇesasoser Allah ya syamswen fafaya ḇa.
41010025	Onta oso syun ro wairus mkir ya ipyan ro snon benana oso daksun ro Ḇaḇesasoser Allah."
41010026	Sikmom syadadi wer ma sawos yae ro mankun si ḇo soḇe: "Rarirya ido nari mansei ḇesma koreri ya?"
41010027	Yesus myam yoḇ si ḇo doḇe: "Faro snonkaku roi ḇera dine ndarirya ḇa, ḇape rarirya ḇa faro Allah. Snar roi nane ndarirya faro Allah."
41010028	Ḇarpur wer Petrus ikofen faro Yesus i ḇo doḇe: "Nkoine nkobur pres nana nkoḇena snar nkoso Au!"
41010029	Yesus kyarem ḇo doḇe: "Yakofen kaku faro au, snonkaku oser-oser ḇebur rum ḇyedi, naek srar, sna roḇa ido kma, kina ḇyena roḇa ido yaf ḇyena snar aya ma Ankankinem Ḇeḇye ya,
41010030	snonkaku anya ro fafisu ine kako nari isma sadwer syadi ḇe utin, rum, naek srar, sna, kina ma yaf marindi ḇemun fnoḇek na, ma ro ras ḇarpur iyama isma kenem ḇemnai ḇa ya.
41010031	Imboi kawasa ḇeḇor ḇepon ansya nari spur ḇoi ḇepur ansya nari sakpon wer."
41010032	Yesus kuker manfamyan Ḇyesya sisya ro marandan ḇera ḇe Yerusalem ma Yesus pyon si. Manfamyan ansya se fesfyas ma kawasa ḇeso skonsya simkak. Yesus dor manfamyan samfur seser risuru Ḇyansya ma Ikofen fababa rosai nari ḇekur i ḇo doḇe:
41010033	"Insape kora ḇe Yerusalem ma Rumkun Snonkaku nari ssḇuki faro mananir imam-imam ma snon ḇefawi nananem Refo Yahudi ma nari se ukum i fa imar. Ma nari ssḇuki faro er-er ḇeyakfawi Allah ḇa sya,
41010034	ma nari iser anonef, aninef, ayos ma smun, ḇape ro ras ḇeḇekior ya nari diḇri ro kubir."
41010035	Sebedeus mandaḇen ḇyesu Yakobus ma Yohanes susnefer Yesus ma sukofen faro i ḇo suyoḇe: "Mankorari yo, nukyar insama Kwarem fararyor nuḇedine!"
41010036	Yesus ifuken ḇo doḇe: "Rosaiso muyoḇe Yafrur faro mu?"
41010037	Inja sukofen ḇo suyoḇe: "Wamarisen kada nari ras kokain ro payamyum Bedi numindi nyaro ḇar raku Bedi ma numindi wer nyaro ḇar rasar Bedi."
41010038	Ḇape Yesus ikofen faro su ḇo doḇe: "Mufawi ro muyor ya ḇa. Jadi fa muyakinem ro sek aninem Yaḇe Yinem ma muyakmasi masasi Yaḇe Yamasi ya ke?"
41010039	Sukarem ḇo suyoḇe: "Numarisen." Yesus ikofen faro su ḇo doḇe: "Imboi na muyakinem ro sek aninem Yaḇe Yinem ya ma nari muyakmasi masasi Yaḇe Yamasi ya.
41010040	Ḇoi mnuk kankain ro ḇar raku ma ḇar rasar yeja, mankun daya Yapok fa Yaḇuk i ḇa. Mnuk anya nari ḇyeḇe ḇuk faro snonkaku mansei Allah fyasos kwar sya."
41010041	Manfamyan samfur ḇese ansya simnaf rarirya simsor Yakobus ma Yohanes su.
41010042	Ḇape Yesus dor si ma ikofen ḇo doḇe: "Mkofawi, mansei sap ḇe ḇeḇe prenta er-er ḇeḇor sya, siso ḇeḇe prenta kawasa sesya kuker ḇramin mankarmomen, ma ḇebarara sesya prenta sena nambran kuker pakakrek faro kawasa sesi.
41010043	Mkoma rarirya ḇa. Mansei ḇemarisen ḇeba ro fandu mko ido i kada nari ḇye manfyan ḇe mko,
41010044	mansei ḇemarisen ḇeba syadi kaku ro fandu mko ido i kada ḇye manfyan ḇe mko kam.
41010045	Snar Rumkun Snonkaku kako ryama insa suf farmyan i ḇa, ḇoi insa duf farmyan ma ḇyuk nyawa ḇyedi fa ḇyak namuk snonkaku ḇeḇor sya kam."
41010046	Yesus kuker manfamyan ḇyesya srama ro Yeriko. Ma ro fafisu Yesus isasyar kuker manfamyan ḇyesya ro Yeriko, fnoḇek kawasa ḇeḇor kaku, snon ḇesaḇarar ma ḇepraf isoine Timeus mandaḇen ḇye ḇenir ḇe Bartimeus kyain ro nyan andir ya.
41010047	Rofyor imnaf Yesus snon Nazaret anya irya, dor naba ḇo doḇe: "Yesus Daud mandaḇen ḇyedi au, waswar aya!"
41010048	Kawasa sibor se wef i insa ḇye fasis, ḇape dor naba syadi wer ḇo doḇe: "Daud mandaḇen ḇyedi au waswar aya!"
41010049	Ma Yesus imnai ḇo ikofen faro si ḇo doḇe: "Mkori ma!" Sor snon ḇepraf anya ma sikofen faroi ḇo soḇe: "Wepen snembri, ma wayor au, snar Yesus dor au."
41010050	Inja doḇes syatu ḇyeja ma iyori beri fa rya isrow Yesus.
41010051	Yesus Ifuken i ḇo doḇe: "Rosai wamarisen fa insa yafrur faro au?" Snon ḇepraf anya kyarem ḇo doḇe: "Rabuni, yor fa insa yakmam e!"
41010052	Inja Yesus ikofen faro i ḇo doḇe: "Rwa mura, kakyar beja ḇyuk aski faro au!" Ro fafisu ya kako myam beri, ma iso Yesus ro marandan Ḇyedi.
41011001	Rofyor Yesus kuker manfamyan Ḇyesya skofanam kwar ḇe mnu ḇeba Yerusalem, fanam mnu Betfage ma Betania ḇekain ro Urek Zaitun, Yesus Iwan manfamyan risuru rosi.
41011002	Kuker ananun ḇo doḇe: "Mura ḇe mnu ḇero ḇarpon muḇedi. Rofyor musun ro dia, nari musrow keledai babo oso isya sfesepen i, snonkaku sek i ro ras o ḇaim. Muperi ḇo muyuni muma.
41011003	Ma rofyor ono sifuken faro mu ḇo soḇe: snaro mufrur rarirya, mukofen faro si ḇo muyoḇe: Manseren ḇye fanduni. Nari Kyaḇer fasaui muma wer."
41011004	Inja sura mura beri, ma susrow keledai babo oso sfesepen i ro kedwai ḇero barpon ya ḇandi ro nyan andirya inja superi beri.
41011005	Ma snonkaku ono sifuken su ḇo soḇe: "Ne, muper keledai ya faro?"
41011006	Inja sukarem raris moḇ Yesus ikofen faro su rai. Inja snonkaku ansya smam monda su.
41011007	Ma suyun keledai anya faro Yesus ma sḇor dokor ya kuker sansun sena, raimnai Yesus dek roi.
41011008	Kawasa ḇeḇor ansya sḇor sansun sena ro nyanya, ma ono wer skek ai ram ssun ro yaf na.
41011009	Snonkaku ḇembran ro ḇarpon ma ḇeyuser ro ḇarpursya ssibras ḇo soḇe: "Hosana! Yesus ḇerama ro snonsnon Manseren, isma barakas,
41011010	Ḇaḇesasoser beramayan isma barakas, Ḇaḇesasoser kma koḇedi Daud, Hosana ro moḇ ḇekaki syadi!"
41011011	Sra kwar ro mnu ḇeba Yerusalem Yesus syun ro Rum Allah. Ro dia myam user na kam, ḇape snar fanam roḇ kwar Yesus kuker manfamyan samfur seser risuru Ḇyesya sisayar ḇe Betania.
41011012	Meserdi Yesus ma manfamyan samfur seser risuru ḇyansya sskobur mnu Betania kwar, Yesus ibiser.
41011013	Skobinkwan kaker ḇo myam ara knam oso ḇye ram kwar. Inja imbran yoḇ i fa Myam pan ḇye bon ri. Ḇape rofyor isya ro fuar ya kwar myam fama ḇye bon ḇa ḇoi ḇye ram monda, snar mamarem ḇyedi sya ḇa.
41011014	Inja ifras ara knam anya ḇo doḇe: "Na isof fyoro-fyoro snonkaku oso dan bon ḇena wer ḇa!" Ma manfamyan Ḇyesya sakmnaf fras ani.
41011015	Raimnai Yesus ma manfamyan Ḇyesya skorama ro mnu ḇeba Yerusalem. Rofyor Yesus syun kwar ro Rum Allah, iḇyaḇer snonkaku ḇefarḇaḇyan sya bur buḇes Rum Allah. Meja ssḇuk sadadwer pipi ma banku ḇeḇaḇoḇ manjawa sya sena pyambar na,
41011016	ma ḇyuk ḇa beri fa snonkaku ḇeyun papus simbranuk ro buḇes Rum Allah.
41011017	Raimnai fyarkor si ḇo doḇe: "Mkofawi fas-fas ḇerok ḇo ḇeyoḇe: Rum ayedi na snir i ḇe rum Ari faro ersya kam? Ḇape mkoine mkofruri ḇe nas faro kawasa ḇeḇarḇor!"
41011018	Mananir imam-imamsya ma ḇefawi nananem Refo Yahudisya simnaf roi ḇeḇe jadi ani, mura ssewar nyan fa siḇe smun i, snar smam kawasa ḇeḇor ansya sikandor farkarkor Ḇyena.
41011019	Fanam roḇ mura Yesus ma manfamyan Ḇyesya skosasyar bur mnu beba ani.
41011020	Ro arwo babo ya rofyor Yesus ma manfamyan Ḇyesya skombranuk wer ro moḇ ara knam ani, ssmam ara knam anya myas ro ḇidwom isof ro rares ḇyena.
41011021	Ro diya Petrus iswar epen roi ḇeḇe jadi kwar anya, inja ikofen faro Yesus ḇo doḇe: "Rabi ye, wakmam kada, ara knam wafras anya myas kwar."
41011022	Yesus kyarem faro si ḇo doḇe: "Mkokyar faro Allah!
41011023	Yakofen faro mko: Oso ḇye kaku fa ikofen faro bon ine: Wakḇaken ma rwop randa wamsawer ro soren! Oso ḇe ḇirḇar ḇa ḇoi wakyar nako ido nari roi wakofen na nejadi rarirya.
41011024	Inja Yakofen ḇe mko: Rosairya wer mkor ma mkonadi wark na, mkokyar imnis raris mkosma na kwar, ma nari Allah Ḇyuk na faro mko.
41011025	Ma rofyor mkofasos fa mkoḇe nadi mkoswarepen insa mkoḇuk ampon faro snonkaku mkomsor sya ro mkosnemna resari, insa Kma mkoḇedi ro boiyaswa dakḇuk ampon faro mko ro sasar mkoḇena. [
41011026	Mboi mkoḇuk ampon ḇa ido, Kma mkoḇedi ro boiyaswa dakḇuk ampon ḇa kako ro sasar mkoḇena.]"
41011027	Raimnai Yesus kuker manfamyan ḇyesya sra wer ma ro mnu ḇeba Yerusalem. Rofyor Yesus imbran ro Rum Allah ya buḇes ya, mananir imam-imamsya ma ḇefawi nananem Refo Yahudi ma snon ḇebarara sya, srama sifuken Yesus ḇo soḇe:
41011028	"Kuker snopor rosai bukfrur roi ḇeḇor nane? Ma mansei ḇeḇuk snopor anya faro au, isof wafrur roi ḇeḇor nane?"
41011029	Yesus kyarem faro si ḇo doḇe: "Na Yaḇuk fakfuken oser faro mko. Mkokarem ḇeponi ḇe aya insape na Yakofen ḇadir snopor saiso yakfrur roi nane kam ya faro mko.
41011030	Masisren Yohanes ryamuma ro boiyaswa ke snonkaku? Indo mkokarem ḇe aya pan!"
41011031	Sawos yae ro mankun si ḇo soḇe: "Na kokofen ḇo koḇe masi sren Yohanes ryama ker boiyaswa, na ikofen ḇo doḇe: rarirya ido snaro mkokyari ḇa?
41011032	Ḇape rariso na kokofen ḇo koḇe: Ryama ro snonkaku!" Snar simkak kawasa ḇeḇor ansi, snar snonkaku sya kam siwasen ḇo soḇe Yohanes nabi rirya kaku inja simkaki.
41011033	Mura skarem faro Yesus ḇo soḇe: "Nkofawi ḇa." Inja Yesus ikofen faro si ḇo doḇe: "Rarirya ido aya kako nari Yakkofen ḇair snopor saiso Yakfrur roi ḇeḇor nane faro mko ḇa."
41012001	Raimnai Yesus dawawos faro si kuker wos sarḇer ḇo doḇe: "Snon oso dom yaf anggur ya, posa dar warek i. Raimnai ḇyai ner ssḇuk kafos anggur ya, ma ifrur kako kaderen moḇ ssḇukwaren warek yaf ya. Neḇe fasos kam kwar ido ḇye asas yaf anya faro snonkaku ḇesma sasuref fa ḇewaren warek ma ḇefararur ḇoi ryaḇe sup ḇese.
41012002	Ma ro fafisu mamarem ya, iwan manfamyan ḇyesya oso faro ḇewaren ma ḇefararur ro yaf ani, insa dun rarwas ḇyeja ro si.
41012003	Ḇape sfor manfamyan anya ma siprer i, posa siyaw i fa ibur beidi.
41012004	Ḇarpur wer iwan manfamyan ḇyesya oso ḇese wer faro si. Manfamyan anya siprer kir ḇruri ma sonefi.
41012005	Ḇape iwan manfamyan ḇyesya oso ḇese wer, ma manfamyan anya smuni. Ma iwan snonkaku sibor syadi mura wer, ḇape siprer ono ma smun ono.
41012006	Snonkaku oser isya kaker, isoine Rumkun iswar kuf ya. Papupes ya iwani faro si, snar kyara ḇo doḇe: Romawa ayedine nari se maf i.
41012007	Ḇape snonkaku ḇewaren yaf ya ansya sikofen yae ḇe si ḇo soḇe: i ḇeḇe warisi, mkorama komuni, insa kona waris ḇyedi.
41012008	Rarirya sfori, ma smuni, ma sisaweni ro yaf ya ḇandi ri.
41012009	Inja nari rosai ḇena yafya ifrur faro si? Nari ryama myun snonkaku ḇewaren warek ma ḇye asas yaf anya faro kawasa ḇese.
41012010	Mkowasya mnuk ine ḇaim ke? Karui sukan ḇeḇawes rum sisawen ya iso ḇeḇe jadi karui dopir ro rum ya:
41012011	Roi ḇera dine ne jadi ro ḇar Manseren ya Ḇyedi, fararur ḇefrur kanandor faro snonkaku ko."
41012012	Rarirya esewar nyan fa sfor Yesus, snar sifawi, si Yesus Syarḇer yar sya. Ḇape simkak faro kawasa ḇeḇor ansya, inja sibur ḇesisyei.
41012013	Ḇarpur wer siwan snon Farisi ma Herodian ono faro Yesus kuker fakfuken wos peper oso.
41012014	Snonkaku ansi sra faro Yesus ma sifuken ḇo soḇe: "Mankor ari ye, nkofawi au snonkaku ḇenapes, ma wamkak mansei ḇa kaker, snar swewar snonsnon ḇa, ḇoi farkor napnapes Allah nyan Ḇyena. Jadi fa sḇak som faro kaisar ke roḇa? Inja nkakḇak ke roḇa?"
41012015	Ḇape Yesus ifawi ḇarḇor sena inja ikofen faro si ḇo doḇe: "Rosai ḇefnai fa mkoḇe mkofrowes ḇir aya? Mkun pipi dinar oso ma Yakmam!"
41012016	Inja ssḇuk pipi dinar ya faroi. Mura ifuken si ḇo doḇe: "Fanir ma fas-fas manseiso ine?" Skarem ḇo soḇe: "Fanir ma fas-fas kaisar."
41012017	Ro dia Yesus ikofen faro si ḇo doḇe: "Rarirya mkoḇak faro kaisar rosai mkoḇuk faro kaisar ma faro Allah rosai mkoḇuk faro Allah!" Fyor simnaf kankarem Ḇyedine sikandor fafaya ḇa.
41012018	Saduki ono sra faro Yesus fa sifuken i ro yar aḇiḇerya, snar sima sikyar aḇiḇerya ḇa. Sifuken Yesus I ḇo soḇe:
41012019	"Mankor ari ye, Moses fyas prenta ine faro inko: Rofyor snon oso imar bur swari ma suna romawaba, inja naek ḇyedi fyakawin i insa nya rumawa oso fa syadweri.
41012020	Mambekanaek rifik. Ḇeponya fyakawin bin oso ma ssuna romawa ḇa ḇo imar bur i.
41012021	Ḇeḇe suru ya dakfakawin bin anya wer, ssuna romawa ḇa ḇoi dakmar. Rarirya kako kuker snon ḇeḇe kiorya.
41012022	Rarirya kuker snon rifik ansya sfakawin kam bin ani, ḇape nya romawa oso fa syadwer skomindi ḇa. Ḇarpur bin anya dakmar kako.
41012023	Ro ras aḇiḇerya, mansei ro fandu mambekanaek ansya ḇeḇe swa faro bin ani? Snar skoḇuk kam bin anya kwar."
41012024	Yesus kyarem faro si ḇo doḇe: "Mko ma mkoḇor bos beri, snar mkofawi wos ḇero refo ya ma papoik Allah ya ḇa.
41012025	Snar rofyor snonkaku sya siḇer si ro fandu ḇemar sya, nari sfakawin wer ḇa, imboi sikenem imnis malaikat ro boiyaswa.
41012026	Ma kako ro aḇiḇer ḇemar sya, mkowasya surat Moses ḇa ke, ḇekur farfyar aikus, rariso moḇ Allah dawos faro i ḇo doḇe: Aya ine Allah Abraham, Allah Isak ma Allah Yakup?
41012027	Manseren Allah ima ḇye Allah faro snonkaku ḇemar sya ḇa, ḇoi Allah faro snonkaku ḇekenem. Mkoḇor bos beri!"
41012028	Ma snon ḇefawi nananem Refo Yahudi oso, ḇeyakmnaf snon Saduki ḇefuken sye Yesus ma ḇefawi kako Yesus kyarem mnis kaku faro si, inja rya faro Yesus ma ifuken ḇo doḇe: "Sasoser saiso ḇeba syadadi ya?"
41012029	Yesus Kyarem ḇo doḇe: "Sasoser ḇeba syadadi isoine: Ne, kawasa Israel mkomnaf Allah mkoḇedi, i Manseren Mankundi.
41012030	Waswar Manseren Allah ḇedi kuker sne ḇesiper ma rur bedi ḇesiper ma karkara ḇena ḇesiper ma samambraḇ bena kam.
41012031	Ma sasoser ḇeḇe suru isoine: waswar snonkaku min besi imnis waswar mankundau. Sasoser ḇese oso iba syadi ro sasoser suine ḇa."
41012032	Raimnai snon ḇefawi nananem Refo Yahudi anya ikofen faro Yesus ḇo doḇe: "Imnis kaku ḇeri, Mankor ari, wos Bedi kyaku, Manseren Mankundi derer baken, oso ḇese ḇa ḇo derer Manseren Allah.
41012033	Kaku ḇeri koswar Manseren kuker sne ḇesiper ma kuker fawawi ḇesiper ma kuker samambraḇ ḇesiper ma koswar snonkaku min koḇesi imnis koswar mankun ko, iba syadadi farsarser ḇekun faro Allah ma farsarser aiwan bekaruk."
41012034	Yesus myam fawawi ḇero kankarem byana, inja ikofen faro i ḇo doḇe: "Au kada binkwan bur Ḇaḇesasoser Allah ḇa!" Ma oso ḇye kir fa ifakfuken roi ḇese faro Yesus ḇa.
41012035	Ro fafisu oso rofyor Yesus Ḇyuk farkarkor ro Rum Allah, ikofen ḇo doḇe: "Rosai ḇeḇedari snon ḇefawi nananem Refo Yahudisya sikofen ḇo soḇe: Daud rumkun ḇyediso Wairek?
41012036	Daud mankundi ikofen kuker sḇayo rur ḇesren: Manseren ikofen kwar faro Manseren yedi: Kwainkada ro ḇar raku Yedi, isof Yaḇe fa mbroḇ besya kam sḇar wemsu.
41012037	Daud mankundi dap Yesus ḇe Manseren, snaro dap ḇe rumkun ḇyedi wer?" Ma kawasa ḇeḇor ansya simarisen simnaf Yesus.
41012038	Ro farkarkor Yesus Ḇyena ikofen ḇo doḇe: "Mkoḇe sasor mko ḇur snon ḇefawi nananem Refo Yahudi, ḇemarisen ḇembran kuker syatu ḇekwan ma ḇemarisen ḇesma samsom ro pasar,
41012039	ma ḇemarisen ḇekain ro ḇarpon kaku ro rum ari, ma moḇ ḇepyum ro munara na,
41012040	ma ḇeyoren kabom sya rum sena, ma ḇemun warek mamam snonkaku kuker nadi ḇekwan sena. Si ma nari sisma samamyai ḇemarḇak syadi."
41012041	Ro ras oso Yesus kyain fanam burua farsarser ma myamepen kawasasya rariso ro rarir pipi sena ro burua ani. Ma myam snon kayan ono ssḇuk pipi sya sibor kaku.
41012042	Myam kako bin kabom ḇesaḇarar oso ryama dakrir remis risuru, isoine sen oser.
41012043	Inja Yesus dor manfamyan Ḇyesya ma ikofen faro si ḇo doḇe: "Yakofen faro mko, bin kabom ḇesaḇarar ine ḇyuk sibor syadi ro kawasa ḇerir pipi ro burua farsarser ine.
41012044	Snar si kam ssḇuk ro kayan sena, ḇape kabom ine ma ḇyuk ro ḇaḇe saḇarar ḇyedi, nana ma an ḇyena kam."
41013001	Fyor Yesus isasyar bur Rum Allah, manfamyan Ḇyesya oso ikofen faro i ḇo doḇe: "Mankor ari ye, wakmam kada karui nane nadoser bos beri ma rum anna napduk fafaya ḇa!"
41013002	Inja Yesus ikofen faro i ḇo doḇe: "Wakmam rum-rum ḇepduk nane? Na karui nane oso ḇyeḇe mam monda fa isyos ro oso bori ḇa, na kam nari skakok na."
41013003	Ro fafisu Yesus kyain ro urek Zaitun bori ḇo myam ḇe Rum Allah, Petrus, Yakobus, Yohanes ma Andreas skofuken fasis faro i ḇo skoḇe:
41013004	"Wakofen ḇair fafisu saiso roi ḇeḇor nane nari ne jadi ya faro inko, ma aḇyair saiso nari ḇefasna nakam ndama ro ras fawar ya."
41013005	Inja Yesus dawos faro si ḇo doḇe: "Mkepen mko insa snonkaku ono sfarkor ninyan awer mko!
41013006	Snar nari snonkaku sibor srama kuker snori ma soḇe: Aya ine Yesus, ma nari sfarkor ninyan snonkaku sibor.
41013007	Ma ro fyor mkorower ruran mbroḇ roḇa abar ro mbroḇ, mkokoḇer awer. Nakam nari ndarirya, ḇape ras fawar isya ḇaim.
41013008	Snar nari er nefamfaḇri kuker er ma ḇaḇesasoser na nefamfaḇri kuker ḇaḇesasoser. Nari rim ḇeba na nmun ro moḇ-moḇ ono ma nari basbiser ya myun. Nakam nfasna randak marindi kam ḇeyun ḇe awar babo.
41013009	Ḇape mko ine mkepen pyum mko! Snar nari ssḇuk mko faro fananjur agama ma nari siprer mko ro rum ari, ma ssun mko ḇe ḇarpon besma papok wairek sya snar aya, insa ne saksi faro si.
41013010	Ḇape Ankankinem Ḇeḇye ya kada nari ḇyeḇe ḇaryas faro er sya kam.
41013011	Ma ro fyor ssun mko ma sḇoḇ mko, mkokarsosen awer rosai nari mkokofen na ḇape mkokofen rosai Rur-ḇesren ya ikofen faro mko ro fafisu anya kako, snar mkoi ḇeyawawos ya ḇa, ḇoi Rur-ḇesren ya.
41013012	Naek oso nari ḇyoḇ naekri fa smuni ma rarirya kako kma oso kuker romawa ḇyedi, ma romawa sya nari srakrok kuker sinan sesi ma nari smun si.
41013013	Nari snonkaku sya kam sfafardun mko snar snonsnon ayedi. Ḇape mansei befarmku nako isof ro ras fawar ya i kada nari isma koreri."
41013014	"Rofyor mkomam fafardun ḇeyun raro ya dores ro moḇ napnapes ya iḇye kada ḇeḇe wasya mkoya mkokara naḇye --rarirya kawasa ro Yudea iḇye syadi sifrar sibur ḇe bon na.
41013015	Snonkaku ḇeyun wam ro rum ya bori iḇye isabu awer fa dun roi oso ro rum ḇyedi.
41013016	Mansei ḇero yaf ya na kyaḇer fa dun sansun ḇyena ḇa.
41013017	Susa marindi faro bin ḇemoḇes ḇa roḇaido ḇesasus sya ro fafisu ya.
41013018	Inja mkoḇe nadi insa susa marindi nakam na nanyanem awer rofyor pnunek ya myun.
41013019	Snar ro fafisu anya nari susa marindi myun, roi ḇera dine nmun ro ras no ḇaim ro randak Allah ifrur supswan ine isof babo ine ma nari ḇye jadi wer ḇa.
41013020	Ma Manseren Ḇyuk fa fafisu ya iknampu ḇa kada, nari roi ḇekenem nakam oso isma aski ḇa; ḇape snar snonkaku kyinfir kwarsya Manseren Ḇyuk fafisu ḇeknampu.
41013021	Ro fafisu anya oso ikofen faro mko ḇo doḇe: Mam kada Wairek isya ro dine, roba ido: Mam kada Wairek isya ro diwa, mkokyar awer.
41013022	Snar Wairek ḇekaku ḇa ma nabi ḇekaku ḇa sya nari sikḇawes ma sifrur aḇyair ḇefrur kanandor kuker karkara ya isoine imba kada se ḇirḇar snonkaku Allah Kyinfir sya.
41013023	Mkepen mko! Snar Yakofen ḇadir ḇepon roi nane kam faro mko kwar."
41013024	"Ḇape rofyor anya ḇarpur ro susa marindi, ori nari pyampan ma paiki isnai ḇa
41013025	ma mak sya kam nari skapaf bur nanki ma kuasa nanki na nari namarmer.
41013026	Ro fafisu anya nari kawasasya smam Rumkun Snonkaku ryama ro mandep kuker kuasa ḇeḇor kam ma payamyum Ḇyedi.
41013027	Ma ro fafisu anya kako nari iwan malaikat Ḇyesya fa sisasyar ma nari siryur snonkaku kankinfir Ḇyesi ro ḇar wambarek wamurem-wambraw ma wambrur ro dunya pember isof nanki pember.
41013028	Mkun farkarkor ro sarḇer ara knam. Rofyor snau-snau na nakpirew ma nkakyei randak mkofawi fafisu ryas ya fyanam kwar.
41013029	Rarirya kako rofyor mkomam roi ḇeḇor nane ne jadi mkofawi bos beri fafisu ḇyedi fyanam kaku kwar ro kedwa ya ḇarpondi.
41013030	Yakofen faro mko: Syos ine nari isyof ḇaim ḇoi nari roi nane kam ne jadi kaku ḇeri.
41013031	Nanki ma supya nari nasyof ḇape wos ayeja nari kyon fyoro.
41013032	Ḇape ras anya roḇa ido fafisu anya snonkaku yo ifawi ḇa, malaikat ḇero boiyaswa sya sifawi ḇa ma Rumkun ya kako roḇa, Sinan Kma ya derer monda."
41013033	"Mkosasor mko ma mkwaren! Snar mkofawi fafisu ya ryama nya ḇa.
41013034	Moḇ ine imnis bos kaku snon ḇewadwa, ḇebur rum ḇyedi ma ḇeḇe asas manfamyan ḇyesya oser-oser kuker fararur ḇyeja ma ḇeyanun faro ḇewaren kedwaya insa iwaren.
41013035	Rarirya mkowadwaren snar mkofawi fafisu rosai ḇena rum ya kyaberya ḇa, ifyafer ro mandira babo ke roḇa ido romfauru ke, roḇa ido ḇyarḇir meser muryas ke roḇa ido arwo babo,
41013036	inja rofyor ryama kanandor mko isrou awer mkoisya mkenef.
41013037	Rosai yakofen faro mko, yakofen na faro kawasa kam: Insa mkowaren!"
41014001	Ras ḇeḇa munara Paskah ma ras ḇeḇa Mamami ḇeḇe roi ḇefrurpis ḇa, ras risuru kaker insape sifrur su. Mananir imam-imamsya ma snon ḇefawi nananem Refo Yahudisya sesewar insa sfor ma smun Yesus kuker nyan ankar,
41014002	snar sikofen ḇo soḇe: "Ro fafisu munara awer, insa kawasa sya sifrur mbrus awer."
41014003	Ro fafisu Yesus isya ro Betania, ro rum Simon ḇeḇe pado ḇyedi ma sisya skain sanan, bin oso ryama faro Yesus dun paranai oso ḇese mani spum bekakur kaku. Ikob kar paranai anya kwar, isbawer mani anya ma ḇyukrem Yesus ḇruri.
41014004	Snonkaku ono simsor ma sikofen yae faro si ḇo soḇe: "Snar mani spum ine ḇyeḇe fnak fromo monda?
41014005	Snar mani ine sḇoḇi kada maeja ḇyedi dinar utin rikior isyadi ma pipi ansya koḇuk si faro kawasa ḇesaḇarar sya." Raimnai simsor bin ani.
41014006	Ḇape Yesus ikofen ḇo doḇe: "Mkomam mondai. Snaro mkosnuki? Ifrur fararur ḇepyum oso faro aya kwar.
41014007	Snar snonkaku ḇesaḇarar sisya faswef kuker mko ma mkofnoḇek si rofyor mkomarisen, ḇape aya ma nari Yabesya faswef kuker mko ḇa.
41014008	Ifrur roi jadi fa ifrur kwar. Baken ayeja ryemi kwar imnis fasasos faro kardir ayedi.
41014009	Yakofen faro mko: Kaku ḇeri moḇ rosai Ankankinem Ḇeḇye ya ssḇaḇdas i ro supswan ḇesiper, rosai ifrur ine nari sakapi kako fa ssḇukswarepen i."
41014010	Raimnai Yudas Iskariot oso ro fandu manfamyan samfur seser risuru ansi rya faro mananir imam-imamsya kuker kakara fa ḇyoḇ Yesus faro si.
41014011	Simarisen namsin baḇeri rofyor simnafi inja se asas ḇei nai ssḇuk pipi faro i. Ḇarpur Yudas syawar fafisu ḇepyum oso fa ḇyoḇ Yesus.
41014012	Ro ras randak ras ḇeba munara Mamami ḇepisen ḇa fafisu skaruk domba Paskah, Yesus manfamyan Ḇyesya sikofen faro i ḇo soḇe: "Moḇ sai Wawarisen nkora nkofasos meja sren Paskah ḇe au?"
41014013	Inja iwan manfamyan risuru ma danun faro su ḇo doḇe: "Mura ḇe mnu ḇeba iwa, ro diwa nari musrou snon ḇeyun war ro fyom Muso i.
41014014	Ma mukofen faro ḇena rum syun ro ya ḇo muyoḇe: Mankor ari danun: sim rosai fasos kwar faro aya insa Yan Paskah fnoḇek kuker manfamyan ayesi?
41014015	Ma snon anya nari fyasnai sim ḇeba oso ḇe mu ro ḇo ḇefasos kwar. Mufasos meja sren Paskah ḇe ko ro dia!"
41014016	Inja manfamyan ansuya sura ro mnu ḇeba ani, susrou rosai Yesus ikofen faro su anna. Ro diya sufasos Paskah ani.
41014017	Roḇ kwar ido Yesus ryama kuker manfamyan samfur seser risuru ḇyansi.
41014018	Ro fafisu skokon skonan Yesus ikofen ḇo doḇe: "Yakofen faro mko, kaku ḇeri ro fandu mko nari oso ḇyoḇ aya, isoine ḇeyanan kuker aya."
41014019	Inja se susa ma oser-oser ikofen faro Yesus ḇo doḇe: "Aya rya ke roḇa, sye Manseren?"
41014020	Yesus ikofen ḇo doḇe: "Snon anya isoine oso ro fandu mko samfur seser risuru ine, iso besowen mamami ro ben oser kuker aya.
41014021	Rumkun Snonkaku nari rya imnis kuker fas-fas ḇekur i, ḇape susa ḇefnak ḇa faro snonkaku ḇeḇoḇ Rumkun Snonkaku ani. Ipyum syadi snon anya ḇyeḇeyaḇen awer kada."
41014022	Ro fafisu Yesus kuker manfamyan Ḇyesya skonan, Yesus dun mamami, ḇye barakas na raimnai pyanasnis na ma ḇyuk na faro si ḇo ikofen ḇo doḇe: "Mkun ma mkan, ine baken ayedirya."
41014023	Raimnai dun sek aninem ya, ma ikofen kasumasa raimnai Ḇyuki faro si, ma si kam sinem ro sek aninem ani.
41014024	Ma ikofen faro si ḇo doḇe: "Ine rik ayedi, rik ḇeḇe asas esbawer faro kawasa kam.
41014025	Yakofen faro mko: Kaku ḇeri nari yinem wer ro anggur bon ḇa isof ro ras yinem wer ya, isoine ro anggur babo, ro Ḇaḇesasoser Allah."
41014026	Raimnai skodisen dow sanandik ra posa, skora ḇe urek Zaitun.
41014027	Ma Yesus ikofen faro si ḇo doḇe: "Mko kam nari mkoḇe ḇirḇar ro kakyar mkoḇena. Snar fas-fas oso isya ro refo: Nari yaprer manfarandous ya ma domba sya skakek.
41014028	Ḇape nari yiber aya kwar ido, nari Yapon mko ḇe Galilea."
41014029	Petrus ikofen faro Yesus ḇo doḇe: "Naek ansine ma nari se ḇirḇar ro rakyar sena ḇoi aya ma oroḇa."
41014030	Inja Yesus ikofen faro i ḇo doḇe: "Yakofen faro au, kaku ḇeri ro roḇ ine beri nari mankoko sya sor ḇe suru baim, famyun epen aya ḇe kior kwar."
41014031	Ḇape Petrus fyaḇri syadi we ḇo doḇe: "Ne, nari yamar warpu au, yapok yafamyun au ḇa." Bese sya kako sakkofen rarirya.
41014032	Raimnai Yesus kuker manfamyan Ḇyesya skora ro moḇ ḇenir ḇe Getsemani. Yesus ikofen faro manfamyan Ḇyesya ḇo doḇe: "Mkokon ro dine, insa Yara Yaḇe nadi."
41014033	Ma dun Petrus, Yakobus ma Yohanes fa skoso i. Fafisu anya Yesus imkak ra ryadadai,
41014034	inja ikofen faro sko ḇo doḇe: "Sneri iswar fafaya ḇa, Yaḇaḇir imnis ra Yaḇe yamar. Mkokon ro dine ḇo mkowaren."
41014035	Imbran ḇe barpon knik ḇyan suba ro saprop ya bori ma Ḇye nadi insa jadi kada fafisu eḇesyanya isyonde bur i.
41014036	Ikofen b_o doḇe: "Sye Kamamo roi nakam naisya ro kwasa ḇedi, wun sek aninem ine bur Aya, ḇape jadi awer imnis marisen Ayedi imboi raris marisen ḇedi."
41014037	Raimnai kyaḇer ma, isrou manfamyan rikior ansko ya skenef. Ma Ikofen faro Petrus i ḇo doḇe: "Ne Simon, wenef ke? Jadifa mkowaren oras oser ḇa ke?
41014038	Mkowaren ma mkoḇe nadi, insa mkosapi awer ro fafrowes; rur iso user ḇape kraf ya ma ipok ḇa."
41014039	Raimnai rya wer ma inadi nadi insandi anya wer.
41014040	Ma rofyor kyaḇer wer isrou skenef wer snar skomkasna napok ḇa ma skofawi rosai skoḇe skokarem faro Yesus.
41014041	Ḇarpur kyaḇer ḇe ḇeḇekiorya ma ikofen faro sko ḇo doḇe: "Mkenef mura fa mkomnai su mko. Imnis kwar. Fafisuya ryama kwar, mkomam kada, sḇoḇ Rumkun Snonkaku ya faro snonkaku ḇesasar.
41014042	Mkokḇok e, mkorama kora. Ḇeḇoḇ aya nya fyanam kwar."
41014043	Ro fafisu Yesus dawos kaker, Yudas ro fandu manfamyan samfur seser risuru Yesus ḇyansya, ryama kuker rak ḇeyun sumber ma karbere ḇesma wawan ro mananir imam-imamsya, ḇefawi nananem Refo Yahudisya, ma snon ḇebarara.
41014044	Snon ḇeḇoḇ Yesus ḇyuk aḇyair faro si kwar, isoine: "Snon nari yasyum ya, irya, mkofori ma mkuni kuker ḇaḇye."
41014045	Ma rofyor ryama kwar ro dia, pyon fa isrou Yesus ma ikofen ḇo doḇe: "Rabi", raimnai isyumi.
41014046	Ro dia siserepen Yesus ma sfori.
41014047	Snon oso ro fandu sko ro moḇ anya, pyas sumber ḇyeja ma pyerem Imam Ḇeba ya manfamyan ḇyeja knasi fa imuk.
41014048	Yesus ikofen faro si ḇo doḇe: "Mkoḇe snon mamun ri aya ke, inja mkorama kuker sumber ma karbere fa mkofor aya?
41014049	Rasras na kam aya sya ro fandu mko ma Yaḇuk farkarkor ro rum Ari, ḇesya ḇo mkofor Aya ḇa. Ḇape rarirya kwar insa namnis fas-fas ḇero refo ya."
41014050	Ro dia manfamyan ansya sifrar siburi kam.
41014051	Ro fafisu ya snon kbor oso isya syabusuni kuker kruḇen ḇepioperya iso Yesus. Siḇe sfor i,
41014052	ḇape pyupes kruḇen anya ma ifrar ibur ḇaḇer.
41014053	Ḇarpur wer ssun Yesus I ḇe ḇarpon Imam Ḇeba sya. Ma mananir imam-imamsya, snon ḇebarara sya ma ḇefawi nananem Refo Yahudisya sfanjur kam.
41014054	Ma Petrus dakso Yesus ro ḇarpur kaku, isof dakrandum ro buḇes Imam Ḇeba ya ma kyon fandu ḇewaren sya ḇo dakdapen forya.
41014055	Mananir imam-imamsya, isyadi wer Kankain Kakara Agama ansya sesewar saksi ro sasar Yesus, insa nari smuni fa imar, ḇape sisma sasar oso ro i ḇa.
41014056	Snonkaku sya sibor sikofen saksi ankar ro Yesus, ḇape ḇaḇesaksi ro Yesus wos sena namnis ḇa snar nun ḇesisye.
41014057	Inja snonkaku ri ḇeso sek saksi fa se karak Yesus, kuker saksi ankar ḇera dine:
41014058	"Nkomnaf snon ine ikofen kwar ḇo doḇe: Nari Yakakok Rum Ḇesren snonkaku sya sifrur ine ma nari yaḇausi ro ras rikior wer, ḇyeḇe frur ro ḇramin snonkaku ḇa."
41014059	Ro yar ine kako ḇeḇesaksi sya wos sena namnis ḇa kaker.
41014060	Inja Imam Ḇeba ya dores ro fandu kankain anya ma ifuken Yesus ḇo doḇe: "Jadi fa kwarem roi oso ro saksi ḇeḇe karak Au sine ḇa ke?"
41014061	Ḇape ḇye fasis monda ma kyarem woso ḇa. Imam Ḇeba ya ifuken wer ḇo doḇe: "Wairek i so au ke, Rumkun Allah ḇesma sanandikya?"
41014062	Yesus kyarem ḇo doḇe: "Ayai rya ḇaḇoi, ma nari mkomam Rumkun Snonkaku kyain ro ḇar raku Allah ḇepoik syadi ma ḇerama ker mandep ro nanki."
41014063	Mura Imam Ḇeḇa ani pyansawsawek mar ḇyena ma ikofen ḇo doḇe: "Fainda rosai kosewar saksi kaker ya?
41014064	Mkorower donef Allah kwar. Inja mkokara rariso?" Rarirya sawos namuk kuker mkarem oser, insa se ukumi fa Imar.
41014065	Randak ro dia beri ḇo snon ono saninefi, span warek mkasi skuki ma sikofen faroi ḇo soḇe: "Ne nabi, indo wakofen ḇaii pan!" Ma snon ḇewaren warek sya sakḇaseri kako.
41014066	Ro fafisu anya Petrus isya ro sop ro buḇes. Ma Imam Ḇeḇa infyan ḇyesya ia ryama,
41014067	ma rofyor infyan anya myam Petrus dakdapen for ya myam bos i, ma ikofen ḇo doḇe: "Au kako ḇeso sawawek Yesus, snon Nazaret ani."
41014068	Ḇape fyamyunepen ḇo doḇe: "Aya ine yafawi ḇa, ma yaḇor fnom roi wakofeni." Raimnai ryaḇe rum ya ḇarpondi [ma mankoko sya sor].
41014069	Rofyor infyan anya myam Petrus wer ikofen faro snonkaku ḇero diansya ḇo doḇe: "Snon ine oso ro fandu si."
41014070	Ḇape Petrus fyamyun epen wer. Fyoro ḇa wer kawasa ḇero diansya sikofen faro Petrus ḇo soḇe: "Kaku ḇeri au ine snon oso ro fandu si, snar snon Galilea ri sau!"
41014071	Fyor anya Petrus ifras ma fyores ḇo doḇe: "Yafawi snon mkokofen ine ḇa kaku!"
41014072	Ma rofyor ya mankoko sya sor ḇe suru. Insape Petrus iswar epen ro Yesus Ikofen kwar faroi ḇo doḇe: "Mankoko sya sor ḇe suru ḇaim, fyamyunepen aya ḇe kior kwar." Mura Petrus kyanes.
41015001	Arwo prim kaku mananir imam-imamsya fnoḇek sinan ḇeḇarara ma ḇefawi nananem Refo Yahudisya ma Kankain Karkara Agama sya sna wos oser kam kwar. Se wanka Yesus raimnai ssuni ma ssḇuki faro Pilatus.
41015002	Pilatus ifuken Yesus ḇo doḇe: "Au ido wairek kawasa Yahudi ke?" Yesus kyarem ḇo doḇe: "Imnis wos bedi."
41015003	Ma mananir imam-imamsya se karak Yesus kuker roi nabor.
41015004	Pilatus ifuken wer faroi ḇo doḇe: "Kwarem ḇa? Wamnaf kada karak sena nabor kaku nkur au!"
41015005	Ḇape Yesus kyarem ḇa beri isof Pilatus ikandor.
41015006	Ro ras ḇeba na indo ssfaspar snonkaku ḇesmai sya oser raris fararyor kawasasya.
41015007	Ro fafisu anya snon oso snori Barabas ismai fnoḇek min ḇye ḇemamun ma ḇefrur mbrus.
41015008	Inja kawasa ḇeḇor ansya srama ma sor, insa sfaspar ḇesma oso imnis ḇepon kwar.
41015009	Pilatus kyarem ḇe si ma ifuken ḇo doḇe: "Mkomarisen fa yafaspar wairek kawasa Yahudi ine ke?"
41015010	Ifawi kwar mananir imam-imamsya sḇoḇ Yesus snar simsori.
41015011	Ḇape mananir imam-imamsya sfarkor ninyan kawasa ḇeḇor ansya sor fa Barabas ḇyeḇe faspar faro si.
41015012	Pilatus kyarem wer ma ifuken faro si ḇo doḇe: "Rarirya ido rosai mkomarisen yafrur faro snon mkor ḇe wairek Yahudi ine?"
41015013	Inja siyiw naba wer ḇo soḇe: "Ḇyeḇe pai ro aprop!"
41015014	Raimnai Pilatus ikofen faro si ḇo doḇe: "Ḇape sasar rosai ifrur kwar?" Ḇape ssibras naba syadi ḇo soḇe: "Ḇyeḇe pai ro aprop!"
41015015	Snar Pilatus iḇe ifrur sneprei kawasa ḇeḇor ansya sisnes na, inja fyaspar Barabas faro si. Ḇape Yesus sipreri, ma Pilatus ḇyuki fa spai i ro aprop.
41015016	Ḇarpur wer snonmamun sya ssun Yesus ḇe rum karkara ḇenapes, ma sor snonmamun ḇese sya kam fa sfanjur.
41015017	Ssansun i kuker syatu ḇefuk ma siyanem wower ḇeḇe borek ma srir i ro ḇruri.
41015018	Raimnai insape ssḇansuba faroi ḇo soḇe: "Jow suba, wairek kawasa Yahudi!"
41015019	Siprer ḇruri kuker doker fyor, ma saninefi ḇo sḇan suba ma ssomi.
41015020	(20a) Sonefi raimnai sper ssansun syatu ḇefuk anya buri ma ssansuni wer kuker sansun Ḇyena. (20b) Ḇarpur kaku ssun Yesus randi spai i ro aprop ya.
41015021	Fafisu ya snon oso snori Simon, snon Kirene Alexander ma Rufus suyor ḇe kma ḇebur ker yaf imbran uk, ma sidif snon anya fa ḇyar Yesus aporop Ḇyedi.
41015022	Ssun Yesus ḇe moḇ ḇenir ḇe Golgota, isoine: Moḇ ḇukor ḇei.
41015023	Raimnai ssḇuk anggur sfaunai kuker roi ḇefrurpis mamami faroi, ḇape imewer si.
41015024	Posa spai i ro aprop ma sirarwas sansun Ḇyena kuker sisawen onde fa sifawi oser-oser rarwas ḇyedi.
41015025	Ras anya oras siw arwo spai i ro aprop.
41015026	Ma sfas ḇair knam eḇedar se ukum i ro aprop ya pum ya isoine: "Wairek kawasa Yahudi."
41015027	Spai snonmamun risuru fnoḇek Yesus, oser ro ḇar raku Ḇyedi ma oser ro ḇar rasar Ḇyedi. [
41015028	Rarirya isrou bos rakrok refo isoine: "Nari skori ro fandu snonkaku ḇarḇor."]
41015029	Snonkaku ḇeyunuk ro diwa sya sonefi ma skakiker siḇrusna ma sikofen ḇo soḇe: "Ye, au ḇeyoḇe ḇekakok rum ḇesren ma nari Bawesi wer ro ras rikior,
41015030	faspar mankundau bur aprop ya ma Wasabu!"
41015031	Rarirya kako mananir imam-imamsya fnoḇek ḇefawi nananem Refo Yahudisya sonefi ro mankun si ḇo sikofen ḇo soḇe: "Fyaspar snonkaku ḇese sya, ḇape ipok fa Fyaspar mankundi ḇa!
41015032	Wairek, Wairek Israel iya iḇye kada isabu bur aprop insa nkomam ma nkokyar e." Ma snon risuru spai ro aprop fnoḇeki ansu ya suyakkofen kako.
41015033	Ro oras samfur seser suru orkok, pampan ya ikawef sup ya mnuk ani, isof oras kior.
41015034	Ma ro oras kior ya Yesus dor naba ḇo doḇe: "Eloi, Eloi lama sabakhtani?" isoine: Allah Yedi, Allah Yedi, snaro wabur Aya?
41015035	Simnaf rarirya snon diḇeso ḇeyores ro moḇ anya sikofen ḇo soḇe: "Mkomam kada, dor Elia."
41015036	Ma snon oso dun bunek ya ma syoweni ro anggur ḇemnir posa kyuki ro doker baken ya ma ḇye fa Yesus dinem ma ikofen ḇo doḇe: "Indo kowaf ma komampan Elia ryama isabu i."
41015037	Raimnai Yesus dor kuker mkarem ḇeba ma ryir nyawa Ḇyedi.
41015038	Ro fafisu ya eruk kruḇen ro rum ḇesren ya imsap ra ḇye suru ro ḇo isof ro sop.
41015039	Fyor mananir snonmamun ḇeyores ro Yesus ḇarpondi myam marmar Yesus Ḇyeja riarirya, ikofen ḇo doḇe: "Kaku ḇeri snon ine Rumkun Allah!"
41015040	Bin ono sisya sakmam ro swaf ḇeḇinkwan, ro fandu si Maria Magdalena, Maria snonkbor Yakobus i ma Yoses sna suḇedi, kuker Salome.
41015041	Si kam siso farma Yesus ma suf farmyani rofyor isya ro Galilea. Ma ro dia bin ḇerama kwar ro Yerusalem ḇembran so Yesus sibor kaku.
41015042	Ro fafisu anya fanam roḇ, ma ras anya ras fasasos isoine ras ḇeyuser mufa ro ras Mananai ya.
41015043	Eḇedari Yusuf, snon Arimatea, snon ḇebarara ro Kankain Karkara Agama, ḇewaf kako Ḇaḇesasoser Allah, imku fa rya dor Yesus baken Ḇyeja ro Pilatus.
41015044	Pilatus ikandor rofyor imnaf Yesus imar kwar. Inja dor mananir snonmamun ma ifuken faroi, kaku Yesus imar kwar ke?
41015045	Rofyor imnaf wos mananir snonmamunya ḇyena kwar, insape ḇyuk fa Yusuf dun Yesus baken Ḇyedi.
41015046	Inja Yusuf kyoḇes kruḇen bepioper ya raimnai, isabu Yesus baken Ḇyeja bur aprop ya, ma ryuren I kuker kruḇen ḇepioper ani. Posa bye kubiri ro ureren byai ro urek karui oso raimnai ikris karui oso fa isisen kubir ya kedwa i.
41015047	Maria Magdalena ma Maria Yoses snari, sumamepen moḇ se kubir Yesus ro ya.
41016001	Ras Mananai Yahudi isyonde kwar, Maria Magdalena ma Maria Yakobus snari, kuker Salome skokoḇes kefi-kefi insa skora ḇe kubir fa skoḇuk isfu Yesus.
41016002	Ma arwo babo kaku ro ras Ari ani ori dek kwar ido skora ḇe kubir.
41016003	Skokofen yae faro sko ḇo skoḇe: "Mansei nari ḇekris karui ḇeba anya bur kubir ya?"
41016004	Ḇape fyor skofanam ido skomam karui ḇeba ani ikris kwar.
41016005	Inja skosun randum ro kubir ya dori ma skomam snonkbor oso syansun syatu ḇepioper ḇo kyain ro ḇar raku. Skokandor fafaya ḇaḇeri,
41016006	ḇape snonkbor anya ikofen faro sko ḇo doḇe: "Mkomkak awer! Mkosewar Yesus snon Nazaret, spai ro aprop anya. Diḇri kwar. Isya ro dine ḇa. Mkomam e! Mob srir i fa Ḇyarek ro ya isoine.
41016007	Inja mkora mkokofen faro manfamyan Ḇyesya ma faro Petrus: Pyon mko ḇe Galilea; ro diwa nari mkomami, imnis ikofen faro mko kwar."
41016008	Raimnai skosasyar ma skofrar bur kubir, snar radadai ma kanandor ya isawob sko. Skokofen roi oso ḇa faro mansei rya kaker, snar skomkak.
41016009	Rofyor Yesus diḇri ro arwo babo ras Ari anya, fyasna mankundi bepon faro Maria Magdalena. Bin ine Yesus iyaw rur ḇemaḇak rifik buri kwar.
41016010	Raimnai bin anya rya, ma ikofen ḇair faro ḇeso sawawek Yesus ansi snar ro fafisu anya sisya ro mandak ma skanes.
41016011	Ḇape rofyor simnaf Yesus ikenem ma fyasnai i kwar faro bin ine sikyar ḇa.
41016012	Raimnai Yesus fyasnai mankundi wer kuker sananai ḇese faro skomin risuru ro marandan besasyar bur mnu ḇeba ya.
41016013	Inja sukaḇer wer fa sukofen ḇair faro min ḇese suḇesi ḇape sikyar su ḇa kako.
41016014	Ḇarpur ya fyasna mankundi faro snon samfur seser oser ansya ro fafisu sanan, ma Ikofen ḇaḇe kakyar ḇa ma sne ḇepakrek sena faro si, snar sikyar faro snonkaku ḇemam i kwar ro ḇarpur aḇiḇer Ḇyeja ḇa.
41016015	Raimnai ikofen faro si ḇo doḇe: "Mkora ḇe supswan ḇesiper, mkoḇaryas Ankankinem Ḇeḇye ya faro roi ḇekenem sya kam.
41016016	Mansei ḇekyar ma ḇesma masi sren nari isma koreri, ḇape mansei ḇekyar ḇa nari ismai ukum.
41016017	Aḇyair nane nari nafnoḇek snonkaku ḇekyar sya: nari siyau rur ḇemaḇak sya kuker Snori, ma nari sawos ro wos-wos ḇeḇaḇo faro si,
41016018	ma nari suf ikak ma sinem roi ḇeyinem mamur ḇeyun ḇe marmar ya, ḇape nari simar ḇa; nari sirir ssibras na ro ḇeduf sya ma nari siprei."
41016019	Fyor Yesus dawos rarirya yoḇ si raimnai, diryor ḇe boiyaswa ma Kyain ro Allah ḇar raku Ḇyedi.
41016020	Si kako sra sḇaryas Ankankinem Ḇeḇye ro moḇ na kam, ma Manseren ifararur fnoḇek si ma syoser wos ya kuker aḇyair ḇefnoḇek si.
42001001	Teofilus ḇesmai syowi, Snonkaku sibor sḇesewar kwar fa sfasasuser ḇaryas oso ro roi ḇeḇor ḇeḇesya kwar ro fanduko.
42001002	Imnis raris sḇaryas kwar maroko, ro randakya ro snonkaku ḇemam kuker mkamor ma ḇeyuffarmyan Wosya.
42001003	Eḇedari, yakukeḇ naḇye kaku roi ḇeḇesya anna kam kwar ro randak kakuya, rarirya yun karkara namuk fa yafrurna ḇesyap fa namnis faro au,
42001004	insa wafawi, roi ḇeḇor sḇukfarkor au na nkaku rarirya.
42001005	Ro awar Herodes, koranu fiak ro sup Yudea, imam oso isya snori Zakharia ro rarwas imam-imam Abia. Swari kako ḇyeknam ro kpu Harun, snori Elisabet.
42001006	Imbeswa suine sukenem nasren, ro Allah ḇarpon ḇyedi ma sukenem kuker ḇaḇeuser sasoser nakam raris Manseren moḇ ḇyukraya ma suḇeyuk royoḇa.
42001007	Ḇape sukada suna romawaḇa, snar Elisabet pyansnasem ma suḇe insar mansar kwar.
42001008	Rofyor oso, ro fafisu rarwas skofararurya syuḇer Zakharia ifrur fararur ḇaḇeimam ro Manseren ḇarpon ḇyedi.
42001009	Snar fafisu skinsor, imnis rari sedi, insa kinsorya fyasnai imam ḇefararur ya, iso sfasnai fa ḇesun ro Rum Ḇesrenya ma ḇekun mamboḇo ro dia.
42001010	Ro fafisu ani kawasa ḇeḇor ansi sfanjur ro ḇuḇes ma senadi. Rofyor anikada fyor kankun mamboḇo.
42001011	Zakharia myam Manseren malaikat ḇyesi oso dores ro ḇar raku rokef kankun mamboḇo.
42001012	Myam roi ḇeḇesya ani ikandor ma imkak.
42001013	Ḇape malaikat ani ikofen faroi: "Ne, Zakharia, wamkak awer, snar nadi ḇena nasmai kankarem kwar ma swambri, Elisabet, nari daḇen romawa snon oso faro au ma nari nwir iḇe Yohanes.
42001014	Nari wamarisen ma waryaḇ, rarirya kawasa ḇeḇor nari sakmarisen snar ḇaḇeḇeyaḇen ḇyedi.
42001015	Snar nari iba ro Manseren ḇarpon ḇyedi ma nari dinem anggur roḇa aninem ḇeparek ḇa ma nari ifo kuker Rur Ḇesrenya randak ro snari sneuser ḇyena;
42001016	nari ikfin kawasa Israel sibor fa skaḇer faro Manseren, Allah sedi,
42001017	Ma nari imbran ḇepon Manseren kuker Rur ma papoik Elia fa dun kaḇer sinansya sisnesna faro romawa sesi ma snonkaku ḇeḇarḇor sisnesna faro karkara snonkaku ḇenapes ma rarirya fyasos sasrai ḇepyum oso faro Manseren."
42001018	Raimnai Zakharia ikofen faro malaikat ani: "Rariso nari yafawi, roi ḇeḇor nane moḇ ndamumaraya? Snar yaḇe mansar kwar ma swayedi kako dakḇe insar kwar."
42001019	Malaikat ani kyarem faroi: "Aya ine Gabriel ḇeyuf farmyan Allah ma Allah iwan aya kwar insa yawawos kuker au ma yun ankankinem ḇeḇye ine faro au.
42001020	Kaku ḇeri snar wakyar wos ayenaḇa, nari ḇeawer ma wawosḇa isof ro ras rosai, roi ḇeḇor nane kam ndarirya."
42001021	Rofyor ani kawasa ḇeḇor ansi siwaf Zakharia. Sikam sikmom, snar ḇyeuryar ro Rum Ḇesrenya dori.
42001022	Ro fafisu isasyar, iwawos kuker siḇa ma sifawi, mboi isya myam mamam oso ro Rum Ḇesren ani. Raimnai ḇyoi ḇramin ḇyedi farosi, snar ḇyeawer.
42001023	Ro fafisu fararur ḇyedi imnai kwar, ibur ḇerum ḇyedi.
42001024	Raimnai fyoroḇa swari Elisabet, imoḇesḇa paik ririm ma iyokef ḇinkundi, ḇo ikofen:
42001025	"Inekada, fararur oso ro Manseren maḇeaya, ma knikine imarisen ipyos mamyai ayena ro ḇarpon snonkaku."
42001026	Ro paik ḇeḇewonemya, Allah iwan malaikat Gabriel ifa ryaḇe mnu oso ro sup Galilea snoriso Nazaret,
42001027	faro inkbor oso snoriso Maria; inkbor ani ssḇuki dapsasor snonkbor oso snoriso Yusuf, ro kina Daud;
42001028	Rofyor malaikat ani syunro Maria rum ḇyedi, ikofen: "Aroo faro au, inkbor ḇesma fakamaman; Manseren ryous au."
42001029	Maria imnaf wos ani, ikandor ma kyara ro sneri, wos samsom ani knam ḇyedi moḇ ryaya.
42001030	Malaikat ani ikofenwer faroi: "Ne, Maria, wamkak awer! Snar wasma saswar ma fakamaman ro Allah ḇarpon ḇyedi.
42001031	Kaku ḇeri, nari wamoḇesḇa, ma nari waḇen rumkun snon oso, ma nwiriḇe Yesus.
42001032	Nari romawa ani iba ma nari sapiḇe Rumkun Allah ḇekaki syadi. Ma Manseren Allah nari ḇyuk faroi, karapesa nasan Daud, kpu ḇyedi,
42001033	ma nari ḇye wairek faro Yakub kpu ḇyesi, isof fyoro-fyoro, ma nasan ḇyedi ipok imnaiḇa."
42001034	Maria ikofen faro malaikat ani, "Roi wakofen ine nari ryamuma rariso, snar ayaine yafakawin ḇaim?"
42001035	Malaikat ani kyarem: "Rur ḇesrenya nari isabu faro au, ma papoik Allah ḇekaki syadi nari kyadiren au, inja Rumkun waḇen ani sapiḇe Rumkun Allah ḇesren.
42001036	Ma kaku ḇeri Elisabet, napirman bani soḇo ḇepasnanasem ani ma ḇeḇeinsar kwar, ikako imoḇesḇa kuker romawa snon oso, ḇye paikri wonem kwar.
42001037	Snar Allah isma papoik ro roiḇeḇor nakam."
42001038	Maria ikofen: "Kaku ḇeri, ayaine Manseren infamyan ḇyedi; roi wakofen anna ndarirya mura." Raimnai malaikat ani ipromes buri.
42001039	Fafisu ono nasyonde kwar, Maria imbranḇeri ḇebon, ipdefḇe mnu oso ro sup Yehuda.
42001040	Fyor ryakwar ro mnu ani, syun ro Zakharia rum ḇyedi, ma ikofen aroo faro Elisabet.
42001041	Ma rofyor Elisabet imnaf Maria aroo ḇyena, romawa dores ani dapoper ro sneyuser ḇyena, ma Elisabet ifo kuker Rur Ḇesren.
42001042	Rarirya ibras naba: "Au ḇesmai ḇokro fandu binsyakam, ma sneuser bedi ismai ḇok kako.
42001043	Manseiso ayaine, isof Manseren yedi snari ryakaki aya?
42001044	Snar kaku ḇeri, rofyor yamnaf aroo bena, romawa ḇekain ro sneuser yedi iryaḇ ma dapoper.
42001045	Ma aski faroi, snar rosai sikofen faroi ro Manseren snonsnon ḇyedi, ikyar nari ndarirya."
42001046	Raimnai Maria ikofen: "Ruryedi isandik Allah,
42001047	ma sneri iryaḇ snar Allah, knam korer ayedi,
42001048	snar myamepen kwar, ranrun snero manfamyan ḇyedi. Kaku ḇeri, randakro knikine er-er syakam nari sap ayaḇe bin ḇeḇe aski,
42001049	Snar Allah Ḇepoik syadi, ifrur kwar fararur ḇebasyadi faro aya, ma snonsnon ḇyediso besren.
42001050	Ma ḇaḇe naḇye ḇyedi kyonro syosḇe syos, faro snonkaku ḇemkak ḇeyararyofi.
42001051	Fyasnai papoik kuker ḇraurḇyena, ma dun ḇesisye snonkaku sneḇeḇemararessya;
42001052	Pyandun snonkaku ḇepoksyafa sisaburo karapesa nasan sena, ma ikanow snonkaku ḇerun snesya;
42001053	Ḇyuk faro snonkaku ḇebisersya, roi ḇeborkam, kuker farsbawer, ma iwan snonkaku ḇenanasyafa sibur beidi.
42001054	Ifnoḇek Israel, manfamyan ḇyedi, snar iswarepen ḇaḇenaḇye ḇyena,
42001055	imnis ḇyeasas kwar faro up koḇesi, faro Abraham ma syos-syos ḇepur ḇyesi isof fyoro-fyoro."
42001056	Ma Maria ryows Elisabet indokada paik rikior, raimnai ibur wer ḇerum ḇyedi.
42001057	Ḇarpurya Elisabet rasḇyena namnis inja daḇen romawa snon oso.
42001058	Rofyor snonkaku ḇero mnu ḇyedi ma naek srar ḇyesi simnaf, Manseren fyasnai ḇaḇenaḇye ḇyedi ḇeḇa kaku faroi, sikam simarisen kuker i.
42001059	Ma ras ḇeḇewarya srama fa sifrur sofakfuk faro romawa ani ma simarisen sniriḇe Zakharia imnis kmari snonsnon ḇyedi,
42001060	ḇape snari ikofen: "Roḇa, mkonir iḇe Yohanes."
42001061	Sikofen faroi: "Oso ro fandu naek besi daknir rarirya ḇa."
42001062	Raimnai spankai kmari fa sifuken snonsnon rosai imarisen ḇyuk faro romawa ḇyedi.
42001063	Dor karu fas oso, raimnai fyas: "Snonsnon ḇyedi isoine Yohanes." Ma sikam sikandor.
42001064	Ma ro fafisu ani beri sḇari ḇyas ma ramar ḇyedi pyer wer, ma iwawos ḇo isandik Allah.
42001065	Rarirya snonkaku ḇekain yar-yar i sya simkak kam, ma roi ḇeḇesya anna kam nefarfyar pampyam ro bran Yudea ḇesiper.
42001066	Ma snonkakusya kam, ḇemnaf nasya skara na ma sikofen: "Nari rosai ḇeḇesya kuker romawa ine?" Snar Manseren ryous i.
42001067	Ma Zakharia, romawa ani kmari, Rur ḇesrenya kyanosni ma ḇyardi ḇo doḇo:
42001068	"Sanandik faro Manseren, Allah Israel, snar ryakaki er ḇyesi, ma dun fasaspar farosi.
42001069	Ḇyuk aḇyair papoik oso kwar, ḇeḇuk koreri maḇeko, ro manfamyan ḇyedi Daud, kpu ḇyesi;
42001070	-- raris moḇ ikofenkwar ro awar madero, kuker sḇayoi nabi-nabi ḇesren ḇyesi --
42001071	insa fyaspar kobur mbroḇ koḇesi ma roḇramin snonkakukam ḇeyayin konsya,
42001072	fa fyasnai ḇaḇe naḇye ḇyena faro Up koḇesi ma swarapepen faro asas ḇesren ḇyena,
42001073	isoine soar ikofen kwar faro Abraham, kpu ḇepon koḇedi mboi ḇyuk fakamaman maḇeko,
42001074	insa kosma fasasparbur mbroḇ koḇesi ma kuker kakyar, koḇenadi faroi kuker makakakḇa,
42001075	kuker saranden ma napnapes ro ḇarpon ḇyedi ro kankenem koḇena ḇesiper.
42001076	Ma au, romawayedi, nari sap auḇe nabi Allah, Ḇekaki Syadi; snar auso nari ḇepon Manserenfa ḇefasos nyan faroi,
42001077	insa ḇyuk fawawi faro kawasa ḇyesi mboi nari sismai korer ḇekakuya, rofyor Allah ipyos nyaki sasar sena kwar,
42001078	snar ḇaḇenaḇye ma saswar ro Allah koḇedi, ma kuker nyan rosai ḇyuki ryakakiko, imnis ori ḇeyekro arwo,
42001079	fa isnai kawasa ḇekainro pampan, ma kadaun marmarsya, fa ikfin kowesna faro nyan ḇeḇeaski."
42001080	Ma romawa ani isur ma iba ma rur ḇyedi syambraḇ. Ma ikenem ro sup ḇeursḇa isof ro ras fyasnai mankundi faro er Israel.
42002001	Rofyor ani Kaisar Agustus ḇyuk sasoser oso, ḇewan fa sfasepen snonkakusya kam ro supswan ine.
42002002	Ine fas-fas sifrur randak kaku ro fafisu Kirenius ḇye gubernur ro mnu Siria.
42002003	Rarirya kawasa ansi kam sraḇe mnu marin sena oser-oser fa sfasepen si.
42002004	Rarirya kako Yusuf isasyar ro mnu Nazaret ro sup Galilea ḇesup Yudea, mnu Daud ḇenirḇe Betlehem, -- snar ḇyeknam ro keret ma up Daud --
42002005	insa ḇyeḇefasepen kuker Maria, bin sḇukapsasori ma ḇemoḇesḇa ro fafisu ani.
42002006	Ro fafisu sura kwar ro diwa Maria ras ḇyena namnis fa kyain,
42002007	ma daḇen romawa snon oso, roma rak ḇyedi, posa ḇyeḇepankun kuker kruḇen kinak ma ḇyeifa ḇyarek ro sayer dombasya sananroya, snar skosma moḇo ḇa ro rum seryar roya.
42002008	Ro supya fyor ani manfarandows ono sisya skain siwaren rofanfan sesi ro maper ro roḇ ani.
42002009	Knikoḇama Manseren malaikat ḇyesi oso fyanamsi ma Manseren sasnai ḇyedi isnaiyar si isof simkak kaku.
42002010	Raimnai malaikat ani ikofen farosi: "Mkomkak awer, snar kaku ḇeri yaḇaryas faro mko marisen ḇeba faro ersyakam:
42002011	Ras ine Knam koreri ḇyeḇeaḇen kwar faro mko, isoine Kristus, Manseren, ro mnu Daud.
42002012	Ma aḇyairya isoine faro mko: Nari mkosrow wombrek oso ḇyeḇepankun kuker kruḇen kinak ma ḇyarek ro sayer rofanfansya sanan roya."
42002013	Ma knikoḇama smam fnoḇek malaikat ani, malaikat kankramo ro Boiyas sisandik Allahḇo soḇo:
42002014	"Sanandik faro Allah ro Boiyaswa, ro moḇ ḇekaki syadi! Ma askiro supswan, faro snonkaku ḇefrur sneprei Allahsya."
42002015	Malaikat ansi sibur kwar ma skaḇerḇe boiyas, ḇefarandows ansi sikofen yae farosi: "Mkorama koraḇe Betlehemfa komam rosai ḇeḇesya kwar ro diwa, imnis raris rosai Manseren ikofen maroko."
42002016	Rarirya srafasau kaku, ma sisrow Maria ma Yusuf ma wombrek ani ḇyarekro moḇ rofamfansya sanan roya.
42002017	Ma rofafisu smami, ma sikofen ḇadir rosai simnafkwarfa ḇekur wombrek ani.
42002018	Ma snonkaku ḇemnaf ansikam sikandor snar roiḇeḇor manfarandows ansi sikofen farosi anna.
42002019	Ḇape Maria ikram wos annaro sneri ma kyara asuserna.
42002020	Rarirya manfarandows ansi sibur kaḇer, ma sisandik Allah snar roi ḇeborkam simnaf ma smam anna, nakam namnis raris rosai sikofen kwar farosi.
42002021	Ma rofafisu wombrek ani ḇye rasri war kwar, sifrur sofakuk ḇyedi, ma sniriḇe Yesus, imnis snonsnon malaikatya ikofen kwar, rofyor snari fyadoresi ḇaim.
42002022	Ma fafisu fasasrenya imnis kwar, raris sasoser Refo Yahudi Moses ḇyena, suniḇe Yerusalemfa ssḇuki faro Manseren,
42002023	raris fas-fas ro Manseren sasoser ḇyena: "Romawa rakḇeḇe snonsyakam, nari sfasrensi faro Allah,"
42002024	ma ssḇuk farsarser kako, imnis wos Manseren ikofenro asas ḇyedi, isoine waimon mandu oser roḇaido manjawa manduoser.
42002025	Ro mnu Yerusalem, snon oso isya snori Simeon. I snonkaku ḇekyar faro Allah ma ḇenapes, ma ḇewaf Ḇeḇuk sneprei faro Israelsya.
42002026	Rur Ḇesrenya isyaroi, ma isma fasasnaikwar ro Rur Ḇesrenya, mboi nari imarḇa rao isof dakmam Wairek, isoine i ḇesma ramrem kwar ro Manseren.
42002027	Rur Ḇesrenya ḇyedifer i fa ryaḇe Allah Rum ḇyedi. Ro fafisu Yesus, Romawa ani, sinan ḇyesuya susun kuker i fa sifrur asuser faroi ro roi sikofen kwar ro sasoser Refo Yahudi,
42002028	dun Romawa ani ma fyoraḇen i ḇo isandik Allah, ḇo doḇo:
42002029	"Knikine, Manseren, iḇye manfamyan bedi imar mura kuker aski imnis raris wos bedi,
42002030	snar yamam kwar koreri ḇeramuma ro Au,
42002031	koreri fasos kwar faro ersya kam,
42002032	isoine isnai ḇesnaiser faro er ḇese ma payamyum faro er besi, Israel."
42002033	Ma snari kuker kmari sukandor kaku snar roi ḇeḇor kam ikofen fa ḇekur i.
42002034	Raimnai Simeon ḇyeḇok sko ma ikofen faro Maria, Romawa ani snari: "Kaku ḇeri Romawa ine ḇyebefasnai fa nari pyampum roḇa ḇyawes kawasa sibor ro Israel ma ḇyeaḇyair ḇefnai rakrakrok --
42002035	ma nari fafardunya imnis sumber esar ḇekukkir snembri, --insa fyasnai ḇair kawasa ḇeḇor karkara sena."
42002036	Ro moḇ ani Hana isya kako, nabi bin oso Fanuel ḇindaḇendi ro keret Asyer. Ḇyeinsar kwar. Fyakawin kwar ma ikenem kuker swari ḇewampasi wambarek rifik,
42002037	ma ro fafisuya ḇyekabom ma ikenem wampasi wambarek samfur riwar seser rifiak. Ma syun ḇesya kwar ro Allah Rum ḇyedi, roḇ meser ikyar faro Allah ma ḇyenadi ḇo fyarfor.
42002038	Ma rofyor ani kako ryama ro dia ma ikofen kasumasa faro Allah ma dawawos ro Romawa ani faro snonkaku ḇeḇor ḇewaf ḇaḇefaspar faro Yerusalem.
42002039	Rarirya seasuser roi ḇeḇor kam ḇekur Manseren sasoser ḇyena posa kwar sisiḇerḇe mnu sedi, isoine Nazaret ro Galilea.
42002040	Romawa ani isur fasaw ma syambraḇ, ifo kuker fawawi nananem ma saswar fakamaman Allah naisya roi.
42002041	Ro wampasi wambarek nakam Yesus sinan ḇyesu suraḇe Yerusalem ro ras munara Paskah.
42002042	Fafisu Yesus ḇyewampasi wambarek samfur seser risuru skoraḇe Yerusalem imnis raris rari sedi ro ras munara ani.
42002043	Posa kwar ro ras-ras munara ani, fafisu sibur, Yesus kada kyain ro Yerusalem ḇoi sinan ḇyesuya sufawiḇa.
42002044	Snar sukara ḇo suyoḇo iso maran ḇepon na, inja skombran ras ḇesiper oser, insape susewar i ro fandu naek ma min suḇesi.
42002045	Snar susma iḇa, inja sukaḇerḇe Yerusalem fa susewar pdef i.
42002046	Ro ras ḇeḇekiorya insape susrow i ro Allah Rum ḇyedi; isya kyain fandu guru-guru agama Yahudi ḇeḇuk farkarkorsya fa dakrower si ma ḇyuk fakfuken faro si.
42002047	Ma snonkaku ḇeḇor ḇemnaf i sya kam sikandor kaku snar fawawi ḇyena ma kankarem ḇyukna kam.
42002048	Ma rofyor sinan ḇyesuya sumam i, sukandor raimnai snari ikofen faroi, ḇo doḇo: "Romawa yedi, snaro wafrur rarirya faro nu? Aya ma kmami nusewar Aw kuker sne ḇekarsosen."
42002049	Kyarem faro su: "Snaro musewar Aya? Mufawiḇake, ayaisya ro Mami Rum ḇyedi dori?"
42002050	Ḇape sufawiḇa rosaiso ikofen faro su.
42002051	Raimnai ibur fnoḇek su ḇe Nazaret; ma iso user fadaduru suḇena. Snari kada ikram roi ḇeḇor anna kam ro sne ḇyedi.
42002052	Ma Yesus imakma iba fasaw ma ifawi nanemkaku, inja Allah ma snonkaku sya siswar I.
42003001	Ro wampasi wambarek samfur seser ri rim ro Kaisar Tiberius ḇaḇesasoser ḇyedi, fafisu Pontius Pilatus ḇye gubernur ro sup Yudea, ma Herodes ḇyekoranu fiak ro sup Galilea, ma naek ḇyedi Filipus, ḇyekoranu fiak ro sup Iturea ma Trakhonitis, ma Lisanias ḇyekoranu fiak ro sup Abilene,
42003002	ro fafisu Hanas ma Kayafas suḇe Imam Ḇeba, Allah ikofen faro Yohanes, Zakharia mandaḇendi ro sup ḇeursba.
42003003	Inja Yohanes ryama ro supya mnuk Yordan ḇesiper ma ḇyaryas, ḇo doḇo: "Mkombror ma mkor masi sren ma nari Allah ipyos nyaki sasar mkoḇena kam,
42003004	Imnis fas-fas ro syap nabi Yesaya ḇardi ḇyena: Mkaren snonkaku oso isya ḇekaru ro sup ḇeḇeursḇa: Mkofasos nyan faro Manseren, mkofrur nyan ḇeaḇyoḇer faro i.
42003005	Dwas nakam nari neḇekupoi rarirya bon ma urkna nari neḇekar pyom, ḇekaparawer na neḇesye aḇyoḇer, ḇeḇe row-row na neḇekar pyom,
42003006	ma kawasa kam nari smam koreri ḇeramuma ro Manseren."
42003007	Raimnai ikofen faro kawasa ḇeḇor ḇerama faroi fa ḇesma masi sren, ḇo doḇo: "Ne, ikak beknampu kpu ḇyena mko! Mansei ḇekofen faro mko fa mko frarbur masasor nari ḇeramuma ya?
42003008	Inja mko ḇuk bon-bon ḇemnis kuker marandor. Ma mkopok mkokara ḇaḇeri ro mkosnemna: Abraham kma nkoḇe dirya! Snar yakofen faro mko: Allah ipok kaku fa ifrur karui nane fa neromawa faro Abraham!
42003009	Mkanya fyasos kwar ro aya fuarya ma ai knam ḇemarem bon ḇepyun ba, nari ḇyeḇeroḇen ma ḇyeḇekun ro for."
42003010	Snonkaku ḇeḇor ansi sifuken faroi: "Rofyor rariryanido, rosaiso nari nkofrurya?"
42003011	Kyarem farosi: "Mansei ḇena sansun risuru, irwas faro ḇeyaknaḇaya, ma mansei ḇena roḇean, dakfur rarirya kako."
42003012	Ḇeyor som ono kako, srama sorfa saksma masi sren ma sifuken faroi: "Guruyo, rosai nari nkofrurya?"
42003013	Yohanes kyarem: "Mkor syadi awer ro rosai sḇe asaskwar faro mko."
42003014	Ma sordade-sordadesya sifuken kako faroi: "Ma nkonido rosai nari nkakfrurya?" Yohanes kyarem farosi: "Mkofasyar ma mkoḇewayam awer snonkaku, mboi mkokenem mnis monda kuker ḇaḇyak mkoḇena."
42003015	Ḇape snar kawasa ḇeḇor ansi sifawi kuker kakyar, ma skara ḇo soḇo imbude Yohanes irya Wairek siwaf anike,
42003016	ḇape Yohanes kyarem faro kawasa ḇeḇor ansi kam: "Ayakada yaḇuk masasisren faro mko kuker war monda, ḇape ḇepoik syadiro aya, nari ryama, ma yasyusḇafa yaper kaḇrai ḇefes roi ḇesowerḇyesi. Ikada nari ḇyuk masi sren faro mko, kuker Rur Ḇesren ma for.
42003017	Badeiḇerasya isyakwar ro ḇramin ḇyesuyafa ḇyuk ifrur sren sayar aḇrui ḇyesi ma iryur aḇrui ḇyesiro kron ḇyedi, ma pissya kada seḇekunro for ḇembrerḇa."
42003018	Kuker wos anun ḇese, Yohanes ḇyaryas Ankankinem Ḇeḇyeya faro kawasa ḇeḇor ansi.
42003019	Ḇape snar isonek Herodes ḇeḇe koranu fiak ro sup Galilea, snar fyakawin kuker Naek ḇyedi Herodias, ma snar ḇarḇor ḇese ifrur kakona,
42003020	koranu fiak ani ifrur syadi wer ro ḇarḇor ḇyena, kuker nyan ḇyuk samamyai faro Yohanes ro bui.
42003021	Ro fafisu kawasa ḇeḇor ansi sisma masi sren kwar ma ro fafisu Yesus kako isma masi sren ma Ḇyenadi, rofyor ani nanki ḇyas
42003022	ma Rur Ḇesrenya dado imnis manjawa faro i. Ma mkaren oso ryok ro nanki: "Aukada Romawa Yaswar kaku, Yaḇeḇare faro Au."
42003023	Fafisu Yesus irandak ifararurya indokada ḇyewampasi wambarek samfur rikior ma kawasa skarai ikada romawa ro Yusuf, ma kpuḇyesi siso sine: Eli,
42003024	Matat, Lewi, Malkhi, Yanai, Yusuf,
42003025	Matitya, Amos, Nahum, Hesli, Nagai,
42003026	Maat, Matitya, Simei, Yosekh, Yoda,
42003027	Yohanan, Resa, Zerubabel, Sealtiel, Neri,
42003028	Malkhi, Adi, Kosam, Elmadam, Er,
42003029	Yesua, Eliezer, Yorim, Matat, Lewi,
42003030	Simeon, Yehuda, Yusuf, Yonam, Elyakim,
42003031	Melea, Mina, Matata, Natan, Daud,
42003032	Isai, Obed, Boas, Salmon, Nahason,
42003033	Aminadap, Admin, Arni, Hesron, Peres, Yahuda,
42003034	Yakub, Isak, Abraham, Terah, Nahor,
42003035	Serug, Rehu, Peleg, Eber, Salmon,
42003036	Kenan, Arpaksad, Sem, Nuh, Lamekh,
42003037	Metusalah, Henokh, Yeret, Mahalaleel, Kenan,
42003038	Enos, Zet, Adam, Allah.
42004001	Yesus, ḇefo kuker Rur Ḇesren, kyaḇer ro war Yordan, raimnai Rur Ḇesrenya duniḇe sup ḇeḇeursḇa.
42004002	Kyain ro dia ras samfur rifiak ma Ibirisya ifrowes i. Fyor kyain ro dia dan royoḇa ma posa ro ras samfur rifiak ibiser.
42004003	Inja Ibiris ikofen faroi: "Kaku au Rumkun Allah, ido wawan fa karui nane nemamami."
42004004	Yesus kyarem faroi: "Fas-fas isya: Snonkaku sikenem kuker mamamiya dererḇa."
42004005	Ḇarpurya Ibiris dun Yesus ḇemoḇ ḇekaki oso ma kniko monda fyasnai faro i ḇaḇesasoser-ḇaḇesasoser kam ro supswan ine.
42004006	Ibiris ikofen faro i: "Papoik ḇeḇor nakam kuker payamyum ḇyena nari yaḇuk na faro Au, snar nakam neḇeḇuk kwar maro aya ma yakḇuk na faro manseirya wer yamarisen sya.
42004007	Inja rofyor bansuba ḇeaya, nakam nari nwana."
42004008	Ḇape Yesus ikofen faroi: "Fas-fas isya ryok: Aukada bansuba faro Manseren, Allah bedi, ma Demir monda iso wanadi faroi!"
42004009	Ḇarpurya wer dun Yesusbe Yerusalem ma ryir i ro Allah Rum ḇyedi bunemya, ma ikofen faro i: "Kaku au Rumkun Allah ido, wasawen mankundaw,
42004010	snar fas-fas isya: Ḇekur au, ikada nari ḇyuk sasoser faro malaikat-malaikat ḇyesi fa skansin
42004011	ma siser Au insa wemsi kyarkar awer ro karui."
42004012	Yesus kyarem ma ikofen: "Wos isya: Wafrowes Manseren, Allah bedi awer!"
42004013	Ibiris fafrowes ḇyena posa kwar isusu bur i ma iwaf fafisu ḇepyum faroi.
42004014	Kuker papoik Rurya Yesus kyaḇerḇe Galilea. Ma ḇyesno ro sup ani ḇesiper.
42004015	Ro fafisu ani ḇyuk farkarkor ro rum nadi ro dia ma snonkakusya kam sisandik i.
42004016	Ryama ro Nazaret moḇ sfaduru ma ibaroya, ma imnis rari ḇyedi ro ras Mananai Yahudi syun ḇerum nadi, raimnai iyori fa ḇyewasya Refo.
42004017	Ssḇuk faroi syap nabi Yesaya ma rofyor ḇyasi kwar, isma mnuk, ro moḇ sfas ḇo soḇo:
42004018	"Rur Manseren isya ryows aya, snar ikada ryem aya kwar, insa yaḇaryas Ankankinem Ḇeḇye faro snonkaku ḇesaḇarar; ma iwan aya kwar
42004019	fa yaḇaryas ḇaḇemkei faro snonkaku ḇeḇemanfyansya, ma mamam faro ḇeprafsya, ma ḇaḇemkei faro snonkaku sewayamsya insa yaḇaryas wampasi wambarek Manseren ḇaḇenaḇye ḇyena ḇerama kwar."
42004020	Raimnai isisen syap ani, ḇyuk kaḇeri faro ḇefararur, raimnai kyain; ma snonkaku sya kam ro rum nadi ani smamjoḇ i.
42004021	Raimnai irandak ḇyuk farkarkor faro si, ḇo ikofen: "Ro ras ine mnuk mkomnaf ine imnis."
42004022	Ma snonkaku ansi kam ssḇuk kaku roi ma sikandor snar wos ḇepyum dawosna, inja sikofen: "Inenido Yusuf romawa ḇyaniryake?"
42004023	Inja ikofen faro si: "Mboi nari mkokofen wos sarḇer ine maro aya: Ne, snon ḇena mon, buk pararei faro mankundaw. Wafrur kako ro dine, ro mankundaw mnu bedi, roi ḇeḇor nkomnaf wafrur kwar ro Kapernaum!"
42004024	Ma ikofen wer: "Yakofen faro mko, kaku ḇeri nabi oso sesyowi i ro mnu ḇyedi ḇa.
42004025	Ma yakofen faro mko, ma wos Ayenane nkaku: Ro fafisu Elia kosmai bin kabom sibor ro Israel rofyor nanki isisen ḇewampasi wambarek rikior ma paik ri wonem ma rofyor andoḇa ḇeba myun sup ani ḇesiper.
42004026	Ḇape Elia ḇyeḇewan faro oso ro siḇa, mboi faro kabom oso ro Sarfat, ro sup Sidon.
42004027	Ma ro awar Nabi Elisa ḇeduf pado sibor ro Israel ma oso ro si isma fasasren ḇaḇeri, mboi Naaman derer ro sup Siria."
42004028	Simnaf kam rarirya kawasa kam ḇero rum nadi ani simsorbos kaku.
42004029	Siyorsi, raimnai sfori ḇo suni ḇemnuya ḇondiri ḇebon moḇ mnuya kyain roya, insa sisawen i ro fofen ani.
42004030	Ḇape Yesus imbran uk ro fadu sedi ma ibur si.
42004031	Posa kwar Yesus ryaḇe Kapernaum, mnu oso ro Galilea, fa ḇyuk farkarkor ro dia ro ras-ras Mananai Yahudi.
42004032	Simnaf farkarkor ḇyena sikandor kaku, snar wos ḇyena nafo kuker papoik.
42004033	Ro rum nadi ani snon rur ḇemaḇaksyower oso ma snon ani dar naba:
42004034	"Ne, au Yesus snon Nazaret, rosai wafrur kuker inko? Rwama insa mun inko? Yafawi manseiso aw: au Saranden ro Allah."
42004035	Ḇape Yesus ḇyewefi, ḇo ikofen: "Befasis, wasasyarburi!" Ma rur ḇemaḇak ani ipyasbos snon ani ro fandu kawasa ḇeḇor ansi, raimnai isasyarbur snon ani ma ifrur dafdufi ḇaḇeri.
42004036	Ma snonkakusya kam sikandor, ma sikofen yae faro si, ḇo soḇo: "Rosaisoine? Snar ifo kuker baba ma papoikya ma ḇyuk sasoser faro rur-rur ḇemaḇaksya fa sisasyar."
42004037	Ma snonsnon ḇyedi ḇyesno ḇemoḇ nakam ro supya fyor ani.
42004038	Posa isasyarbur rum nadi ani ma ryaḇe Simon rum ḇyedi. Ro fafisu ani Simon imbanyori isam fafayaḇa ma sor faro Yesus insa ifnoḇek i.
42004039	Rarirya dores fanam bin ani, raimnai iyaw sam-sam ani, ma dafduf ani iburi. Bin ani ikḇok ḇeri ma duffarmyan si.
42004040	Ro fafisu ori isyun, kawasa ansi sun ḇeduf sesi faro Yesus, ḇeduf dafduf ḇeḇor kam. Ma isawardofen si ma ḇyuk pararei faro si.
42004041	Ro snonkaku sibor kako rur ḇemaḇaksya sisasyarbur si ma sfararar, ḇo soḇo: "Rumkun Allah risaw." Raimnai idwarek pakrek si ma imewerbos kaku sawawosri, snar sifawi ikada Wairek dirya.
42004042	Fafisu isnai kwar, Yesus imbran fa ryaḇe moḇ ḇeḇeusḇa oso. Ḇape kawasa ḇeḇor ansi ssewar I, ma sisrow I ma soḇo skarwarek i insa ibur awer si.
42004043	Ḇape ikofen faro si: "Ro mnu-mnu ḇese kako yamarisen yaḇaryas Ankankinem Ḇeḇye ro Ḇaḇesasoser Allah snar i ḇeḇedari yaḇeḇewan muma."
42004044	Ma ḇyaryas Ankankinem Ḇeḇyeya ro rum nadina ro sup Yudea.
42005001	Ro fafisu oso Yesus dores ro danosen andir Genesaret, ma kawasa sibor spanjuḇer i fa simnaf Allah wos ḇyena.
42005002	Myam wai risuru ro danosen andir ani. Mandaswan sya sido kwar fa sḇan pam sena.
42005003	Dek ro wai oso isoine Simon wai ḇyedi, ma iwan fa sri wai ani ḇeḇanda knik ḇyinkwan bur danosen andirya. Raimnai kyain ro waya ma ḇyuk farkarkor faro kawasa ḇeḇor ansi.
42005004	Ḇyuk farkarkor posa kwar, ikofen faro Simon: "Mkoḇores ḇemoḇ ḇedok ma mkonap pam mkoḇena fa mkoḇukmun in."
42005005	Simon kyarem, doḇo: "Guru, roḇ ḇesiper nkoraswan kwar ḇape nkosmai inoḇa ḇeri, ḇape snar wawanja, nari yanap pamya mura."
42005006	Ma fyor skonap pamya posa, skomun in nai ḇebayo isof pam skoḇena namuk.
42005007	Inja skorar min skoḇesi ro wai ḇese ani insa srama sakfnoḇek sko. Ma srama sakfnoḇekḇo inkoser in ro wai ansuya rao fanam sumsar.
42005008	Ro fafisu Simon myam roi ḇeḇesya ani kyainwepur ma ḇyansuba ro Yesus ḇarpon ḇyedi, ḇo ikofen: "Manseren, wasusubur aya, snar ayaine snonkaku ḇesasar."
42005009	Snar i ma snonkaku ḇefnoḇek sya sikandor snar in ḇeḇor skofor ansi;
42005010	rarirya kako Yakobus ma Yohanes Zebedeus mandaḇen ḇyansui ḇefnoḇek Simon. Yesus ikofen faro Simon: "Wamkak awer, randak ro knikine nari bemandaswan snonkaku."
42005011	Ma skosu wai skoḇena kwar, sskobur roi ḇeborna kam fa skoso Yesus.
42005012	Ro fafisu oso Yesus isya ro mnu oso. Ro dia snon oso iduf dafduf pado. Ro fafisu myam Yesus, kyainwepur ḇo syom, ḇo doḇo: "Tuan, wamarisen kada nari fasren aya."
42005013	Inja Yesus isawar ma pyan ro snon ani, ma ikofen: "Yamarisen insa wasren." Ro fafisu aniḇeri dafduf pado ani iburi beri.
42005014	Yesus idwarek snon ani insa ḇyaryas awer pararei ḇyani faro manseiryawer ma ikofen: "Rwa, fasnai mankundaw faro imam ma buk farsarser ro pararei bedi, farsarser ḇeraris Moses syoser kwar ḇefasasnai faro si."
42005015	Ḇape Yesus ḇyeḇeḇaryas ma ḇyesno ḇinkwan ma kawasa sibor semarani ma srayoḇ i, insa simnaf farkarkor ḇyena ma sisma pararei ro dafduf sena.
42005016	Ḇape Yesus isusu ḇemoḇ ḇeḇeusḇa fa ḇyenadi.
42005017	Ro ras oso fafisu Yesus ḇyuk farkarkor, snon Farisi ma ḇefawinananem Refo Yahudi ono skain sakrower i. Srama ker mnu-mnu nakam ro Galilea ma Yudea ma ro Yerusalem. Manseren papoik ḇyedi ifnoḇek i, isof ḇyuk pararei faro ḇeduf si.
42005018	Kniko snonkaku ono sḇar snon ḇepapipen oso kuker waryar ḇyedi; ma sḇesewar fa ssun kuker i insa srir i ro ḇarpon Yesus.
42005019	Snar sisma nyan osoḇa fa sun kuker i snar kawasa sya sibor mankenem ro dia, inja skek kuker i ḇerumya bori, ma skoḇas osna, ma skokyu snon ani kuker waryar ḇyedi rofandu kawasa ansi imnis bos ro Yesus ḇarpon ḇyedi.
42005020	Ro fafisu Yesus myam kakyar sena, ikofen: "Ne, naeko, sasar bena neḇeampun kwar."
42005021	Ḇape ḇefawinananem Refo Yahudi ma snon Farisi skara ḇo soḇo: "Snonkaku mansei ḇeyonef Allah ine? Mansei nari ḇebuk ampun ro sasar imbude Allah derer?"
42005022	Ḇape Yesus ifawi swaruser sena, inja ikofen faro si: "Rosai mkokara ro mkosnemna?
42005023	Rosai ḇepyan syadiya, yakofen: Sasar bena neḇeampun kwar, roḇaido yakofen: Wakḇok, ma wambran?
42005024	Ḇape insa mkofawi, ro supswan ine Rumkun Snonkaku isma papoik fa ḇyuk ampun ro sasarna" -- raimnai ikofen faro snon ḇepapipen ani --: "Yakofen faro au, wakḇok, wakanow waryar bedi ma waburḇe rum bedi!"
42005025	Ma ro fafisu ani beri ikḇok, ro ḇarpon sedi, raimnai ikanow waryar ḇyedi ma iburḇe rum byedi ḇo sisandik Allah.
42005026	Snonkaku ḇeḇor ansi sikandor, ma sisandik Allah, ma simkak kaku, ma sikofen: "Ras ine nkomam kwar roi ḇefrur kanandor ḇeba."
42005027	Ḇarpurya, ro fafisu Yesus isasyar, myam snon ḇeyor som oso, snori Lewi, isya kyain ro rum ḇeyor som. Yesus ikofen faroi: "Waso Aya!"
42005028	Rarirya Lewi iyori beri fa ibur roi ḇeḇor nakam, ma iso Yesus.
42005029	Ma Lewi ifrur munara ḇeba faro Yesus ro rum ḇyedi ma ḇeyor som sibor ma snonkaku ḇese sakanan fnoḇek i.
42005030	Snon Farisi ma ḇefawinananem Refo Yahudi surem Yesus manfamyan ḇyesi, ḇo soḇo: "Snaro mkanan fnoḇek snonkaku ḇeyor som ma kawasa sasar?"
42005031	Rarirya Yesus kyarem faro si ma ikofen: "Snonkaku ḇeprei sya sefandun ḇena monsya ḇa, mboi ḇedof sya kada;
42005032	Yaramuma insa yor snonkaku ḇenapes sya ḇa, mboi snonkaku ḇesasar, insa simbror."
42005033	Snon Farisi ansi sikofen faro Yesus wer, ḇo soḇo: "Manfamyan Yohanes ḇyesi nabor sfarfor ma sḇenadi, rarirya kako manfamyan Farisi sya sesi, ḇape manfamyan besi kada sanan ma sinem."
42005034	Yesus kyarem faro si: "Inja snon manfakawin ya ḇati ḇyesi nari kowansi fa sfarfor, rofyor manfakawin ani isya kaker fnoḇek si?
42005035	Mboi fafisuya nari ryama, rofyor manfakawinya ḇyeḇeyun bur si, ro fafisu ani kada insape sakḇe farfor."
42005036	Ikofen kako wos peper oso faro si: "Snonkaku osoḇa nari pyansawek kruḇen ker ro sansun ḇebabo fa ḇyuki syokop sansun wai oso. Rofyor rarirya ido, sansun ḇebabo ani nari imuk, rosai wer kuker kruḇen ḇesokop sun ro sansun ḇebabo ani nari imnisḇa kuker sansun ḇekwar ani.
42005037	Rarirya kako snonkaku osoḇa fa nari iser swan ḇebabo ro kibonḇeḇerere, snar rofyor rarirya ido, swan ḇeḇabo ansi nari sisaipef kibon ḇeḇerere ani ma swan sya sisbawer ma kibon ani kako imbriwer.
42005038	Inja swan ḇebabo sya ipyum syadi seḇeser ro kibon ḇebabo kako.
42005039	Ma snonkaku osoḇa ḇeyinem sawawek swan ḇekwar kwar nari imarisen ḇa fa dinem swan ḇebabo, snar nari ikofen: Swan ḇekwarya kada ipyumkaku."
42006001	Ro ras Mananai Yahudi oso, fafisu Yesus imbran ro yaf fasibu oso, manfamyan ḇyesi sinek fasibu yorem ono siswir diwer si kuker siḇrasna ma san si.
42006002	Ḇape snon Farisi ono sikofen: "Snaro mkofrur roi kopok kofrurḇa ro ras Mananai Yahudi?"
42006003	Rarirya Yesus kyarem faro si: "Mkowasya ḇake ro rosai Daud ifrur, ro fafisu i ma ḇesoisya sibiser,
42006004	eḇedari syun ro Rum Allah ma dun mamami farsarser, fa dan ma ḇyuk kako faro ḇesoisya, mamami rosai snonkaku ḇese sipok sakanḇa derer monda imam-imamsya?"
42006005	Yesus ikofen wer faro si: "Rumkun Snonkaku irya Manseren faro ras Mananai Yahudi."
42006006	Ro ras Mananai Yahudi ḇese wer, Yesus syunḇe Rum nadi, fa ḇyuk farkarkor. Ro dia snon ḇramin ḇar raku ḇemar oso isya.
42006007	Ḇefawinananem Refo Yahudi ma snon Farisi sḇair Yesus, fa smampan imbude Yesus ḇyuk pararei faro snon ani ro ras Mananai Yahudi, insa sisma knam fa ssḇuk sasar faroi.
42006008	Ḇape ifawi swaruser sena, inja ikofen faro snon ḇramin ḇar ḇemar ani: "Wayor au ma wores ro faduine!" Inja snon ani iyori fa dores.
42006009	Raimnai Yesus ikofen faro si: "Yafuken faro mko: Rosaiso sefakofrur ro ras Mananai Yahudi, kofrur roi ḇeḇyeke roḇaido kofrur ḇarḇor, kofnoḇek nyawa snonkaku roḇaido komun si?"
42006010	Raimnai myam yar-yar sikam, ma ikofen faro snon ḇeduf ani: "Fos ḇramin bedi!" Snon ani ifrur rarirya ma ḇramin ḇyedi iprei beri.
42006011	Inja masasor sena nasber, inja sawos yae faro si, rosaiso nari sifrur faro Yesus.
42006012	Ro fafisu ani Yesus ryaḇe urek fa ḇyenadi ma ro roḇ ḇesiper ani ḇyenadi faro Allah.
42006013	Fafisu meser kwar, ma dor manfamyan ḇyesi fa srama faroi ma kyinfir ro fandu si snon samfur seser risuru, siso dapḇe manwawan:
42006014	Snonsnon sena naiso nane, Simon nyiriḇe Petrus, ma Andreas Simon ḇedar ḇyedi, Yakobus ma Yohanes, Filipus ma Bartolomeus,
42006015	Matius ma Tomas, Yakobus Alfeus mandaḇendi, ma Simon sapḇe snon Zelot,
42006016	Yudas Yakobus mandaḇendi, ma Yudas Iskariot iso ḇarpurya ḇeḇoḇ Yesus.
42006017	Raimnai isabu kuker si ma simnai ro moḇ ḇepyom oso: ro dia manfamyan ḇyesi sibor kaku siryur ma snonkaku ḇese kako ḇerama ker Yudea ḇesiper ma ro Yerusalem ma ḇerama ker supya mnuk swanandir Tirus ma Sidon.
42006018	Srama insa simnaf farkarkor ḇyena ma insa ḇyuk pararei ro dafduf sena; ma kako rur ḇemaḇak siswoḇer sya.
42006019	Ma kawasa ḇeḇor ansi kam sesewar fa span roi, snar papoik ḇesasyar roi ma kawasa ansi kam ḇyuk pararei faro si.
42006020	Raimnai Yesus myam faro manfamyan ḇyesi ma ikofen: "Askifaro, ne, ḇesaḇararmkoya, snar mkokada nari mko na Ḇaḇesasoser Allah,
42006021	Aski faro, ne, knikine ḇeḇisermkoya, snar mkokada nari mkosyopen. Aski faro, ne, ḇekanes mkoya, snar mkokada nari mkombrif.
42006022	Aski faro, mko rofyor snonkaku sya sayin mko ma simewer mko, skoryae mko ma rofyor spampum snonsnon mkoḇena imnis roi ḇeḇarḇor oso, snar Rumkun Snonkaku.
42006023	Mkoryaḇ ma mko marisen ro fafisu ani, snar kaku ḇeri, ḇaḇyak mkoḇedi iba ro boiyas; snar kpu sesi sifrur rarirya kako faro nabi sya.
42006024	Ḇape nari mkoroë, ne, ḇenana mkoya, snar ro nana mkoḇena mkosma kwar sneprei mkoḇena.
42006025	Nari mkoroë, snonkaku ḇeyarbor ro knikine mkoya, snar nari mkobiser. Nari mkoroë, snonkaku knike ḇembrif mkoya, snar nari mkoḇe kandera ma mko kanes.
42006026	Nari mkoroë, rofyor snonkaku sya sisandik mko; snar kpu mkoḇesi sifrur rarirya kako kwar faro nabi sararer sya."
42006027	"Ḇape faro mko, ḇemnaf aya, Yakofen: Mkoswar mbroḇ mkoḇesi, mkofrur pyum faro snonkaku ḇeyain mko sya;
42006028	mkor ḇok faro snonkaku befras mko; mkonadi warek snonkaku ḇeyonef mko.
42006029	Mansei ḇeḇaser fofer besya oso, buk fofer besi ḇarya wer, ma mansei ḇeyun syatu bedi, buk sansun baken bedi fa dun iwer kako.
42006030	Buk faro snonkaku mansei ḇeor faro au; ma wor siḇer awer faro snonkaku ḇeyun roi nwana.
42006031	Ma raris wamarisen insa snonkaku sifrur faro au, wakfrur rarirya kako faro si.
42006032	Ma rofyor mkoswar snonkaku ḇeswar mko, rosai fainda faro au? Snar snonkaku ḇesasar sya kako sakswar faro snonkaku ḇeswar si sya.
42006033	Snar rofyor mkofrur pyum faro snonkaku ḇefrur pyum faro mko sya, rosai fainda faro mko? Snonkaku ḇesasar sya kako sakfrur rarirya.
42006034	Ma rofyor mkor resari roi oso faro snonkaku oso, snar mkokyar nari mkosma kaḇer roi oso roi, fainda rosai faro au? Snonkaku ḇesasar sya kako sakḇuk resari faro snonkaku ḇesasar sya, insa sisma munsu nabor namnis.
42006035	Ḇape mko kada, mkoswar mbroḇ mkoḇesi ma mkofrur pyum faro si ma mkoḇuk resari ma mkokyar awer nari mkosma munsu, rarirya ḇaḇyak mkoḇedi nari iba ma nari mkoḇeromawa Allah Ḇekaki Syadi, snar ikada ipyum faro snonkaku ḇekofen kasumasa ḇa ma snonkaku ḇeḇarḇor sya.
42006036	Iḇyekada mkoḇesnemura, imnis raris Kma mkoḇedi kako ḇyesnemura."
42006037	"Mkoḇe mankara awer, rarirya mko kako nari sakḇemankara mkoḇa. Ma mkoḇuk samamyai awer, rarirya mko kako nari sakḇuk samamyai faro mkoḇa; mkoḇuk ampun rarirya mko kako nari sḇeampun mko.
42006038	Mkoḇuk kada nari smunsu faro mko: warnkyara ḇeḇye oso, skukira ifyos, ma sisas i isof isbawer ma ḇesbawer anna nari sisbawer na ro farandan bedi. Snar warnkyara mkoḇuki kyaraya, nari ssḇuki kyara mko kako."
42006039	Yesus ikofen wos peper oso wer faro si: "Rariso snon ḇepraf oso ikfin snon ḇepraf ḇeseya? Mkofawiḇake nari sukam susapi ro der?
42006040	Romawa farkor oso nari isyadi ro guru ḇyediḇa, ḇape rofyor fyarkor posa kwar ro farkarkor ḇyena nari imnis guru ḇyedi.
42006041	Snaro mam faro papoi ḇero naek bedi mkamor ḇyesuya, ḇoi ai fyor ḇeba ḇeḇeayuḇ ro mkamor besuya wafawiḇake?
42006042	Rariso nari wakofen faro naek bedi: Naeko iḇye yapyos papoi ḇero mkamor besuya, mboi ai baken ḇeba ḇeḇeayuḇ ro mkamor besuya kada mam i ḇake? Ne, snonkaku ḇeankarkar, wasasyar ḇepon ai baken ḇeba ḇeḇeayuḇ ro mkamor besuya resari insape mam pyum fa wapyos papoi-papoi anna ro naek bedi mkamor ḇyesu ya."
42006043	"Snar ai knam ḇeḇye oso nari imarem bon ḇeḇyeḇayo ḇa, ma rarirya kako ai knam ḇeḇyeḇa oso nari imarem bon ḇepyumo ḇa.
42006044	Snar ai knam oser-oser ḇyeḇemambir ro bon ḇyena. Snar korokem ara bonḇa ro aikus borek ma anggur bon ro kaḇrai borekḇa.
42006045	Snonkaku ḇeḇye ifrur roi ḇeḇye ro sne karambram ḇeḇye ḇyedi ma snonkaku ḇeḇarḇor ifrur roi ḇeḇarḇor ro sne karamḇram ḇeḇarḇor ḇyedi. Snar roi ikofen na nakḇairo sne ḇyedi."
42006046	"Snaro mkor aya: Manseren, Manseren, mboi mkofrur roi yakofen naḇa?
42006047	Mansesi ḇerama faro aya ma ḇemnaf wos ayena ḇo ḇefruruser na -- nari yafasnai faro i kuker mansei yaḇuki imnisya, --
42006048	imnis raris snon oso ḇeḇawes rum: Snon ani ḇyai woni ḇekaki ma ryir araref ḇyedi ro karuna bo. Ro fafisu faḇruḇ ma dafya myun rum ani, rum ani imararerḇa, snar rum ani sifrur i fa idworen.
42006049	Ḇape mansei ḇemnaf wos ayena, mboi ḇefrur userna ḇa, imnis raris snon oso ḇefrur rumro saprop ḇeḇeararef ḇa. Rofyor dafya myun i, rum ani fasaw kaku kyarḇaken ma imkokbos beri."
42007001	Rofyor Yesus dawawosra posa kwar ro ḇarpon snonkaku ḇeḇor ansi, ryasyun ro Kapernaum.
42007002	Rodia, snon mambri Roma oso ro Kapernaum manfyan ḇyesi oso iduf marḇak ma fanam imar kwar isof iswari kaku.
42007003	Rofyor mambri ani imnaf Yesus, iwan ḇebarara Yahudi onofa sor Yesus, insa ryama ḇyuk pararei faro manfyan ḇyani.
42007004	Rofyor sisrow Yesus kwar, sor famfnoḇek ro Yesus ma sikofen: "Wafnoḇek snon ine,
42007005	snar ikada iswar er koḇesi ma iso ḇeḇawes rum ari nkoḇedi."
42007006	Inja Yesus isosi ma srakam. Fafisu sfanam mambri ani rum ḇyedi, iwan bati ḇyesi onofa sikofen faro Yesus: "Tuan, bekandera awer snar aya ine yasyusḇa fa swun ro rum ayedi;
42007007	knam ine eḇedarfa mankundaya yaramufa ḇe auḇa. Ḇape wakofen monda wos oser, nari manfyan ayani iprei.
42007008	Snar ayaine ḇardi yaro baḇ, ma robaḇ ayedi kako sordade sisya. Rofyor yakofen faro sordade oso: Rwa, ma nari rya, ma faro oso wer: Rwama ma nari ryama, oroḇa ido faro manfyan ayedi: Wafrur roi ine ma nari ifruri."
42007009	Rofyor Yesus imnaf wos ani, ikandori, ma iknenef faro snonkaku ḇeḇor ḇesoisya, ma ikofen: "Yakofen faro mko, rofandu kawasa Israel syakam, yasma kakyar ḇebayo rya dine ḇaim!"
42007010	Ma rofyor snonkaku iwan ansi skaḇer ḇe rum, sisma manfyan ani iprei kwar.
42007011	Ḇarpurya Yesus ryaḇe mnu oso ḇenirḇe Nain. Manfamyan ḇyesi sifnoḇek i, ma snonkaku ḇeḇor ono semarani bo saksoi.
42007012	Rofyor fyanam kedwai ḇeba ro mnu ani, sḇar snonkaku ḇemar oso ḇo sisasyar ro mnuya, romawa snon, kabom oso romawa ḇyedi ma kawasa sibor ro mnu ani sakfnoḇek kabom ani.
42007013	Ma rofyor Manseren Yesus myam kabom ani, saswarya dek ro sne ḇyedi, ma ikofen faroi: "Kwanes awer!"
42007014	Raimnai fyanam waryar ani ma pyan roi, inja ḇeḇar waryar ansi sores, ma Yesus ikofen: "Ne, snonkbor yakofen faro aw, wiḇer aw!"
42007015	Ma snonkbor ani ikḇok ma kyain ma irandak dawawos, ma Yesus ḇyuki faro snari.
42007016	Snonkaku ansikam simkak ma sisandik Allah, ma sikofen: "Nabi ḇeba oso syaye rofandu koḇedi," ma "Allah ryakaki kawasa ḇyesi."
42007017	Rarirya Yesus ḇyeabar yar sup Yudea ḇesiper ma supya mnuk ani kam.
42007018	Rofyor Yohanes imnaf roi ḇeḇor anna kam ro manfamyan ḇyesi,
42007019	inja dor rofandusi snon risuru fa sufuken Manseren: "Inja aw nari ḇeramayake, roḇa nari nkowaf snonkakuyo ḇeseke?"
42007020	Rofyor manfamyan ansuya sura faro Yesus kwar, sukofen: "Yohanes Ḇemasi iwan numa nufuken au: Inja aw nari ḇeramayake, roḇa nari nkowaf snonkakuyo ḇeseke?"
42007021	Rofyor ani Yesus ḇyuk pararei faro snonkaku sibor ro dafduf ma kandera sena kam ma iyaw rurḇemaḇak, ma ḇyuk mamam faro ḇepraf sya.
42007022	Ma Yesus kyarem faro su: "Mura ma mukofen faro Yohanes rosai mumam ma mumnaf: Snonkaku ḇepraf smam, snonkaku ḇepapipen simbran, snon ḇeduf pado seḇefasren, snon ḇepro simnaf, snon ḇemar sḇeḇeḇawes, ma snon ḇesaḇarar sisma Ankankinem Ḇeḇye.
42007023	Ma aski faro snonkaku ḇefafayaf ma ḇepampum ayaḇa."
42007024	Yohanes wawan ḇyansuya sura kwar, Yesus irandak dawawos faro kawasa ḇeḇor ansi ro Yohanes: "Rosai ḇeḇewar mkora ḇe sup ḇeursḇa? Mkomam doker wamya iso ḇo ḇewai mura muma?
42007025	Roḇaido fandun rosai mkoraya? Mkomam snonkaku ḇesansun sansun ḇepyumke? Snonkaku ḇesansun sansun ḇepyum ma ḇekenem manminsya, moḇ sena naisya ro rum wairek.
42007026	Inja fandun rosai mkoraya? Mkomam nabike? Kuker kaku, yakofen faro mko, mboi isyadi ro nabi.
42007027	Snar sfas ḇadiri kwar: Mam, yawan wawan ayedi fa pyon au, nari fyasos nyan bedi ro ḇarpon bedi.
42007028	Yakofen faro mko: Rofandu snonkaku saḇensya, oso iba syadi Yohanes ḇa, mboi ḇebaḇa ro Ḇaḇesasoser Allah iso ḇeba syadi roi."
42007029	Kawasa ḇeḇor ḇemnaf wos ḇyena, ma ḇeyor som, ssḇuk kaku ro ḇaḇenapnapes Allah, snar Yohanes ḇyuk masi sren farosi kwar.
42007030	Ḇape snon Farisi ma ḇefawinananem Refo Yahudi spampum Allah kakara ḇyena faro si, snar simewer Yohanes ḇyuk masi sren faro si.
42007031	Yesus ikofen: "Kuker rosai nari yaḇuk karai syos ine ma kuker rosai yaḇuk imnis si?
42007032	Snar simnis romawa ḇekain ro buḇes ma ḇeyor yae: Nkowuf sonker faro mko, ḇape mkomas ḇa, nkodisen dow-ḇarop, ḇape mkokanes ḇa.
42007033	Snar Yohanes Ḇemasi ryama ma dan mamami ḇa ma dinem anggur ḇa, ma mkokofen: Rur ḇemaḇak isawoḇi.
42007034	Ḇarpurya Rumkun Snonkaku ryama, danan ma dinem, mkokofen ḇo mkoḇo: Mkomam, ima snon oso ḇenambri ma ḇefarandinem, bati ro ḇeyor som ma snonkaku ḇesasar.
42007035	Ḇape fawawi Allah ya snonkaku ḇesouser ssḇuk kaku roi."
42007036	Snon Farisi oso dor Yesus fa ryama dakanan ro rum ḇyedi. Yesus ryama ro rum Farisi ani, ma kyain danan.
42007037	Ro mnu ani bin oso isya sifawi kami ḇe bin ḇesasar. Rofyor bin ani imnaf Yesus isya danan ro rum Farisi ani, ryama ma dun parana sabarom ḇeser mani spum.
42007038	Rofyor dores ro Yesus dokor ḇyedi fanam wemin ḇyesuya ma kyanes, ma ḇyan Yesus wemin ḇyesuya kuker mkaru ḇyena ma ipyos na kuker snonburyam ḇyena, raimnai isyum Yesus wemin ḇyesuya ma ryemi kuker mani spum ani.
42007039	Rofyor snon Farisi ḇepos Yesus ani myam roi ḇeḇesya ani, ikofen ro sne ḇyedi: "Nabi riso ine kada nari ifawi, mansei ma bin sai ḇepan roi; nari ifawi bin ine bin ḇesasar rirya."
42007040	Inja Yesus ikofen faroi: "Simon, yamarisen yakofen roi oso faro aw." Simon kyarem: "Guru, wakofen mura."
42007041	"Snon risuru suḇenyaki pipi ro snon ḇeḇuk pipi oso. Snon ḇeponya ḇyenyaki dinar utin ririm, suminya samfur ririm.
42007042	Snar supok suḇak naḇa, inja ipyos nyaki suḇan na. Mansei rofandu su, nari ḇeswar syadi i?"
42007043	Simon kyarem: "Yakara snon sipyos nyaki ḇeḇor ḇyenanya." Yesus ikofen faroi: "Kaku ro kakara bedi."
42007044	Ma isiḇer faro bin ani ḇo ikofen faro Simon: "Mam bin ine? Yasun ro rum bedi, ḇesyaḇo buk waro ḇyan wemin ayesuya ḇa, ḇape imasi wemin ayesu kuker mkaru ma ipyos wemin ayesuya kuker snonburyam ḇyena.
42007045	Wasyum ayaḇa, ḇape rofyor yasun isyum wemin ayesuya ḇesya kwar.
42007046	Rwem bukor ayedi kuker maniḇa, ḇape ikada ryem wemin ayesuya kuker mani spum.
42007047	Inja yakofen faro au: Sasar ḇeḇor ḇyena neḇepyos kwar, snar ifrur kwar saswar nabor kaku. Ḇape snonkaku ḇesma payasyos kermkun, ifrur saswar kermkun monda kako."
42007048	Raimnai ikofen faro bin ani: "Sasar bena neḇepyos kwar."
42007049	Ma ḇekain ḇeyananus Yesus ansya, skara ro sisnesna: "Manseiso ine, isof ipyos sasar na?"
42007050	Ḇape Yesus ikofen faro bin ani: "Kayar bedi ḇyuk koreri faro au kwar, wabur kuker aski!"
42008001	Posa kwar fyoroba Yesus imbran yar ro mnu ḇe mnu ma ḇyaryas Ankankinem Ḇeḇya ro Ḇaḇesasoser Allah. Ma manfamyan samfur seser risuru sifnoḇek i,
42008002	ma bin ono kako ḇyuk pararei ro rur ḇeḇarḇor ma dafduf ḇeḇor, isoine Maria sap ḇe Magdalena, ḇesma ḇaḇemkei kwar ro rur ḇeḇarḇor rifik,
42008003	Yohana Khuza swari ḇefararur ro rum Herodes, Susana ma bin ḇeḇor ḇese. Bin-bin sine suf farmyan maran ani kuker nana sena.
42008004	Fafisu kawasa ḇeḇor semarani ḇo srama, isoine kawasa ro mnu ḇe mnu ḇerama ḇeḇeoser kuker Yesus, ikofen sarḇer oso:
42008005	"Snon ḇekekef mor oso isasyar fa kyekef rokaker ḇyena. Rofyor kyekef, rokaker anna ono nasapi ro nyan andir, inja snonkaku saref apepen na mansya ro farsyos san na rao isof naḇro.
42008006	Ono nasapi ro saprop ḇeḇe karui, nasur kwar ḇape nmas snar nasma warḇa.
42008007	Ono wer nasapi ro manuk borek, ma manuk borek anna nasur fnoḇek nparek na isof nmas.
42008008	Ma ono nasapi ro saprop ḇeḇye, ma nasur kwar namarem ḇe rarwan utin oser." Iwawos rarirya kwar Yesus ikofen: "Mansei ḇena knaram fa ḇerower, iḇye kada ryower!"
42008009	Manfamyan ḇyesi sifuken faroi, sarḇer ani ikofen rosai.
42008010	Inja kyarem: "Faro mko kada mkosma fakamaman fa mkofawi kankunes ro Ḇaḇesasoser Allah, ḇape faro snonkaku ḇese roi ḇeḇesya ani ḇyeḇeḇuk kuker sarḇer, insa smam ḇoi seknaḇa ma srower ḇoi sifawi naḇa.
42008011	Kankunes sarḇer ani isoine: Rokaker anna irya Allah wos ḇyena.
42008012	Ḇesapi ro nyan andir anna isoine snonkaku ḇemnaf wos anna kwar; ḇarpurya Ibirisya ryama ma dun wos anna bur sisnesna, insa sikyar awer ma sisma koreriḇa.
42008013	Ḇesapi ro saprop ḇeḇe karui isoine snonkaku, ḇemnaf wos anna, sisma na kuker raryaḇ, ḇape wos anna nerares ḇa, sikyar knik monda ma rofafisu faraurowes sisusubur kakyar sena.
42008014	Ḇesapi ro manuk borek isoine snonkaku ḇemnaf wos anna, ma nasur pdef ḇape ḇaḇeḇirḇar ma ḇaḇekayan ma kankenem ḇaḇe marares, nepen na isof nbuk bon ḇembrai ḇa.
42008015	Ḇesapi ro saprop ḇeḇye isoine snonkaku, ḇemnaf wos anna kwar, ḇekram na ro sne kuker ḇaḇye ma nasasyar bon ro ḇaḇefarmkuya."
42008016	"Snonkakuyo pyam padamara posa ikawefi kuker fyomba roḇa ryiri ro kamboyo baḇdi, imboi ryiri ro adadu, insa snonkaku kam ḇesun ro rumya smam sanana ḇyedi.
42008017	Snar roi oso nari iyokef ḇa nari sfasna na, ma sḇekankunes roi osoḇa nari sifawina ma sfababa na.
42008018	Inja, mkokara nyan manafnaf mkoḇena. Snar mansei ḇesma, faroi nari ssḇuk, ḇape mansei ḇesmaḇa, nari sunburi rosai kyara nasya faroi."
42008019	Yesus snari ma naek ḇyesi srama faroi, ḇape sisrowi ḇa snar kawasasya sibor.
42008020	Snonkaku sikofen ḇadir faroi: "Snami ma naek bansi sisya ro ḇandi ma simarisen sisrow au."
42008021	Ḇape kyarem faro si: "Awini ma naek ayesya siso, ḇemnaf Allah wos ḇyena ma ḇefrur na."
42008022	Ro ras oso Yesus dek ro wai fnoḇek manfamyan ḇyesi, ma ikofen farosi: "Mkorama kokaḇorḇe danosenya ḇariwara." Rarirya skokaḇor.
42008023	Ma rofyor skayun kaker, Yesus ḇyarek ma denef. Kniko ḇama wamdoḇer iso ro danosen ani, isof ḇakna nekro wai ma fyanam imsar.
42008024	Inja manfamyan ḇyesi srama sḇani ma sikofen ḇo soḇo: "Guru, Guru, koroë!" Inja ikḇok, raimnai ifyow wam ma ḇak anna. Rofyor aniḇeri wam ma ḇak namnai ma danosen ani iḇrin.
42008025	Raimnai ikofen farosi: "Kakyar mkoḇena naisya ro?" Rarirya simkak ma sikandor, ma sikofen yae farosi: "Manseso snonkaku ine, isof ḇyuk sasoser faro wam ma sorenya ma nasouseri?"
42008026	Raimnai Yesus ma manfamyan ḇyesi sko fyafer ro sup kawasa Gerasa ḇekar ḇe sup Galilea ḇariwara.
42008027	Rofyor Yesus dado rande kwar, snon oso ro mnu ani ryama isrow Yesus; snon ani rur ḇemaḇaksya sisawoḇi ma fyoro kwar syansuni ḇa ma ikenem ro rum ba, mboi ikenem ro rusna monda.
42008028	Rofyor myam Yesus, fyararar ma kyain wepur ḇyansuba ro ḇarpon ḇyedi ma ikofen kuker mkaren ḇeba: "Rosai wafrur kuker aya, ne, Yesus Rumkun Allah Ḇekaki Syadi? Yor ro au, insa wafrur kandera awer aya."
42008029	Ikofen rarirya snar Yesus ḇyuk sasoser fa rur ḇemaḇak ansi sisasyar bur snon ani. Snar fyor ono ido rur ḇemaḇak ansi sisasmeri, isof sewanka i ma seapyaur i, ḇape imerakuk roi ḇeḇor sikfesi na rur ansi suni ḇe moḇ-moḇ ḇeḇeusḇa.
42008030	Ma Yesus ikofen faroi: "Snonsnon beja iso?" Kyarem ḇo doḇo: "Legion," (snonkaku syaran) snar rur ḇemaḇak sya sibor sisawoḇi.
42008031	Raimnai rur ḇemaḇak ansi sor faro Yesus, insa ḇyuk sasoser awer fa ssun ro der marmari.
42008032	Ro dia randip nai ḇeḇor ono ssewar sanan ro urek bam, ma rur ḇemaḇak ansi sor faro Yesus, insa imarisen fa ssun ro randip ansi. Inja Yesus ḇyuk raris fararyor sedi.
42008033	Rarirya rur ḇemaḇak ansi sisasyar bur snon ani ma ssun ro randip ansi. Randip nai ansi soper ro fofen andirya ma ssun ro danosen ma simar kam.
42008034	Ḇewaren randip ansi smam roi ḇeḇesya anna kwar, sifrar ḇe mnuya ma sfar faro mnu-mnu nakam roi ḇeḇesya ani ro dia.
42008035	Ma kawasa-kawasa sya sisasyar fa smam rosai ḇeḇesya ani. Rofyor srama faro Yesus ma sisrow snon rur ḇemaḇak sya sibur ani kyain fanam Yesus wemin ḇyesuya; ma syansuni kwar ma iknon dam. Ma kawasa ansi simkak.
42008036	Snonkaku ḇemam kwar roi ḇeḇesya ani mankunsi sikofen ḇadir farosi, rariso snonkaku rur ḇemaḇaksya sisawoḇ ani isma faspar kwar.
42008037	Raimnai kawasa ḇekain ro sup Gerasa sor faro Yesus, insa ibursi, snar simkak mankenem. Inja Yesus dek ro waiya, ma skayun kaḇer.
42008038	Ma snon rur ḇemaḇaksya sibur ani dor faro Yesus insa imarisen ido isoi. Ḇape Yesus iwani fa rya, doḇo:
42008039	"Wabur ḇe rum bedi ma farfyar roi ḇeḇor kam Allah ifrur faro au kwar." Snon ani rya iyar mnu ani ḇesiper ma ikofen ḇadir roi ḇeborkam Yesus ifrur faro mankundi na.
42008040	Rofyor Yesus kyaḇer, kawasa sibor srafa sisrowi snar sikam siwafi.
42008041	Inja snon oso snonsnon ḇyedi Yairus ryama. Ikada mananir ro rum-ari. Kyain wepur ma ḇyansuba ro ḇarpon Yesus wemin ḇyesuya ma dor faroi, insa Yesus ryaḇe rum ḇyedi,
42008042	snar inai binjos ḇyedi ḇeḇe wampasi wambarek samfur seser risuruya, fyanam imar. Ro marandan ḇe Yairus rum ḇyedi kawasa sibor sifyosepen Yesus.
42008043	Bin oso iduf dafduf rik ḇe wampasi wambarek samfur seser risuru kwar ma mansei ryawer kako ḇyuk pararei faroiḇa.
42008044	Imbran fa fyanam Yesus ro dokor ḇyedi ma duf Yesus syatu ḇyedi pusyom na, ma rofyor ani kako dafduf rik ani imnai beri.
42008045	Raimnai Yesus ikofen: "Mansei ḇepan ro aya?" Ma snar oso kyaremba, Petrus ikofen ḇo doḇo: "Guru, kawasa ḇeḇor spanjuḇer ma sifyos apepen au."
42008046	Ḇape Yesus ikofen: "Snon oso isya pyan ro aya, snar yaḇaḇir papoik isya isasyar ro baken yedi."
42008047	Rofyor bin ani myam, mboi fararur ḇyedi ḇyeḇefawi, inja ryadai ḇo ryama, kyain wepur ḇo ḇyansuba ro Yesus ḇarpon ḇyedi ma fyarfyar faro kawasa ḇeḇor rosai ḇefnai fa pyan ro Yesus ma rofafisu ani iprei beri.
42008048	Inja Yesus ikofen faro bin ani: "Ne, inai yedi, kakyar bedi ḇyuk aski faro aw kwar, wabur kuker aski!"
42008049	Rofyor Yesus iwawos kaker, snon oso ro kina mananir rum ari ani ryama ikofen ḇo doḇo: "Romawa bani imar kwar, inja wafrur kandera awer Gurui."
42008050	Ḇape Yesus imnaf rarirya ikofen faro Yairus: "Wamkak awer, wakyar monda, snar romawa ḇani nari ikenem."
42008051	Rofyor sra ro Yairus rum ḇyedi, Yesus ḇyuk fa Petrus, Yohanes ma Yakobus ma inai ani snari fnoḇek kmari skosun skoso Yesus ma snon oso ḇaḇeri dakso.
42008052	Snonkaku ḇeḇor ansi skanes inai ani. Ḇape Yesus ikofen: "Mkokanes awer; imarḇa, ḇape denef."
42008053	Simbrif Yesus, snar sifawi romawa ani imar kwar.
42008054	Raimnai Yesus duf romawa ani ḇramin ḇyedi ma dorḇo ikofen: "Ne, romawa wakḇok."
42008055	Ma romawa ani rur ḇyedi kyaḇer ma rofafisu ani kako ikḇok ma dores. Raimnai Yesus iwan fa sfan romawa ani.
42008056	Ma romawa ani sinan ḇyansu sukandor, ḇape Yesus myunwareksi insa sikofen ḇadir awer faro manseryawer kako rosai ḇerarirya ani.
42009001	Inja Yesus dor manfamyan samfur seser risuru ḇyesi, raimnai ḇyuk samambraḇ ma papoik farosifa insa sipoik syadi rur ḇemaḇak ma ssḇuk pararei ro dafduf na.
42009002	Ma iwansifa sḇaryas Ḇaḇesasoser Allah ma ssḇuk pararei faro snonkaku,
42009003	ikofen farosi: "Mkun awer roi ono ro mararan, mkun awer ankyon roḇa roi ḇeḇaryam, mamami roḇa pipi, roḇa sansun risuru.
42009004	Ma rofyor mkosun ro rum oso kwar, mkoḇeryar rodia isof mkosasyar ma mkombran pdef mararan mkoḇedi rodia.
42009005	Ma rofyor snonkaku simewer mko ido, mkosasyar ro mnu sedi ma mkokokef oref ḇero mnu ani bur mkowemna insa neswarapepen farosi."
42009006	Raimnai sra simbran yar mnu nakam ḇo sḇaryas Ankankinem Ḇeḇye ma ssḇuk pararei faro snonkaku ḇeduf ro moḇ nakam.
42009007	Herodes, wairek ro sup Galilea, imnaf roi ḇeḇor ḇeḇesya anna ḇyaḇir ḇyefesfyas, snar snonkaku ono sikofen, mboi Yohanes diḇri rofandu ḇemarsya kwar.
42009008	Ono sikofen wer, mboi Elia kyaḇer kwar, ma ono kako sikofen, mboi snon oso ro nabi-nabi ḇepon ansi ikḇawes kwar.
42009009	Ḇape Herodes ikofen ḇo doḇo: "Yohanes yaperemuk ḇukor ḇyedi kwar. Mboi manseiso ine, ḇyesno ifrur roi ḇeḇesya rarirya?" Raimnai ḇyesewar insa daksruw Yesus.
42009010	Rofyor wawan ansi skaḇer sfarfyar faro Yesus rosai sifrur kwar na. Raimnai Yesus dunsi ma sraḇe mnu oso ḇenirḇe Betsaida, isof semir monda fnoḇek Yesus.
42009011	Ḇape kawasa ḇeḇor sifawi i, inja siso i. Ismasi ma dawawos farosi ro Ḇaḇesasoser Allah ma ḇyuk pararei faro kawasa ḇeḇefandun pararesya.
42009012	Fafisu mandiraya manfamyan samfur seser risuru ḇyansi srama faroi ma sikofen ḇo soḇo: "Wawan kawasa ḇeḇor ansifa sibur, insa sraḇe mnu-mnu ḇefanam nane fa ssewar moḇ seryar ro ma roḇean, snar koisya ro moḇ ḇeḇeusḇa."
42009013	Ḇape Yesus ikofen farosi: "Mkoiso nari ḇefansi!" Ḇape skarem ḇo soḇo: "Nkosma syadiḇa ro mamami ririm ma in risuru, ḇesyanja nkora nkokoḇes roḇean faro kawasa ḇeḇor sinekada."
42009014	Snar indokada snon syaran ririm sisya ro diwa. Raimnai ikofen faro manfamyan ḇyesi: "Mkowansi fa skain ḇewuk-wukem, wukem oser indokada snon samfur ririm."
42009015	Manfamyan ansi sifrur rarirya ma siwan kawasa ḇeḇor ansifa skain.
42009016	Ma Yesus dun mamami ririm ma in risuru ansuya kwar, iwakwaker ḇe nanki, ma ikofen kasumasa faro Allah, raimnai pyapef mamami ma in ansuya ma ḇyukna faro manfamyan ḇyesi insa sakḇerarwasna faro kawasa ḇeḇor ansi.
42009017	Ma sikam san isof sarbor. Ḇarpurya siryur mamami ker-ker ḇedawerna barborya inoken samfur seser risuru.
42009018	Ro rarwan oso rofyor Yesus demir ḇo ḇyenadi, manfamyan ḇyesi sra sfanami. Raimnai ifukensi: "Kawasa ḇeborsya soḇo, manseiso aya ine?"
42009019	Skarem ḇo soḇo: "Yohanes Ḇemasi, ono ḇese kako soḇo: Elia, ono ḇese wer soḇo, snon oso ro nabi-nabi ḇepon ansi ikḇawes kwar."
42009020	Yesus ifuken farosi: "Mboi mko ido mkokara manseiso aya?" Petrus kyarem ḇo doḇo: "Wairek ḇerama ro Allah."
42009021	Raimnai Yesus idwarek kaku, insa sikofen ḇair awer roi ḇeḇesya ani faro manseirya kako.
42009022	Ma Yesus ikofen: "Rumkun Snonkakuya nari ḇyekandera nabor ma ḇebarara-ḇebarara, mananir imam-imam ma ḇefawinananem Refo Yahudi, nari spampumi ma smuni ma ḇyeḇeḇawes ro ras ḇeḇekiorya."
42009023	Ikofen faro sikam: "Snonkaku oser-oser ḇemarisen ḇeso aya, ikada nari fyamyun mankundi, ma ḇyar aprop ḇyedi ro ras-ras ma iso aya.
42009024	Snar mansei ḇemarisen ḇeḇriwarek kankenem ḇyedi, nari kankenem ḇyedi ryoburi; ḇape mansei kankenem ḇyedi ryoburi snar aya, ikada nari isma kankenem ḇyedi.
42009025	Fainda rosai snon oso nya siper supswan ine, ma myun roḇa ḇyefromo mankundi ḇardi?
42009026	Snar mansei ḇemai aya ma wos ayena, Rumkun Snonkakuya kako nari imai snon ani, rofyor ifyafer kuker papoik ḇyedi ma papoik Kmaya ma papoik malaikat-malaikat ḇesren sya.
42009027	Yakofen faro mko: Kaku ḇeri rofandu snonkaku ḇerama mkoine nari ono simar ḇaim isof sakmam Ḇaḇesasoser Allah."
42009028	Indokada ras riwar ro farkarkor anna kwar, Yesus dun Petrus, Yohanes ma Yakobus, raimnai skek raryas ro bonya insa skoḇenadi.
42009029	Rofyor Yesus ḇyenadi, ḇarpon ḇyedi syadwer ma sansun ḇyena napyoper karḇas.
42009030	Ma kniko monda snon risuru suyawawos kuker Yesus, isoine Moses ma Elia.
42009031	Sufasna mankunsu ro sananai ro boiyaswa ma suyawawos kuker Yesus ro marmar ḇyedi nari fyoroḇa wer ḇyeimnis na ro Yerusalem.
42009032	Rofafisu ani Petrus ma min ḇyesi senef ma rofyor skokḇok ma skomam Yesus sanana ḇyedi: ma snon risuru suyores kuker Yesus.
42009033	Ma rofyor snonkaku ansu suḇe subur Yesus, Petrus ikofen faro Yesus: "Guru, aski bos kaku koisya ro moḇ ine. Iḇye kada nkofrur aḇdares rikior, oso faro au, oso faro Moses ma oso faro Elia." Ḇape Petrus ifawi roi ikofen naḇa.
42009034	Rofafisu ikofen rarirya, mandep oso ryama ikawef sko. Ma rofyor skosun ro mandep ani, skomkak kaku.
42009035	Ḇarpurya skomnaf mkaren ḇerok ro mandep ani ḇekofen: "Inekada Rumkun ayedi yakinfir kwar, mkomnaf i."
42009036	Rofyor mkaren ani imnai kwar, skomam Yesus demir dores. Ma manfamyan ansi sḇekankunes roi ḇeḇor smam anna, ma sfarfyar na faro manseiryawer ḇaḇeri ro fafisu ani.
42009037	Ro mesrdi skodoro bon ani, snonkaku ḇeḇor semarani ḇo srama sisrow Yesus.
42009038	Snon oso ro kawasa ḇeḇor ansi dor, ma ikofen ḇo doḇo: "Guru, wafnoḇek wakmam romawa ayedi, snar ikada romawa mandos ayedirya.
42009039	Rofafisu rur ḇemaḇakya iswoḇeri, rurḇemaḇak ani ifruri fa fyararar ma ryadaudower isof sḇadon ḇyedi kyaḇaḇus. Rurḇemaḇak ani ḇyewayami pdef ma imewer isasyar burindi.
42009040	Ma yor kwar faro manfamyan bansi insa siyaw rurḇemaḇak ani, ḇape sipokḇa."
42009041	Inja Yesus ikofen: "Ne, mko syos ḇekyarḇa ma ḇeḇor, fafisu rosai nari yakainso mko ma yakḇaḇ mko? Wun romawa banya muma!"
42009042	Rofyor romawa ani fyanam Yesus, rurḇemaḇak ani ipyasi ro saprop ma kyakikeri. Ḇape Yesus ḇyewef rurḇemaḇak ani ma ḇyuk pararei faro romawa ani, ma kyaḇeri faro kmari.
42009043	(43a) Kawasa ḇeḇor ansi sikandor snar smam Allah papoik ḇyedi iba kaku. (43b) Fafisu kawasa ansikam sikandor kaker snar roi ḇeḇor ifrur anna, Yesus ikofen faro manfamyan ḇyesi:
42009044	"Mkomnaf ma mkokara naḇye wos ayenane: Rumkun Snonkaku nari sḇoḇi faro papoik snonkaku."
42009045	Ḇape sifawi wos aniḇa, snar kankunes ḇyedi iyokef bursi, isof sifawi ḇa. Ma simkak sifuken kankunes ḇyedi faroi.
42009046	Rofandu Yesus manfamyan ḇyesi sfamfaḇri mansei rosi nari ḇeba syadiya.
42009047	Ḇape Yesus ifawi kakara sena. Eḇedari dun romawa kasun oso ma iwanfa dores ro risḇyedi,
42009048	ma ikofen farosi: "Mansei ḇefaduru romawa ine snar snonsnon ayedi, ikada fyaduru aya; ma mansei ḇefaduru aya, ikada fyaduru ḇewan ayanya. Snar ḇebaḇa syadi rofandu mkokam, iso ḇeba syadiya."
42009049	Yohanes ikofen: "Guru, nkomam snon oso iyau rurḇemaḇak kuker snonsnon bedi, inja nkodwarek snon ani, ima dakso koḇa."
42009050	Yesus ikofen faroi: "Mkodwarek aweri, snar mansei ḇesampum mkoḇa, ikada isyaro mun mkoḇedi."
42009051	Fafisu fyanam kwar fa Yesus ḇyeḇekano ḇe boiyaswa, kyara namuk fa ryaḇe Yerusalem.
42009052	Inja iwan wawan onofa sponi. Sra ssun ro mnu oso ro Samaria insa sfasos roi ḇeḇor ḇeḇefandun faro Yesus.
42009053	Ḇape kawasa ro mnu ani simewer Yesus, snar marandan ḇyedi ryaḇe Yerusalem.
42009054	Rofyor manfamyan ḇyansuya, isoine Yakobus ma Yohanes, sufawi roi ḇeḇesya ani, sukofen: "Manseren, wamarisen ido, nkor foro isabu ro nankifes myun kawasa sine?"
42009055	Ḇape isiḇer ma isoneksi.
42009056	Raimnai sraḇe mnu ḇesena.
42009057	Fafisu Yesus ma manfamyan ḇyesi simbran pdef marandan sedi, snon oso ikofen faro Yesus: "Nari yaso au, ḇemoḇ rosai waḇe rwayoḇna."
42009058	Yesus ikofen faroi: "Nafsup sisma der ma man sisma narem, ḇape Rumkun Snonkaku isma moḇofa ḇyarek roḇa."
42009059	Raimnai Yesus ikofen faro snon oso ḇese: "Waso aya!" Ḇape snon ani ikofen: "Wamarisen ido yarafa yakrir kamami resari."
42009060	Ḇape Yesus kyarem faroi: "Iḇye snonkaku ḇemar sikrir snonkaku ḇemar sesi; ḇape au, rwa ḇaryas Ḇaḇesasoser Allah ro moḇ-moḇ nakam."
42009061	Ma snon oso ḇese dakkofen wer: "Yamarisen yaso au, Manseren, ḇape wamarisen ido yara yakofen aroo faro kina ayesi ḇepon resari."
42009062	Ḇape Yesus ikofen faro snon ani: "Snonkaku ḇerandak ḇeḇebajak kwar, raimnai myamḇe dokor, isyusḇa fa ḇyekina ro Allah kawasa ḇyesi."
42010001	Raimnai Yesus kyinfir manfamyan samfur rifik wer, ma iwansi fasḇe suru-suru ḇo sponi ḇe mnu ma moḇ iḇe ryayoḇ na.
42010002	Ikofen farosi: "Yafna nadufen kwar, ḇape ḇefararursya siborḇa. Eḇedari nkor faro amber ḇena yafya, insa fyarem ḇefararur ono fa srabar roḇean anna.
42010003	Mkora, yawan mko imnis domba mkun ro fandu naf supsya.
42010004	Mkun awer kamon roḇa roi ḇeḇaryam, roḇa roi ḇesower wemin, ma mkoḇe aroo awer faro manseiryawer, rofyor mkoisya kaker ro mararanya.
42010005	Ma mkosun ro rum oso, mkofen ḇepon farosi: Aski faro mko ro rum ine.
42010006	Ma rum ani ono sisya sefandun faro aroo mkoḇena, nari askiya kyainso si. Ḇape ono sḇefandun aroo mkoḇenaḇa ido, nasiḇer faro mko.
42010007	Mkokain ro rum oso ido, mkonan ma mkinem rosai sḇukna, snar mansei ḇefararurya, nari isma sasuref; inja mkobur awer rum ani ḇe rum-rum ḇese.
42010008	Ma rofyor mkosun ro mnu oso rawo simarisen mko ido, mkan rosai sfasos faro mko.
42010009	Ma mkoḇuk pararei faro snonkaku ḇeduf ro mnu ani, ma mkokofen farosi: Ḇaḇesasoser Allah fyanam kwar faro mko!
42010010	Ḇape rofyor mkosun ro mnu ani ma simarisen mko ro mnu aniḇa ido, mkoraḇe sampak ḇero mnu ani ma mkor farma:
42010011	Rarirya kako oref ro mnu ani ḇekrof ro mkowemna, mkokokefna ro ḇarpon mkoḇedi, insa mkofawi roi ine: Ḇaḇesasoser Allah fyanam kwar.
42010012	Ḇape yakofen faro mko, nari ro ras mankaraya, Sodom myanan syadi ro kamnam mnu ani."
42010013	"Au Khorazim, rwoë! Au Betsaida, rwoë! Snar kanandor mkomam nane neḇefasna ro Tirus ma Sidon rarirya kada, nari smandak ma simbror fyoro kwar.
42010014	Rarirya rofyor ras mankaraya, kamnam Tirus ma Sidon nari nasrawen syadi kamnam mkoḇena.
42010015	Ma au Kapernaum, woḇo nari be ḇekanow raryas ro nankike? Oroḇa! mboi nari skekef au ḇemun aiḇui.
42010016	Mansei ḇemnaf mko ido, ikada imnaf aya. Ma mansei ḇesampum mko ido, imnis isampum aya, ma mansei ḇesampum aya ido, imnis raris isampum ḇewan ayanya."
42010017	Ḇarpurya manfamyan samfur rifik ansi skaḇer kuker raryaḇ ma sikofen: "Manseren, rur ḇemaḇaksya kako skunem faro nko, snar snonsnon bedi."
42010018	Raimnai Yesus ikofen: "Yamam Ibiris isapi imnis arḇeḇer ro nanki.
42010019	Kaku ḇeri yaḇuk kwar faro mko papoik, insa mkaref epen ikakya ma manora ḇeyarek, ma papoik fa mkobuki pyankar samambraḇ ro mbroḇ mkoḇesya, isof nari royo myun mkoḇa beri.
42010020	Rarirya ido, mkoryaḇ awer snar rur ḇemaḇak ansi skunem faro mko, mboi mkoryaḇ snar snonsnon mkoḇena neḇefas epen ro syap ḇero boiyaswaya."
42010021	Rofyor ani kako Yesus iryaḇ rodo Rur Ḇesrenya ma ikofen: "Yakofen kasumasa faro au Mami, Manseren nanki ma supswan, snar wayokef roi nanebur snonkaku ḇefawi ma beswaruser nananem sya, ḇape fasna na faro snon ḇefawi royo ḇaimsya. Mami, roi ḇeradine naiso ḇefrur fa wamarisen na.
42010022	Nakam Mami ḇyuk na kwar faro aya. Snon oseroḇa beri fa ifawi manseiso Rumkunya, demir monda Kmaya. Ma manseiso ḇemambir Kmaya, demir monda Rumkunya. Ma faro snonkaku mansei Rumkunya imarisen fyasna Kmaya farosya."
42010023	Raimnai Yesus iknenef faro manfamyan ḇyesi serer ḇardi ma ikofen: "Aski faro mkamor ḇemam rosai mkomam nane.
42010024	Snar yakofen faro mko: Nabi ma wairek sibor simarisen fa sakmam ma sakmnaf roi mkomam ma mkomnaf nane, ḇape sakmnaf naḇa."
42010025	Rofafisu oso snon ḇefawinananem Refo Yahudi oso iyori fa ikofen faro Yesus ḇo doḇo: "Guru, rosai nari yafrur insa yaksma kankenem ḇemna ḇaya?"
42010026	Yesus kyarem faroi: "Rosai sfas ro Refo sasoser Yahudi? Rosai wawasya ro dia?"
42010027	Snon ani kyarem: "Waswar Manseren Allah bedi kuker snembri ḇesiper ma kuker rur bedi ḇesiper ma samambraḇ ma kakara bena kam ḇesiper ma waswar min besi imnis waswar mankundaw." Yesus ikofen faroi:
42010028	"Kankarem bedi kyaku, wafrur rarirya ido, nari wasma kankenemya."
42010029	Ḇape snon ani iḇe ḇyuk kaku ḇe mankundi, inja ikofen faro Yesus: "Rarirya ido min ayesya siso?"
42010030	Yesus kyarem: "Snon oso isya dado ro Yerusalem ḇe Yerikho: Ro nyanya bori, isapi ro manfasyar ono siḇrasna ma sfasyar pres roi ḇeḇor ḇyena, nererḇa ḇoi smuni kako isof iḇe imar, raimnai siburi.
42010031	Rofafisu ani, imam oso imbranuk ro nyan ani; myam snon ani, ḇape iburi.
42010032	Rarirya kuker snon Lewi oso dakbur aryari ro moḇ ani, rofyor myam snon ani.
42010033	Raimnai snon Samaria oso dakmbranuk ro moḇ ani; rofafisu myam snon ani, saswarya dek ro sne ḇyedi.
42010034	Inja isnefer snon ani ma isbawer mani ma anggur ro par ḇyena ma pyarek apepen na. Posa dun snon ani ma ryiri ro keledai mankundi ḇyedi, ma duni ḇe rum seryar roya ma fyadurui.
42010035	Meser ḇyuk dinar risuru faro ḇena rum seryar ro ani ḇo doḇo: 'Fadurui ma mamwarek naḇye i. Kwoḇes rawo nasyadi ro pipi sine ido nari yafadwer si, rofyor yarer wermaya.' "
42010036	Rariso kakara bedi, rofandu snon rikior anskoine manseiso snon sfasyar ani dorḇe min ḇyedi?
42010037	Snon ani kyarem: "Snon ḇefasna saswar faroi." Yesus ikofen faroi: "Wabur ma wafrur rarirya kako."
42010038	Fafisu Yesus ma manfamyan ḇyesi ro marandan sedi, ssuḇer ro mnu oso. Bin ḇenirḇe Marta dorfa Yesus syun ro rum ḇyedi.
42010039	Bin ani ḇeknik ḇyedi snonsnon ḇyedi Maria. Maria kyain fanam Yesus wemin ḇyesuya ma imnaf naḇye farkarkor ḇyena.
42010040	Mboi Marta syombirek kaku kuker afuffarmyanya. Inja fyanam Yesus ma ikofen: "Manseren, ḇefandun ḇake, mboi ḇeknik ayedi myam monda ayaḇo yemir yuffarmyanya? Wawan ima ifnoḇek aya."
42010041	Ḇape Manseren ikofen faroi: "Marta, Marta, wamkak warek ma wafrur kandera ḇinkundaw kuker roi nabor,
42010042	ḇape oser monda iso ḇeḇefandunya: Maria kyinfir kwar rarwas ḇeḇye syadi, isoine roi oso ipok duni buriḇa."
42011001	Rofyor Yesus isya ḇyenadi ro moḇ oso. Fafisu ḇyenadi raimnai, manfamyan ḇyesi oso ikofen faroi: "Manseren, farkor nko ro ḇaḇenadi, imnis raris Yohanes fyarkor manfamyan ḇyesi."
42011002	Yesus kyarem faro si: "Rofyor mkobenadi ido, mkokofen radine: Mami, nko fasren snonsnon bedi kada; Ḇaḇesasoser bedi ryama kada.
42011003	Buk maḇe inko fandun ḇeḇor ḇemnis ro ras-ras
42011004	ma wapyos sasar nkoḇena, snar nko kako nko ḇuk maf faro snonkaku ḇefrur sasar maro nko; ma wun nkoḇe fafrowes na awer."
42011005	Raimnai ikofen faro si: "Rofyor snon oso rofandu mko ryaḇe bati ḇyedi rum ḇyedi ro romfawru ma ikofen faroi: Naeko, yorfa bukma ḇeaya mamami rikior,
42011006	snar bati ayesi oso ro marandan ḇyedi ḇyeryar ro rum ayedi, ḇape yasma roḇeyan kernofa yafasos faroi ḇa;
42011007	yakara ḇoi ḇero rumya nari kyarem faroi: Wakyaren awer aya, kedwaya kyanken kwar ma aya kuker romawa ayesi nkenef kwar; inja nari yakḇok ma yaḇuk roi wor anna faro naek auḇa.
42011008	Yakofen faro mko: Snar bati ḇyedirya inja imewer kaku ikḇok fa ḇyuk faroi roi dor ani, ḇape snar ifawi imaiḇa ḇo dor yayayu ḇesya kwar eḇedari ikḇok ma ḇyuk faroi roi ḇye fandun ani.
42011009	Eḇedari yakofen faro mko: Mkore, nari neḇeḇuk faro mko; mko sewar, snar nari mkosma; mkonuk snar nari kedwaya syeḇen fabe mko.
42011010	Snar mansei ḇeyorya, nari ssḇuk faroi ma mansei ḇesewarya, nari isma ma mansei ḇenuk kedwaya, nari kedwaya syeḇen faroi.
42011011	Kma mansei rofandu mko, rofyor romawa ḇyedi dor in roi ḇesyaḇo, ḇyuk ikak faro romawa ḇyedi fa fyadwer inya?
42011012	Roḇaido, rofyor dor man pnor, nari ḇyuk faroi manora ḇeyarek sayaryurya?
42011013	Inja rofyor ḇeḇarḇor mkoya mkofawi mkoḇuk roi ḇeḇye faro romawa mkoḇesi, rosai wer kuker Kma mkoḇedi ro boiyaswa! Nari ḇyuk Rur Ḇesrenya faro mansei ḇeyor faroiya."
42011014	Ro rarwan oso Yesus iyaw rurḇemak ḇefrur awer ro snon oso. Rofyor rurḇemaḇak ani isasyarbur snon awer ani, dawawos wer. Inja snonkaku ḇeḇor ansi sikandor.
42011015	Ḇape rofandu si ono sikofen: "Iyaw rurḇemaḇaksya kuker papoik ro Beelzebul, mananir ro Ibirisya."
42011016	Ono kako sor aḇyair oso ro boiyaswa faro Yesus, fa sifrowespan i.
42011017	Ḇape Yesus ifawi swaruser sena inja ikofen: "Ḇaḇesasoser ḇefarmafmef nari imkok, ma kina ḇefarmafmef, nari imkok.
42011018	Rofyor Ibirisya kako irarwas ma isampum mankundi, rariso ḇaḇesasoser ḇyedi nari dores nadworen? Snar mkoḇo, yayaw Ibirisya kuker papoik ro Beelzebul.
42011019	Inja rofyor yayaw Ibirisya kuker papoik Beelzebul, kuker papoik rosaiso ḇesoi mkonsya ssḇuki iyawiya? Snar rarirya siso nari ḇeḇemankara faro mko.
42011020	Ḇape rofyor yayaw Ibirisya kuker papoik Allah, inja kaku ḇeri Ḇaḇesasoser Allah ryama faro mko kwar.
42011021	Rofyor snonkaku ḇesambraḇ oso fyasos fa ḇyuk ḇri warek rum ḇyedi, inja roi ḇeḇor ḇyena kam neḇekadiren.
42011022	Ḇape rofyor snon ḇesambraḇ syadi snon ani, oso ryama doper ma ifrur kafyoi kwar, nari snon ani dun romamun ḇyena buri kwar insape irarwas fasyar ḇyena.
42011023	Mansei ḇefnoḇek ayaḇa, isampum aya ma mansei ḇeryur fnoḇek ayaḇa, snonkaku ani fyasasye."
42011024	"Rofyor rur ḇemaḇakya isasyarbur snonkaku oso, ikada imbran ḇyediwai ro moḇ ḇeḇemarires fa syewar mananai, ḇape snar isma moḇoḇa, inja ikofen: Nari yakaḇer ḇerum yabur kwar ani.
42011025	Inja ryama isma rum ani ḇye ḇeyariref sren ma ḇye ḇefasos naḇye kaku.
42011026	Inja isasyar ma ḇyeḇuk rurḇemaḇak rifik ḇese ḇesawo syadi wer roi, ma ssun fa sikenem ro dia. Rarirya ro ḇarpurya snon ani kankenem ḇyedi iḇyeḇa syadi wer ro kankenem ḇepon ḇyani."
42011027	Fafisu Yesus dawawos kaker, bin oso rofandu kawasa ḇeḇor ansi dor ma ikofen faroi: "Aski faro bin ḇeyores au ma ḇesus au."
42011028	Ḇape Yesus ikofen: "Ḇeḇe askiya siso ḇemnaf Allah wos ḇyena ma ḇeḇeuserna."
42011029	Fafisu kawasa ḇeḇor ansi spanjuḇer Yesus, inja ikofen: "Syos ine syos ḇeḇarḇor. Simarisen aḇyair oso, ḇape faro si nari yaḇuk aḇyair osoḇa derer aḇyair nabi Yunus.
42011030	Snar imnis Yunus ḇeḇe aḇyair faro kawasa Niniwe, rarirya kako Rumkun Snonkaku nari ḇyeaḇyair faro syos babo ine.
42011031	Rofyor ḇaḇemankaraya, wairek ḇeraker ḇar wambraw ani nari ikḇawes fnoḇek syos ine ma nari ḇyuk samamyai faro si. Snar wairek ani ryamaker sup pember insa dakrower mamkarkir Salomo, mboi kaku ḇeri oso isya ro dine isyadi ro Salomo.
42011032	Rofyor ḇaḇemankaraya, kawasa Niniwesya nari siḇersi fnoḇek syos ine ma nari ssḇuk samamyai farosi. Snar kawasa Niniwesya simbror rofyor simnaf Yunus ḇaryas ḇyena, mboi kaku ḇeri oso isya ro dine isyadi ro Yunus!"
42011033	"Snonkaku oso ḇaḇeri ḇepam paramrom raimnai ryiri ro rumbaḇ roḇaido ikawefi kuker badei, mboi ryiri ro adaduya, insa snonkaku ḇesun syakam, smam sananai ḇyedi.
42011034	Mkamor besuya suḇe paramrom faro baken ḇesiper bedi. Rofyor mkamor besuya suḇye, baken ḇesiper bedi isnai, ḇape rofyor mkamor besuya suyas baken bedi pyampan.
42011035	Eḇedari mamepen naḇye insa sasnai ḇero auya pyampan awer.
42011036	Rofyor baken ḇesiper bedi isnai ma moḇo pyampan ḇa, nari baken ḇesiper bedi isnai imnis raris paramromya ḇyeisna au kuker sananai ḇyedi."
42011037	Fafisu Yesus ḇyuk farkarkor raposa, snon Farisi oso dor fa dakanan ro rum ḇyedi. Inja syun ro rum ani ma kyain danan.
42011038	Snon Farisi ani myam rarirya ikandor snar Yesus danan ḇoi ḇyan ḇramin ḇyesuya baim.
42011039	Inja Yesus ikofen faroi: "Snon Farisi mkoya mko fasren sek aninem ma bensya ḇandisi, mboi mkosnemna nafo kuker fasyar ma ḇarḇor.
42011040	Ne, snonkaku ḇefawi royoḇa, mkofawi ḇake ḇefrur ḇar ḇandiya, iḇefrur kako ḇar ḇeradoya?
42011041	Ḇape roḇean sek aninem ma bensya siser na buknaḇe farsarser ido kaku ḇeri ḇese nakam nari nasren faro au.
42011042	Ḇape nari mkoroë, ne snon Farisi, snar mkoḇak ḇar ḇeḇesamfurya ro konsop, kandefun ma rofaran ḇese na kam, ḇape mko fandun Allah napnapes ma saswar ḇyediḇa. Mkofrur oser ḇoi ḇesena neḇemamkyof awer.
42011043	Farisi mkoyane, mkoroë, snar mko marisen mko kon ro ḇarpon kaku ro rum ari ma mko marisen mko sma syom ro buḇes.
42011044	Mkoroë, snar mkomnis rus ḇeḇe aḇyairḇa; snonkaku simbran ro bo na ḇoi, sifawi naḇa."
42011045	Rofandu ḇefawinananem Refo Yahudi ansi oso kyarem ma ikofen faro Yesus: "Guru, wakofen radianya, kworyae inko kako."
42011046	Ḇape kyarem: "Ne, snon ḇefawinananem Refo Yahudi, mko kako mkoroë, snar mkorir kamnam ḇemarḇak faro snonkaku ḇesambraḇ fa ḇeḇar naḇasya, ḇape mankun mko kada mko ḇyunek ro kamnam ani kuker ḇrampin osero ḇaḇeri.
42011047	Mkoroë, snar nabi-nabi mkoḇawes rus ro ansya, kpu mkoḇesi aipyokem smun sirya.
42011048	Kuker fararur ḇerarirya, mkoḇuk kaku, ro fararur ḇeḇyeḇa up mkoḇesi sifrur kwar na, snar smun nabi-nabi ansi kwar ma mkoḇawes rus sena.
42011049	Eḇedari mamkarkir Allahya ikofen: Nari yawan faro si nabi-nabi ma manwawan ayesi ma ono ro nabi-nabi ma manwawan ansi nari sḇeḇemun ma sewayam si.
42011050	Inja ro supswan ine ḇyeḇefrurya rik ḇesbawer ro nabi-nabi ansya kam nari nek ro syos ine mko.
42011051	Randak ro Habil rik ḇyena isof ro Zakharia rik ḇyena smun kwar ro farswaf rokef farsarser ma Allah Rum ḇyedi. Mboi, yakofen faro mko: Sikam nari sḇuksi sisof syos ine mko.
42011052	Mkoroë, ne ḇefawinananem Refo Yahudi, snar mkun kwar asyopder ro fawawiya, ma mankun mko kada mkaksunḇa ma snonkaku ḇeḇesewar fa ḇesunsya mkodwarek si."
42011053	Ma rofyor Yesus ibur moḇ ani, ḇefawinananem Refo Yahudi ma Farisisya sḇair pdef ma sifuken ḇesya kwar kuker roi nabor.
42011054	Kuker nyan berarirya sḇesewar insa sisma wos ḇesasar oso roi ḇeḇe knam fa sḇukfori.
42012001	Rofafisu ani snonkaku syaran-syaran spanjuḇer kwar, isof sifyosapepen. Rarirya Yesus ikofen ḇepon faro manfamyan ḇyesi: "Mkoḇesasor mko ro ragi isoine ḇaḇeankarkar ro kawasa Farisisya.
42012002	Rosai ḇesisenya nari ḇyeḇeḇas ma rosai ḇeyokef nari ḇyeḇefawi.
42012003	Inja rosai mkokofen ro pampan nari neḇemnaf ro isnaya, ma rosai mkofarararum ro simna nari neḇefadwaren."
42012004	Ne, batiyena mko, mkokmkak awer faro ḇemun bakenya, ḇape ḇepok ḇefrur royo ro ḇarpurya werḇa.
42012005	Iḇye yafasna faro mko mansei nari mkomkakya. Mkomkak faro Allah, ḇemun raposa, ḇena papoik fa ḇesawen rofor ḇembrerḇaya. Mkokyare, iso mkomkak faroya!
42012006	Manesu ririm seḇeḇoḇ kuker maeja pipi risuru. Rariryano Allah ḇyefanander osero ḇaḇeri,
42012007	rarirya kako snonburyam ro ḇukor bedi neḇekor kwar. Eḇedari mkomkak awer, snar mkoḇe maeja syadi ro manesusya.
42012008	Mkoswarepen naḇye: Mansei ḇekarem aya roḇarpon snonkaku, Rumkun Snonkakuya nari dakkaremi roḇarpon Allah malaikat ḇyesi kako.
42012009	Ḇape mansei ḇefamyun aya roḇarpon snonkaku, nari Rumkun Snonkaku dakfamyuni roḇarpon Allah malaikat ḇyesi kako.
42012010	Rofyor snonkakuyo isampum Rumkun Snonkakuya, nari isma payasyosro sasar; ḇape mansei ḇeyonef Rur Ḇesrenya, nari isma payasyos ro sasar ḇyenaḇaḇeri.
42012011	Rofyor sun mko faro kankain karkara jemaat roḇa faro ḇesasoser ma ḇena papoiksya, mkomkak awer rosai nari mkokofen fa mkoḇesano warek mko.
42012012	Snar rofafisu ani beri Rur Ḇesren fyarkor mko ro rosai nari mkawosna.
42012013	Snon oso ro snonkaku ḇeḇor ansi ikofen faro Yesus, ḇo doḇo: "Guru, wakofen faro naek ayedi insa irwas pusaka mami imarbur na fa namamnis."
42012014	Ḇape Yesus ikofen faroi: "Naeko, mansei ḇekanow aya fa yaḇe mankara roḇa manfandu faromu?"
42012015	Ikofen wer farosi: "Mkowaren ma mkosasor mko ro mnuk rmomenya, snar snonkaku oso nana ḇyena nabor rariso wer kankenem ḇyedi ḇyeknam ro nana ḇyenaḇa."
42012016	Posa kwar ikofen farosi sarḇer oso: "Snon ḇenana oso isya saprop ḇyena nbuk an ḇeḇor kaku.
42012017	Inja kyara ro sneḇyedi, ḇo doḇo: 'Rosai nari yafrurya, snar yasma moḇ fa yabuki ikram an ḇeḇor ayenaneḇa.'
42012018	Raimnai kyara romankundi, ḇo doḇo: 'Iḇye yafrur radine; nari yakakok sayar ayena ma yaḇawes ḇeba syadi wer fa yaḇuki ikram an ma roi ḇeḇor ayena.'
42012019	Raimnai nari yakofen faro rur ayedi: 'Rur yedi au, roi ḇeḇor nakam namawes kwar ma nari naḇroḇa ḇewampasi wambarek nabor; wamnaisu au, wan winem ma wamarisen!'
42012020	Ḇape Allah ikofen faroi: Ne, snonkaku ḇefawi royoḇa, ro roḇ ineḇeri rur bedi nari ḇyeḇeyun bur aw, ma rosai fasos kwar na, mansei nkain faroya?
42012021	Rarirya kuker snonkaku ḇeryur nana faro mankundi, mboi syewar fa dakna nana ro Allah mamam byenaba."
42012022	Yesus ikofen faro manfamyan ḇyesi: "Eḇedari yakofen faro mko, 'Mkoḇeḇirḇar awer snar kankenem mkoḇena, rosai nari mkanya, ma ro baken mkoḇena, rosai nari mkofmarya.'
42012023	Snar kankenemya ḇyemaeja syadi ro roḇean ma bakenya ḇyemaeja syadi ro famamarya.
42012024	Mkomamepen ro manwawa ḇeyakkakerḇa ma ḇerabarḇa ma sakna kron roḇa sayarḇa, rariryano Allah fyansi kuker roḇean. Rosai wer kuker mko snonkaku ḇesyadibur man ansi!
42012025	Mansei rofandu mko snar ḇirḇar ḇyena, inja pyam pinkyur oser ro kankenem ḇyedi?
42012026	Inja, rofyor mkosambraḇ fa mkofrur roi kasun osoḇa, rosai ḇeḇewar mkoḇeḇirḇar ro roi ḇeḇor ḇese?
42012027	Mkomamepen ro mampyoper ḇefawi ḇerorenḇa ma ḇeyanyanemḇa, ḇape yakofen faro mko: Wairek Salomo kuker kamayai ḇeḇor ḇyenakam, ḇape syansun sansun ḇepyum rariso wer namnis kuker payamyum pampen mampyoper aniḇa.
42012028	Inja, aḇris ḇesur ro ras ine raimnai meser sisawen ro forya Allah fyamankorsi, rosai wer kuker mko snonkaku ḇekyar mnisḇa!
42012029	Inja, mkowos awer rosai nari mkan roḇa rosai nari mkinem, ma mkoḇeḇirḇar awer.
42012030	Snar nanekam er-er ro supswan ine ḇeyakfawi Allah ḇasya siso ḇesewar na. Ḇape kma mkoḇedi ifawi fandun mkoḇenakam.
42012031	Ḇape mkosewar ḇaḇesasoser ḇyedi resari insape nari ḇyukna faro mko kako.
42012032	Ne, naek ḇeborḇa mko, mkomkak awer! Snar Kma mkoḇedi imarisen ḇyuk faro mko ḇaḇesasoser ani.
42012033	Mkobob nana mkoḇenakam fa mkobuk farsarser! Mko sip faro mko mansrip ḇedauḇa, isoine nana oso ro boiyaswa nari ḇeḇroba, ma ḇekarawsya nari skarawḇa ma as sya nari san naḇa.
42012034	Snar romoḇ nana bena naisya, rodia kako snebedi isya."
42012035	"Iḇyekada mkofasos mkoḇoḇek sifer mkoḇena ḇesya kwar ma paramrom mkoḇena kako nasnai ḇesya kwar.
42012036	Ma iḇyekada mkomnis snonkaku ḇewaf tuan sedi ḇeburker ḇaḇefakawawin, insa ryama nyuk kedwaya fasaw kedwaya ḇyeḇeseḇen faroi.
42012037	Aski faro manfamyan ḇewaren isof tuan ḇyedi ryama. Yakofen faro mko: Kaku ḇeri nari ḇyoḇek sifer ḇyedi ma nari dor si fa skain sanan ma mankundi ryama duffarmyansi.
42012038	Ma rofyor ryama ro roḇya faduri roḇa ikamadui meser ma isrow sifrur rarirya aski farosi.
42012039	Ḇape insa mkofawi: Rofyor tuan ḇena rumya ifawi oras rosai ḇekarawya ryama nari myam monda rum ḇyediḇo skakokiḇa.
42012040	Iḇye mkokako mkepen mkokada ma mkofasos snar Rumkun Snonkakuya nari ryama rofafisu mkofawiḇa."
42012041	Petrus ikofen ḇo doḇo: "Manseren inkoiso swarḇer ḇaryar inkoyake roḇaḇo wakofen faro snonkakusya kamke?"
42012042	Manseren kyarem: "Inja, manfamyan mansei ḇeḇeaunos ma ḇefawinananem nari tuan ḇyedi ikanowi fa ḇyemananir faro manfamyan ḇyesikam fa ḇeḇuk roḇean farosi ro fafisuya?
42012043	Aski faro manfamyan ani rofyor tuan ḇyedi ryama ma isrow isya ro fararur ḇyena.
42012044	Yakofen faro mko: Kaku ḇeri nari tuan ḇyedi ikanowi fa myamwarek nana ḇyenakam.
42012045	Ḇape rofyor manfamyan ani iḇarḇor ma ikofen: Tuan ayedi nari isamberen mumaḇa, inja iprer manfamyan snon ma bin, ma dan dinem isof imser.
42012046	Ḇape manfamyan ani tuan ḇyedi nari ryama ro ras manfamyan ani ifawiḇa ma nari myuni ma ifrur faroi imnis raris snonkaku ḇeḇeawnosḇasya.
42012047	Mboi manfamyan ḇefawi tuan ḇyedi marisen ḇyedi ḇape ḇefasosḇa roḇa ḇeḇeuser tuan ḇyedi marisen ḇyediḇa, nari isma aprer nabor.
42012048	Ḇape mansei ḇefawi marisen tuan ḇyediḇa ma ifrur roi ḇesasar ḇefnai ayos, nari isma ayos ḇemanan. Snonkaku mansei, ssḇuk nabor faroya nari sor nabor syadi roi, ma faro mansei sikyar nabor faroya, nari sor nabor syadi wer roi."
42012049	"Yarama insa yaso for ḇe supswan ine ma yakyar kako for ani isak kwar!
42012050	Nari yasma kandera ḇefnakḇa ma sne yedi ḇyefesfyas, rofyor roi ḇeḇesya ani ryama ḇaim!
42012051	Mkokara ḇo mkoḇo, mboi yarama yun aski faro supswan ine? Roḇa, yakofen kaku ḇeri faro mko yun askiḇa mboi famfaḇri.
42012052	Snar randak ro ras ine famfaḇri naisya fandu snonkaku ririm ro rum oso, kyor skosampum kuker suru ma suru susampum kuker kior.
42012053	Kmaya isampum romawaya ma romawaya isampum sinan ḇyedi, snaya isampum inai ḇyedi, ma inai isampum snari, imbanyoya isampum imbikin ḇyedi ma imbikin ḇyedi isampum imbanyoya."
42012054	Yesus ikofen faro kawasa ḇeḇor ansi wer: "Rofyor mkomam mandepna nker ro ḇar wambarek ido mkokofen, ḇo mkoḇo: Nari mekemya imyun ma imyun rarirya.
42012055	Ma rofyor wambrawya iso, mkokofen ḇo mkoḇo: Rasya nari isam, ma isam kaku rarirya.
42012056	Ne, snonkaku ḇeḇarḇor, rosai mkomam ro supswan ine ma nankiya mkofawi mkokara ḇaḇir na, rosai eḇedari mkokara ḇaḇir awar ineba?
42012057	Ma snaro mko kako mkawos namuk ro mankun mko ro rosai ḇenapes naḇa?
42012058	Snar, rofyor mko kuker mbroḇ mko ḇesi mkora ḇeḇarpon ḇesasosersya ḇaim mkoḇesewar fa mkoḇedasi kuker si rofafisu mkoisya ro nyandibo, insa dun awer aw ḇeḇarpon mankaraya ma mankaraya dakḇuk aw faro ḇefnoḇeki ma ḇefnoḇekisya sisawen au ro bui.
42012059	Yakofen faro mko: Mkopok mkosasyar ro diwaḇa, isof mkoḇak pres njaki mkoḇena resari."
42013001	Rofyor snonkaku ono sfar faro Yesus ro snon Galilea, Pilatus myunsya rik sena fyawawas na kuker rik farsarser ssḇuki fyarser na.
42013002	Yesus kyarem farosi: "Inja mkoḇo snon Galilea ḇemar sine sasar sena naba syadi snonkaku Galilea ḇesesya kamke, snar sisma roi ḇeradine na?
42013003	Roḇa! yakofen faro mko. Ḇape rofyor mkombrorḇa, nari mkokam mkoro kuker nyan ḇerarirya.
42013004	Roḇaido mkoḇo snonkaku samfur seser riwar kaderen syosya imbriwer fa myunbos ro Siloam ansi, sasar sena naba syadi ro sasar snonkaku ḇena mnu ro Yerusalem?
42013005	Yakofen faro mko. Roḇa! Ḇape rofyor mkombrorḇa, mkokam nari mkoro kuker nyan berarirya."
42013006	Raimnai Yesus ikofen sarḇer ine: "Snonkaku oso nya ara knam oser ro yaf anggur ḇyedi, ma rya syewar bon ro ara knam ani, ḇape isma bono ḇaḇeri.
42013007	Inja ikofen faro ḇefararur ro yaf anggur ani: Wampasi wambarek rikior kwar yarama yasewar bon ro ara knam ine ḇape yasma bonoḇa. Iḇye rwoḇen ara knam ani! Isur farfyos monda sapropya!
42013008	Snon ani kyarem: Tuan, yor fa kyain ro wampasi wambarek ine wer ari, nari yasofer saprop ro fuarya ma yarir fafen roi,
42013009	imbude wampasi wambarek iyama imaremri; mboi roḇaido, insape ḇyeḇeroḇen!"
42013010	Rofyor Yesus ḇyuk farkarkor ro rum ari oso ro ras Mananai Yahudi.
42013011	Rodia bin oso isya rur ḇemaḇakya iswoḇeri ḇewampasi wambarek samfur seser riwar kwar isof iduf rao dokor ḇyedi iyar ḇo dores aḇyoḇer werḇa.
42013012	Fafisu Yesus myam bin ani, dori ma ikofen: "Ne awine waprei ro dafduf ḇedi."
42013013	Raimnai pyan ro bin ani ḇukor ḇyedi ma fafisu ani beri bin ani dores aḇyobber, ma isandik Allah.
42013014	Ḇape mananir rum ari imsor snar Yesus ḇyuk pararei faro snonkaku ḇeduf ro ras Mananai Yahudi, ma ikofen faro snonkaku ḇeḇor ansi ḇo doḇo: "Ras riwonem naisya faro kofararur. Inja mkorama mkosewar pararei ro ras anna oso, mboi ro ras arina awer."
42013015	Ḇape Yesus kyarem faroi ma ikofen: "Ne, snonkaku ḇeḇarḇor mkofawiḇake rofandu mko ono sisasyar sapi ma keledai sesi ro padwar sena ro ras Mananai Yahudi ma sunsi ḇemoḇ saninem war roya?
42013016	Mboi bin ine ibirisya pyarari ḇewampasi wambarek samfur seser riwar kwar ine, Abraham kpu ḇyedirya inja koperi ro ras Mananai Yahudi ḇake?"
42013017	Ma fyor ikofen rarirya, mbroḇ ḇyesikam simai ma kawasa ḇeḇor ansi simarisen snar smam roi ḇeba ifrur nane.
42013018	Raimnai Yesus ikofen: "Rosai yaḇuki syarḇer Allah Ḇaḇesasoser ḇyedi ma kuker rosai nari yaḇuki imnisya?
42013019	Imnis sesawi mor snon oso dun ma ḇyuḇer ro yaf ḇyedi; mor ani isur ma ḇyebaken ma man ro farsyos sifrur narem ro snaw ḇyena."
42013020	Ma ikofen wer: "Kuker rosai yaḇuki syarḇer Allah Ḇaḇesasoser ḇyedi?
42013021	Imnis mur bin oso dun fa ḇyuki irḇaren kuker terigu amek rikior isof namnir kam."
42013022	Rofyor oso Yesus imbran ḇe Yerusalem, dunuk ro mnu ḇe mnu ḇo ḇyuk farkarkor.
42013023	Ma snonkaku oso ikofen faroi: "Manseren, snonkaku ḇesma korerisya sibor ḇake?"
42013024	Yesus kyarem faro kawasa ansi: "Mkobesewar fa mkosun ro kedwai ḇefyosya! Snar yakofen faro mko: Snonkaku sibor sesewar fa siḇe ssun fama sismaḇa.
42013025	Rofyor tuan ḇena rumya ikḇok ma kyen kedwaiya nari mkores ro ḇondi ma mkonuk kedwaiya ḇo mko kofen: Tuan, sweḇen kedwaiya maḇe inko! Ma nari kyarem ma ikofen faro mko: Yafawi moḇ mkoramuma royaḇa.
42013026	Ma nari mko kofen: Nkoiso ḇeyan ma ḇeyinem kwar ro ḇarpon ḇedi ma aw ḇeḇuk farkarkor kwar ro nyan-nyan ro mnu nkoḇedi.
42013027	Ḇape nari ikofen faro mko: Yafawi moḇ rosai mkoramuma royaḇa, mkobur ḇarpon ayedi mko snonkaku ḇeḇarḇor!
42013028	Rodiwa nari mkosma kankanes ma arkfafais nakor, rofyor nari mkomam Abraham ma Isak ma Yakub ma nabisyakam ro Allah Ḇaḇesasoser ḇyedi, ḇape mko ḇardi sisawen mko bebandi.
42013029	Ma nari snonkaku srama ker Wamurem, Wambarek, Wambrur ma Wambraw ma nari skain sanan ro Allah Ḇaḇesasoser ḇyedi.
42013030	Ma kaku ḇeri snonkaku ḇepursya nari spon, ma snonkaku ḇeponsya nari spur."
42013031	Rofyor ani snon farisi ono sramura faro Yesus ma sikofen ḇo soḇo: "Snar Herodes iḇe myun aw inja rwa wabur moḇ ine."
42013032	Yesus kyarem: "Mkora mko kofen faro makei sup ani: Yayaw setan, ma yaḇuk pararei faro snonkaku ro ras ine ma meser, ma ro ras ḇeḇekior nari yamnai ro fararur ayena.
42013033	Ḇape ras ine ma meser yawer yambran pdef mararan ayedi, snar nabi oso nari ḇyeḇemun ro Yerusalem ḇandiriḇa.
42013034	Yerusalem, Yerusalem aw ḇemun nabi-nabisya ma manwawan Allah iwansya swosi kuker karui! Rarwan ono yaswarkuf fa yaryur romawa mkoḇesi, imnis mankoko sinan ḇeryur mkun ḇyesi ro prer ḇyedi baḇsi, ḇape mkomewer.
42013035	Kaku ḇeri rum bedi nari ḇyeḇebur ma ḇyeursḇa. Ḇape yakofen faro mko: Nari mkomam aya werḇa isof rofafisu mkokofen: Bok faroi ḇerama kuker snonsnon Manseren!"
42014001	Ro ras Mananai Yahudi oso, Yesus rya fa dakanan ro rum manfarkin kawasa Farisi oso rodia. Inja snonkaku ḇerama rodiasyakam smamepen kaku Yesus.
42014002	Kniko snon ḇeduf dafduf ḇefo oso ryama dores ro ḇarpon ḇyedi.
42014003	Riamnai Yesus ikofen faro snon ḇefawinananem Refo Yahudi ma snon Farisi ansi: "Ro ras Mananai Yahudi, fandun fa koḇuk pararei faro snonkaku ḇedufsyake, roḇa?"
42014004	Sikam sefasis. Raimnai iserepen snon ḇeduf ani ḇramin ḇyedi, ma ḇyuk pararei faroi ma iwani fa ibur.
42014005	Posa ikofen farosi: "Mansei rofandu mko, ḇena romawa, roḇa sapiyo fa isapi ro war ḇeyer oso ro ras Mananai Yahudi, ma nari isasyari ḇaḇeri ro ras ani?"
42014006	Ḇape snonkaku osero isampum ḇaḇeri.
42014007	Snar Yesus myam snonkaku dakam ansi skinfir moḇ ḇepyum syadi, inja ikofen wos sarḇer ine farosi:
42014008	"Rofyor snonkaku oso pyos mko fa mkan munara fakawawin, mkokain awer ro mob ḇekaki, snar imbude snon ani dor snonkaku ḇeba syadi onori,
42014009	nari snon ḇeyor mko ani ryama ikofen faro mko: Mkoḇuk moḇ ine faro snon iwa. Nari kuker mamyai, mkora mkokain ro moḇ ḇekakiḇa syadi.
42014010	Ḇape rofyor sor mko, mkora mkokain ro ḇarpur kaku. Insa tuan ḇena rumya ryamaido ikofen faro mko: Bati, yor kuker syowi, insa rwamura kwain ro ḇarpon kaku iwa. Rariryaido, nari wasma ḇaḇesyowi ro ḇarpon snonkaku ḇeḇor sor ansi.
42014011	Snar mansei ḇeyow mankundi ido, nari ḇyeḇerun, ma mansei ḇerun mankundi ido, nari ḇyeḇekanow fa ikaki."
42014012	Ma Yesus ikofen faro snon ḇeposi ani kako: "Rofyor wafrur munara ro isnake roḇke, pos awer bati ḇesi roḇa naek srar besi roḇa kina ḇesi roḇa min ḇefanam aw ma ḇenanasya, snar nari smunsu na faro aw, rofyor sakor aw wer.
42014013	Ḇape rofyor wafrur munara ido, pos snonkaku ḇesaḇarar, ma ḇeḇeroro, ḇepapipen ma snonkaku ḇeprafsya.
42014014	Nari wasma aski, snar snonkaku ansya sisma roi ono fa sḇukḇak frurpyum benaḇa. Snar nari wasma sasuref, ro ras aḇiḇer snonkaku ḇenapessya."
42014015	Simnaf Yesus wos ḇyena, snonkaku oso rofandu ḇenan ansya ikofen faro Yesus: "Aski faro mansei ḇeyananso Allah, rofyor Ḇaḇesasoser ḇyedi ryamaya."
42014016	Ḇape Yesus ikofen faro snon ani: "Snonkaku oso isya ifrur munara ḇeba, ma pyos snonkaku sibor kaku.
42014017	Rofyor anan munara ani siḇe sraki, iwan manfamyan ḇyesi fa sikofen ḇadir faro snonkaku pyos ansi: 'Mkoramuma, snar roi ḇeḇor nakam nfasos kwar.'
42014018	Ḇape sikam sun sano wareksi. Ḇeponya ikofen: 'Yor maf snar insape yakoḇes babo saprop mnuk oso, ma yaḇe yara fa yamami.'
42014019	Suminya dakkofen: 'Yor maf snar insape yakoḇes sapi mandu ririm ma skarsi kwar, inja yaḇe yara yamnasenpan si.'
42014020	Minya wer kako ikofen: 'Yor maf, snar insape yafakawin baḇo inja nari yarafa ḇa.'
42014021	Inja manfamyan ani kyaḇer ma ḇyuk nakam faro tuan ḇyani. Rarirya tuan ḇena rumya imsor ma ikofen: 'Mkora fasaw ḇe sampak ma rumbines swaf na ma mkun snonkaku ḇesaḇarar ma ḇeḇeroro ma ḇeprafsya, ma snonkaku ḇepapipensya.
42014022	Posa manfamyan ansi sikofen ḇadir faroi: Tuan, rosai swoser kwar ani, nkofruri kwar. Ḇape rariryano moḇ naisya kaker.
42014023	Raimnai tuan ani ikofen faro manfamyan ḇyesi: Mkoramura ḇe sampak ma nyan dayuk, ma mkoḇedifer snonkaku ḇero diansya fa saksun, snar yamarisen rum ayedi ifo.
42014024	Snar yakofen faro mko: Osoḇaḇeri rofandu snonkaku yapos kwar ansi, nari sakkain ro munara ayedi.' "
42014025	Rofyor ani kawasa sibor semarani ma siso Yesus ro marandan ḇyedi. Yesus isiḇer ma ikofen farosi:
42014026	"Snonkaku oso iḇe iso aya ido, dayin kmari, snari, swari ma romawa ḇyesi, naek ma srar ḇyesi, ma kenem ḇyedi kako, insape nari ḇyemanfamyan maro aya.
42014027	Mansei ḇeḇar aprop ḇyedi ḇo iso ayaḇa, nari ḇyemanfamyan maro ayaḇa.
42014028	Snar rofandu mko oso iḇe ifrur kaderen ḇeḇesyos ido, nari dawof fasasos kumpan ḇefrur ḇaḇawes ani fa namniske, namnisḇaim?
42014029	Snar ryir ararefya raimnai ifrur fararur ani fa iḇroḇa ido snonkaku ḇemam fararur ani, nari skoryayei,
42014030	ma sikofen: Snonkaku ani ryak ḇaḇawes ani raimnai, syambraḇ fa ifrur posa iḇa.
42014031	Roḇa, wairek oso nya sordade syaran samfur ma iḇe ḇyembroḇ wairek ḇese ḇena sordade syaran samfur risuru ido, nari kyain fa kyara ḇepon resari ro samambraḇ ḇyedi, rofyor myamun kuker mbroḇ ḇyedi ḇaim?
42014032	Inja ifawi syambraḇ ḇarya, iwan wawan ono fa sor dasi, rofyor mbroḇ ḇyedi ḇyinkwan kaker.
42014033	Rarirya kako kuker snonkaku oser-oser rofandu mko, ḇemewer ḇerir roi ḇeḇor ḇyenandi, nari ḇye manfyan maro ayaḇa.
42014034	Karumasenya iḇye, ḇape karumasen ani ḇyuar ido, nari rosai koḇukfruri fa myasmasen werya?
42014035	Nari sefanduni faro yaf werḇa, ma snai ḇe pupuk werḇa, mboi sisawen waworek monda si. Mkoḇe knaram ido mkorower!"
42015001	Ro ras oso, snon ḇeyor som ma snonkaku ḇesasar sibor kaku sra fa sakmnaf Yesus.
42015002	Inja snon Farisi ma snon ḇefawinananem Refo Yahudi sikofen: "Inja snonkaku ḇesasarsya nyasi ma danan fnoḇeksi."
42015003	Rarirya Yesus ikofen sarḇer ine farosi:
42015004	"Mansei rofandu mko, ḇesma domba utin oser, ma oso rofandu domba ansi iḇor ido, rosai nari ifrurya? Nari ryir domba samfur risiw seser risiw ansi ro sup ḇeḇeursḇa, ma rya fa syewar domba ḇeḇor ani isof isrowi?
42015005	Ma rofyor isrowi kwar, dowi ma ikamari kuker raryaḇ;
42015006	ma rofyor rya ro rum kwar, dor maniḇoḇ ḇyesi ma snonkaku ḇefanami sya, ma ikofen farosi, 'Mko marisen fnoḇek aya, snar domba ḇeḇor ayedi yasrowi kwar!'
42015007	Yakofen faro mko: Rarirya kako nari raryaḇ syadi ro boiyaswa, snar snonkaku ḇesasar oser imbror, isyadi wer ro raryaḇ snar snonkaku samfur risiw seser risiw ḇenapes, ḇeḇefandun marandor ḇa."
42015008	"Roḇa bin mansei ḇena kumpan sarak samfur, ma rofyor oso ryo, rosai nari ifrurya? Nari pyam padamara ma syewar kuker aunos isof isrowi.
42015009	Ma rofyor isrowi kwar, dor bati ḇyesi ma snonkaku ḇefanam rum ḇyedi ma ikofen farosi, 'Mkomarisen fnoḇek aya, snar kumpan ḇero ayani yasmai kwar.'
42015010	Yakofen faro mko: Rarirya kako nari raryaḇ isyadi fandu Allah malaikat ḇyesi, snar snonkaku ḇesasar oso imbror."
42015011	Yesus ikofen wer: "Snon oso nya romawa risuru.
42015012	Ḇedarya ikofen faro kmari: 'Mami, bukma ḇe aya rarwas ro nana koḇena ayena maḇe aya.' Inja kmari irarwas nana anna rofandu sko.
42015013	Ḇarpurya ro ras riḇeso romawa ḇedar ani ḇyoḇ rarwas ḇyan nakam, raimnai ryaḇe sup ḇeḇinkwan. Rodiwa ḇyoḇ farfnak nana ḇyena kuker kankenem ḇeḇe fromo monda.
42015014	Rofyor nana ḇyena naḇro kwar, basbiser ḇebaya myun mnu ani ma ikako syaḇarar.
42015015	Inja rya fa ifararur faro tuan oso ro mnu ani. Snon ani iwani ḇe yaf ḇyedi fa iwaren randip ḇyesi.
42015016	Ma imarisen iser snewar ḇyedi kuker roḇean randip anna, ḇape snonkaku osero ḇaḇeri fa ḇyuk roi oso faroi.
42015017	Insape iwasen ma ifawi kankenem ḇyedi, ma ikofen: 'Snonkaku ḇefararur faro kamami san kamayai, ḇape aya rodine, yaḇe yamar kuker basbiser.
42015018	Nari yayor aya ma yabur ḇe kamami ma yakofen faroi: Mami, yaḇesasar faro Allah ma faro mami,
42015019	inja wor awer aya ḇe romawa bedi mboi wafrur aya imnis snonkaku ḇeyan sasuref faro mami.'
42015020	Rarirya iyori ma ibur faro kmari. Fafisu ḇyinkwan kaker, kmari myam ḇeponi kwar ma saswarya dek ro sne ḇyedi. Inja kmari ifrar ma dawer epeni ma isyumi.
42015021	Ḇape romawa ani ikofen faro kmari: Mami yaḇesasar faro Allah ma faro mami. Inja yasyus fa wor aya ḇe romawa bediḇa.
42015022	Ḇape kmari ikofen faro manfamyan ḇyesi: 'Mkun fasaw syatu ḇepyum kakuyo ma mkoḇe fa syansun ma mkopanai kawin oso ro ḇrampin ḇyedi, ma mkoḇuk roi ḇesower ro wemin ḇyesuya.
42015023	Ma mkun sapi kuḇ ḇeḇebaken ani, ma mkomuni raimnai mkorama kan komarisen.
42015024	Snar romawa ayedi imar ḇape ikenem kaḇer, iḇor kwar ḇape kosmai wer.' Rarirya sirandak marisen ani kuker raryaḇ.
42015025	Ḇape romawa rakya isya ro yaf, ma rofyor ibur fa fyanam rumya, imnaf rakrok sonker, doya mas-mas ma fayaryer anna.
42015026	Inja dor manfyan oso ma ifuken faroi: 'Rosai eḇesya ro rumya?'
42015027	Manfyan ani ikofen: 'Ḇedar bani kyaḇer kwar ma kmami myun sapi kuḇ ḇeḇebaken ani, snar isma kaḇer romawa ḇyedi kuker ḇaḇye.'
42015028	Rarirya romawa rak ani imsor ma imewer daksunri. Inja kmari isasyar fa dakawos sneprei.
42015029	Ḇape kyarem faro kmari ma ikofen: Wampasi wambarek nabor kaku, yuffarmyan mami, ma yaḇeyuk sasoser bena oso ḇaim, ḇape wakḇuk nek-nek mkun oso fa yaḇuki dakmarisen kuker maniḇoḇ ayesiḇa.
42015030	Insape romawa ḇefnak mami nana bena faro bin ḇesasar ine ryama, kwaruk sapi kuḇ ḇeḇebaken ani faroi.
42015031	Ḇape kmari ikofen faroi: Romawa yedi, awma ras nakam awsya kuker aya ḇesya kwar, ma roi ḇeḇor ayena, roi ḇeḇor ḇenairya.
42015032	Iḇyekada rwama komarisen ma koryaḇ, snar ḇedar bani imar kwar ḇape ikenem kaber, ibor kwar fama kosma kaḇeri wer."
42016001	Yesus ikofen kako faro manfamyan ḇyesi: "Snon ḇenana oso isya nya snon ḇekram kumpan oso. Snon ḇenana ani imnaf manwarwaren ḇyani ḇyoḇ afafer nana ḇyena.
42016002	Inja dor manwarwaren ani ma ifuken: Kaku ro roi yamnaf ro aw na? Buk kankarem ḇenapes ro fararur bedi, snar nari wafararur ro fararur ani werḇa.
42016003	Manwarwaren ani kyara fasis ḇo doḇo: Rosai nari yafrurya? Tuan ayedi ḇyuk fa yamnai ro fararur manwarwarenya. Fama nari yaḇekir fa yuf adafyaḇa, ma yafararyor yan nari yamai.
42016004	Yafawi rosai nari yafrurya, insa rofyor yamnai ro fararur manwarwarenya, yasma snonkaku ono fa yaḇeryarus ro rum sena.
42016005	Raimnai dor snonkaku ḇeḇe nyaki kwar faro tuan ḇyedi, oser ḇe oser, ma ikofen faro ḇeponya: Nyaki ḇena faro tuan ayedi ḇeso irya."
42016006	Snon ani kyarem ḇo doḇo: "Mani fyom utin oser. Raimnai ikofen faro snon ani: Syap nyaki bedi isoine, kwain ma wafrur syap nyaki oso ḇese, ro knikine beri: Fas fyom samfur ririm.
42016007	Posa ikofen faro ḇeḇesuruya: Awkako, wasma nyaki riḇeso? Snon ani kyarem: Gandum kadu utin oser. Ikofen faro snon ani: Syap nyaki ḇedi isoine, wafrur syap nyaki oso ḇese; fas ḇayir kadu samfur riwar.
42016008	Inja tuan ani isandik manwarwaren ḇeḇye ba ani, snar ḇyerarirya kuker kakara ḇeḇye. Snar romawa supswan senaḇye faro min sesi, ro romawa isnasya.
42016009	Ma yakofen faro mko: Mkoseref ḇaḇebati kuker arasai ḇeḇyeḇa na, insa rofyor arasai anna nafnoḇek mkoḇa kwar ido, mkoiso ḇesma mob ro rum ḇekain fyoroya."
42016010	"Mansei ḇenapes ro roi kasun na, nari inapes kako ro roi ḇeba na. Mboi mansei ḇenapesḇa ro roi kasun na, nari inapesḇa kako ro roi ḇeba na.
42016011	Inja, mkonapes faro arasai ḇeḇyeḇa na, mansei nari ḇekyar mko ro nana ḇekakuna?
42016012	Ma mkonapes faro snon ono ḇese nana senaḇa, mansei nari ḇeḇuk nana mkoḇena faro mko?
42016013	Manfamyan oso duffarmyan faro tuan risuruḇa. Snar rofyor rarirya ido, nari dayin oso ma iswar ḇeseya, roḇa nari ḇyeuser faro oso ma fyandun ḇeseyaḇa. Mko fararur faro Allah ma faro arasai awer."
42016014	Farisisya simnaf wos anna kam ma simbrifi snar sikada sewomen faro pipiya.
42016015	Raimnai Yesus ikofen farosi: "Mkoḇuk kaku ro mankun mko, ro ḇarpon snonkaku, ḇape Allah ifawi sne mkoḇena. Snar roi snonkaku semanmin na, Allah dayin na.
42016016	Sasoser ro Refo Yahudi ma syap nabi-nabi sena nambran isof fafisu Yohanes; ma rofyor ani Ankankinem Ḇeḇye Allah Ḇaḇesasoser ḇyedi ḇyeḇeḇaryas, ma snonkaku oser-oser sfamfaḇri fa siḇe saksun roi.
42016017	Snar nanki ma sup na nari napromes, ḇape kakop oso ro Refo Yahudi nari ryoḇa.
42016018	Snonkaku oso fyaspar swari, raimnai fyakawin oso ḇese, ifrur farbuk; ma mansei bebekawin bin ani ifrur farbuk kako."
42016019	"Snon ḇenana oso syansun mararesi kuker syatu ḇeyafuk kaku ma ras nakam ikenem kuker kamayai.
42016020	Ma snon ḇesaḇarar oso isya snonsnon ḇyedi Lazarus; baken ḇyedi ifo kuker armaker, ma ḇyarek ro kedwai snon ḇenana ani ḇyedi,
42016021	ma imarisen iser snewar ḇyedi kuker roḇean mir-mir ḇesapi ro meja snon ḇenana ani. Isyadi wer naf ḇyesi srama sreḇ par ma armaker ḇyesi.
42016022	Fyoroḇa snon ḇesaḇarar ani ipsur, ma malaikatsya suni ma sriri ro Abraham wesop ḇyesuya.
42016023	Snon ḇenana anya kako dakpsur, ma seraki ma rofafisu isma kandera ro mun aibui myam ḇinkwan raryas ro Abraham ifran Lazarus.
42016024	Inja kyaru muryas ma ikofen: 'Mami Abraham, waswar aya; wawan Lazarus, syowen ḇrampin ḇyesi ro war kenoma ipnunek ramar yedine, snar yaḇekandera mankenem ro for ine saksak ḇyedi.'
42016025	Ḇape Abraham ikofen: 'Rumkun yedi, waswarepen, awma wasma ḇaḇye bena kwar rofyor wakenemya. Mboi Lazarus isma kandera ḇefnakḇa. Baboine isma sneprei ma waksma kandera ḇefnakḇa.
42016026	Oso wer ido, rofandu inko ma aw, ḇron ḇeba oso isya pyandwas ko, inja mansei ḇero dine ryaḇe ḇar iyafaḇa, ma mansei ḇero dia, dunuk mumaḇa.'
42016027	Ḇape snon ḇenana ani ikofen: 'Rarirya ido yor faro aw, mami, insa wawan Lazarus ḇe rum kamam ḇyedi,
42016028	snar yana ḇedar ririm, insa ḇyuk swarepen kaku farosi, insa ssun awer beri ḇe moḇ ḇeḇekandera ine.'
42016029	Ḇape Abraham ikofen: 'Syap Moses ma syap nabi-nabisya sisma na kwar. Iḇye simnaf ḇaḇesaksi anna.'
42016030	Ḇape snon ḇenana ani kyarem: 'Roḇa, mami Abraham, snar oso rofandu ḇemarsya kyaḇer farosi, nari simbror.'
42016031	Abraham ikofen faroi: 'Rofyor simnaf Moses ma nabi-nabisya wos senaḇa, nari simnaf snonkaku ḇemar ma beyiber rofandu ḇemarsya wos senaba kako.' "
42017001	Yesus ikofen faro manfamyan ḇyesi: "Farkarkor ninyan naisya, ḇape kandera faro snonkaku ḇefrur rariryasya.
42017002	Iḇye syadi snonkaku ḇerariryasya kofes karui ḇeyas-yas ro sisasusna, ma komsawer si ro soren, imbude sfarkor ninyan ono rofandu snonkaku ḇepokḇa sinendi.
42017003	Mkosasor mankun mko! Rofyor naek bedi ḇyesasar, wasoneki ma rofyor imbror kwar, buk maf faroi.
42017004	Mboi rofyor ḇyesasar ḇe rarwan rifik ro ras oser faro aw ma rarwan rifik kyaḇer faro aw ma ikofen: Yambror kwar, rarirya buk ampun faroi."
42017005	Inja wawan ansi sikofen faro Manseren: "Manseren, buk sambraḇ maḇe nko ro kakyarya!"
42017006	Manseren kyarem: "Rofyor mkona kakyar iba imnis sesawi mor, nari mkokofen faro ara knam ine: Kwapas ma wasur ro soren, ma nari byeyuser sasoser mkoḇena."
42017007	"Mansei rofandu mko, ḇena manfamyan oso fa kyaker, roḇa ḇyemanfarandows rofanfan, nari ikofen faroi, rofyor manfamyan ḇyani ibur ker yaf ḇyedi: Rwama fasaw fa wanan!
42017008	Nari roḇa! Imboi nari ikofen faro manfamyan ani: Fes sifer ḇedi ma wuf faryan aya, isof yanan ma yinem ḇepon resari. Posa kwar insape wakanan ma wakinem.
42017009	Nari ikofen kasumasake faro manfyan ani snar ḇyeyuser roi ḇeḇor ḇyuk fa ifrur kwar anna?
42017010	Rarirya kako mko. Rofyor mkofrur roi ḇeḇor sefa mkofrur anna kam kwar, iḇye mkokofen: Nko ine manfyan ḇeḇe faindaba; ma nkofrur monda rosai nari nkofrur na."
42017011	Ro Yesus mararan ḇyedi ḇe Yerusalem, imbrasye yawek ḇeyawas Samaria ma Galilea.
42017012	Fafisu syun ro mnu oso, snon pado samfur srama sisrowi. Sores ḇinkwan
42017013	ma siyiw: "Yesus, Guru, waswar inko!"
42017014	Rofyor Yesus myamsi, ma ikofen: "Mkora mkofasna mko faro imam." Ma fafisu sisya kaker ro nyanya faduri, smam sisren ro dafduf sena.
42017015	Inja oso rofandusi myam iprei kwar, kyaḇer ma isandik Allah kuker mkaren ḇeba,
42017016	raimnai kyain wepur ro ḇarpon Yesus ma ikofen kasumasa faroi. Snon ani snon Samaria rirya.
42017017	Ḇarpurya Yesus ikofen: "Insaja snon samfur iso ḇesma parareya? Moḇ rosai snon risiw sisya roya?
42017018	Snaro snon mandaman ine monda kyaḇer ikofen kasumasa faro Allah?"
42017019	Raimnai Yesus ikofen faro snon ani: "Wores ma wabur. Snar kakyar bedi ḇyuk aski faro aw kwar."
42017020	Farisi ono sifuken faro Yesus, fafisu rosai Allah Ḇaḇesasoser ḇyedi nari ryamaya, Yesus kyarem, ma ikofen: "Allah Ḇaḇesasoser ḇyedi ryama kuker aḇyair ro snonkakuḇa,
42017021	isof snonkaku sikofen, 'Mkorama mkomam, isoine!' roḇa, 'isya rodiwa!' Snar kaku ḇeri Allah Ḇaḇesasoser ḇyedi isya rofandu mko."
42017022	Posa kwar Yesus ikofen faro manfamyan ḇyesi: "Nari fafisuya ryama, mkomarisen mkomam ras oso rofandu ras Rumkun Snonkakuya ḇyena, ḇape nari mkomam iba.
42017023	Ma nari snonkakusya sikofen faro mko: 'Mkomam, isya rodiwa!' roḇa, 'Mkomam, isya rodine!' Ḇape mkoramura awer, ma mkoso awer.
42017024	Snar imnis raris arḇeḇer, isamar ro madepya pember ine ḇe mandepya pember iwara, rarirya kuker ras raramuma ro Rumkun Snonkakuya ḇyedi.
42017025	Ḇape nari isma kandera nabor ḇepon resari ma nari syos ine simeweri.
42017026	Ro ras imnis raris roi ḇeḇesya ro awar ḇepon ro Nuh, rarirya kuker roi ḇeḇesya ro ras Rumkun Snonkakuya.
42017027	Nari sanan ma sinem, sfakawin ma siwafwofer, isof ras Nuh syun ro jawasiya, raimnai faḇruḇya ryama myunsi rao siḇro.
42017028	Rarirya kako kuker roi ḇeḇesya ro awar Lot: sanan ma sinem, sḇaḇoḇ ma skaḇkoḇes, skaker ma sḇaḇawes.
42017029	Ḇape ro ras Lot isasyarbur Sodom, mekem for ma mekem karui for ḇesabu ker nankiya myun presi.
42017030	Rarirya kako kuker roi ḇeḇesya ro ras Rumkun Snonkakuya fyasna mankundia.
42017031	Ro ras ani mansei isya ro rumya bori, ma roi ḇeḇor ḇyena naisya ro rumya dori, dado fa dun naba. Rarirya kuker snonkaku ḇekaker ro yaf, kyaḇer faro rum ḇyediḇa.
42017032	Mkoswarepen Lot swari!
42017033	Mansei ḇeḇesewar ḇemyof kenem ḇyedi, nari kenem ḇyedi ryoburi. Mboi mansei kenem ḇyedi ryoburi, ikada nari isma aski.
42017034	Yakofen faro mko: Ro roḇ ani snon risuru suyenef kam ro kamboi anenef oser, nari sun oser ma sibur suminya.
42017035	Bin risuru suisya suso pokem, nari sun oser ma sibur suminya." [
42017036	Ma rofyor snon risuru suisya ro yaf, nari sun oser ma sibur suminya.]
42017037	Manfamyan ansi sifuken faro Yesus: "Moḇ rosai nari ndarirya, Manseren?" Yesus kyarem farosi: "Ro moḇ rosai aipyokem sisya, rodiwa manwawasya spanjuḇer kako."
42018001	Posa kwar, Yesus ḇyuk sarḇer oso fa ḇyefarkarkor faro manfamyan ḇyesi, insa simyaren senadi ḇesya kwar ma sfafayaf awer.
42018002	Yesus ikofen: "Ro mnu oso, Mankara oso imkak Allah ḇa, ma ipok ḇyefandun snonkaku syaḇa.
42018003	Ma ro mnu ani, bin kabom oso isya ryama ḇesya kwar faro mankara ani ma ikofen: Wafnoḇek aya fa wasrow kuker mbroḇ ayedi.
42018004	Fafisu riḇeso kwar mankara ani imewer. Ḇape rofafisu oso, ikofen ro sne ḇyedi: Aya ine yamkak Allah ḇa ma yaḇesyowi snonkaku ḇesesyaḇa.
42018005	Ḇape bin kabom ine ḇyeyayayu aya ḇesya kwar, inja iḇye kada yaḇuk kaku roi, insa ryamuma kaker awer, snar ifrur marmor aya mankenem."
42018006	Posa Manseren ikofen: "Mkokara rosai mankara ḇeḇarḇor ani ikofenya!
42018007	Nari Allah ḇyuk nanapes faro snonkaku kyinfir kwarsya, ma ḇeyori, ro roḇ meser syaḇake? Ma nari ḇyeuryar fafisu naḇo ifnoḇeksi ḇake?
42018008	Yakofen faro mko: Nari isamberen fa ḇyuk kaku farosi. Ḇape, rofyor Rumkun Snonkakuya ryama ido, nari isma kakyaro ro supswan ine kakerke?"
42018009	Yesus fyawar kako sarḇer ḇekur snonkaku ḇerun min sesya ma soḇo semir sinapes, Yesus ikofen sarḇer ine:
42018010	"Snonkaku risuru suraḇe Allah Rum ḇyedi fa suḇenadi; snon ansuya oso snon Farisi rirya, ma suminya snon ḇeyor som rirya.
42018011	Snon farisi ani dores ma ḇyenadi ro sne ḇyedi radine: O, Allah, yakofen kasumasa faro au, snar yamnis kuker snonkaku ḇese siyafa ḇa, snonkaku ḇefasyarḇa, ḇeḇarḇor ḇa, ḇefrur farbuk ḇa ma yamnis snonkaku ḇeyor som ine ḇa;
42018012	Yafyorḇe suru ro ari swaf oser, ma yaḇuk rarwas ḇar ḇeḇe samfur ro roi ḇeḇor ayena kam.
42018013	Ḇape snon ḇeyor som ani dores ḇinkwan ma kyankunem, posa pyanepen ander ḇyedi ma ikofen: O, Allah, waswar snonkaku ḇesasar aya ine.
42018014	Yakofen faro mko: Snon anine iburḇe rum ḇyedi kuker napnapes isma ro Allah, ḇape snon Farisi anyama roḇa. Snar mansei ḇeyow mankundi ido, nari ḇyeḇerun ma mansei ḇerun mankundi ido, nari ḇyeḇekanow."
42018015	Sinan ono sun romawa kapirare sesya faro Yesus, insa ḇyeḇoksi. Ḇape manfamyan ḇyesi smam mura ido, sisonek snonkaku ansi.
42018016	Fama Yesus dorsi ma ikofen: "Mkorir romawa ansi insa srama ḇe aya, mkodwarek awersi, snar snonkaku ḇera dinesya siso ḇena Allah Ḇaḇesasoser ḇyedisya.
42018017	Yakofen faro mko: Kuker kaku ḇeri mansei ḇeseref Allah Ḇaḇesasoser ḇyedi imnis romawa kapirareḇa ido, nari ipok fa daksun roiḇa."
42018018	Snon manfarkin oso ifuken faro Yesus, ḇo doḇo: "Guru ḇeḇye, rosai nari yafrur insa yaksma kankenem fyoro-fyoroya?"
42018019	Yesus kyarem: "Rosai ḇeḇewar wor ayaḇe ḇeḇyeya? Snonkako osero fa iḇye ḇaḇeri, demir monda Allah.
42018020	Wafawi Allah sasoser ḇyena kam kwar: 'Wafrur farbuk awer, wasararer awer, mamun awer, besyowi snami ma kmam su.' "
42018021	Snon ani ikofen: "Nane kam yaḇeuser na kwar, rofyor yababoya isof ras ine."
42018022	Yesus imnaf rarirya ikofen faroi: "Ḇape roi oser isya kaker fa nari wafrurya: boḇ pres nana benakada ma warwas na faro ḇesaḇararsya, rarirya nari wakna nana ḇero boiyaswa, posa rwama waso aya."
42018023	Rofyor snon ani imnaf wos ani, iwarai snar snon ḇenana rirya.
42018024	Raimnai Yesus myami ma ikofen: "Syamswen fafayaḇa, faro snon ḇenanasya saksun ro Allah Ḇaḇesasoser ḇyedi.
42018025	Snar ipyan syadi faro onta oso syun ro mbraifun mkir ḇebaḇa, ro snon ḇenana ḇesewar fa ḇesun ro Allah Ḇaḇesasoser ḇyedi."
42018026	Ma ḇemnaf ansi sikofen: "Rarirya ido, mansei nari ḇesma koreriya?"
42018027	Yesus ikofen: "Rosai snonkaku sipok ḇaḇeri fa sifrur na, Allah kada ifrur na."
42018028	Petrus ikofen: "Nkoine nkobur roi ḇeḇor inkoḇena kam ma nkoso au."
42018029	Ḇape Yesus ikofen farosi: "Kaku ḇeri, yakofen faro mko, snonkaku mansei ḇebur rum ḇyedi, swari, roḇa naek srar ḇyesi, sinan ḇyesi roḇa romawa ḇyesi, snar Allah Ḇaḇesasoser ḇyedi,
42018030	nari isma kaḇer sasuref pararyur, rofafisu ine beri kako ma ro awar ḇeramumaya nari isma kankenem fyoroya."
42018031	Yesus dor manfamyan samfur seser risuru ḇyesya, ma ikofen farosi: "Insape koraḇe Yerusalem ma roi ḇeḇor nabisya sfas fa ḇekur Rumkun Snonkaku ani nari namnis.
42018032	Snar nari sḇoḇi faro er-er ḇeyakfawi Allah ḇa, ma skoryaye i, sonef i ma saninef i,
42018033	ma siprer i ma smun i, ma ro ras ḇeḇe kiorya nari diḇeri wer."
42018034	Ḇape roi ikofen anna, sifawi osero ḇaḇeri, snar kankunes ro wos anna nayokef farosi ma sifawi roi kyara ḇesyan naḇa.
42018035	Rofyor Yesus fyanam fa syuḇer ro Yerikho, snon ḇepraf oso kyain ro sampak andirya ma fyararyor.
42018036	Rofyor snon ani imnaf kawasa ḇeḇor ansi sunuk, inja ifuken: "Rosai sifrurya?"
42018037	Snonkaku sikofen faroi: "Yesus snon Nazaret ani ḇeyunukya."
42018038	Inja dor: "Yesus, Rumkun Daud, waswar aya!"
42018039	Inja ḇembran ro ḇarponsya sewefi, insa ḇyefasis. Ḇape dor naba syadi wer: "Rumkun Daud, waswar aya!"
42018040	Inja Yesus imnai ma iwan fa sun snon ani faroi. Ma rofafisu fyanam faroi kwar, Yesus ifuken i:
42018041	"Rosai wamarisen insa yafrur faro aw?" Snon ani kyarem: "Manseren, yamarisen kaku yamam wer!"
42018042	Raimnai Yesus ikofen faroi: "Rarirya ido mame, snar kakyar bedi ḇyuk aski faro aw kwar!"
42018043	Ma rofafisu ani beri myame, inja iso Yesus ḇo isandik Allah. Kawasa ḇemam roi ḇeḇesya ani kako sisandik Allah.
42019001	Yesus syun ro mnu Yerikho ma imbran pdef fa dunuk mnu ani.
42019002	Rodia snon oso isya snonsnon ḇyedi Zakheus, mananir ḇeyor som, ma snon ḇenana rirya.
42019003	Ḇyesewar kaku insama dakmam snon sapḇe Yesus ani, ḇape snar snonkakusya sibor siyari isof ipok dakmamiḇa, snar ḇaken ḇyedi ikakiḇa.
42019004	Inja ifrar ḇepon bur snonkaku ḇeḇor ansi, raimnai dek ro ara knam oso insa dakmam Yesus, nari ḇeyunuk rodia.
42019005	Fafisu Yesus dunuk ro moḇ ani, myamḇe bo ma ikofen: "Zakheus, wasabu fasaw, snar ras ine yaḇeryar ro rum bedi."
42019006	Rarirya Zakheus isabu fasaw ma isrow Yesus kuker raryaḇ ḇefnakḇa.
42019007	Ḇape snonkaku ḇemam roi ḇeḇesya ani sikam sisuremi ma sikofen: "Ḇyeryar ro snonkaku ḇesasarsya rum sena."
42019008	Ḇape Zakheus iyori ma ikofen faro Manseren: "Manseren, rarwas ro nana ayena, nari yaḇuk na faro snonkaku ḇesaḇararsya ma rofyor yun syadi roi ono ro snonkaku onoido nari yakaḇer na ḇe rarwan rifiak."
42019009	Yesus ikofen faroi: "Ras ine askiya isya kwar faro rum ine, snar snon ine kako romawa Abraham ḇyedirya.
42019010	Snar Rumkun Snonkakuya ryama insa syewar ma ḇyuk koreri faro snonkaku ḇeborsya."
42019011	Yesus dawos pdef wos ḇyena faro ḇemnafi ro diansya, kuker wos sarḇer oso, snar fyanam kwar ḇe Yerusalem ma kawasa ansi skara ḇo soḇo nari Allah Ḇaḇesasoser ḇyedi ifyafer fasaw.
42019012	Inja ikofen: "Snonkaku ḇena mnu oso ryaḇe mnu ḇeḇinkwan insa sisiḇeri fa ḇye wairek ro diya, posa kyaḇer.
42019013	Inja dor manfamyan ḇyesi snon samfur, ma ḇyuk pipi brawen samfur farosi ma ikofen: 'Mkoḇuk pipi sine sfarḇaḇyan rawo isof yakaḇer.'
42019014	Ḇape snonkaku er ḇyesi sayin i, inja siwan wawan ono fa siyawuseri ma sikofen: 'Nkomewer snonkaku ine ḇye wairek faro nko.'
42019015	Inja sisiḇeri ḇe wairek raposa kyaḇer ma ḇye wairek, iwan fa sor manfyan ḇyesi, ḇesma pipi kwar ansi, insa sikofen ḇayir barbor ro pipi sisma ro farḇyan sedi oser-oser fa dakfawi.
42019016	Inja snon ḇeponya ikofen: 'Tuan, pipi brawen oser yasma ro aw kwar ani, ḇyuk barbor pipi brawen samfur.'
42019017	Ikofen faro snon ani: 'Iḇye kaku ro fararur bedi, aw manfyan ḇeḇye; wanapes ro roi kasun, inja wasma nasan fa wuf sasoser ro mnu samfur.'
42019018	Snon ḇeḇe suruya ryama ma ikofen: 'Tuan, pipi brawen yasma ro aw kwar ani, ssḇuk barbor pipi brawen ririm.'
42019019	Ikofen faro snon ani: 'Ma aw kako, wuf nasan ro mnu ririm.'
42019020	Ma manfyan ḇeḇe kiorya ryama ikofen: 'Tuan, pipi brawen banya isine, yakrami ro marḇunya.
42019021	Snar yamkak tuan aw, snar yafawi tuan snonkaku ḇepakrek; inja wun roi ḇeḇor wapok rwirḇa ma tuan wuf rosai kwerḇa.'
42019022	Inja ikofen faro snon ani: 'Aw manfyan ḇeḇarḇor, nari yaḇe mankara aw, raris mankundaw wos ḇena. Wafawi kaku aya ine snon ḇepakrek, ma ḇeyun roi ḇeḇor yapok yarirḇa, ma ḇeyuf rosai yakerḇa.
42019023	Rarirya ido, rosai ḇeḇewari rwir pipi ayedi ro snonkaku ḇefarḇyan pipi insa yakaḇer ido, yun pampen ḇyediḇa kukerya?'
42019024	Raimnai ikofen faro snonkaku ḇeyores ro diansya: 'Mkun pipi brawen oser ani buri ma mkoḇuki faro snon ḇena pipi brawen samfur ani.'
42019025	Inja sikofen: 'Tuan, nya pipi brawen samfur kwar.'
42019026	Ḇape kyarem: 'Yakofen faro mko: Snonkaku mansei ḇesma ido, faroi nari ssḇuk wer, ḇape mansei ḇesmaḇa ido, nari sun rosai ismana buri.
42019027	Mboi faro ḇemsor aya ma ḇemewer yaḇe waireksya, mkunsi muma ma mkomunsi ro ḇarpon ayedi.' "
42019028	Yesus dawos raposa, pyonsi ro maran ḇyedi ḇe Yerusalem.
42019029	Fafisu fyanam ḇe Betfage ma Betania, ḇekain ro bon ḇenirḇe urek Zaitun, iwan manfamyan ḇyesi snon risuru.
42019030	Kuker ananun: "Muraḇe mnu ḇero ḇarpon muḇediwanya: 'Ma rofyor musun ro diwa, nari musrow keledai kuḇ babo oso sfesi, ma snonkakuyo deki ḇayim. Muper keledai ani ma muyuni muma.'
42019031	Ma rofyor snonkaku oso ifuken faro mu rosai ḇeḇewari muperiya? Nari mukarem radine: 'Manseren ḇyefanduni.' "
42019032	Inja manfamyan ansuya sura ma susrow roi ḇeḇor anna raris moḇ Yesus ikofen raya.
42019033	Fafisu super keledai ani, snonkaku ḇena keledai ani ifuken: "Rosai ḇeḇewari muper keledai iya kukerya?"
42019034	Sukarem: "Manseren ḇyefanduni."
42019035	Inja suyun keledai ani faro Yesus, raima sḇori kuker sansun sena ma sifnoḇek Yesus fa dek roi.
42019036	Ma fafisu Yesus dek ro keledai ani, sḇor sansun sena ro nyanya.
42019037	Fafisu fyanam Yerusalem, ro nyan ḇeyado ro urek Zaitun, manfamyan ḇyesi ma ḇeyakeri ansya kam simarisen ma sisandik Allah kuker mkaren ḇeba snar aḇyair kanandor smam kwar na.
42019038	Sibras ma sikofen: "Ḇaḇeḇok faroi ḇeramuma imnis Wairek kuker snonsnon Manseren, aski ro boiyaswa ma syom faro Allah ro moḇ ḇekaki syadi!"
42019039	Farisi ḇeyakso kuker snonkaku ḇeḇor ansya sikofen faro Yesus: "Guru, wasonek manfamyan besine."
42019040	Yesus kyarem: "Yakofen faro mko: Rofyor sefasis ido, nari karui nane nabras."
42019041	Ma fafisu fyanam kwar ma myam mnu ani, kyanesi,
42019042	ḇo doḇo: "Sye iḇye syadi ro ras ine kako wafawi rosai ḇeyun aski faro aw. Ḇape insape roi ḇeḇesya ani iyokef ro mkomkamna.
42019043	Snar rasya ryama ido, nari mbroḇ besi siyar warek aw kuker ayar mamun ma soper aw ma sfasyar aw,
42019044	ma nari simkok aw fnoḇek kawasa besi ma arsen bedi karui oso kyon ro karui oso boriḇa, snar wafawiḇa fafisu rosai Allah ryakaki awya."
42019045	Raimnai Yesus syun ḇe Allah Rum ḇyedi, ma iyaw kawasa ḇefarḇaḇyan ro diansya,
42019046	ma ikofen farosi: "Sfar kwar ḇo soḇo: Rum ayeja ma rum nadi rirya. Ḇape mkofruri raris narem ḇefasyar monda."
42019047	Ro ras nakam, ḇyuk farkarkor ro rum ariya dori. Inja mananir-mananir Imam ma ḇefawinananem Refo Yahudi ma snonkaku ḇeḇe snonsnon ro er Israelsya sḇesewar fa smuni
42019048	ḇape sifawiḇa, nyan rosai ssḇuki myuni, snar kawasasya kam siryaḇi, ma simarisen simnafi.
42020001	Ro ras oso Yesus ḇyuk farkarkor faro kawasa ḇeḇor ro Allah Rum byedi ma ḇyaryas Ankankinem Ḇeḇye, mananir imam-imam ma ḇefawinananem Refo Yahudi fnoḇek ḇebararasya srama,
42020002	ma sikofen faro Yesus: "Wakofen ḇadir papoik rosai buki ifrur roi ḇeḇor anna ma mansei ḇeḇuk papoik ani faro aw!"
42020003	Yesus kyarem farosi: "Aya kako nari yaḇuk fakfuken oso faro mko. Mkokofen maro aya:
42020004	Masasi Yohanes ḇyani, ryama ker boiyaswake ryamaker snonkaku?"
42020005	Inja skara ro mankunsi ma sikofen: Rofyor koḇe: Ryamuma ro boiyaswa, nari ikofen: Rosai ḇeḇewari mkokyarḇa?
42020006	Oroḇaido koḇe: Ryamaker snonkaku, nari kawasa sine sfarmun ko kuker karui, snar sifawi kaku, Yohanes nabi rirya.
42020007	Raimnai skarem, nkofawi moḇ masasi ani ryamuma royaḇa.
42020008	Yesus ikofen farosi: "Rarirya ido, aya kako yakofen faro mkoḇa kuker papoik rosai yaḇuki ifrur roi ḇeḇor annaya."
42020009	Raimnai Yesus ikofen sarḇer ine faro snonkaku ḇeḇor ansi: "Snon oso isya ḇyas yaf anggur oso; posa ḇyuk yaf ani faro snon ḇefararursya raimnai ryaḇe sup ḇese rofafisu fyoro kaku.
42020010	Ma rofafisu mamaremya ryama, iwan manfyan ḇyesi oso faro ḇefararur ansya, insa ssḇuk rarwas ro anggur bon anna faroi. Ḇape ḇefararur ansi siprer manfyan ani ma siwani fa ibur beidi.
42020011	Inja iwan manfyan oso ḇese wer, ḇape manfyan ani sipreri ma skoryayei, raimnai siwani fa ibur beidi kako.
42020012	Inja iwan manfyan ḇeḇe kiorya, ḇape smuni isof ḇyeparpar, posa sisaweni ro yafya ḇandiri.
42020013	Inja tuan ḇena yaf anggur anine ikofen: Rosai nari yafrurya? Nari yawan romawa yaswar ani; snar ikada nari sesyowi i.
42020014	Ḇape fafisu ḇefararur ro yaf ansi smam romawa ḇyani, sna wosi, ma sikofen: I ḇeḇeknam yaf anggur ine, mkorama komuni, insama yaf anggur ḇyedine konai.
42020015	Inja smuni ma sisawen i ḇe yaf anggur ani ḇandiri, insape rosai nari tuan ḇena yaf anggur ani ifrur faro siya?
42020016	Nari ryama ma myun pres si, ma ḇyuk yaf anggur ani faro ono ḇese." Simnaf raririrya inja sikofen: "Rarirya awer!"
42020017	Ḇape Yesus myamsi ma ikofen: "Rarirya ido, kankunes rosai ḇero mnuk ineya: Karui kamasan ḇeḇaḇawes ansi sisawen kwar, iso nari ḇeḇe karui kakyarya.
42020018	Mansei ḇesapi ro karui ani, nari ḇyekiskis, ma mansei karui ani kyamepenya ido, nari ḇyefafen."
42020019	Inja ḇefawinananem Refo Yahudi ma mananir imam sḇesewar fa sfor Yesus ro fafisu ani kako, snar sifawi, mboi siso ikofen ro sarḇer ani, ḇape simkak kawasa ḇeḇor ansi.
42020020	Ḇefawinananem Refo Yahudi ma mananir imam-imam sḇayir Yesus. Siwan manpan ono faro Yesus ma sifrur mankunsi ḇe snonkaku ḇenapes, insa sidenem i kuker fakfuken oso ma ssḇuki faro Gubernuri.
42020021	Snonkaku ansi sifuken: "Guru, nkofawi wos ma farkarkor ḇena kam nanapes, ma mamkaryerḇa, mboi buk farkarkor ḇenapes ro Allah nyan ḇyena.
42020022	Inja nari nkoḇak som faro Kaisarke, roḇa?"
42020023	Ḇape Yesus ifawi swaruser mandaw sena, inja ikofen farosi:
42020024	"Mkofasna dinar osoma ro aya: fanir ma fasfas mansei ḇeroiya?" Skarem: "Kaisar."
42020025	Raimnai Yesus kyarem farosi: "Rarirya ido mkoḇuk faro Kaisar rosai nari mkoḇuk faro Kaisar ma faro Allah rosai nari mkoḇuk faro Allah!"
42020026	Inja sipok fa sidenem iba snar sikandor kankarem ḇyena ro ḇarpon kawasa ansi, inja sefasis.
42020027	Snon Saduki ono sra fa sisrow Yesus, snar sima sikyar faro ḇaḇawesya ḇa. Inja sifuken faroi:
42020028	"Guru, Moses fyas sasoser ine maḇe inko, ḇo doḇo: Rofyor snon oso, imar ma isma romawaḇa ido, nari naek ḇyeja ḇyekawin swari insa ḇyuk romawayo faro naek ḇyani.
42020029	Manbekanaek rifik sisya. Ḇeponya ḇyekawin kuker bin oso raimnai imar ḇape isma romawaḇa.
42020030	Inja ḇeḇesuruya ḇyekawin bin ani,
42020031	ma ḇeḇekiorya rarirya pdef isof ḇeḇefikya, simar kam ma sna romawaḇa.
42020032	Ḇarpurya bin ani kako dakmar.
42020033	Rariso kuker bin ani, mansei rofandu snon ansi ḇeḇeswa faroi ro ras aḇiḇerya? Snar skoḇe fik skofakawin kam kukeri kwar."
42020034	Yesus kyarem farosi: "Snonkaku rofafisu ine ro supswan inesya sḇekawin ma sfakawin si,
42020035	ḇape faro snonkaku skara ḇesyus fa ḇesma rarwas ro supswan ḇese ani ma ro aḇiḇer fandu snonkaku ḇemarsya, sḇekawin ḇa ma sfakawin siḇa.
42020036	Snar nari simar werḇa; imboi simnis kuker malaikat-malaikat ma seromawa Allah, snar sḇeḇeḇawes kwar.
42020037	Ro mnuk snonkaku ḇemarsya siḇer si, Moses ikofen ḇadir kwar ro mnuk manuk borek, ro moḇ rosai sap Manseren ḇe Allah Abraham, Allah Ishak ma Allah Yakub.
42020038	Inja Allah ḇye Allah faro snonkaku bemarsya ḇa, ḇape ḇye Allah faro snonkaku ḇekenemsya, snar snonkaku syakam nari sikenem ro ḇarpon ḇyedi."
42020039	Simnaf rarirya snonkaku ḇefawinananem Refo Yahudi ono sikofen: "Guru, kankarem bedi imnis kaku."
42020040	Rarirya simku fa sifuken roi ono ro Yesus wer ḇa.
42020041	Ḇape Yesus ikofen farosi: "Rariso snonkakusya soḇo, Wairek ḇeḇuk koreri (Mesias) ikada Daud romawa ḇyedirya?
42020042	Snar Daud mankundi ikofen ro syap Mazmur ḇo doḇo: Manseren ikofen faro Manseren yedi; kwainkada ro ḇar raku yedi;
42020043	isof yaḇe mbroḇ besi fa seararef ro wemsu.
42020044	Inja Daud dapiḇe Manseren ḇyedi, rariso nari ḇye romawa faroi wer?"
42020045	Fafisu snonkaku ḇeḇor ansi simnaf Yesus ikofen faro manfamyan ḇyesi:
42020046	"Mkoḇe sasor mko ro ḇefawinananem Refo Yahudi ḇesansun syatu ḇekwan ḇo ḇemarisen ḇembran ḇeḇesewar syom ro buḇes (pasar) ḇemarisen ḇekain ro ḇarpon ro rum ari ma moḇ sisma syom ro munara,
42020047	ma ḇeyoren pekwam kabomsya rum sena, ḇepanwarek kawasa simkasna kuker nadi ḇekwan sena. Nari sisma samamyai ḇemarḇak syadi."
42021001	Rofafisu Yesus isya ro Allah Rum ḇyedi myam snonkaku ḇenanasya srir farsarser sena ro burua farsarserya.
42021002	Myam kako bin kabom ḇesaḇarar oso dakrir remis risuru ro burua farsaser ani dori.
42021003	Inja ikofen: "Yakofen faro mko, kaku ḇeri bin ḇesaḇarar ine ḇyuk farsarser sibor syadi ro kawasa ansine kam.
42021004	Snar sikam ssḇuk ro farsbawer sena, ḇape kabom ine syaḇarar rariso kako ḇyuk ro nana ḇyena kam, ḇeḇefandun ro kankenem ḇyedi."
42021005	Ro fafisu snonkaku ono sawawos ro roi ḇekur Allah Rum ḇyedi ma smander ḇaḇaus ḇeḇesya ani, ḇyeḇefrur kuker karui ḇepyum ma roi ḇeḇor ssḇuki fyarser faro Allah, inja Yesus ikofen farosi:
42021006	"Rosai mkomam ḇesya ro dia -- nari rasya isyama, karui oso ipok ḇyarek ro karuiyo boriḇa; nakam nari neḇekakok."
42021007	Ma manfamyan ḇyesi sifuken faroi, ḇo soḇo: "Guru, rofafisu saiso nari roi ḇeḇor nane nesyanya? Ma abyair saiso, ḇefasna rofafisu ndariryana?"
42021008	Yesus kyarem: "Mkofasos insa seankar mko awer. Snar snonkaku sibor nari srama sap snonsnon ayedi ma sikofen: Ayai rya, ma fafisuya fyanam kwar. Mkoso awersi.
42021009	Ma rofyor mkomnaf roi sawos ro mbroḇ ma mbriwer mko kandor awer. Snar nakam nari ndarirya ḇepon ḇape nfasna ras ḇepupesya nari ryama fasawya isya ḇaim."
42021010	Ikofen farosi: "Er oso nari ḇyembroḇ ma isampum er ḇese ma ḇaḇesasoser oso nari ḇyembroḇ ḇaḇesasoser ḇeseya,
42021011	ma rim ḇeba kaku nari myun ma ro moḇ nabor dafduf kapyowi ma basbiser isya, ma nari roi ḇefrur kanandor naisya kako ma aḇyair-aḇyair ḇeyun nyawa nari nfasna ro nanki.
42021012	Ḇape roi ḇeḇor nane naisya ḇaim nari sfor mko ma sewayammko; nari skukeḇ mko ro rum nadina ma mkosun ro bui, ma nari sun mkoḇe ḇarpon kankain wairek-wairek ma ḇesma papoik sya snar snonsnon ayedi.
42021013	Inja roi nane nefafisu faro mko fa mkoḇuk ḇaryas Ankankinem Ḇeḇye ro Allah.
42021014	Inja mkoswarepen naḇye ro mkosnemna insa mkokara ḇepon awer sano faro mko.
42021015	Snar mankundaya nari yaḇuk faro mko fawawi ro wos, isof mbroḇ mkoḇesi sipok sisampum mkoḇa.
42021016	Ma sinan mkoḇesi, ma naek, kina, ma bati mkoḇesi sḇoḇ mko isof ono rofandu mko nari seḇemun,
42021017	ma snonkakusya kam sayin mko snar snonsnon ayedi.
42021018	Ḇape snonburyam osero ro mkoḇrumna ipok nari ryoḇa.
42021019	Rofyor mkores nako, nari mkosma kankenem mkoḇena."
42021020	"Rofyor mkomam sordade-sordadesya saiwarek Yerusalem ido, irya mkofawi beri, makakok ḇyedi fyanam kwar.
42021021	Rofyor ani snonkaku ro Yudea sifrar sibur be bon, ma snonkaku ro Yerusalemsya kako iḇye sfaryane, ma snonkaku ro mnuya ḇandirisya ssun awer ḇe Yerusalem,
42021022	snar irya fafisu mamunsuya imnis kwar ro roi ḇeḇor kam sfas kwar ro Refo.
42021023	Ras ani ifrur kandera fafayaḇa faro bin ḇemoḇesḇa ma ḇesasus sya! Mnu ine nari isma kandera ḇeba kaku ma Manseren nari ḇyuk samamyai faro er ine,
42021024	ma nari seḇemun kuker sumber ma er ansi sunsi ḇe women faro er ḇeḇor kam ma er ḇefawi Allah ḇasya nari saref apepen Yerusalem, isof fafisu er ansi sedi imnis."
42021025	"Ma nari aḇyair-aḇyair ono naisya ro ori, paiki ma maksya, ma er-er ḇero supswan inesya kam nari simkak ma sikmom rakrok maum ma raryoi ro sorenya.
42021026	Snonkakusya nari skarsosen rawo siḇe simar, snar makakakya ro roi ḇeḇor ḇemun supswan ine, snar samambraḇ ro nanki nari namarmer.
42021027	Rofafisu ani snonkakusya smam Rumkun Snonkakuya nari ryama ro mandep kuker papoik ma payamyum ḇyena.
42021028	Rofyor roi nanekam ndarirya, mkokanaw mkoḇrumna, snar kniko monda mkosma koreri."
42021029	Raimnai Yesus ikofen sarḇer ine farosi: "Mkomam epen ara knam roḇa ai knam rosairyawer.
42021030	Rofyor mkomam ai knam anna nkakyei kwar, mkofawi ro mankun mko irya wampasi samsamya fyanam kwar.
42021031	Rarirya kako, rofyor mkomam roi ḇeḇor anna ndarirya ido, irya mkofawi Allah Ḇaḇesasoser ḇyedi fyanam kwar.
42021032	Yakofen faro mko: Kaku ḇeri syos ine nari simar kam baim rofyor roi ḇeḇesya nane ndarirya.
42021033	Nanki ma supswan ine nari napromes, ḇape wos ayena nkain nako isof fyoro-fyoro."
42021034	"Mkowaren mankun mko, insa mkosnemna nafo awer kuker swaruser munara ma masaser ma fandun-fandun ro kankenem mkoḇena, imbude Manseren ras ḇyedi ifyafer kanandor mko imnis denem oso.
42021035	Snar ras ani imnis denem ḇefor snonkaku ḇekain ro supswan ine.
42021036	Mkowaren ma mkoḇenadi ḇesya kwar, insa mkosma sambraḇ fa mkoḇukfaspar mko ro roi ḇeḇor ḇeḇesya anna, ma mkores nako ro ḇarpon Rumkun Snonkakuya."
42021037	Ro meser na Yesus ḇyuk farkarkor ro Allah Rum ḇyedi ma ro roḇ na isasyar fa denef ro urek Zaitun.
42021038	Ma arwo na snonkaku ḇeḇor ansya kam sraḇe Allah Rum ḇyedi fa simnaf Yesus farkarkor ḇyena.
42022001	Ras ḇeba Mamami Ḇepisenḇa, snirḇe Paskah ani fyanam kwar.
42022002	Mananir-mananir imam ma ḇefawinananem Refo Yahudi ssewar nyan rosai sisma fa smun Yesus, snar simkak kawasa ḇeḇor ansi.
42022003	Ḇarpurya Ibirisya syun ro Yudas ḇenir kakoḇe Iskariot, snon oso ro Yesus manfamyan samfur seser risuru ḇyesi.
42022004	Raimnai Yudas ryafa isrow mananir-mananir imam ma mananir-mananir ḇewaren Allah Rum ḇyedi fa sna awi, rariso nari ḇyoḇ Yesus farosi.
42022005	Simarisen fafayaḇa ma sna sne oser fa ssḇuk pipi faroi.
42022006	Yudas imarisen inja syewar fafisu ḇeḇye fa ḇyoḇ Yesus farosi insa kawasa ḇeḇor ansi sifawi awer.
42022007	Ma ras ḇeba Mamami Ḇepisenḇa, (mamami ḇefawnai kuker murḇa) isoine ras rosai snonkakusya skaruk domba faro munara Paskahya.
42022008	Raimnai Yesus iwan Petrus ma Yohanes, ḇo ikofen: "Mura mufasos nanan Paskah faro ko."
42022009	Sufuken faroi: "Moḇ rosaiso wamarisen nkofasos roya?"
42022010	Kyarem, doḇo: "Rofyor musun ro mnuya nari musrow snonkaku ḇeyun war ro fyom oso musoi ḇerum syun roya,
42022011	ma mufuken faro ḇena rumya: Guru ifuken aw: sim rosaiso nari yan Paskah kuker manfamyan ayesi roya?
42022012	Raimnai snon ani nari fyasnai faro mu sim ḇeba oso ro syos ḇero bo ḇefasos kwar, inja mufasos roi ḇeḇor kam ro dia."
42022013	Inja sura kwar ma susma roi Yesus ikofen faro su anna kam. Raimnai sufasos Paskahya.
42022014	Fafisuya ryama kwar, ma Yesus danan kuker manwawan ḇyesi.
42022015	Ikofen farosi: "Yaswar kuf kaku yan Paskah fnoḇek mko, rofyor yasun ḇaim ro ḇaḇewayamya.
42022016	Snar yakofen faro mko: mko kyare, nari yakani werḇa isof fafisu Allah Ḇaḇesasoser ḇyedi ifyafer."
42022017	Ḇarpurya dun sek aninem ma ikofen kasumasa posa, ikofen: "Mkuni ma mkorarwas fandu mko.
42022018	Snar yakofen faro mko: randak ro knikine, nari yinem anggur werḇa isof Allah Ḇaḇesasoser ḇyedi ifyafer."
42022019	Raimnai dun mamami, ma ikofen kasumasa posa pyanasnis na ma ḇyukna farosi, ḇo ikofen: "Inekada kraf ayedi ḇyeḇeḇoḇ kwar faro mko; mkofrur radine fa mkoswarepen aya."
42022020	Rarirya kako ifrur kuker sek aninem ani rofyor sanan kwar; raimnai ikofen: "Sek aninem inekada asas babo ro rik ayena ḇesbawer kwar snar mko.
42022021	Ḇape mkomame, ḇramin ḇeḇoḇ ayanya isya kuker aya ro meja ine.
42022022	Snar Rumkun Snonkaku nari rya imnis raris asasya moḇ ryaya, mboi kandera ḇeba faro snonkaku ḇeḇoḇ ayanya."
42022023	Raimnai sifuken yaesi mansei rofandusi nari ḇefrur rarirya.
42022024	Yesus manfamyan ḇyesi sfamfaḇri, mansei ro si ḇeba syadiya.
42022025	Rarirya Yesus ikofen farosi: "Wairek-wairek ro ersya ssḇuk sasoser faro kawasa sesi ma ḇebarara-ḇebarara sya ssḇuk papoik sena nsoser si sapsi ḇemanfadiren.
42022026	Ḇape mkoma rariryaḇa, mboi ḇeba syadi ro mko ryun mankundi fa ibaḇa syadi ma manfarkinya imnis ḇeyuffarmyan.
42022027	Snar mansei ḇeba syadiya: ḇekain ḇeyananke, roḇaido ḇeyuffarmyanyake? Mboi ḇekain ḇeyananya? Ḇape ayaisya fandu mko imnis ḇeyuffarmyan.
42022028	Mkoiso ḇekain fnoḇek aya ḇesya kwar ro fafrowes ḇeḇor yasma kwar.
42022029	Ma yafasna Papoik Ḇaḇesasoser Allah faro mko, imnis Mami fyasna Papoik ani faro aya,
42022030	mboi nari mkanan ma mkinem ro meja oser kuker aya ro Ḇaḇesasoser ayedi, ma nari mko kain ro karapesa nasan fa mkokara keret samfur seser risuru ro er Israel.
42022031	Simon, Simon, mame, Ibirisya imarisen ryas mko imnis fasibu,
42022032	ḇape yaḇenadi kuker aw kwar, insa kakyar bedi isapi awer. Ma aw, rofyor mambir kwarido, swambraḇser naek besi."
42022033	Petrus kyarem: "Manseren, yafasos fa yasun bui ma yamar fnoḇek au!"
42022034	Ḇape Yesus ikofen: "Yakofen faro aw, Petrus, ras ine mankokosya sor ḇaim, famyun ayaḇe kior kwar."
42022035	Raimnai ikofen farosi: "Fafisu yawan mko ani, mkun mansripḇa, roi ḇeḇaryamḇa ma roiḇesower weminḇa, rofafisu ani mkananjar royoke?"
42022036	Skarem: "Nkananjar royoḇa." Yesus ikofen farosi: "Ḇape baboine mansei ḇesma mansripo duni, rarirya kako kuker ḇesma roi ḇeḇaryam; ma mansei ḇesma sumberḇa ḇyoḇ syatu ḇyedi fa ḇyuki kyoḇes sumber.
42022037	Snar yakofen faro mko, mboi mnuk ro Refo ine imnis fa kyur aya: Nari ḇyeḇekor fnoḇek snonkaku ḇeḇarḇorsya. Snar rosai ḇefas kwar fa ḇekur aya nabe namnis."
42022038	Sikofen: "Manseren, sumber risuru suisne." Kyarem: "Imnis kwar."
42022039	Raimnai isasyar ro Yerusalem ma ryaḇe urek Zaitun. Manfamyan ḇyesi sisoi kako.
42022040	Skora kwar ro moḇ ani ikofen farosi: "Mko ḇenadi insa mkosapi awer ro fafrowes."
42022041	Raimnai imbran swaf bursi, posa kyain wepur ma ḇyenadi, doḇo:
42022042	"O Mami, rofyor wamarisen ido, kandera ḇekur aya ine wuni bur aya, ḇape Mami waso marisen ayedi awer, mboi marisen bedi ryarirya mura."
42022043	Ma malaikat oso ro nanki fyasnai faro Yesus ma ḇyuk samambraḇ faroi.
42022044	Imkak mankenem inja ḇyenadi kuker sneri ḇesiper. Sayan ḇyena namnis rik paporem ma nadaf ḇesaprop.
42022045	Ḇyenadi posa kwar iyori ma kyaḇer faro manfamyan ḇyesi, ḇape isrow sisya senef snar siswar mankenem Yesus.
42022046	Ikofen farosi: "Mkenef snaro? Mkokḇoke ma mkoḇenadi, insa mkosapi awer ro fafrowesya."
42022047	Rofyor Yesus dawawos kaker rak oso ryama, ma manfamyan ḇyesi ḇenir ḇe Yudas, oso rofandu manfamyan samfur seser risuru ḇyansi pyon rak ani. Yudas isnefer Yesus fa isyumi.
42022048	Ma Yesus ikofen faroi: "Yudas, boḇ Rumkun Snonkakuya kuker syumke?"
42022049	Rofyor ḇeso Yesus insya, smam rosai nari ḇeḇesyanya ma sikofen: "Manseren, iḇye komunsi kuker sumberke?"
42022050	Ma oso rosi doper ma pyapekbas Imam Ḇeba manfyan ḇyesi oso knaram ḇar raku kuker sumber.
42022051	Ḇape Yesus ikofen: "Iḇye kwar mura." Raimnai duf snon ani knaram ḇyani ma pyom iwer.
42022052	Ma Yesus ikofen faro mananir-mananir imam ma mananir ḇewaren Allah Rum ḇyedi ma ḇebarara-ḇebarara Yahudi ḇerama ḇeforisya, doḇo: "Kakara mkoḇena aya ine yaḇarḇorke, indiriso mkorama kuker sumber ma karbere fa mkofor aya?
42022053	Mboi mkofawi ras-ras nakam ayaisya rofandu mkoḇena ro Allah Rum ḇyedi, mboi mkofor ayaḇa. Ḇape ine fafisu mkoḇeirya, ma ineido papoik ro pampanya."
42022054	Raimnai Yesus ḇyeḇefor ma suni ro moḇ ani ma siyakeri ḇe Imam Ḇebaya rum ḇyedi. Ma Petrus iyomuser ro ḇarpur.
42022055	Ro buḇes ro rum ani snonkaku sikaḇen for ma skain yar-yari. Petrus ikako kyain fandusi.
42022056	Infyan oso myam Petrus kyain fanam forya; iknoweri raimnai ikofen: "Snon ine kako dakfnoḇeki."
42022057	Ḇape Petrus fyamyun ḇo ikofen: "Roḇa, aya ine yafawi snon ani ḇa!"
42022058	Fyoro werḇa snonkaku oso ḇese myami ma ikofen: "Au kako oso rosi!" Ḇape Petrus ikofen: "Roḇa, ayama roḇa!"
42022059	Ma indokada oras ḇesiper oser posa, snon oso ḇese ikofenbos faroi: "Kaku ḇeri, snon ine kako dakfnoḇeki, snar ikako snon Galilea."
42022060	Ḇape Petrus ikofen: "Roḇa, aya ine yafawi roi wakofenya ḇa." Rofafisu ani kako, rofyor isya dawos kaker, mankoko rawersya sore.
42022061	Raimnai Yesus iknenef ma myam Petrus. Inja Petrus iswarepen snar Manseren ikofen faroi: "Rofyor mankoko rawersya sor ḇaim ro ras ine famyun epen aya ḇekior kwar."
42022062	Raimnai syaye randi ma kyanes fafayaḇa.
42022063	Ma snonkaku ḇefor Yesus ansi, skoryayei ma sipreri.
42022064	Sisisen warek mka ḇyesya ma sifuken: "Indo wakofen mansei ḇeprer awya?"
42022065	Ma wos anonef sikofen faroi nabor.
42022066	Ma rofyor meser kwar ḇebarara-ḇebarara er Yahudi ma mananir-mananir imamsya ma ḇefawinananem Refo Yahudi skara posa kwar, sun Yesus ḇeḇarpon mankukeḇ Agama sedi,
42022067	ma sikofen: "Rofyor aw Wairek, wakofen maro nko." Yesus kyarem: "Yakofen kako ḇe mko wero, nari mkokyarḇa;
42022068	ma rofyor yafuken roi oso faro mko, nari mkopok fa mkokaremi ḇa.
42022069	Randak ro knikine Rumkun Snonkaku kyain kwar ro ḇar raku Allah ḇepok syadiya."
42022070	Sikofen kam: "Rarirya ido, awne Rumkun Allahke?" Yesus kyarem: "Iso mankun mkokofenya, mboi aya ine Rumkun Allah."
42022071	Raimnai sikofen: "Fainda rosai kosewar ḇaḇesaksi wer? Koine komnaf kwar ro mankundi sḇadon ḇyedi."
42023001	Raimnai kina mankukeḇ ansi siyorsi fa sun Yesus ḇeḇarpon Pilatus.
42023002	Ro dia sirandak ssḇuk safsof, ḇo soḇo: "Isna kwar maro nko, mboi snon ine fyarkor ninyan er nkoḇesi fa siḇor, ma myun warek nkoḇak som faro Kaisar, ma mankundi ḇardi ikofen ḇo doḇo, mboi ikada Kristus isoine Wairek."
42023003	Pilatus ifuken faroi: "Aukada wairek kawasa Yahudike?" Yesus kyarem: "Iso mankundaw wakofenya."
42023004	Pilatus ikofen faro mananir-mananir imamsya ma kawasa ḇeḇor ansya kam: "Yasma sasar oso ḇaḇeri ro snonkaku ine."
42023005	Ḇape seyayu besya kwar, ḇo soḇo: "Fyarkor ninyan kawasa ḇeḇor kuker farkarkor ḇyena ro Yudea ḇesiper, ḇyerandak ro Galilea ma ryama kwar kako rodine."
42023006	Rofyor Pilatus ryower rarirya ifuken, inja snon ine snon Galilea riryake?
42023007	Ma rofafisu Pilatus ifawi, mboi Yesus snonkaku ḇero sup mnuk Herodes, fyaremi fa suni ḇeḇarpon Herodes, snar ro fafisu ani isya kako ro Yerusalem.
42023008	Rofyor Herodes myam Yesus, Herodes iryaḇ kaku. Snar fyoro kwar imarisen dakmam Yesus, snar fyoro kwar imnaf roi ono ro Yesus, ma ikyar nari Yesus ifrur aḇyair kanandor oso fa dakmam.
42023009	Ḇyuk fakfuken nabor faro Yesus, ḇape Yesus kyarem royoḇaḇeri.
42023010	Rofafisu mananir-mananir imam ḇeḇeḇukorsya ma ḇefawinananem Refo Yahudi srarpon ma ssḇuk safsof ḇemarḇak faroi.
42023011	Fafisu ani Herodes kuker sarar ḇyesi sefarfnak ma skoryayei, skosansuni kuker syatu nasan raimnai skofarem kaḇeri wer faro Pilatus.
42023012	Ma ro ras ani beri, Herodes ma Pilatus, ḇeḇembroḇ ansuya suḇe bati wer.
42023013	Raimnai Pilatus fyanjur mananir-mananir imamsya ma manfarkin-manfarkin fnoḇek kawasasya,
42023014	ma ikofen farosi: "Mkun snonkaku ine maro aya imnis snonkaku ḇefarkor ninyan kawasa. Mankun mkomam mboi yakukeḇi kwar, ma sasar rosai mkoḇuksof i na yasma ono roiḇa.
42023015	Ma Herodes ikako isma sasar oso roiḇa, inja fyarem kaḇeri maro nko. Kaku ḇeri ifrur sasar roḇa fa ḇemnis kuker samamyai marmari.
42023016	Inja nari yapreri raimnai yafaspari." [
42023017	Snar ro ras munara Paskah, Pilatus fyaspar snonkaku besmai oso faro kawasasya.]
42023018	Ḇape sibras kam: "Ḇyeḇemun! Faspar Barabas maḇe nko!"
42023019	Barabas ine ḇyeḇesun ro bui snar skofrur mbriwer ḇeba ro mnu ḇebaya, ma snar myamun.
42023020	Pilatus ikofen wer kuker mkaren ḇeba farosi, snar imarisen fa fyaspar Yesus.
42023021	Ḇape sibras wer, ḇo soḇo: "Ḇyeḇepai ro aprop! Ḇyeḇepai ro aprop!"
42023022	Pilatus dawos wer ḇerarwan ḇeḇekiorya farosi: "Inja ḇarḇor rosai snonkaku ine ifrur kwarya? Yasma sasar oso roi ḇaḇeri, bemnis kuker samamyai marmari. Inja nari yapreri ma yafaspari."
42023023	Ḇape sibras naba ḇo sedafdifer ḇesya kwar insa ḇyeḇepai ro aprop ma papupesya sefainda.
42023024	Pilatus iwai rasi. Raimnai dawos namuk insa fararyor sedi ḇyeḇeḇuk farosi.
42023025	Ma fyaspar snonkaku ḇesun ro bui snar ḇefrur mbriwer mamun ani imnis raris fararyor sedi, mboi ḇyuk Yesus farosi fa sifrur faroi imnis marisen sedi.
42023026	Rofyor Yesus ḇyeḇeyun ani, siserepen snon oso ḇenirḇe Simon ḇeraker Kireni, ḇeḇe ḇesun ḇe Yerusalem, srir apropya ro erda ḇyesuya, fa ḇyari ḇo iso Yesus.
42023027	Kawasa sibor kaku siso Yesus; rofandu si binsya sibor skanesi.
42023028	Yesus iknenef farosi ma ikofen: "Bin-bin Yerusalem mkoyane, mkokanes awer aya, mboi mkokanes ḇinkun mko, ma romawa mkoḇesi!
42023029	Snar mkomame, nari fafisuya ryama ma sikofen: Aski faro bin ḇepansnasem sya ma ḇeyaḇen romawaḇa ma ḇeyaksasusḇa sya.
42023030	Ma snonkakusya nari sikofen faro bon na; kwamsiser epen inko! ma faro bon na: Kwupoi inko!
42023031	Snar rofyor sifrur rarirya faro ai ḇepek, rosai wer kuker ai ḇemas?"
42023032	Ma sun kako snon ḇese risuru wer, isoine snon ḇarḇor fa susma samamyai marmar fnoḇek Yesus.
42023033	Fafisu srakwar ro moḇ ḇenirḇe Ḇukorbei (Golgota), spai Yesus ro moḇ ani fnoḇek snon ḇarḇor risuru ansu, oso ro ḇar raku ḇyedi ma suminya ro ḇar rasar ḇyedi.
42023034	Yesus ikofen: "O, Mami, buk ampun farosi, snar sifawi rosai sifrur ineḇa." Ma skinsor fa sḇerarwas sansun ḇyena.
42023035	Kawasa ḇeḇor ansi sores rodia ma smam nakam. Manfarkin-manfarkin sya skoryayei, ḇo soḇo: "Snonkaku ḇesesya fyasparsi, mboi knikine komampan fyaspar mankundiri, rofyor i Wairek ḇekaku Allah kyinfir kwar."
42023036	Rarirya kako sordade-sordadesya skoryayei, ssḇuk anggur ḇemnir faroi
42023037	ma sikofen: "Yahudisya wairek sedi awido, faspar mankundaw!"
42023038	Sfas ro apropya pumya radine: "Ine Yahudisya wairek sedirya."
42023039	Snon ḇarḇor oso spai fnoḇek Yesus, dakonefi, doḇo: "Kristus iso awke? Rarirya ido faspar mankundaw ma nu kako!"
42023040	Ḇape suminya isonek i, ḇo doḇo: "Inja wamkak faro Allah ḇake, mboi kokam kosma samamyai marmari?
42023041	Kukada kusma samamyai snar sasar kufrur na, ḇape snon ine dakfrur sasarḇa."
42023042	Raimnai ikofen: "Yesus, nari waswarepen aya, rofyor wafyafer imnis wairek."
42023043	Yesus ikofen faroi, ḇo doḇo: "Yakofen kaku faro aw, kaku ḇeri ras ine nari awsya kuker aya ro Firdaus."
42023044	Fafisu ro ras ani indokada oras samfur seser risuru orkok pandaf, ma pampanya ikawef supya fyor ani ḇesiper isof oras kior mandira,
42023045	snar ori isnaiḇa. Ma kruḇen eruk Sim Ḇesren imsawekra ḇyesuru.
42023046	Ma Yesus dor naba: "O, Mami, ro ḇramsu yarir rur ayedi." Ma ikofen rarirya posa, insape imar.
42023047	Rofyor mambri sararya myam roi ḇeḇesya anna, isandik Allah, doḇo: "Kaku, snon ine irya snon ḇenapes!"
42023048	Ma posa kwar ro kawasa ḇeḇor ḇepanjuḇer rodia fa ḇeyakmami, smam rosai ḇeḇesya anna, sibur sfafko mankunsi.
42023049	Snonkakusya kam ḇefawi Yesus fanam sya, ma kako bin-bin ḇesoi ker Galilea, sores ḇinkwan ma smam roi ḇeḇesya anna kam.
42023050	Snon oso snonsnon ḇyedi Yusuf. Snon anine ḇyekina ro Kankain Karkara Ḇeba, kako snon ḇeḇye ma ḇenapes rirya.
42023051	Ḇyesne oserḇa kuker fararur Kankain Karkara sawos namukya. I snon Arimatea ro mnu Yahudi oso ma ikako dakwaf-waf Allah Ḇaḇesasoser ḇyedi.
42023052	Rya faro Pilatus ma dor Yesus baken ḇyedi.
42023053	Ma isabu baken ani kwar pyankuni kuker kruḇen mansek (lenan), raimnai ikriri ro ureren spaikir ro urek karui, ro moḇ sikrir ḇemar osoro ḇaim.
42023054	Ras ani ras jumaat, ras Mananai Yahudi fyanam kwar.
42023055	Ma bin-bin ḇeso Yesus ro Galilea mumansya, sakso kako fa sakmam ureren ani fa sifawi moḇ rosai Yesus baken ḇyedi sikriri roya.
42023056	(56a) Ma rofyor sibur kwar, sfasos kefi-kefi ma mani ḇespum. (56b) Ma ras Mananai Yahudi sikam simnai snar sasoser Refo Yahudi,
42024001	ḇape ro ras ari arwo prim kakuya bin ansi sun kefi-kefi sfasos kwar na ḇo sraḇe rus Yesus ḇyani.
42024002	Ma sisma karui ḇesisen rus ani ikris kwar,
42024003	ma ssun kwar ro ureren ani ḇape sisrow Yesus baken ḇyediḇa.
42024004	Fafisu sores sikmom snar roi ḇeḇesya ani, kniko beri snon risuru susansun-sansun ḇesnaper ma suyores fandusi.
42024005	Simkak kaku ma skankunem, ḇape snonkaku ansuya sukofen farosi, ḇo suyoḇo: "Snaro mkosewar ḇekenemya rofandu ḇemarsya?
42024006	Isya ro dineḇa, diḇri kwar. Mkoswarepen rosai ikofen faro mko, rofafisu isya kaker ro Galilea,
42024007	isoine Rumkun Snonkakuya nari sḇoḇi faro snonkaku ḇesasar ma spai ro aprop, ḇape nari diḇri ro ras ḇeḇekiorya."
42024008	Inja siswarepen Yesus wos ikofen ani.
42024009	Ma skaḇer kwar ro rus, sfar nakam faro manfamyan sanfur seser oser ansi ma faro naek ḇesesya kam.
42024010	Bin-bin ansi sisosine Maria, ḇerama ro Magdala, ma Yohana, ma Maria Yakobus snari. Ma bin-bin ḇese ono kako ḇeyaksosi, sḇaryas faro manwawan ansi.
42024011	Ḇape faro manwawan ansi soḇo bin ansi seḇindawsi ma sikyar wos senaḇa.
42024012	Rarirya inja Petrus iyori ma ifrar fasaw ḇerus ani. Fafisu kyankunem ma ikiki mundum, myam kruḇen ḇepankun monda. Raimnai ibur ma iwasen ro sne ḇyedi rosai ḇeḇesya kwarya.
42024013	Ro ras ani kako snon risuru ro Yesus manfamyan ḇyesi suraḇe mnu ḇenirḇe Emaus, swafya indokada mil rifik ro Yerusalem,
42024014	ma sufarfyar ro roi ḇeḇor ḇeḇesya kwar anna.
42024015	Fafisu suisya suyawawos ma sufuken yayesu, Yesus mankundi ryama isnefer su, ma imbran fnoḇek su.
42024016	Ḇape roi oso isya idwarek sumkasna, isof supok sumamḇaḇir iba.
42024017	Yesus ikofen farosu ḇo doḇo: "Rosai mumbran muyawosya?" Inja sumnai kuker sne ḇefafardun.
42024018	Oso ro su snonsnon ḇyedi Kleopas, kyarem faroi, doḇo: "Awne werer snonkaku amber ḇeramuma babo ḇe Yerusalemke, indiri wakfawi rosai ḇeḇesya rodia ro ras ḇepupes naneḇa?"
42024019	Ifuken su ḇo doḇo: "Rosai ḇeḇesyaya?" Sukarem: "Rosai ḇeḇesya kuker Yesus snon Nazaret. Ima nabi rirya, ḇepoik ro fararur ma wos ro Allah ḇarpon ḇyedi ma ro ḇarpon er nkoḇesi kam.
42024020	Ḇape mananir-mananir imam ma manfarkin-manfarkin nkoḇesi sḇoḇi fa smuni, isoine spai kwar ro aprop isof imar.
42024021	Mboi ro randakya nkokyar iso nari ḇerama fa ḇefaspar er Israel. Ḇape ras rikior nawas kwar, fafisuya roi ḇeḇesya nane ndarirya.
42024022	Mboi bin ono rofandu nko sifrur kanandor nko: Isnai karkir sraḇe rus ma sisrow Yesus baken ḇyediḇa.
42024023	Raimnai skaḇer ma sikofen ḇo soḇo, mboi smam kwar malaikat ono sikofen farosi, mboi ikenem.
42024024	Ma min nkoḇesi ono sra kwar ḇerus ani, ma sisma kaku raris wos binsya sikofen na, ḇape sakmami ḇa."
42024025	Raimnai Yesus ikofen faro su: "Ne, mko snonkaku ḇefawi royoḇa, rariso mkosnemna npakrek, isof mkokyar ḇaḇeri roi ḇeḇor kam nabisya sikofen kwar na!
42024026	Mboi Wairek nari ḇyekandera nabor resari insape syun ro payamyum ḇyedi?"
42024027	Raimnai ikofen fasna faro su rosai sfas kwar ro Refoya, randak ro syap Moses isof syap nabi-nabi syakam.
42024028	Skofanam mnu skorayoḇ ani ma iḇe imbran pdef mararan ḇyedi.
42024029	Ḇape suyembuki, ḇo suyoḇo: "Kwainus nu, snar mandira kwar ma ori fyanam syun." Inja kyainus su.
42024030	Rofyor kyain dananus su, dun mamami ma ikofen kasumasa, raimnai pyefi ma ḇyukna faro su.
42024031	Rofafisu ani sumkasna nbas ma sumam ḇaḇiri, ḇape ipromes bur su.
42024032	Sufuken yaye su: "Mboi kusnesna naryaḇ kaku rofafisu iwawos kuker ku ro nyanya faduri ma rofyor ikofen fasna Refoya maro ku?"
42024033	Inja suyor su ma sukaḇer beri ḇe Yerusalem. Ro diwa susrow manfamyan samfur seser oser ansi. Sisya siryur kam kuker minmin sesi.
42024034	Sikofen: "Kaku ḇeri Manseren diḇri kwar ma fyasna mankundi kwar faro Simon."
42024035	Raimnai snon ansuya kako suyakfarfyar rosai ḇeḇesya kuker su ro nyanya faduri ma rariso sumam ḇaḇiri rofyor pyef mamamiya.
42024036	Ma rofyor sawawos roi ḇeḇesya ani, knikoḇama Yesus dores rofandu sedi ma ikofen farosi: "Aski faro mko!"
42024037	Sikandor ma simkak snar siwarki, soḇo smam rodur oso.
42024038	Ḇape ikofen farosi: "Snaro mkomkak ma rosai eḇedari mkokormararu ro mkosnemna?
42024039	Mkomam ro ḇramin ayesuine ma wemin ayesuine: Mankundayairi; mkopan ro aya insa mkofawi, imnis mkomam ro aya ine, snar rodurya ḇyekraf ma korḇa."
42024040	Ikofen rarirya, ma fyasna ḇramin ḇyesuya ma wemin ḇyesuya farosi.
42024041	Ma fafisu sikyar ḇakaker snar raryaḇ ma kanandor sedi, ikofen farosi: "Roḇean ono naisyake?"
42024042	Inja ssḇuk faroi in ḇesorep ker oser.
42024043	Duni ma dani ḇo smam kam.
42024044	Ikofen farosi: "Ine wos ayedi, yakofen kwar faro mko rofafisu ayaisya fnoḇek mko, isoine mboi roi ḇekur aya na nari namnis kam raris fasfas syap Moses ma syap nabi-nabi ma syap mazmur."
42024045	Raimnai ḇyas swaruser sena, isof sifawi wos Refoya.
42024046	Ikofen farosi: "Fasfas isya radine: Wairek nari ḇyekandera ma nari diḇri fandu ḇemarsya ro ras ḇekiorya.
42024047	Ma kuker snonsnon ḇyedi ḇaryas ḇekur marmar ma ḇaḇepayasyos ro sasar nari sḇaryas na faro er-ersya kam, randak ro Yerusalem ine.
42024048	Mko ḇeḇesaksi roi ḇeḇor nane kam.
42024049	Ma nari yafarem faro mko rosai Mami ḇyeasas kwar faro aya. Ḇape nari mko kain waf ro mnu ine isof mkoḇe ḇefasos kuker papoik ro Allah."
42024050	Raimnai Yesus dunsi ḇe mnuya ḇandiri isof sfanam Betania, rodia ḇyeḇoksi.
42024051	Ma fafisu ḇyeḇoksi, ḇyeḇekanow ḇe boiyaswa ma ibursi.
42024052	Skankunem ma sḇansuba faroi, raimnai sibur ḇe Yerusalem kuker raryaḇ ḇeba kaku.
42024053	Sisya ḇesya kwar ro Allah Rum ḇyedi ma sisandiki.
43001001	Wosya isya ro randakya; Wos ani isya kuker Allah ma Wos ani Allah dirya.
43001002	Wos ani isya kuker Allah ro randakya.
43001003	Roi ḇeḇor nakam i ḇefrur nanya ma rofyor isyaḇa, roi ḇeḇor ḇeḇesya kwar anna kam napok ndariryaḇa kako.
43001004	Ro i kankenemya isya ma kankenemya ḇyesasna snonkaku.
43001005	Sasna ani isnai ro pampanya, ma pampanya ipokiḇa.
43001006	Allah iwan snonkaku oso fa ryama, snonsnon ḇyedi Yohanes;
43001007	Yohanes ryama imnis saksi fa ḇyesaksi sasna ani, insa snonkakusya kam sikyar.
43001008	Yohanes iso ḇeḇe isnaiyaḇa, ḇape ḇyuk ḇaḇesaksi ro sasna ani.
43001009	Sasna kakuya, iso ḇeḇeisnai snonkaku oser-oser, ryama ḇe supswan ine.
43001010	Isya kwar ro supswan ine ma iso ḇefrur supswan ine, ḇape supswan ine ssmambaḇiriḇa.
43001011	Ryama faro kawasa ḇyesi, ḇape kawasa ḇyesi simeweri.
43001012	Ḇape snonkaku ḇemarisen ma ḇekyari syakam ḇyuk papoik farosi, insa seromawa Allah ḇyesi.
43001013	Seḇeyaḇen kuker ḇaḇesnonkakuḇa, snar kankenem ḇebaboya ryamuma ro Allah.
43001014	Wosya ḇyesnonkaku kwar, ma ikenem fandu ko, ma komam baba ḇyedi, isoine baba ssḇuk faroi imnis Kmaya Rumkun Mandos ḇyedi, ifo kuker saswar fakamaman ma napnapes.
43001015	Yohanes ḇyuk ḇaḇesaksi ḇekur i ma ikofen ḇo doḇo: "Snon ine iso yakofen ḇadir ḇo yoḇo: Ḇarpurya ro aya nari oso ryama, ḇape ryama ḇepon kwar ro aya, snar isya kwar rofyor ayaisya ḇaimya."
43001016	Snar ifo kuker saswarya, ma saswar ḇyedi imnaiḇa ma ḇyeḇok ko.
43001017	Snar sasoser Refo Yahudi Moses iso ḇeḇuk nani, ḇape saswar fakamaman ma napnapes ndama ro Yesus Kristus.
43001018	Snonkaku osero ḇaḇeri fa ḇemam Allah kwar; ḇape Allah Rumkun Mandos ḇyedi, ḇemnis kuker kmari ma ḇeroyusi ḇesya kwar, iso ḇefasna Kmaya maḇeko.
43001019	Ma ine ḇaḇesaksi ro Yohanes, fafisu snon Yahudisya ro Yerusalem siwan imam ma snon Lewi ono faroi ma sifukeni: "Manseiso aw?"
43001020	Kyarem ma fyamyun epenḇa, ḇo doḇo: "Aya ine Wairek ḇa."
43001021	Raimnai sifuken faroi: "Au rya ke nabi beramaya?" Kyarem: "Roba!"
43001022	Inja sikofen faroi: "Manseiso aw? Snar nari nkoḇuk kankarem faro ḇewan inkosya. Rosai wakofen fa ḇekur mankundwaya?"
43001023	Kyarem, ḇo doḇo: "Aya iso nabi Yesaya ikofen kwarya, snonkaku ḇekaru ro sup ḇeursḇa: Mkokarpyom nyan faro Manseren!"
43001024	Ma rofandu snonkaku siwan ansi, snon Farisi ono sisya.
43001025	Sifuken faroi ḇo soḇo: "Rofyor wairek ḇeḇuk koreriya iso awḇa, Elia iso awḇa, ma nabi risawḇa ido, snaro buk masi sren?"
43001026	Yohanes kyarem farosi ḇo doḇo: "Yaḇuk masasi kuker war; ḇape rofandu mko snon oso isya dores ḇo mkofawiḇa,
43001027	isoine i, ḇerapapur ro aya. Yaper kaḇrai ḇefes roi ḇesower ḇyesi, yasyusḇa.
43001028	Roi ḇeḇesya nane ndarirya ro Betania, ro Yordan, ḇar wamurem moḇ Yohanes ḇyuk masi sren roya.
43001029	Ro meserdi Yohanes myam Yesus ryayoḇi ma ikofen: "Mkomam kada Allah Domba Mkun ḇyedi, ḇepyos sasar supswan ine.
43001030	Iso yakofen ani: Nari ḇerapapur aya, ikada pyon aya kwar snar isya kwar rofyor ayaisya ḇaim.
43001031	Ma ayaḇardi randakya yamam ḇaḇiriḇa, ḇape snar i ḇeḇedari yarama yaḇuk masasi kuker war, insa ḇyeḇeḇadir faro Israel."
43001032	Ma Yohanes ḇyuk ḇaḇesaksi ḇo doḇo: "Yamam kwar Rurya dado ro nanki imnis manjawa, ma kyain roi.
43001033	Ma aya ine kako yamam ḇaḇiriḇa, ḇape i ḇewan aya fa yaḇuk masi sren kuker war, dawos kwar faro aya: Rofyor mam Rurya dado faro snon oso ma kyain roi, irya nari ḇeḇuk masi sren kuker Rur Ḇesrenya.
43001034	Ma yamami kwar ma yaḇuk ḇaḇesaksi: Inekada Allah Rumkun ḇyedirya."
43001035	Ro meserdi Yohanes dores wer rodia kuker manfamyan risuru ḇyesui.
43001036	Ma fafisu myam Yesus dunuk, ikofen: "Mkomamkada Allah domba Mkun ḇyedi!"
43001037	Manfamyan ansuya sumnaf rosai ikofen kwar, inja sura suso Yesus.
43001038	Ḇape Yesus iknenef ḇe ḇarpur, myam susoi inja ikofen faro su, ḇo doḇo: "Rosai musewarya?" Sukofen faroi: "Rabi (isoine guru), moḇ rosai kwain roya?"
43001039	Ikofen faro su: "Muramuma nari mankun mumame." Susoi ma suyakmam moḇ rosai kyon roya, ma ro ras ani sukain fnoḇeki; fafisu ani indokada oras fiak mandira.
43001040	Oso rofandu su ḇemnaf Yohanes wos ḇyedi ma ḇeso Yesus snonsnon ḇyedi Andreas, Simon Petrus ḇedar ḇyedirya.
43001041	Andreas isrow Simon, naek ḇyedi ma ikofen faroi, ḇo doḇo: "Nkosrow kwar Wairek ḇeyun koreri." (Wairek) isoine Kristus.
43001042	Duni faro Yesus, Yesus myami ma ikofen: "Au Simon, Yohanes romawa ḇyedi, nari snir awḇe Kefas (isoine Petrus = Karui bosen)."
43001043	Ro meserdi, Yesus kyara namuk fa ryaḇe Galilea, isrow kuker Filipus ma ikofen faroi: "Waso aya!"
43001044	Filipus mnu ḇyedi Betsaida, Andreas ma Petrus mnu suḇedi.
43001045	Filipus isrow Natanael ma ikofen faroi: "Nkosrow i kwar, Moses ikofen ro Refo Yahudi ma syap nabi-nabi ansya isoine Yesus, Yusuf romawa ḇyedi ro Nazaret."
43001046	Natanael ikofen faroi: "Inja roi ḇeḇye oso nari ryama ro Nazaretke?"
43001047	Filipus ikofen faroi: "Rwama ma wakmam!" Yesus myam Natanael ryamuma yoḇi, inja ikofen: "Mkomam inekada snon Israel kraf oso, kosma ankarkar roiḇa!"
43001048	Natanael ikofen faroi: "Mambaḇir aya rariso?" Yesus kyarem faroi: "Rofyor Filipus dor aw ḇaim, yamam kwain ro ara knamya baḇdi."
43001049	Natanael ikofen faroi: "Guru, Allah Rumkun ḇyedi iso au, ma kawasa Israel wairek sediso au!"
43001050	Yesus kyarem: "Snar yakofen faro au; yamam aw ro ara knamya fuarya eḇedari wakyar ya? Nari mam roi ḇeḇor ḇesyadi wer ro ine."
43001051	Raimnai Yesus ikofen wer faroi: "Yakofen faro aw, kaku ḇeri nari mam nanki ḇyas ma Allah malaikat-malaikat ḇyesi sado sek faro Rumkun Snonkakuya."
43002001	Ro ras ḇeḇekiorya munara fakawiwin oso isya ḇyeḇefrur ro mnu Kana sup Galilea, ma Yesus snari isya rodia;
43002002	Yesus ma manfamyan ḇyesi sakposi kako ro munara fakawawin ani.
43002003	Rofyor anggur sesi siḇro, Yesus snari ikofen faroi: "Anggur sesya siḇro."
43002004	Yesus ikofen faroi: "Awine rosai wamarisen ro aya? Fafisu yedi ryama ḇaim."
43002005	Inja snari ikofen faro ḇeyuffarmyansya: "Rosai ikofen faro mko, mko frurna!"
43002006	Rodia babewu riwonem naisya sfasos na faro ḇanḇan imnis rari kawasa Yahudi, oser-oser iser fyom risuru oroḇa kior.
43002007	Yesus ikofen faro ḇeyuffarmyan ansi: "Mkoser babewu nane rao nafo kuker war." Ma siser narao nafo.
43002008	Raimnai ikofen farosi: "Knikine mko nawna ma mkun faro manfarkin munaraya."
43002009	Manfarkin munara ani ryepen war ani kwar, ḇefawnai kwar ḇe anggur ani ma ifawiḇa anggur ansi srama kero, ḇape ḇeyuffarmyan, ḇenaw war ani, ḇefawiya dor manfakawin snonya,
43002010	ma ikofen faroi: "Imnis raris rari Yahudi, snonkakusya ssḇuk anggur ḇeḇye resari isof kawasasya sinem rao sisyopen, insape ssḇuk anggur ḇeḇye mankunba; ḇape wakram anggur ḇeḇesya isof knikine."
43002011	Ine aḇyair kanandor ḇepon Yesus ifrur ro Kana sup Galilea, ma kuker aḇyair ine fyasna baba ḇyedi. Inja manfamyan ḇyesi sikyar faroi.
43002012	Raimnai Yesus ryaḇe Kapernaum fnoḇek snari ma naek ḇyesi ma manfamyan ḇyesi, ma skain rodia ḇe ras riḇeso monda.
43002013	Fafisu ras munara Paskah kawasa Yahudi fyanam kwar, Yesus dekḇe Yerusalem.
43002014	Ro Allah Rum ḇyedi manfarḇyan sapi, kambing, domba ma manjawa, ma ḇesadwer pipi skain rodia.
43002015	Inja pyar kaḇrai baken osoḇe ayos, raimnai ḇyuki iyaw sikam ro Allah Rum ḇyedi kuker kambing-domba ma sapi sesi; pipi ḇesadwer isbawer si ḇo pyambar meja-meja sena.
43002016	Faro manfarḇyan manjawasya ikofen: "Mkun roi ḇeḇor nanekam bur moḇ ine, mkofrur Mami rum ḇyedi awer ḇe moḇ ḇefarḇyan."
43002017	Inja manfamyan ḇyesi siswar smai fasfas ḇeyoḇo: "Saswar ayedi faro rum bedi, O Allah, ifrur dosam imnis for ḇekun."
43002018	Kawasa Yahudi sisampum Yesus, ḇo soḇo: "Aḇyair rosai fasna maro nko, mboi wasma papoik fa wafrur rarirya?"
43002019	Yesus kyarem farosi: "Mkokakok Allah Rum ḇyedine kada, ma ro ras rikior nari yaḇawes i wer."
43002020	Raimnai kawasa Yahudi sikofen faroi: "Wampasi wambarek samfur rifiak seser riwonem Allah Rum ḇyedine snonkaku sḇawesi ma au nari ḇeḇawesi ro ras rikioryake?"
43002021	Ḇape roi dawos sarḇer kuker Allah Rum ḇyedi, isoine mankundi baken ḇyedi.
43002022	Ḇarpurya, rofafisu diḇri ro fandu ḇemarsya, insape manfamyan ḇyesi siswarepen roi ḇeḇesya ani ikofeni kwar, ma sikyar fasfas Refo ma Yesus wos ikofen ani kwar.
43002023	Ma fafisu isya ro Yerusalem, fyor munara ḇeba Paskahya, kawasa sibor sikyar faroi snar smam aḇyair ifrur kwar na.
43002024	Ḇape Yesus mankundi ikyar siḇa, snar myamkir sikam,
43002025	ma fandun fa snonkaku oso ikofen faroi, ro manseirya wer kako snar myamkir rosai isya ro snonkaku sisnes na.
43003001	Snon farisi oso snonsnon ḇyedi Nikodemus, snon manfarkin ro agama Yahudi.
43003002	Roḇ oso ryama faro Yesus ma ikofen: "Rabi, nkofawi, mboi rwama imnis Guru Allah wawan ḇyedi; snar snonkaku osero ḇaḇeri fa ifrur aḇyair-aḇyair wafrur nane, rofyor Allah ifnoḇeki ḇa."
43003003	Yesus kyarem, doḇo: "Yakofen faro aw, kaku ḇeri rofyor snonkakuyo ḇyeḇeyaḇen kaḇer werḇa, ipok myam Allah Ḇaḇesasoser ḇyediḇa."
43003004	Nikodemus ikofen faroi, ḇo doḇo: "Rariso nari saḇen snon oso, rofyor ḇyemansar kwar? Inja, nari syun wer ro snari sneyuser ḇyena ma ḇyeḇeyaḇen werke?"
43003005	Yesus kyarem: "Kaku ḇeri yakofen faro au, rofyor snon oso ḇyeḇeyaḇen kuker war ma Rurya ḇa ipok daksun ro Allah Ḇaḇesasoser ḇyediḇa.
43003006	Rosai saḇen ro krafya, kraf rirya, ma rosai saḇen ro Rurya, Rur rirya.
43003007	Wakandor awer, snar yakofen faro aw: Nari mkoḇe ḇeyaḇen wer.
43003008	Wamya iso ḇemoḇ imarisen, ma wamnaf rakrokya, ḇape wafawi moḇ ryamuma royaḇa, roḇaido moḇ iḇe isoyoḇya ḇa. Rarirya kuker snonkaku ḇeyaḇen ro Allah Rur ḇyedi."
43003009	Nikodemus kyarem, ḇo doḇo: "Rariso nari roi ḇeḇesya ani ryarirya?"
43003010	Yesus kyarem, doḇo: "Aw guru ro Israel, insape woḇe wafawiḇa?
43003011	Kaku ḇeri yakofen faro aw, nkowawos ro roi inkofawi ma nkoḇe saksi ro roi nkomam, ḇape mkomewer ḇaḇesaksi nkoḇena.
43003012	Mkokyarḇa, rofyor yawawos kuker mko ro roi ḇero supswan ine, rariso nari mkokyar, rofyor yawawos kuker mko ro roi ḇero boiyaswa?
43003013	Snon oso ḇaḇeri ḇeyek kwar ḇe boiyaswa, mboi i ḇeyado kwar ro boiyaswa, isoine Rumkun Snonkakuya.
43003014	Ma imnis kuker Moses kyaf ikak kansai ro ai oso ro sup ḇeursḇa, rarirya kako Rumkun Snonkakuya nari skafi ro apropya,
43003015	insa snonkaku ḇekyar faroi sisma koreri ḇekain fyoroya.
43003016	Snar Allah saswar ḇyedi ibabos faro supswan ine, isof ḇyuk kwar Rumkun Mandos ḇyedi, insa snonkaku ḇekyar faroi sya sroḇa, mboi sisma koreri.
43003017	Snar Allah iwan Rumkun ḇyedi fa ḇyuk samamyai faro supswan ineḇa, mboi insa fyaspari.
43003018	Mansei ḇekyar faroi, nari sisma samamyaiḇa; ḇape mansei ḇekyarḇa, isya ro samamyaiya kwar, snar ikyar faro Allah Rumkun Mandos ḇyedi snonsnon ḇyediḇa.
43003019	Ma samamyaiya isoine: Isnaya ryafes kwar ḇe supswan ine, ḇape snonkakusya simarisen syadi pampanya ro isnaya, snar fararur sena naḇarḇor.
43003020	Snar mansei ḇefrur ḇarḇor, dayin isna ani ma rya faro isnai aniḇa, insa fararur ḇarḇor ḇyena nbayir awer;
43003021	ḇape mansei ḇefrur roi ḇenapes, rya faro isnaya, insa ḇyeḇefasna ḇayir, mboi rosai ifrur na namnis kuker Allah marisen ḇyedi."
43003022	Raimnai Yesus rya kuker manfamyan ḇyesi ḇe sup Yudea ma kyain rodiwa fnoḇeksi ma ḇyuk masi sren.
43003023	Ḇape Yohanes kako dakḇuk masi sren ro Ainon, fanam Salim, snar rodia war na nabor, ma snonkaku sibor sisrow ro dia fa ḇyuk masi sren farosi,
43003024	snar rofyor ani Yohanes ḇyeḇesun ro bui ḇaim.
43003025	Mboi rofafisu ani Yohanes manfamyan ḇyesi sfamfaḇri kuker snon Yahudi oso kuker mnuk fasasren.
43003026	Inja sra faro Yohanes ma sikofen faroi, ḇo soḇo: "Rabi, snon ḇefnoḇek kuker aw ro war Yordan ḇariwara ma faroi buk ḇaḇesaksi kwar, dakḇuk masi sren kako ma kawasa syakam sra faroi."
43003027	Yohanes kyarem, ḇo doḇo: "Snonkaku oso ḇaḇeri nari ḇeyun faro mankundi, rofyor neḇeḇuk faroi ro boiyaswaḇa.
43003028	Mankun mko mkoḇesaksi, mboi yakofen kwar: Aya ine Wairek ḇa, ḇape siwan aya fa yaponi.
43003029	Ḇena ḇinfakawinya, isoine manfakawinya; ḇape manfakawinya bati ḇyesi ḇeyores fanami ma ḇemnafi, siryaḇ fafayaḇa, snar simnaf mkaren ro manfakawin ani. Irya raryaḇ ayedi iba.
43003030	Ikada nari iba syadi, ḇape ayakada nari yabaḇa syadi.
43003031	Mansei ḇeraker boiyaswa isyadi ro nakam; mansei ḇeḇe knam ro supswan ine, i snonkaku ro supswan ine ma dawawos ro wos supswan. Mansei ḇeraker boiyaswa, ikada isyadi ro nakam.
43003032	Ḇyuk ḇaḇesaksi ro roi myam na ma roi imnaf na, ḇape snonkaku osero ḇaḇeri ikyar ḇaḇesaksi ḇyena.
43003033	Mansei ḇekyar ḇaḇesaksi ḇyena, ikada kyarem, mboi Allah inapes.
43003034	Snar mansei Allah iwan ani, iso ḇeḇaryas Allah wos ḇyedi, snar Allah ḇyuk Rur ḇyedi ḇesiper faroi.
43003035	Kmaya iswar Rumkunya ma ḇyuk roi ḇeḇor nakam faroi kwar.
43003036	Mansei ḇekyar faro Rumkunya, isma kankenem ḇekain fyoroya, ḇape mansei ḇeḇeuser Rumkunya ḇa, ipok isma koreriḇa, mboi Allah masasor ḇyedi kyuri ḇesya kwar."
43004001	Rofyor Manseren Yesus ifawi, snon Farisisya simnaf kwar, mboi Yesus isma ma ḇyuk masi sren faro manfamyan sibor syadi wer ro Yohanes --
43004002	mboi Yesus mankundi ḇeḇuk masi sren yaḇa, mboi manfamyan ḇyesi, --
43004003	Inja ibur Yudea ma kyaḇer ḇe Galilea.
43004004	Nari iḇe dunuk ro sup Samaria.
43004005	Ma ryama ro mnu oso ro Samaria, ḇenirḇe Sikhar fanam saprop ḇepon iwara Yakub ḇyuk faro romawa ḇyedi, Yusuf.
43004006	War ḇeyer Yakub isya rodia. Yesus imor kaku ro mararan ani, inja kyain ro war ḇeyer ani andiirya. Ras ani indokada oras samfur seser risuru.
43004007	Snar manfamyan ḇyesi sra kwar ḇe mnuya fa skoḇes roḇean.
43004008	Ḇarpurya bin Samaria oso ryama dukeḇ war. Yesus ikofen faroi: "Buk waroma yinem kada."
43004009	Ma bin Samaria ani ikofen faroi, ḇo doḇo: "Inja aw, snon Yahudi, ḇesyaḇo wor war ro aya, bin Samaria?" (snar kawasa Yahudi sikenemso Samariasya ḇa.)
43004010	Yesus kyarem faroi: "Rofyor wafawi Allah fakamama ḇyedi ma mansei ḇeyor faro aw: Buk waroma yinem! Nari wor kwar roi fa ḇyuk kwar faro aw war ḇekenemya."
43004011	Bin ani ikofen faroi, ḇo doḇo: "Manseren, wasma papos osoḇa ma war ḇeyer ine ikakibos; ro moḇ rosai wasma war ḇekenemya roya?
43004012	Inja waba syadi ro kma nkoḇedi Yakub, ḇeḇuk war ḇeyer ine maro nko ma mankundi dakinem roi kako, kuker romawa ḇyesi ma rofanfan ḇyesi?"
43004013	Yesus kyarem faroi: "Mansei ḇeyinem war ine, nari imbrow wer,
43004014	ḇape mansei ḇeyinem ro war nari yaḇuk faroi, ipok imbrow wer ḇa isof fyoro. Isyadi wer war nari yaḇuk faroi, nari ḇyewar ḇeryuḇer ro kankenem ḇyedi, ma isof kankenem ḇekain fyoroya."
43004015	Bin ani ikofen faroi, ḇo doḇo: "Manseren, bukma ḇe aya war ani, insa yambrow werḇa ma yarama yukeḇ war ro dine werḇa."
43004016	Yesus kyarem faroi: "Rwamura, wor swambri ḇo mukaḇer muma rodine."
43004017	Bin ani ikofen faroi ḇo doḇo: "Ayama yana swa osoḇa." Yesus ikofen faroi: "Wos bedi kyakubos beri, mboi wasma swayoḇa,
43004018	snar nwa swari rim kwar ma ḇeroyus aw ro baboine, ikada swabediryaḇa."
43004019	Bin ani ikofen faroi, ḇo doḇo: "Manseren, insape yafawi aw nabi oso.
43004020	Kpu nkoḇesi sisyom Allah ro bon ine bori, ḇape er besi sikofen ḇo soḇo, kosyom Allah monda ro Yerusalem."
43004021	Yesus ikofen faroi: "Bin awne wakyar faro aya, fafisuya nari ryama, mboi nari mkosyom Allah ro bon ineḇa, ma ro Yerusalemḇa kako.
43004022	Mkosyom rosai mkomam ḇaḇirḇa, nkokada nkosyom rosai nkomam ḇaḇir, snar korerya ryama ro er Yahudi.
43004023	Ḇape fafisuya nari ryama ma ryama kwar, mboi ḇesyom kuker napnapes nari siyom Kmaya kuker Rur ma napnapes; snar Kmaya imarisen samsyom ḇerarirya.
43004024	Allah Rur rirya ma mansei ḇesyomi nari, sisyomi kuker Rur ma napnapes."
43004025	Bin ani kyarem faroi, ḇo doḇo: "Yafawi, nari Wairek ryama, sniri kako ḇe Kristus; rofyor ryama kwar, nari ḇyaryas roi ḇeḇor nanekam maro nko."
43004026	Yesus ikofen faroi: "Aya iso wawos kukerya."
43004027	Rofyor ani manfamyan ḇyesi srama ma sikandor, mboi isya dawawos kuker bin oso. Ḇape oso rofandusi ifuken ḇaḇeri faro bin ani: "Rosai wamarisenya? Roḇaido: Ḇefuken Yesus, snaro wawawos kuker bin ani?"
43004028	Rarirya bin ani ibur babewu ḇyedi rodia ma ryaḇe mnu ma ikofen faro snonkaku ḇero mnuya ansi:
43004029	"Mkorama, mkakmam snonkaku oser isya ikofen ḇadir faro aya ro roi ḇeḇor yafrur kwar nakam. Imbude Kristus iryake?"
43004030	Inja snonkakusya sisasyarbur mnu ani fa sisrow Yesus.
43004031	Ro fafisu ani manfamyan ḇyesi sidifi, ḇo soḇo: "Guru, wanan."
43004032	Ḇape ikofen farosi: "Faro aya roḇean naisya mkomambaḇir naba."
43004033	Inja manfamyan ansi sawos yaye farosi: "Imbude snonkaku ono sun roḇean ono fa dan kwarke?"
43004034	Yesus ikofen farosi: "Roḇean ayena isoine yafrur marisen ḇewan ayanya ma yaḇeimnis fararur ḇyuk ḇe ayanya.
43004035	Mboi mkokofen ḇo mkoḇo: Paik rifiak wer fafisu afufyake? Ḇape yakofen faro mko: Mkomam kada yaf na nambrai kwar fa neḇeyuf.
43004036	Snonkaku ḇeyufsya sisma sasuref sedi kwar ma sfanjur bon faro kankenem ḇekain fyoroya, isof ḇekekef ma ḇeyufsya sikam simarisen.
43004037	Wos sarḇer ine kyaku isoine: Ono sḇuḇer mboi ono ḇese suf.
43004038	Yawan mko fa mkuf roi mkoker ḇa; snonkaku ḇese sesasewar mboi mkorama mkuf bon ro sasewar sena."
43004039	Ma kawasa Samaria sibor ro mnu ani sikyar kwar faroi snar bin ani wos ḇyena, ḇeḇesaksi: "Ikofen ḇadir faro aya roi ḇeḇor yafrur kwar nakam."
43004040	Fafisu snonkaku Samaria ansi srafa sisrow Yesus, sor faroi insa ryowus si; ma ryowus si rodia ḇe ras risuru.
43004041	Ma snonkaku sibor syadi wer ḇekyar snar wos ḇyena,
43004042	ma sikofen faro bin ani: "Nkokyar, snar wos ḇena wer ḇa mboi snar mankun inko, nkomnaf kwar roi ma nkofawi, mboi kaku ḇeri i ḇeḇuk koreri faro supswan ine."
43004043	Ma ras risuru susyonde ro Sikhar, Yesus ryaḇe Galilea,
43004044	snar Yesus mankundi myam kwar, mboi nabi oso sesyowi i ḇa ro mankundi mnu ḇyedi.
43004045	Ma rofyor ryama kwar ro Galilea, kawasa Galilea siwafi, snar smam roi ḇeḇor kam ifrur kwar ro Yerusalem ro munara ani, snar sikako sakso munara ani.
43004046	Inja Yesus kyaḇer wer ḇe Kana ro Galilea, ro moḇ ifrur warna fa neanggur ani. Ma ro Kapernaum manfyan wairek oso romawa ḇyedi iduf.
43004047	Fafisu imnaf, mboi Yesus ryama ker Yudea kwar ro Galilea, rya isrowi ma dor, insa ryama ma ḇyuk pararei faro romawa ḇyedi, snar romawa ḇyedi iduf marḇak.
43004048	Inja Yesus ikofen faroi: "Rofyor mkomam aḇyair kanandor ḇa, nari mkokyarḇa.
43004049	Manfyan warek ani ikofen faroi, ḇo doḇo: "Manseren, rwama rofyor romawa ayedi imar ḇaim kada."
43004050	Yesus ikofen faroi: "Rwamura, romawa bani ikenem!" Snon ani ikyar wos Yesus ikofen faroi ani, inja ryaḇeri.
43004051	Fafisu isya kaker ro nyanya faduri manfyan ḇyesi srama sisrowi ma sikofen faroi, mboi romawa ḇyedi iprei.
43004052	Ikofen farosi oras rifis romawa ani ipreiya. Skarem faroi, ḇo soḇo: "Mandoḇinja orkokya oras oser samsam ḇyedi imnai."
43004053	Rarirya sinan ani iswarepen, mboi rofafisu aniso Yesus ikofen faroi: "Romawa bani iprei." Rarirya i kuker kina ḇyesi sikyar faro Yesus.
43004054	Ine aḇyair kanandor ḇeḇesuru Yesus ifrur ro fafisu iburker Yudea ḇe Galilea.
43005001	Raimnai Yahudisya ras ḇeba sedi fyanam, inja Yesus dekḇe Yerusalem.
43005002	Ro Yerusalem fanam "Kedwai Ḇeba Domba" sawon oso isya, ro wos Ibrani sniriḇe Betesda; ḇye aḇdares ririm
43005003	ma ro abdares anna kawasa ḇeduf sibor kaku sḇarek ro na: isoine snonkaku ḇepraf, ḇeyapaper ma snonkaku ḇepapipen, ḇewaf sawon ani irḇaren.
43005004	Snar rofafisu ono Manseren malaikat ḇyedi dado ro sawon ani fa irḇaren war ani; ma mansei ḇesabu ḇepon ro war ani ro fafisu irḇaren kwarya, ikada iprei ro dafduf rosairya wer.
43005005	Rodia snon oso isya iduf ḇewampasi wambarek samfur rikior seser war kwar.
43005006	Rofyor Yesus myam snon ani ḇyarek rodia ma snar Yesus ifawi, mboi iduf fyoro kwar, inja Yesus ifuken faroi: "Wamarisen fa wapreike?"
43005007	Snon ḇeduf ani ikofen faroi, ḇo doḇo: "Manseren, yana snonkakuyo rodineḇa fa ḇesabu aya ḇe sawon ani rofyor warya irḇarenya, ma rofyor yara ḇe sawon ani, snonkaku ḇese sisabu ḇepon aya kwar."
43005008	Yesus ikofen faroi: "Wakḇoke, wakanow yar ḇena ma wambrane."
43005009	Ma rofafisu ani beri snon ani iprei inja ikanow yar ḇyena ma imbrane. Fafisu ani ras Mananai Yahudi rirya.
43005010	Inja snonkaku Yahudisya sikofen faro snon ḇeprei babo ani: "Ras ine ras Mananai Yahudi inja wapok ḇar yar benaḇa."
43005011	Ḇape kyarem farosi, ḇo doḇo: "Snonkaku ḇeḇuk pararei maro aya kwarya, iso ḇekofen maro aya: wakanow yar ḇena ḇo wambrane."
43005012	Sifuken faroi, ḇo soḇo: "Snon manseiso ḇekofen faro aw: Wakanow yar ḇena ma wambranya?"
43005013	Ḇape snon ḇeprei babo ani ifawi mansei ḇeḇesyan yaba, snar Yesus syun ro fadu snonkaku ḇeḇor ro mob ani.
43005014	Ḇarpurya Yesus isrowi ro Allah Rum ḇyedi dori inja ikofen faroi: "Waprei kwar; wafrur sasar wer awer, imbude roi ḇeḇyeḇa syadi nkur aw wer ri."
43005015	Snon ani isasyar ma fyar faro kawasa Yahudisya, mboi Yesus iso ḇeḇuk pararei faroi kwarya.
43005016	Ma eḇedari kawasa Yahudisya sesasewar fa siḇe sewayam Yesus, snar ifrur roi ḇeḇor anna ro ras Mananai Yahudi.
43005017	Ḇape ikofen farosi: "Mami ifararur isof ras ine, inja aya kako yakfararur."
43005018	Inja kawasa Yahudisya sesasewar syadi wer insa smuni, snar ifararur ro ras Mananai Yahudiya derer ḇa, ḇape snar dap Allah ḇe kma ḇyedi, rarirya dow mankundi fa imnis kuker Allah.
43005019	Inja Yesus kyarem farosi: "Kaku ḇeri yakofen faro mko, Rumkunya nari ifrur royo ro mankundi ḇa, ikada ifrur monda rosai myam ro Kmari ifrur na; snar rosai Kmaya ifrurna, naiso Rumkunya dakfrurna.
43005020	Snar Kmaya iswar Rumkunya inja fyasna faroi roi ḇeḇor kam ifrur ro mankundi, mboi nari fyasna faroi fararur-fararur ḇeba syadi wer ro fararur-fararur anna, isof mkokandor.
43005021	Snar imnis raris Kmaya ḇyawes snonkaku ḇemarsya ma ḇyuk fa sikenem, rarirya kako Rumkunya dakḇuk kankenem faro mansei imarisenya.
43005022	Kmaya ḇyemankara oso ḇaḇeri, mboi ḇyuk kwar ḇaḇemankara ani ḇesiper faro Rumkunya,
43005023	insa kawasa kam sesyowi Rumkunya imnis raris moḇ sesyowi faro Kmaya. Mansei ḇeḇesyowi Rumkunya ḇa, ikako ḇyesyowi Kma ḇewani yaḇa.
43005024	Yakofen faro mko: "Kaku ḇeri mansei ḇerower wos ayena ma ikyar faro ḇewan ayanya, isma kankenem ḇemnaiḇa ma dakso samamyaiya ḇa, snar ikfisbur marmarya kwar ḇe kankenemya.
43005025	Yakofen faro mko: Kaku ḇeri fafisuya nari isyama ma ryama kwar, mboi snonkaku ḇemarsya simnaf Allah Rumkun ḇyedi mkarenya, ma ḇemnafi sya, nari sikenem.
43005026	Snar imnis raris Mami isma kankenemya ro mankundi, rarirya ḇyuk faro Rumkunya fa daksma kankenemya ro mankundi kako.
43005027	Ma ḇyuk kwar papoik faroi fa ḇyuk mankara, snar i Rumkun Snonkaku rirya.
43005028	Mkokandor awer roi ḇeḇesya nane, snar fafisu ḇyedi nari ryama, mboi snonkaku ḇeḇor ḇero ureren na dona nari simnaf mkaren ḇyedi,
43005029	ma faro ḇefrur mnis sya nari siḇersi ro ureren na faro kankenem ḇekain fyoroya, ḇape faro ḇeḇarḇorsya nari siḇersi fa sisma samamyai."
43005030	"Mankundaya ḇardi yafrur royoḇa; yaḇe mankara imnis kuker rosai yamnaf na, ma ḇaḇemankara yena nanapes, snar yaso marisen ayena ḇa, mboi marisen ro Kma bewan ayanya.
43005031	Rofyor yaḇe saksi ro roi ḇekur mankundaya, rarirya ḇaḇesaksi yena nanapesḇa;
43005032	ono ḇese sisya sesaksi ro roi ḇekur aya ma yafawi ḇaḇesaksi ssḇuk fa ḇekur aya mboi nanapes.
43005033	Mkofarem wawansya kwar faro Yohanes ma ḇyesaksi kwar ro nanapes;
43005034	ḇape yaḇefandun ḇaḇesaksi ro snonkakuḇa, mboi yakofen roi ḇeḇesya ani, insa mkosma koreri.
43005035	Yohanes imnis paramrom ḇesak ma ḇesnai ma mkokada mkomarisen knik monda sasnai ḇyedi.
43005036	Ḇape ḇaḇesaksi ayedi iba syadi ro ḇaḇesaksi Yohanes, isoine fararur ḇeḇor Mami ḇyuk maḇe Aya, insa yafrur na. Fararur ani kako iso yafrur kwar ine, ma iso ḇefasnai aya, mboi Mami iso ḇewan Aya.
43005037	Mami ḇewan Aya, iso ḇeḇuk saksi ro Aya. Mkopok mkomnaf mkaren ḇyediḇa, moḇ isnai raya kako mkopok fa mkomami ḇa,
43005038	ma wos ḇyena mkadu na ro mkosnemna ḇa, snar mkokyar faro wawan ani ḇa isoine ayaḇa.
43005039	Mkokukeḇ Refo, snar mkokara mkoḇe, mboi kuker i nari mkosma kankenem ḇemnaiḇa, ḇape Refoya ḇyuk ḇaḇesaksi ro Aya,
43005040	rarirya mkomewer mkorama faro aya fa mkosma kankenem ani.
43005041	Yafandun ḇa kuker samsyom ro snonkaku.
43005042	Ḇape faro mko, yafawi mboi ro mkosnemna mkona saswar faro Allah ḇa.
43005043	Yarama kuker snonsnon ro Mami ḇape mkofandun ayaḇa; rofyor snonkaku ḇese srama kuker snonsnon sena, nari mkomarisen si.
43005044	Nari mkokyar rariso, ne, mko ḇesewar sanandik ro snonkaku ḇese ma ḇesewar syom ḇerama ker Allah oser bakenya ḇa?
43005045	Mkokara awer nari yaḇuk sof mko ro ḇarpon Mami; ḇeḇuksof faro mkoya iso Moses, mkokyar ani.
43005046	Snar rofyor mkokyar faro Moses, rarirya nari mkokyar faro Aya, snar roi fyasna nkur Aya.
43005047	Ḇape rofyor mkokyar roi fyasna ḇa rariso nari mkokyar rosai yakofen na?"
43006001	Raimnai Yesus imbran ḇe danosen Galilea ḇar iwara, isoine danosen Tiberias.
43006002	Kawasa ḇeḇor semarani ḇo sisoi, snar smam aḇyair-aḇyair kanandor ḇeḇuk parare, ifrur faro snonkaku ḇedufsi.
43006003	Ma Yesus dek urek oso ma kyain rodia kuker manfamyan ḇyesi.
43006004	Ma Paskah, ras ḇeba kawasa Yahudi, fyanam kwar.
43006005	Fafisu Yesus myam yaryari, myam snonkaku sibor semarani ḇo srama yoḇi, inja ikofen faro Filipus: "Romoḇ rosai nari kokoḇes mamami roya, insa kawasa sine san?"
43006006	Yesus ikofen rarirya snar imarisen imnasen Filipus, snar mankundi ifawi kwar, rosai nari ifrurya.
43006007	Filipus kyaren ḇo doḇo: "Mamami ḇeḇemaeja kumpan sarak utin risuru kakoyo, nari namnis farosi ḇa."
43006008	Snon oso ro manfamyan ḇyesi, isoine Andreas, Simon Petrus naek ḇyedi, ikofen faroi, ḇo doḇo:
43006009	"Rodine romawa oso isya, nya mamami ririm ma in risuru; ḇape ndarirya ḇo nari namnis snonkaku ḇeḇor sine?"
43006010	Yesus ikofen: "Mkowansi fa skain." Ro moḇ ani aḇris sibor, inja snonkaku ansi skain, barbor sedi indokada snon syaran ririm.
43006011	Raimnai Yesus dun mamami anna, ma ikofen kasumasa faro Allah. Posa kwar ḇyerarwas na farosi, rarirya kako in ansuya, ma san rao isof sisyopen.
43006012	Ma rofyor sarbor kwar ikofen faro manfamyan ḇyesi: "Mkoryur mamami kerker ḇesyadi na, insa sisawen awer na."
43006013	Inja siryur inoken samfur seser risuru nafo kuker roḇean ḇesyadi ro mamami ririm snonkaku ḇeḇor ansi san na.
43006014	Fafisu snonkaku ansi smam aḇyair kanandor ifrur kwar ani, sikofen ḇo soḇo: "Kaku ḇeri inekada nabi nari ḇerama ḇe supswan ine."
43006015	Snar Yesus ifawi, siḇe srama fa sidifi insa ḇye wairek farosi. Inja isusu bursi ḇe urek.
43006016	Ma fafisu fyanam roḇ kwar, Yesus manfamyan ḇyesi sraḇe danosen, ma sek ro wai
43006017	ma sunuk ḇe Kapernaum. Fafisu pyampan kwar Yesus ryama ḇaim kaker fa isrowsi,
43006018	mboi sorenya ikroḇ snar wamya ipok.
43006019	Skoḇores indokada kilometer risuru kior kwar, skomam Yesus imbran ro warya bori muma fanam wai ani. Inja skomkak kaku.
43006020	Ḇape ikofen farosi: "Aya irya, mkomkak awer!"
43006021	Simarisen fa dek ro waiya, ma rofafisu ani beri kako wai ani ifyafer ro moḇ skorayoḇya.
43006022	Ro meserdi kawasa ḇeḇor ḇekain ro danosenya ḇar iwara ansi, sifawi insanja wai oser monda rodia ma Yesus iso manfamyan ḇyesi ḇa, ḇoi serer siso ḇesyoḇsya.
43006023	Ḇape rofafisu ani wai ono ndama ker Tiberias napyar fanam moḇ san mamami ro ani, posa ro Yesus ikofen kasumasa kuker roḇean anna.
43006024	Fafisu kawasa ḇeḇor ansi smam, mboi Yesus isya ro diaḇa ma manfamyan ḇyesi kako roḇa, sek ro wai anyaḇo sisyoḇ ḇe Kapernaum fa ssewar Yesus.
43006025	Fafisu kawasa ḇeḇor ansi sisrow Yesus ro danosenya ḇar iwara, sikofen faroi, ḇo soḇo: "Rabi, fafisu rosai rwama ro dineya?"
43006026	Yesus kyarem farosi: "Kaku ḇeri yakofen faro mko, mkosewar aya, snar mkomam aḇyair kanandor yafrur naba ḇoi snar mkan mamami rao mkosyopen.
43006027	Mkofararur, faro roḇean nari ḇero na awer, mboi faro roḇean ḇekain fyoro faro kenkenem ḇemnai ḇaya kada, nari Rumkun Snonkaku ḇyuk faro mko; snar iso Mami ḇyeasas kwar, isoine Allah."
43006028	Raimnai sikofen faroi, ḇo soḇo: "Rosaiso nari nkofrurya, insa nkofrur Allah roi imarisen na?"
43006029	Yesus kyarem farosi: "Allah fararur imarisenya, isoine iḇye syadi mkokyar faro Allah wawan iwan kwarya."
43006030	Inja sikofen faroi, ḇo soḇo: "Aḇyair rosai wafrurya, insa nkomami ma nkokyar faro au? Fararur rosai nari wafrurya?
43006031	Kpu nkoḇesi san manna kwar ro sup ḇeḇeursḇa, imnis fasfas oso isya ro Refo: ssḇuk farosi fa san mamami ḇeraker boiyaswa."
43006032	Inja Yesus ikofen farosi: "Kaku ḇeri yakofen faro mko, Moses i ḇeḇuk mamami faro mko ro boiyaswa yaḇa, mboi Kma yedi ḇeḇuk faro mko mamami ḇekaku ro boiyaswa.
43006033	Snar mamami ḇeraker Allah irya mamami ḇesabu ro boiyaswa ma ḇeḇuk kankenem faro supswan."
43006034	Inja sikofen faroi, ḇo soḇo: "Manseren, buk maḇe nko ḇesya kwar mamami ani."
43006035	Yesus ikofen farosi: "Aya ine mamami ḇeḇuk kankenem; mansei ḇerama faro aya, nari ipok ibiser werḇa, ma mansei ḇekyar faro aya, ipok imbruw werḇa.
43006036	Ḇape yakofen faro mko kwar: Kaku ḇeri mkomam aya kwar, ḇape mkokyar ḇa.
43006037	Roi ḇeḇor kam Mami ḇyuk faro aya, nakam nari ndama faro aya, ma mansei nari ḇerama faro aya, nari yasaweni ḇa.
43006038	Snar ayai ḇesabu kwar ro boiyaswa, insa yafrur marisen ayena ḇa, ḇape yaḇeuser Allah marisen ḇyena ḇewan aya kwar.
43006039	Ma Allah ḇewan aya marisen ḇyedi, isoine insa snonkaku ḇeḇor kam ḇyuk faro aya kwar ono sro awer, ḇape insa yaḇawes si wer ro ras ḇepupesya.
43006040	Snar Mami marisen ḇyedi ryadine, isoine insa snonkaku oser-oser ḇemam Rumkunya, ma ḇekyar faroi, sisma kankenem ḇekain fyoro, ma insa yaḇawes si ro ras ḇepupesya."
43006041	Inja kawasa Yahudisya suremi snar ikofen kwar: "Aya ine mamami ḇesabu ro boiyaswa."
43006042	Sikofen, ḇo soḇo: "Mboi inenido Yesus iryake, Yusuf mandaḇendi, snar kma ma sna ḇyesu kofawi su? Rariso ikofen, ḇo doḇo: Aya ine yasabu ker boiyaswa?"
43006043	Yesus kyarem farosi: "Mkurem awer."
43006044	Snonkaku oso ḇaḇeri nari ryama faro aya, rofyor Mami ḇewan aya duni maro aya, ma nari yaḇawesi ro ras papupesya.
43006045	Fasfas isya ro syap nabi-nabi ḇerok radine: Ma sikam nari Allah fyarkorsi. Ma snonkaku oser-oser ḇemnaf kwar, ma ḇemarisen farkarkor ro Mami, srama faro aya.
43006046	Fasfas ani ikofen ḇa mboi ono sisya smam Mami. Demir i ḇerama ro Allah, iso ḇemam kwar Kmari.
43006047	Yakofen faro mko: Kaku ḇeri mansei ḇekyarya, isma kankenem ḇekain fyoroya.
43006048	Aya ine kada mamami ḇeḇuk kankenemya.
43006049	Kpu mkoḇesi san kwar manna ro sup ḇeursḇa ma simar kwar.
43006050	Ine mamami ḇesabu ro boiyaswa: Mansei ḇeyan mamami ine ido, ikada nari imar ḇa.
43006051	Aya ine mamami ḇekenem ḇesabu kwar ro boiyaswa. Rofyor oso dan ro mamami ine ido, ikada ikenem fyoro-fyoro ma mamami yaḇuk ani irya kraf ayedi, yaḇuk faro kankenem supswan."
43006052	Kawasa Yahudi sfamfaḇri rofandu mankunsi ma sikofen: "Rariso nari ḇyuk kraf ḇyedi fa ḇyeroḇean fa kani?"
43006053	Inja Yesus ikofen farosi: "Kaku ḇeri yakofen faro mko rofyor mkan kraf Rumkun Snonkakuya ḇa ma mkinem rik ḇyedi ḇa, nari mkosma kankenemya ro mankun mko ḇa.
43006054	Mansei ḇeyan kraf ayedi ma ḇeyinem rik ayedi, ikada isma kankenem ḇekain fyoro ma nari yaḇuk fa diḇri ro awar ḇepupesya.
43006055	Snar kraf ayedi irya roḇean ḇekaku ma rik ayedi aninem ḇekaku.
43006056	Mansei ḇeyan kraf ayedi ma ḇeyinem ro rik ayadi kada ḇyeoser kuker aya ma yaḇe oser kukeri.
43006057	Imnis raris Mami ḇekenem ḇewan aya ma yakenem snar Mami, rarirya kako mansei ḇeyan aya, nari ikenem snar aya.
43006058	Ine kada mamami ḇesabu kwar ro boiyaswa, mamami ḇemnis kuker mamami kpu mkoḇesi san raimnai simar kwar aniḇa. Mansei ḇeyan mamami ine ikada isma kankenem fyoro-fyoroya."
43006059	Roi ḇeḇor nanekam Yesus ikofen na ro Kapernaum rofyor ḇyuk farkarkor ro Rum nadi.
43006060	Rofyor simnaf wos anna kam sibor ro manfamyan Yesus ḇyesi sikofen, ḇo soḇo: "Wos nane npakrek, mansei nari ḇekḇaḇ ḇemnaf naya?"
43006061	Yesus ifawi, mboi manfamyan ḇyesi sisurem snar wos anna, ikofen farosi: "Inja wos anna neḇirḇar kakyar mkoḇena?
43006062	Ma rariso rofyor mkomam Rumkun Snonkakuya dekḇe moḇ randakya isya roya?
43006063	Rurya iso ḇeḇuk kankenem, krafya ḇyefainda oso ḇaḇeri. Wos yawos faro mko nane irya Rur ma kankenem.
43006064	Ḇape rofandu mko ono sisya sikyarḇa." Snar Yesus ifawi ro randakya, mansei ḇekyarḇa ma mansei nari ḇeḇoḇiya.
43006065	Raimnai ikofen: "Eḇedari yakofen faro mko: Snonkaku oseroḇaḇeri nari ryama faro aya ido, Mami nari ḇyuk na faroi ḇa."
43006066	Randak ro ras ani manfamyan ḇyesi sisusu buri ma sisoi werḇa.
43006067	Inja Yesus ikofen faro manfamyan samfur seser risuru ḇyesi: "Inja mko kako mkomarisen mkobur ayake?"
43006068	Simon Petrus kyarem faroi, ḇo doḇo: "Manseren, faro mansei nari nkobur faroya? Manseren wos ḇena nbuk kankenem ḇekain fyoro;
43006069	ma nkokyar kwar ma nkofawi au Manseren wawan ḇesren ro Allah."
43006070	Yesus kyarem farosi: "Mboi aya iso ḇekinfir mko snon samfur seser risuru ine? Mboi oso rofandu mko ḇyeibiris."
43006071	Ikofen fa kyurya isoine Yudas, Simon Iskariot mandaḇendi; snar iso nari ḇeḇoḇ Yesus, oso ro fandu manfamyan samfur seser risuru ansi.
43007001	Raimnai Yesus imbran yaryar Galilea, snar imewer kyain faswef ro Yudea, snar kawasa Yahudi sesewar fa siḇe smuni.
43007002	Fafisu ani ras munara kawasa Yahudi, isoine ras munara Soyai Undam fyanam kwar.
43007003	Rarirya Yesus naek ḇyesi sikofen faroi, ḇo soḇo: "Mkombran rodine ma mkora ḇe Yudea, insa manfamyan-manfamyan besi sakmam fararur wafrur na.
43007004	Snar snonkaku oso ḇaḇeri iyokef rosai ifrur na rofyor imarisen ḇye snonsnon ro ḇarpon kawasa. Rofyor wafrur roi ḇerarirya, fasnai mankundaw faro supswan ine."
43007005	Snar naek ma srar ḇyesi kako sakkyari ḇa.
43007006	Inja Yesus kyarem farosi: "Fafisu ayedi ryama ḇaim, ḇape faro mko fafisu na naisya ḇesya kwar.
43007007	Supswan ipok dayin mkoḇa, ḇape aya kada dayin aya, snar yakofen ḇesya kwar faro supswan ine roi ifrur na nḇarḇor.
43007008	Mkoramura ḇemunara ani. Aya kada yakra ḇaim, snar fafisu ayedi imnis ḇaim."
43007009	Rarirya wos ḇyena farosi, ma ikada kyain ro Galilea.
43007010	Ḇape rofyor naek srar ḇyesi sra kwar ḇe munara ani, insape ikako dakra, ḇape kuker kankunes.
43007011	Kawasa Yahudi ssasewar i ro munara ani ma sikofen, ḇo soḇo: "Isya ro?"
43007012	Ma kawasa sibor sawos fasasis roi. Ono sikofen, ḇo soḇo: "I, snon ḇeḇye rirya." Ono wer sikofen, ḇo soḇo: "Roḇa, fyarkor ninyan kawasa ḇeḇor."
43007013	Ḇape snonkaku oso ḇaḇeri ḇemku fa ḇeyawos fababa roi snar simkak kawasa Yahudisya.
43007014	Fafisu munara ani ḇyedodo, Yesus syun ro Allah Rum byedi ma ḇyuk farkarkor.
43007015	Inja kawasa Yahudisya sikandor ma sikofen, ḇo soḇo: "Rariso, snon ine daksun farkarkorḇa ḇesyaḇo isma fawawi ḇeradine!"
43007016	Yesus kyarem farosi: "Farkarkor yaḇuk nane neknam ro mankundaya ḇa, ḇape neknam ro Allah ḇewan aya kwarya.
43007017	Mansei ḇemarisen ḇefrur Allah marisen ḇyedi, nari ifawi farkarkor ayena ndamuma ro Allah, roḇaido yawawos ro mankundaya ḇardi.
43007018	Mansei ḇeyawawos ro mankundi ḇardi, syewar sanandik faro mankundi, ḇape mansei ḇesewar syom faro Allah ḇewaniya, ikada inapes ma dankar ḇa.
43007019	Moses iso ḇeḇuk sasoser Refo Yahudi faro mkoke? Ḇape oso ḇaḇeri rofandu mko ifrur sasoser anna. Snaro mkosewar fa mkomun aya?"
43007020	Snonkaku ḇeḇor ansi skarem, ḇo soḇo: "Setansya siswoḇer aw; mansei ḇeḇesewar fa ḇemun awya?"
43007021	Yesus kyarem farosi: "Fararur oser monda iso yafrur ro ras Mananai Yahudi ma mkokam mkokandor.
43007022	Inja: Moses ḇyuk fa insa mkofrur sofakfuk ḇape sofakfuk ani ḇyeknam ro Moses ḇa ḇoi ḇyeknam ro up mkoḇesi --mkomarisen sofakfuk ro ras Mananai Yahudi!
43007023	Rofyor snon oso isma sofakfuk ro ras Mananai Yahudi, insa seyuk awer Moses sasoser ḇyena, snaro mkomsor aya, snar yaḇuk pararei faro baken ḇesiper ro snonkaku oso ro ras Mananai Yahudi.
43007024	Mkoḇe mankara awer imnis rosai ḇeḇair, ḇape mkoḇe mankara kuker napnapes."
43007025	Snon Yerusalem ono sikofen, ḇo soḇo: "Snonkaku ine iso simarisen smunya?
43007026	Ma mkomam kada, dawawos kuker fababa ma sipok sawos roi oso faroi ḇa. Imbude manfarkin koḇesi sifawi kaku kwar, mboi i Wairek ḇeḇuk koreri?
43007027	Ḇape snon inekada kofawi moḇsai ryamuma roya, ḇape rofyor Wairek ḇeḇuk koreri ryama, snon osero ḇaḇeri ifawi moḇsai ryamuma roya."
43007028	Rofyor Yesus ḇyuk farkarkor ro Allah Rum ḇyedi, dor naba: "Mboi ayakada mkomambaḇir ma mko fawi moḇ yaramuma roya; ḇape yarama ro mankundaya marisen ayediḇa, ḇape aya ine yaser wawan ro ḇenapesya ikada mkomamḇaḇiri ḇa.
43007029	Ayakada yamambaḇiri, snar yaramuma roi ma iso ḇewan aya."
43007030	Sesewar fa sfor Yesus, ḇape snonkaku osero ḇaḇeri fa iserepen i, snar fafisu ḇyedi ryama ḇaim.
43007031	Ḇape rofandu kawasa ḇeḇor ansi ono sibor sikyar faroi ma sikofen, ḇo soḇo: "Rofyor Kristus ryama, nari ifrur aḇyair kanandor nabor syadi ro snonkaku ine ifrurnake?"
43007032	Snon Farisi simnaf snonkaku ḇeḇor ansi roi sfararum fa ḇekur Yesus, inja mananir imam-imam ma snon Farisi siwan fa ḇewaren Allah Rum ḇyedi sfor Yesus.
43007033	Inja Yesus ikofen: "Fafisu kermkun monda aya isya kuker mko ma ḇarpurya nari yakaḇer faro ḇewan ayanya.
43007034	Nari mkosewar aya, ḇape nari mkosrow ayaḇa, snar nari mkopok mkoramuma ro moḇ ayaisya royaḇa."
43007035	Snon Yahudi ansi sikofen yae farosi, ḇo soḇo: "Moḇ rosai iḇe ryaḇeya, isof kopok kosrowi ḇa? Imbude iḇe ryaḇe moḇ kawasa Yahudi ḇekon imnis ambersya rofandu kawasa Yunanisya fa ḇyuk farkar farosike?
43007036	Rosaiso kyara ḇesya ro wos iwos nane: Nari mkosewar aya, ḇape nari mkosrow ayaḇa, ma: mkopok mkora faro moḇ rosai aya isya royaḇa?"
43007037	Ma ro ras ḇepupes ro munara ani ḇyedodo Yesus dores ro Allah Rum ḇyedi ma dor naba: "Mansei ḇembrowya, iḇye ryama faro aya ma dinem!
43007038	Mansei ḇekyar faro aya, imnis raris Refo moḇ ikofen raya: Rosne ḇyedi nari war ḇeryuḇerya idaf fa ḇyuk kankenem."
43007039	Roi kyaraya isoine ḇekyar faroisya nari sisma Rur ḇesrenya; snar rurya ryama ḇaim, snar Yesus isma payamyum ḇaim ro marmar ḇyedi.
43007040	Snonkaku ono rofandu kawasa ḇeḇor ansi, ḇemnaf wos anna, sikofen ḇo soḇo: "Snon ine nabi rirya."
43007041	Ono wer sikofen, ḇo soḇo: "Ineido Wairek." Ḇape ono wer sikofen, ḇo soḇo: "Roḇa, Wairekya ryama ro Galilea ḇa!
43007042	Snar Refoya ikofen, mboi Wairek ḇyeḇarpur ro Daud ma ro mnu Betlehem, moḇ Daud kyon ḇepon roya."
43007043	Inja rofandu kawasa ḇeḇor ansi sfamfaḇri snar Yesus.
43007044	Snonkaku ono rofandusi simarisen sfori, ḇape snonkaku oso ḇaḇeri iserepeni.
43007045	Inja manwarwaren-manwarwaren ansi sra faro mananir imam-imam ma snon Farisi ansi sikofen farosi, ḇo soḇo: "Snaro mkuni ḇa?"
43007046	Manwarwaren-manwarwaren ansi skarem, ḇo soḇo: "Snonkaku oso ḇaim dawos imnis snon ani!"
43007047	Snon Farisi ansi skarem farosi, ḇo soḇo: "Inja ḇyeninyan mko kwarke?
43007048	Inja snon ono fandu manfarkin-manfarkin ma Farisisya sakyar faroike?
43007049	Ḇape kawasa ḇeḇor sine ḇeyakfawi Refo Yahudiḇa, frasya kyursi!"
43007050	Nikodemus, snon oso ro si, ḇerama yoḇ Yesus kwar ani ikofen farosi, ḇo doḇo:
43007051	"Inja sasoser Refo Yahudi koḇedi ḇyuk samamyai faro snonkaku ḇesasar oso, rofafisu ḇyeḇemnaf ma ḇyeḇekukeḇ ḇaim?"
43007052	Skarem, ḇo soḇo: "Inja aw kako snon Galileake? Kwukeḇ Refo ma nari wafawi mboi nabi oso isya ryama ro Galilea ḇa."
43007053	Raimnai sibur ḇerum sena,
43008001	ḇape Yesus ryaḇe urek Zaitun.
43008002	Meserdi arwo prim kaku Yesus isya wer ro Allah Rum ḇyedi, ma kawasa ḇeḇor ansi kam srama yoḇi. Kyain ma ḇyuk farkarkor farosi.
43008003	Mboi ḇefawinananem Refo Yahudi ma snon Farisi sun faro Yesus bin oso sisrow ḇefrur farbuk. Siwan bin ani fa dores rofadu,
43008004	raimnai sikofen faro Yesus, ḇo soḇo: "Guru, bin ine nkosrow ro fafisu isya ifrur farbuk.
43008005	Ro sasoser Refo Yahudi Moses doḇo bin ḇeradine sḇeḇeso kuker karui isof simar. Rosai wakkara ro mnuk ine?"
43008006	Sikofen rarirya fa sifrowes biri, insa sisma roi oso fa ssḇuk sofi. Ḇape Yesus kyankunem ma fyas kuker ḇrampin ḇyesi ro sapropya.
43008007	Ma snar sifuken yayayu ḇesya kwar, inja ikḇawes ma dores, raimnai ikofen farosi: "Mansei rofandu mko ḇeyaksasar ḇa, iḇye syadi iso ḇeso ḇepon karui faro bin ine."
43008008	Raimnai kyankunem wer ma fyas ro sapropya.
43008009	Ḇape rofyor simnaf wos ani, sibur ḇesisye kam, randak ro ḇeḇesinansya. Papupesya Yesus derer dores kuker bin ani, ḇeyores faswef ro moḇ ḇyedi.
43008010	Raimnai Yesus iyori ma ikofen faro bin ani: "Kawasa ansi sraiso? Snonkaku oso isyaḇake fa ḇyuk samamyai faro aw?"
43008011	Kyarem, ḇo doḇo: "Oroḇa, Manseren." Raimnai Yesus ikofen: "Aya kako yaḇuk samamyai faro awḇa. Wabur ma randak ro knikine wafrur sasar wer awer."
43008012	Inja Yesus ikofen faro kawasa ḇeḇor ansi: "Aya ine isnai supswan ine; mansei ḇeso aya, ikada nari imbrain ro pampan ḇa, mboi nari isma isnai ḇekenemya."
43008013	Kawasa Farisi sikofen faroi, ḇo soḇo: "Mankundaw buk ḇaḇesaksi ḇekur aw, inja ḇaḇesaksi bedi kyakuḇa."
43008014	Yesus kyarem farosi: "Yaḇuk ḇaḇesaksi ḇekur mankundayano, mboi ḇaḇesaksi ayena nkaku, snar yafawi, moḇ yarama roya ma moḇ yarayoḇya. Ḇape mkokada mkofawiḇa, moḇsai yaramuma roya ma moḇsai yarayoḇya.
43008015	Mkokada mkoḇuk samamyai imnis warnkyara snonkaku, ayakada yaḇuk samamyai faro snonkaku osero ḇaḇeri,
43008016	ma rofyor yaḇuk samamyai mboi samamyai yaḇuk na nkaku, snar yerer ro mankundaya ḇa, mboi yafnoḇek kuker Kma yedi ḇewan ayanya.
43008017	Ma ro Refo Yahudi mkoḇedi fasfas isya, mboi ḇaḇesaksi ro snonkaku risuru irya kyaku.
43008018	Aya ine yaḇuk ḇaḇesaksi ḇekur mankundaya ḇardi, ma Mami, ḇewan ayanya, dakḇuk ḇaḇesaksi ḇekur aya."
43008019	Ma sikofen faroi, ḇo soḇo: "Kma bedi isyaro?" Yesus kyarem: "Iḇye aya, ma Kma yedi mkomambaḇir nuḇa. Rofyor mkomambaḇir ayakada, mkomambaḇir Mami kako."
43008020	Wos nane Yesus ikofen na fanam burua pipi rofyor ḇyuk farkarkor ro Allah Rum ḇyedi. Ma snonkaku oso fyoriḇa snar fafisu ḇyedi ryama ḇaim.
43008021	Raimnai Yesus ikofen wer faro snonkaku ḇeḇor ansi: "Nari yara ma nari mkosewar aya, ḇape nari mkomar snar sasar mkoḇena. Moḇ yara ḇeya nari mkorama ro iba."
43008022	Inja kawasa Yahudi ansi sikofen, ḇo soḇo: "Inja iḇe myun mankundike eḇedari ikofen, ḇo doḇo: Ḇemoḇ yaraḇeya, mkopok mkora faroi ḇa?"
43008023	Raimnai ikofen farosi: "Mkoine mkoḇe knam ro supswan ine, ayakada yarama ro boiyaswa; mkokada mkoraker supswan ine, aya yaraker supswan ineḇa.
43008024	Eḇedari insanja yakofen faro mko, mboi nari mkomar snar sasar mkoḇena; rofyor mkokyarḇa, mboi aya irya nari mkomar rodo sasar mkoḇena."
43008025	Inja sikofen faroi, ḇo soḇo: "Manseiso aw?" Yesus kyarem farosi: "Fainda rosai yawawos kuker mko kaker?
43008026	Nabor kaku roi yamarisen yawos ma yaḇemankara fa ḇekur mko; ḇape i ḇewan aya, ikada inapes ma rosai yarower roi, naiso yakofen faro supswan ine."
43008027	Sifawiḇa, mboi dawawos farosi ro Kmari.
43008028	Inja Yesus ikofen: "Rofyor mkoyer nakaki Rumkun Snonkaku kwar, insape mkofawi mboi aya ine Aya Isya, ma rarirya yafrur roi oso ro mankundaya ḇardiḇa, ḇape yawawos monda, imnis raris Mami fyarkor maro aya.
43008029	Ma i ḇewan aya kwar, ifnoḇek aya. Ipok ryir ayaḇa, snar yafrur ḇesya kwar rosai ḇefrur i marisen na."
43008030	Yesus ikofen roi anna kam kwar, snonkaku sibor sikyar faroi.
43008031	Rarirya ikofen faro kawasa Yahudi ḇekyar faroisya: "Kaku ḇeri rofyor mkokin nako wos ayena, rarirya mkoḇe manfamyan kaku ḇe aya
43008032	ma nari mkofawi napnapesya ma napnapesya nari ḇyuk ḇaḇemkei faro mko."
43008033	Skarem ḇo soḇo: "Nkoine nkoḇe ḇarpur ro Abraham ma nkoḇe manfyan ḇaim faro manseiryawer. Rosai wakofen, ḇo woḇo: "Nari mkosma ḇaḇemkei?"
43008034	Yesus ikofen farosi: "Kaku ḇeri snonkaku ḇefrur sasarsya, nari semanfyan faro sasarya.
43008035	Ma manfyan oso kyain faswef ro rumya doriḇa, ḇape romawaya kada kyain faswef ro rumya dori.
43008036	Inja rofyor Rumkunya ḇyuk ḇaḇemkei faro mko, kaku ḇeri nari mkoḇe mkei."
43008037	"Yafawi, mboi mkoḇe ḇarpur ro Abraham, ḇape mkosewar fa mkomun aya snar mkomewer mkoso farkarkor ayenari.
43008038	Rosai yamam ro Mami, naiso yakofen na ma rarirya kako mkofrur rosai mkomnaf ro kma mkoḇesi."
43008039	Skarem faroi, ḇo soḇo: "Kma nkoḇedi isoine Abraham." Yesus ikofen farosi: "Rofyor mkokofen kaku mko romawa Abraham, rarirya ido nari mkofrur fararur Abraham ifrur na.
43008040	Ḇape roi mkofrur na isoine mkoḇesewar fa mko mun aya, aya ine, snonkaku ḇekofen napnapes faro mko, isoine napnapes yamnaf ro Allah; fararur ḇerarirya Abraham dakfrur naba.
43008041	Mboi kma mkoḇesi roi sifrur naiso mkakfrur na." Skarem, ḇo soḇo: "Nkoine romawa soneiḇa. Kma nkoḇedi isoine Allah."
43008042	Yesus ikofen farosi: "Rofyor Kma mkoḇedi Allah, nari mkoswar aya, snar yarama ro Allah. Ma yarama kuker marisen ro mankundayaḇa, mboi iso ḇewan ayanya.
43008043	Rosai ḇeḇewar fa mkofawi roi yakofen naba? Snar mkosambraḇ fa mkomnaf farkarkor ayenaḇa.
43008044	Kma mkoḇedi Ibirisya inja mko marisen mkoso marisen ḇyena. Ro randakya Ibirisya myamun, ikada iso napnapes yaḇa, snar napnapesya isya roiḇa. Rofyor ḇyeankar, ima kaku snar rari ḇyedi moḇ ryairi, snar ḇyeankarkar ma ḇye kma ro ankarkar na kam.
43008045	Ḇape snar yawos ro napnapesya, faro mko snaro mkokyar ayaḇa.
43008046	Mansei rofandu mko ḇeḇuk fasasna mboi yafrur sasar? Rofyor yawos ro napnapesya, snaro mkokyar ayaḇa?
43008047	Mansei ḇeḇeknam ro Allah ikada, imnaf Allah wos ḇyena; snar mkoḇe knam ro Allah ḇa, eḇedari mkomewer mkomnafi."
43008048	Kawasa Yahudi skarem faro Yesus, ḇo soḇo: "Kaku ḇake rofyor nkokofen mboi aw snon Samaria ma rur ḇemaḇakya iswoḇer aw?"
43008049	Yesus kyarem farosi: "Rur ḇemaḇakya iswoḇer ayaḇa, ḇape yaḇe syowi Mami yedi ma mkokada mkoḇe syowi ayaḇa.
43008050	Ḇape yasewar syowi faro ayaḇa: Oser isya ḇesewar syowiya ma ikako ḇye mankara.
43008051	Yakofen faro mko: Kaku ḇeri mansei ḇeḇeuser wos ayena, ima nari daksma marmariḇa isof fyoro-fyoro."
43008052	Yahudisya sikofen faroi wer, soḇo: "Insape nkofawi, rur ḇemaḇakya iswoḇer aw. Snar Abraham imar kwar ma rarirya kako nabi-nabisya, ḇesyaḇo woḇo: mansei ḇeḇeuser wos ayena, ima nari daksma marmariḇa isof fyoro-fyoro.
43008053	Inja waba syadike ro kma nkoḇedi Abraham, ḇemar kwarya! Nabi-nabisya kako simar kwar; kuker mansei bukmnis aw?"
43008054	Yesus kyarem: "Rofyor yasandik mankundaya, rarirya ido sanandik ayedi ḇyemaeja kermkuno ḇaḇeri. Kma ayedi ḇeḇuk sanandik ḇe aya, iso mkofen ḇo mkoḇo: Ikada Allah nkoḇedi,
43008055	ḇesyaḇo mkomambaḇiri ḇa, ḇape ayakada yamambaḇiri. Ma rofyor yakofen: Yamambaḇiri ḇa, rarirya aya ine manankarkar, imnis raris mko, ḇape yafawi i ma yaḇeuser wos ḇyena.
43008056	Abraham kma mkoḇedi iryaḇ kaku mboi nari myam ras ayedi ma myami kwar ma iryaḇ kaku."
43008057	Inja kawasa Yahudi ansi sikofen faroi, ḇo soḇo: "Umur bedi ḇyewampasi wambarek samfur ririm ḇaim ḇesyaḇo wamam Abraham kwarke?"
43008058	Yesus ikofen farosi: "Yakofen faro mko, kaku ḇeri Abraham ḇyeḇeaḇen ḇaim, aya isya kwar."
43008059	Raimnai sun karui fa siḇe ssḇuk soi; ḇape Yesus smamiḇa ma ibur Allah Rum ḇyedi.
43009001	Rofyor Yesus imbranuk, myam snon ḇepraf oso ro fafisu ḇyeḇeaḇenya.
43009002	Manfamyan ḇyesi sifuken faroi, ḇo soḇo: "Guru, snaro snon ine ipraf rofyor ḇyeḇeaḇenya, snar mankundi sasar ḇyena roḇa ido snari ma kmari sasar suḇenake?"
43009003	Yesus kyarem: "Snon ine sasar ḇyenaḇa ma sinan ḇyesuyaḇa kako, ḇape snar fararur-fararur Allah nari neḇefasna roi.
43009004	Nari kofrur ḇewan ayanya fararur ḇyena rofyor isnaya isya kaker; mboi roḇya ryama, snonkaku oso ipok ifararur werḇa.
43009005	Fyor aya isya ro supswan ine, aya ine isna supswan ine."
43009006	Rofyor ikofen wos nane kam kwar, ininef ḇe sapropya, ma irḇaren aninef ḇyena ro sapropya, raimnai ipyos na ro snon ḇepraf ani mkamor ḇyesuya
43009007	ma ikofen faroi: "Rwamura, ban mkamsu ro sawon Siloam." Siloam isoine: "Manwawan". Inja snon ani rya ḇyan mkamor ḇyesuya, raimnai kyaḇer muma ma myam kwar.
43009008	Ḇape min ḇyesi ma ḇese ḇefawi i ḇefararyor ani, inja soḇo: "Inja snon ḇefararyor ani iso ineke?"
43009009	Ono ḇese sikofen, ḇo soḇo: "Kaku, irya ḇaḇoi." Ono ḇese wer sikofen, ḇo soḇo: "Isyaḇa ḇoi, imnisbos kakui." Snon ani mankundi ikofen, ḇo doḇo: "Kaku aya irya."
43009010	Sikofen faroi, ḇo soḇo: "Rariso mkamsu suḇas wer?"
43009011	Kyarem, ḇo doḇo: "Snonkaku ḇenirḇe Yesus irḇaren saprop na ma ḇyuki isfu mkamor ayesuya ma ikofen maro aya: 'Rwamura ma ban mkamor besuya ro sawon Siloam. Inja yara, ma rofyor yaḇan mkamor ayesuya, ma yamam beri.' "
43009012	Raimnai sikofen faroi, ḇo soḇo: "Snon ani isyaro?" Kyarem farosi, ḇo doḇo: "Yafawiḇa."
43009013	Raimnai ssun snon ḇepraf ani faro kawasa Farisisya.
43009014	Ras Yesus irḇaren sapropya ma aninef fa ḇyuki isfu snon ani mkamor ḇyesuya, irya ras Mananai Yahudi rirya.
43009015	Eḇedari kawasa Farisi ansi sifuken faroi, rariso mkamor besuya suḇas wer. Kyarem, ḇo doḇo: "Isfu saprop irḇaren kwar ro mkamor ayesuya, raimnai yaḇan mkamor ayesuya ma insape yamam."
43009016	Ma ono ro Farisi ansi sikofen, ḇo soḇo: "Snon ine ḇyeknam ro Allah ḇa, snar ḇyefandun ras Mananai Yahudiya ḇa." Ono kada sobo: "Rariso snon ḇesasar oso ipok ifrur aḇyair kanandor radine?" Rarirya sfamfaḇri ro fandusi.
43009017	Raimnai sikofen wer faro snon ḇepraf ani, ḇo soḇo: "Mboi awne ido, rosai wakofen roi, snar ifrur mkamor ḇesuya fa mam kwar?" Kyarem farosi, ḇo doḇo: "Inido nabi rirya."
43009018	Ḇape kawasa Yahudi ansi sikyarḇa, snon ani insandi ipraf ma myam wer, isof sor sinan ḇyesuya
43009019	ma sifuken su, ḇo soḇo: "Romawa muḇedisine, iso mukofen, ḇo muyoḇo, ipraf ro ḇyeḇeaḇenya? Rariryaido, rariso knikine myam wer?"
43009020	Sinan ansu sukarem, ḇo suyoḇo: "Roi nufawiya isoine, mboi i romawa nuḇedirya ma fafisu ḇyeḇeaḇenya ipraf.
43009021	Ḇape rariso knikine myam werya, nufawiḇa, ma mansei ḇeḇas mkamor ḇyesuya, nufawiḇa kako. Mkofuken ro mankundi, snar ḇyesnonkbor kwar, ifawi kyarem ro mankundi."
43009022	Sinan ḇyansu suwos rarirya snar sumkak kawasa Yahudisya, snar kawasa Yahudisya sna sne oser kwar, mboi snonkaku mansei ḇekaremi ḇe Wairek, nari spampumi.
43009023	Eḇedari sinan ḇyesu sukofen, ḇo suyoḇo: "Ḇyesnonkbor kwar, inja mkofuken faro mankundi."
43009024	Raimnai sorḇe oser wer snon insanja ḇepraf ani ma sikofen faroi: "Wawos kuker napnapes ro ḇarpon Allah; nkofawi mboi snon ani snon ḇesasar."
43009025	Kyarem farosi, ḇo doḇo: "Snon ani snon ḇesasar rirya, yafawiḇa; ḇape roi oser yafawiya, mboi isoine insandi yapraf ma knikine yamam wer."
43009026	Sikofen faroi, ḇo soḇo: "Rosai ifrur faro aw? Rariso ḇyuk mkamor besuya fa suḇas wer?"
43009027	Kyarem farosi, ḇo doḇo: "Yakofen faro mko kwar, ma mkomnafḇa; snaro mkomarisen mko mnaf wer? Imbude mkomarisen mkakḇe manfamyan faroi kako?"
43009028	Rarirya skoryaei ḇo sikofen faroi: "Awkada ḇe manfamyan faro snon ani mboi nkokada manfamyan ro Moses.
43009029	Nkofawi, mboi Allah iwawos faro Moses, ḇape faroi nkofawiḇa moḇsai ryama roya."
43009030	Snon ani kyarem farosi, ḇo doḇo: "Kokandor kaku snar mkofawi moḇ ryamuma royaḇa, ḇape ḇyas mkamor ayesuya kwar fa yamam wer.
43009031	Kofawi, mboi Allah imnaf snonkaku ḇesasarsya ḇa, mboi snonkaku ḇesren ma ḇeḇeuser marisen ḇyedi.
43009032	Ro ḇepon isof babo ine komnaf ḇaḇeri, mboi snonkaku oso isya ḇyas mkamor snonkaku ḇepraf ro fafisu ḇyeḇeaḇenya ḇaim.
43009033	Rofyor snonkaku ani ryamuma ro Allah ḇa, ipok ifrur royoḇa."
43009034	Skarem faroi, ḇo soḇo: "Aw ine beḇeaḇen ro sasar ḇesyaḇo woḇe farkor nko?" Raimnai siyawi ḇe ḇondibur rum nadi.
43009035	Yesus imnaf mboi siyawi kwar ḇeḇondi. Ḇarpurya isrowi ma ikofen: "Wakyar faro Rumkun Snonkakuyake?"
43009036	Kyarem ḇo doḇo: "Manseren manseirya? Insa yakyar faroi."
43009037	Yesus ikofen faroi: "Aw mami mondaḇa; ḇape iso ḇeyawawos faro aw ine!"
43009038	Ikofen ḇo doḇo: "Manseren yakyar!" Raimnai ḇyan suba ro ḇarpon ḇyedi.
43009039	Yesus ikofen: "Yarama ḇe supswan ine insa yaḇe mankara, insa mansei ḇemamba smame, ma mansei ḇemamsya siprafe."
43009040	Wos anna Farisi ono sakmnaf na, inja sikofen faroi, ḇo soḇo: "Inja woḇe nkokako nkoprafke?"
43009041	Yesus ikofen farosi: "Mboi mkopraf kada, mkoḇe sasarḇa, ḇape snar mkoḇo: Nko kada nkomam, rarirya sasar mkoḇena naisya faswef."
43010001	"Yakofen faro mko: Kaku ḇeri mansei ḇesun ro kedwai padwar dombayaḇa, ma dek ro ayaryaido, ḇekaraw ma ḇefasyar rirya;
43010002	ḇape mansei ḇesun ro kedwaiya, ikada manfarandows domba rirya.
43010003	Faroi ḇewarenya ḇyas kedwai padwarya ma dombasya simnaf mkaren ḇyedi ma dor domba ḇyesi oser-oser kuker snonsnon sena ma fyarkin sifa sisasyar.
43010004	Rofyor domba ḇyesi kam dunsi ḇe ḇondi kwar, pyonsi ma domba-domba ansi sisoi, snar simnaf ḇaḇir mkaren ḇyedi.
43010005	Simewer siso snonkaku ḇesesyandi, ḇape sifrar sibursi, snar simnaf ḇaḇir mkaren ḇyediḇa."
43010006	Yesus ikofen sarḇer ani farosi, ḇape sifawi rosai ikofen ḇesyanya ḇa.
43010007	Ma Yesus ikofen wer: "Kaku ḇeri yakofen faro mko, aya ine kedwai ḇe domba-dombasya.
43010008	Snonkaku ḇerama ḇepon ro aya, sikada mankaraw ma manfasyar, ma domba-domba ansi simnaf siḇa.
43010009	Aya ine kedwai; mansei ḇesun ḇeyunuk ro aya, nari isma aski ma ikada nari syun syae ma isma maper aḇris.
43010010	Mankarawya ryama fa kyaraw ma myamun ma kyakok monda; ḇape yarama insa snonkakusya sisma kankenem fyoroya.
43010011	Aya ine manfarandows ḇeḇye. Manfarandows ḇeḇye ḇyuk kankenem ḇyedi faro domba-domba ḇyesi;
43010012	mboi snonkaku besma sasuref manfarandows risyaḇa, ma snar domba-domba ḇyesisya ḇa, rofyor myam naf supya ryama, ifrar ibur domba-domba ansi, isof naf sup ani doper ma fyasasye domba-domba ansi.
43010013	Ibur snar snon ḇesma sasuref rirya ma fyandun domba-domba ansiḇa.
43010014	Aya ine manfarandows ḇeḇye ma yamamḇaḇir domba-domba ayesi ma domba-domba ayesi simnaf ḇaḇir aya
43010015	imnis raris Mami ifawi aya ma ayano yafawi Mami, ma yaḇuk kankenem ayedi faro domba-domba ayesi.
43010016	Yasma domba-domba ono ḇese kako fa sisya, ḇeyaksun ro padwar ine ḇa; domba ansi nari yunsi kako ma nari simnaf mkaren ayedi ma sikam senai oser kuker manfarandows oser.
43010017	Mami iswar aya, snar yaḇuk kwar kankenem ayedi faro yasma kaḇeri wer.
43010018	Snonkaku oso ḇaḇeri duni bur ayaḇa, mboi yaḇuki raris mankundaya marisen ayedi. Yasma papoik fa yaḇuki ma papoik fa yun kaberi kako. Inekada fararur yasma ro Kma yedi."
43010019	Rarirya kawasa Yahudi ansi sfamfaḇri ro mankunsi snar wos anna. Sibor rofandusi soḇo:
43010020	"Rur ḇemaḇakya iswoḇeri ma syawo; snaro mkoroweri?"
43010021	Ḇesesya soḇo: "Snonkaku rur ḇemaḇakya iswoḇersya sawos rariryaḇa; rur ḇemaḇaksya nari sifrur fa ḇeprafsya smame?"
43010022	Fyoroḇa Ras Saḇseḇen Allah Rum byedi ro Yerusalem; fafisu ani supya ipnunek.
43010023	Ma Yesus imbran ro Allah Rum byedi ro sim Salomo.
43010024	Inja kawasa Yahudi sores yari ma sikofen ḇo soḇo: "Fyor rosai ryakaker wafrur fa nkokenem kuker ḇirḇar? Rofyor Wairek isawido, wakofen maḇe inko."
43010025	Yesus kyarem farosi: "Yakofen faro mko kwar, ḇape mko kyarḇa; fararur-fararur yafrur kuker Mami snonsnon ḇyedi, naiso ḇefasna ḇadir ro aya,
43010026	ḇape mko kyarḇa, snar mkaksun ro domba-domba ayesi ḇa.
43010027	Domba-domba ayesi simnaf mkaren ayedi ma ayano yafawisi ma siso aya,
43010028	ma yaḇuk kankenem ḇekain fyoro farosi ma sikada nari sroḇa fyoro-fyoro ma snonkaku osoḇaḇeri nari pyosersi ro ḇramin ayedi.
43010029	Mami, ḇeḇuksi maro aya, iba syadi ro mansei ryawer, ma snonkaku oso ḇaḇeri pyosersi ro Mami ḇramin ḇyesuya.
43010030	Aya ma Mami nuḇe oser."
43010031	Kawasa Yahudi ssun karui fa siḇe sḇukso Yesus wer.
43010032	Yesus ikofen farosi: "Mkomam yafrur fararur ḇeḇye nabor kwar, Mami ḇyuk maro aya; ro fararur ḇeḇor anna, fararur rosai ḇefnai fa mkoḇe mkoso aya kuker karui?"
43010033	Yahudi ansi skarem faroi, ḇo soḇo: "Snar fararur ḇeḇye oso eḇedari nkoḇe nkoso aw kuker karuiyaḇa, mboi snar wonef Allah, ma snar aw snonkaku monda, ḇesyaḇo woḇo wamnis kuker Allah."
43010034	Yesus ikofen farosi: "Ro Refo Yahudi mkoḇedi fasfas oso isyaḇake doḇo: Yakofen kwar: Mkoine Allahke?
43010035	Kofawi mboi rosai ḇefas ro Refo, isya rofyoro. Rofyor Allah ḇyuk aror "Allah" faro snonkaku ḇena wos ḇyedisya,
43010036	snaro mko kofen yonef Allah, snar yakofen aya ine Allah Rumkun ḇyedi? Mboi Mami kyinfir aya ma iwan ayaḇe supswan ine.
43010037	Rofyor yafrur fararur-fararur Mami ḇyenaḇa, mkokyar awer aya,
43010038	ḇape rofyor yafrur na ma mkomewer mkokyar aya, mkokyar fararur-fararur anna, insa mkofawi mkomambir ma mkofawi mboi Mami ḇye oser kuker aya ma ayano yeḇe oser kuker Mami."
43010039	Ḇerarwan oser wer ssewar fa sfori, ḇape ikfis ro siḇrasna.
43010040	Ḇarpurya Yesus ryaḇe war Yordan ḇariwara, ḇemoḇ ḇepon Yohanes ḇyuk masasi ro ani, ma kyain ro dia.
43010041	Ma kawasa sibor srama faroi ma sikofen, ḇo soḇo: "Yohanes kada dakfrur aḇyair kanandor osoḇa, ḇape wos ḇeḇor ikofen nakam ḇekur snon ine nkaku kam."
43010042	Ma kawasa ḇeḇor ro dia sikyar faro Yesus.
43011001	Snon oso snonsnon ḇyedi Lazarus isya ro dafduf. Kyain ro Betania fnoḇek srar ḇyesuya Maria ma ḇedar ḇyedi Marta.
43011002	Maria ine bin ḇerem Manseren wemin ḇyesuya kwar kuker mani ḇespum ma ḇepyos wemin ansu kuker snonḇuryam ḇyena.
43011003	Ma Lazarus ḇeduf ani Maria srar ḇyedirya. Bin ansuya suyankinem faro Yesus, ḇo suyoḇo: "Manseren, snonkaku waswar ani iduf."
43011004	Fafisu Yesus imnaf ankinem anna, ikofen: "Dafduf ani nari dunḇe marmarḇa, ḇape nari fyasna Allah baba ḇyena, snar kuker dafduf ani Allah Rumkun ḇyedi nari isma baba kako."
43011005	Mboi Yesus iswar kaku Marta, Maria ma Lazarus.
43011006	Yesus imnaf kwar Lazarus iduf, ḇesyaḇo kyain ras risuru wer ro moḇsai isya roya;
43011007	ḇape ḇarpurya ikofen faro manfamyan ḇyesi: "Mko rama kokaḇer wer ḇe Yudea."
43011008	Manfamyan ḇyesi sikofen faroi, ḇo soḇo: "Rabi, babo ine kawasa Yahudi sesewar fa sso aw, ḇesyaḇo wamarisen kaker fa kwaḇer ḇe diwara?"
43011009	Yesus kyarem farosi: "Mkofawi ḇake oras samfur seser risuru ro ras oser? Mansei ḇembran ro meserya wemin ḇyesu sukarkarḇa, snar myam isna supswan ine.
43011010	Ḇape rofyor snon oso imbran ro roḇ, wemin ḇyesu sukarkar, snar isnaya isya roiḇa."
43011011	Raimnai Yesus ikofen wer farosi: "Lazarus, naek koḇani denef kwar, ḇape yara fa yaḇani ro anenef ḇyedi."
43011012	Irya manfamyan ḇyesi sikofen faroi, ḇo soḇo: "Manseren, rofyor denef, nari ikḇok ro mankundi."
43011013	Yesus dawos ro Lazarus marmar ḇyedi, ḇape skara ḇo soḇo: Yesus ikofen ro anenef monda.
43011014	Eḇedari Yesus ikofenbos farosi: "Lazarus imar kwar;
43011015	ḇape kasumasa snar aya isya rofafisu aniḇa, rarirya iḇye syadi faro mko, insa mkosma farkarkor kakyar. Knikine mkorama koramura faroi."
43011016	Inja Tomas sapḇe Didimus, ikofen faro min ḇyesi, isoine manfamyan ḇesesya, ḇo doḇo: "Mkorama kosoi, insa kakmar fnoḇeki."
43011017	Ma rofyor Yesus rya kwar ro Betania, isma Lazarus sikriri ras rifiak kwar.
43011018	Betania kyain fanam Yerusalem, indokada swafya mil risuru.
43011019	Rodia kawasa Yahudi sibor srama kwar faro Marta ma Maria fa ssḇuk sneprei faro su snar srar suḇedi marmar ḇyedi.
43011020	Ma fafisu Marta imnaf mboi Yesus ryama, inja rya fa isrowi. Ḇape Maria kyain ro rum.
43011021	Mboi Marta ikofen faro Yesus, ḇo doḇo: "Manseren rofyor awsya ro dinekada, srar ayedi nari imar ḇa.
43011022	Ḇape knikine kako yafawi mboi Allah nari ḇyuk faro aw roi ḇeḇor wor faroi na."
43011023	Yesus ikofen faro Marta: "Srar bani nari diḇeri."
43011024	Marta ikofen faro Yesus, ḇo doḇo: "Yafawi mboi nari diḇri rofyor ḇemarsya siḇersi ro ras fawarya."
43011025	Yesus kyarem faroi: "Aya ine aḇiḇer ma kankenem; mansei ḇekyar faro aya, imar kwaro nari ikenem wer,
43011026	ma snonkaku ḇemar ma ḇekyar faro aya nari simar ḇa isof fyoro-fyoro. Wakyar roi ḇeḇesne ani?"
43011027	Marta kyarem, ḇo doḇo: "O Manseren, yakyar mboi aw Wairek Allah Rumkun ḇyedi, awso nari ḇerama ḇe supswan ine."
43011028	Ma ikofen rarirya kwar raposa, rya dor ḇeba ḇyedi Maria ma fyararum faroi, ḇo doḇo: "Guru isya rodiwa ma dor aw."
43011029	Maria imnaf rarirya iyori fasau fa isrow Yesus.
43011030	Ḇape rofyor ani Yesus syun ro mnu ani ḇaim. Isya kaker ro moḇ Marta isrowi ro ani.
43011031	Fafisu kawasa Yahudi ḇefnoḇek Maria ro rumsya fa ḇeḇuk sneprei faroi, smam mboi Maria iyori fasau ma ryaḇe ḇondi, inja sisoi, snar skara soḇo mboi ryaḇe rus fa kyanes ro diwa.
43011032	Maria rya kwar ro moḇ Yesus isya ro ani ma isrow Yesus, ma kyain wepur ro ḇarpon ḇyedi ma ikofen faroi, ḇo doḇo: "Manseren, rofyor awsya ro dinekada, srar ayedi nari imarḇa."
43011033	Fafisu Yesus myam Maria kyanes ma kawasa Yahudi ḇerama ḇefnoḇekisya kako sakkanes, inja Yesus sneri isosi ma ikofen:
43011034	"Moḇ saiso mko kriri roya?" Skarem, ḇo soḇo: "Manseren, rwamura fa wakmam!"
43011035	Fyor ani Yesus kyanes.
43011036	Kawasa Yahudisya sikofen, ḇo soḇo: "Mkomam kada, iswarbos faroi!"
43011037	Ḇape snonkaku ono fandusi, soḇo: "I ḇeḇuk mamam faro ḇeprafsi, ipok ḇake fa ifrur isof snon ine imarḇa?"
43011038	Yesus iswarsi wer, inja ryaḇe rus ani. Rus ani aḇyaḇ rirya, ma sisiseni kuker karui.
43011039	Yesus ikofen farosi: "Mkokris karui ine!" Lazarus ḇemar ani srar ḇyedi Marta ikofen faro Yesus, ḇo doḇo: "Manseren, ras rifiak kwar ro rusya, inja nari isnarem."
43011040	Yesus kyarem: "Yakofen ḇeaw; rofyor wakyar nari wakmam Allah papoik ḇyena!"
43011041	Inja sikris karui ani raimnai Yesus myam ḇebo ma ikofen: "Mami, yakofen kasumasa faro aw, snar wamnaf aya kwar.
43011042	Yafawi wamnaf aya ḇesya kwar, ḇape snar snonkaku ḇeyores yar aya rodine, yakofen na insa sikyar, mboi Mami ḇewan aya kwarya."
43011043	Ma ikofen rarirya kwar, ma dor naba: "Lazarus, wasasyar!"
43011044	Snonkaku ḇemar ani isasyar ro rus ani, wemin ma ḇramin ḇyesuya neḇeparek kuker kruḇen ḇeruren ma mkamor ḇyesuya suḇe ḇekawef kuker marḇun. Yesus ikofen farosi: "Mkoper kruḇen anna insa imbran ḇe mkei."
43011045	Kawasa ḇeḇor ḇerama ḇeḇuk sneprei faro Maria ansi smam rosai Yesus ifrur na inja sikam sikyar Yesus.
43011046	Ḇape onokada sra faro snon Farisisya ma sfarfyar farosi ro rosai Yesus ifrur kwar na.
43011047	Inja mananir imam-imam ma snon Farisi sor Kankain Karkara Agama fa siryur ma sikofen, ḇo soḇo: "Rosai nari kofrurya? Snar snon ani ifrur aḇyair kanandor nabor.
43011048	Rofyor komam mondai, nari kawasa kam sikyar faroi, ma kawasa Roma nari srama ma skakok Allah Rum ḇyedi ma er koḇansine ḇesiper."
43011049	Ḇape oso rofandusi isoine Kayafas, imam ḇeba ro wampasi wambarek ani, ikofen farosi, ḇo doḇo: "Mkofawi royoḇa,
43011050	ma mkokara ḇake, mboi iḇye syadi faro mko, rofyor snonkaku oser imar fadwer er ḇesiper koḇedi, ro er ḇesiper koḇedi ryoe."
43011051	Kayafas ikofen rarirya ro mankundi ḇa, ḇape snar ḇye imam ro wampasi wambarek ani, inja ḇyardi mboi Yesus nari imar sadwer er ansi,
43011052	ma faro er Yahudi sererḇa, ḇape insa fyanjur Allah romawa ḇyesi ḇekakek sya fa seoser kako.
43011053	Randak ro ras ani sḇesneoser fa smun Yesus.
43011054	Snar rarirya Yesus imbran fababa wer ḇa ro ḇarpon kawasa Yahudi imbran rodia ḇe sup mnuk ḇefanam sup ḇeḇeursḇa, ḇe mnu oso snonsnon ḇyedi Efraim, ma kyain fnoḇek manfamyan ḇyesi rodia.
43011055	Rofafisu ani ras ḇeba munara Paskah Yahudi sedi fyanam kwar ma kawasa ḇeḇor ro mnu ani sraḇe Yerusalem insa sfasren mankunsi ḇepon ro munara Paskah ani.
43011056	Ssewar Yesus ma sores ro Allah Rum ḇyedi dori, sikofen yae farosi, ḇo soḇo: "Rariso kakara mkoḇena? Nari ryama kako ḇe munara ineke?"
43011057	Rofafisu ani mananir imam-imam ma snon Farisi ssḇuk sasoser kwar insa snonkaku mansei ḇefawi Yesus ro moḇsai isya, sikofen ḇadir insa sfori.
43012001	Ras riwonem ḇepon ro Paskahya Yesus ryama ro Betania, ro moḇsai Yesus ḇyuk aḇiḇer faro Lazarus fandu ḇemarsya ro ani.
43012002	Rodia sfasos roḇean faro Yesus, ḇeyanan fnoḇek Yesus sya oso snonsnon ḇyedi Lazarus, Marta ḇeyuf farmyan si.
43012003	Ma Maria dun mani ḇespum ḇekakur kaku, kati mun ono fa ḇyuki ryem Yesus wemin ḇyesuya ma ipyos su kuker snonburyam ḇyena; ma rum ani ḇesiper isnarem apan ḇemani spum.
43012004	Ḇape Yudas Iskariot snon oso fandu Yesus manfamyan ḇyesi, nari ḇeḇoḇ fasawi, ikofen ḇo doḇo:
43012005	"Snaro mani ḇespum ine ḇyeḇeḇoḇ ḇa kuker maeja kumpan sarak utin rikior ma pipisya seḇeḇerwas faro ḇesaḇararsya?"
43012006	Wos ikofen ine, ikofen rarirya snar iswar kawasa ḇesaḇarar syaḇa mboi snar i snon ḇekaraw-raw rirya; snar ikada dun ḇesya kwar pipi ḇekram ro rosaser dufya.
43012007	Inja Yesus ikofen: "Mkomam monda bin ine ifrur rarirya fa ḇyeswarapepen ro ras kardir ayedi.
43012008	Snar snonkaku ḇesaḇararsya sisya ro fandu mko ḇesya kwar, ḇape ayama roḇa."
43012009	Kawasa Yahudi sibor simnaf, mboi Yesus isya ro Betania ma srama snar Yesus mondaḇa, mboi srama insa sakmam kako Lazarus ḇesma aḇiḇer kwar rofandu snonkaku ḇemarsya.
43012010	Raimnai mananir imam-imam sna awi fa smun Lazarus kako,
43012011	snar kukeri kawasa Yahudi sibor sibursi ma sikyar faro Yesus.
43012012	Meserdi fafisu snonkaku ḇeḇor ḇerama ḇeyakso munara simnaf, mboi Yesus isya ro nyanya faduri fa ryama ḇe Yerusalem,
43012013	sun yar ram ono, ma sra sisrowi kuker bararas, ḇo soḇo: "Hosana! (Wakenem!) Ḇerama kuker snonsnon Manseren isma ḇok, Wairek Israel!"
43012014	Yesus isma keledai kuḇ oso raimnai dekroi, imnis fasfas ro Refo:
43012015	"Mkomkak awer inai infun Sion, mkomame Wairek mkoḇedi ryama, dek keledai mkun oso!"
43012016	Randakya Yesus manfamyan ḇyesi sifawi roi ḇeḇesya ineḇa, ḇape rofyor Yesus isma baba ḇyedi, si swarepen mboi mnuk ani kyuri, ma sifrur rarirya faroi.
43012017	Snonkaku ḇeḇor ḇefnoḇek i ro fafisu dor Lazarus fa isasyar ro rus ma ḇeḇuk aḇiḇer faroi rofandu ḇemarsya si ḇeḇesaksi ro Yesus.
43012018	Eḇedari snonkaku ḇeḇor ansi sra sisrowi, snar simnaf, mboi i ḇefrur aḇyair kanandor ani.
43012019	Inja snon Farisi ansi sikofen yae faro mankunsi, ḇo soḇo: "Kopok kofrur royoḇa mboi mkomam kada, supswan ḇesiper siwayan kam fa sisoi."
43012020	Rofandu snonkaku ḇeyakḇe nadisya ro ras munara ani, snon Yunani ono sisya.
43012021	Snonkaku ansi sra faro Filipus, ḇeḇeknam ro Betsaida ro Galilea, ma sikofen faroi, ḇo soḇo: "Naeko mkomarisen ido nkomarisen nkosrow Yesus."
43012022	Filipus rya ikofen ḇadir faro Andreas; Andreas ma Filipus sukofen ḇadir wer faro Yesus.
43012023	Ḇape Yesus kyarem faro su: "Fafisu Rumkun Snonkaku isma babaya ryama kwar.
43012024	Yakofen faro mko: Rofyor fas morya isapi ro sapropya ma imarḇa ido, nari ḇyemor oser faswef monda; ḇape rofyor imar nari ḇyuk bon nabor.
43012025	Mansei ḇeswar kankenem ḇyedi, nari kankenem ḇyedi ryoburi, mboi mansei ḇeswar kankenem ḇyediḇa ro supswan ine nari fyadurui faro kankenem ḇekain fyoroya.
43012026	Mansei ḇeyuf farmyan aya, nari iso aya ma moḇsai aya isya roya, rodia kako ḇeyuf farmyan ayasya sisya. Mansei ḇeyuf farmyan aya nari Mami ḇyesyowi i.
43012027	Knikine sneri fyafardun ma rosai yaḇe yakofenya? Inja nari yor ro Mami fa fyaspar aya ro fafisu ine? Ḇape insa yasma kandera ine eḇedari yarama kwar ine.
43012028	Mami snombri isma baba!" Rarirya simnaf mkaren ro boiyaswa: "Yaḇuk baba faroi kwar, ma nari yaḇuk baba faroi wer!"
43012029	Snonkaku ḇeḇor ḇeyores ro moḇ ani ma ḇerower sikofen, mboi ine rakrok karadu. Ono wer sikofen: "Malaikat oso iso ḇeyawawos kuker i kwar."
43012030	Yesus kyarem: "Mkaren ani ḇyeḇerower kwar snar ayaḇa, mboi snar mko.
43012031	Knikine samamyai imbran ro supswan ine: knikine kako papoik supswan ine ḇyeḇesawen ḇe ḇondi;
43012032	ma aya, rofyor mkoyer nakaki aya ro supswan ine, nari yun snonkaku syakam fa srayoḇ aya."
43012033	Ikofen radine fa fyasna moḇsai nari imar raya.
43012034	Raimnai snonkaku ḇeḇor ansi skarem: "Nkomnaf ro sasoser Refo Yahudi mboi Wairek ikenem faswef fyoro-fyoro; inja rariso wakofen Rumkun Snonkaku nari siyer nakaki i? Mansei Rumkun Snonkakuya?"
43012035	Yesus ikofen farosi: "Fafisu kermkun monda wer isna isya fandu mko, fafisu rosai isnaya isya ro mko, mkokyar faroi, insa papoik pampanya ikawef awer mko; mansei ḇembran ro pampanya dori, ifawi moḇ iḇe ryayoḇyaḇa.
43012036	Mkokyar faro isnaya, rofyor isnaya isya faro mko, insa mkoḇe romawa-romawa isna." Yesus ikofen rarirya kwar, rya dofbursi.
43012037	Ma Yesus ifrur aḇyair kanandor nabor kako kwar, ḇape sikyar faroi ḇa,
43012038	insa nabi Yesaya wos ikofenya imnis: "Manseren, mansei ḇekyar faro ḇaryas nkoḇena? Ma faro mansei Manseren papoik bedi ḇyeḇefasna farosya?"
43012039	Eḇedari sikyarḇa, snar Yesaya ikofen kako kwar:
43012040	"Yafrur mkamor sena fa napraf, Yafrur sisnesna fa nedip; insa mkamor sena nmam awer, kakara sena nafawi awer. Insa skaḇer awer faro aya, fa yaḇuk parare farosi."
43012041	Yesaya ikofen rarirya snar myam Yesus baba ḇyedi kwar ma iwawos roi kwar.
43012042	Rariryano manfarkinsya sibor kaku sikyar faroi, ḇape snar snon Farisi simewer skarem i rofababa, insa spampum awer si ro rum ari.
43012043	Snar simarisen syadi faro sanandik snonkaku ro ḇaḇesyowi Allah.
43012044	Ḇape Yesus iyiw ḇo ikofen: "Mansei ḇekyar faro aya, ikyar faro Allah ḇewan aya kwarya;
43012045	ma mansei ḇemam aya, myam kako Allah ḇewan aya kwarya.
43012046	Yarama ḇe supswan ine kwar imnis isna, insa snonkaku ḇekyar aya sya, skain awer ro pampanya.
43012047	Ma rofyor oso ryower wos ayena, ḇape ifrur naba, yaḇe mankara faroi ḇa, snar yarama yeḇe mankara supswan ineḇa, mboi yaḇuk koreri.
43012048	Mansei ḇemewer aya, ma ḇemnaf wos ayenaḇa sya, mankaraya isya kwar farosi, isoine wos yakofen kwar na, naiso nari ḇeḇemankara farosi ro awar ḇepupesya.
43012049	Snar yawawos ro mankundayaḇa ḇape Mami ḇewan ayanya, iso ḇeḇuk sasoser faro aya insa yakofen rosai nari yakofen na ma yaḇuk mufa.
43012050	Ma yafawi, mboi sasoser ḇyena irya kankenem ḇekain fyoro. Inja rosai yakofenya, yaḇuk na raris Mami ikofen maro aya kwar."
43013001	Ras oser wer munara Paskahya ḇyeḇefrur, Yesus ifawi kwar, mboi fafisu ḇyedi ryama kwar fa ibur supswan ine faro kmari. Imnis raris iswar manfamyan ḇyesi rarirya baboine iswarsi isof papupesya.
43013002	Rofyor sisya sanan kam, ma Ibiris fyararum kwar ro Yudas Iskariot, Simon mandaḇendi sne ḇyedi ro nyan rosai nari ḇyuki ḇyoḇ Yesus.
43013003	Yesus ifawi, mboi Kmari ḇyuk roi ḇeḇor nakam faroi kwar ma ifawi ryama ker Allah ma nari kyaḇer faro Allah.
43013004	Raimnai Yesus iyori ma pyer syatu ḇyedi. Dun marḇun oso ma fyesi ro sifer ḇyedi,
43013005	raimnai iwek war ro sayer oso, ma ḇyuki ḇyan manfamyan ḇyesi wemin sena ma ḇyunek kuker marḇun ḇefes ro sifer ḇyedi ani.
43013006	Rofyor ryama faro Simon Petrus, Petrus ikofen faroi, ḇo doḇo: "Manseren, inja waḇe ban wemin ayesuya?"
43013007	Yesus ikofen faroi: "Rosai yafrur ro knikineya wafawi ḇaim, ḇape ras ḇarpurya nari wafawi."
43013008	Petrus ikofen faroi, ḇo doḇo: "Roḇa Manseren, wapok ban wemin ayesuyaḇa." Yesus kyarem faroi: "Rofyor yaḇan wemin besuyaḇa, nari wasma rarwas kuker ayaḇa."
43013009	Simon Petrus ikofen faroi, ḇo doḇo: "Manseren rarirya ido, ban wemin ayesuya monda ḇa, mboi ḇramin ma ḇukor ayedi kako!"
43013010	Yesus ikofen faroi: "Mansei ḇemasi kwar, ipok imasi wer ḇa, mboi koḇan wemin ḇyesya, snar isren kwar. Mko kako mkosren kwar mboi mkosren kam ba."
43013011	[Snar ifawi kwar, nari mansei ḇeḇoḇiya. Eḇedari ikofen: "Mkosren kwar ḇape mkosren kam baim."]
43013012	Ḇyan wemin sena kwar, syansun sansun ḇyena wer raimnai kyain. Raimnai ikofen farosi: "Mkofawi kwarke rosai yafrur faro mkoya?
43013013	Mkap ayaḇe Guru ma Manseren ma kaku ro wos mkoḇena, snar kaku aya ine Guru ma Manseren.
43013014	Inja rofyor yaḇe Manseren ma Guru mkoḇedi ḇape yaḇan wemin mkoḇena, rarirya mko kako mkakḇan yae wemin mkoḇena.
43013015	Snar yaḇuk nyan oso kwar faro mko, insa mko kako mkakfrur raris moḇ rosai yafrur faro mko kwar raya.
43013016	Kaku ḇeri yakofen faro mko: Manfyan oso ikaki syadibur tuan ḇyedi ḇa, roḇaido wawan oso iba syadi ḇewani yaḇa.
43013017	Rofyor mkofawi roi nane kam kwar, ma rofyor mkofrur na ido, aski faro mko.
43013018	Yakofen faro mko kam ḇa, snar yafawi, mansei yakinfir kwar. Ḇape imnis rosai sfas kwar ro Refo isoine: Snonkaku ḇeyanan fnoḇek aya nari isampum aya.
43013019	Yakofen na rarirya faro mko rofafisu ine kako rofyor roi yakofen nane ndama ḇaim, insa roi ḇeḇesya ani ryama kwar, rarirya mkokyar mboi aya irya.
43013020	Kaku ḇeri yakofen faro mko; mansei ḇena snonkaku yawansya, nya aya, ma mansei ḇena ayansya sakna kako ḇewan ayanya."
43013021	Yesus ikofen rarirya kwar iswar fafayaḇa inja ḇyesaksi: "Yakofen faro mko, kaku ḇeri rofandu mko nari oso ḇyoḇ aya."
43013022	Manfamyan ansi smam yaesi, ma sikmom snar sifawi mansei Yesus ikofenya ḇa.
43013023	Oso rofandu Yesus manfamyan ḇyesi, isoine manfamyan iswar ani ma ḇekain fanami, ro ḇar raku ḇyedi.
43013024	Simon Petrus pyanir manfamyan ani ma ikofen, ḇo doḇo: "Wafuken manseiso ikofen ḇesyanya!"
43013025	Manfamyan ḇekain fanam Yesus ani iknenef ma ikofen faroi, ḇo doḇo: "Manseren, manseiso eḇesyani?"
43013026	Yesus kyarem: "Snonkaku yasowen mamami ma yaḇuk faroya ido irya." Ikofen rarirya posa dun mamami ma syoweni posa ḇyuki faro Yudas, Simon Iskariot mandaḇendi.
43013027	Ma Yudas duf mamami ani kwar, Ibirisya isawoḇi. Ma Yesus ikofen faroi: "Rosai waḇe wafrurya, iḇye wafrur fasaw."
43013028	Ḇape snon osero ḇaḇeri ro ḇekain ḇeyanan ansi ifawiḇa, rosai Yesus ikofen rarirya faro Yudas.
43013029	Snar Yudas iso ḇeyuf mansrip ḇeser pipiya inja skara, mboi Yesus iwani fa kyoḇes roi ḇeḇefandun faro munara ani, roḇaido ḇyuk roi ono faro ḇesaḇararsya.
43013030	Yudas dun mamami raimnai rya fasau. Ma rofyor ani roḇ kwar.
43013031	Rofyor rya kwar, Yesus ikofen: "Insape Rumkun Snonkaku isma baba ma Allah isma baba kukeri.
43013032	Rofyor Allah isma baba snar i, ma Allah nari ḇyuk faḇei baba kako, baba ro Allah mankundi ḇardi ma nari ḇyuk baba fasaw faroi.
43013033	Ne, romawa ayena mko, fafisu kermkun monda kaker, aya isya fnoḇek mko. Ma nari mkosewar aya, ḇape raris yakofen faro kawasa Yahudisya: Ḇemoḇ yara yoḇya, mkopok mkorama roiḇa, rarirya kako knikine yakofen faro mko.
43013034	Yaḇuk sasoser ḇaḇo faro mko, insa mko swar yae mko; imnis raris moḇ yaswar mko kwar raya, rarirya mko kako mko swar yae mko.
43013035	Rofyor mko swar yae mko ido snonkakusya kam nari sifawi mboi manfamyan ayesi mko, rofyor mko swar yae mko kada."
43013036	Simon Petrus ikofen faro Yesus, ḇo doḇo: "Manseren, waḇe rwaḇeso?" Yesus kyarem: "Moḇ yarayoḇya, nari wapok waso ayaḇeri ro knikine ḇa, ḇape insape nari waso aya."
43013037	Petrus ikofen faroi, ḇo doḇo: "Manseren, snaro yaso beri au ro knikine ḇa? Yamarisen yamar sadwer aw!"
43013038	Yesus kyarem: "Kakuke wamarisen fa wamar sadwer aya? Kaku ḇeri yakofen faro aw: Mankokosya sor ḇaim, famyun aya ḇe rarwan rikior kwar."
43014001	"Mkosnemna neḇirḇar awer; mkokyar faro Allah, mkokyar maro aya kako.
43014002	Ro Mami rum ḇyedi moḇ kankain nasya nabor. Rofyor rariryaḇa, nari yakofen na faro mko. Snar yaramura ḇediwa insa yafasos moḇ faro mko.
43014003	Ma rofyor yara ro diwa kwar ma yafasos moḇ faro mko kwar, nari yakaḇer muma wer ma yun mkoḇe moḇ ayedi, insa moḇ rosai aya isya roya, mko kako mkoisya ro moḇ ani.
43014004	Ma moḇ yaraḇeya, mkofawi nyan ḇeraḇe moḇ ani."
43014005	Raimnai Tomas ikofen faro Yesus, ḇo doḇo: "Manseren, nkofawi moḇsai rwaḇeyaḇa; inja rariso nari nkofawi nyanya?"
43014006	Yesus ikofen faroi: "Aya ine kada nyanya ma napnapes ma kankenem. Snonkaku oso ḇaḇeri ḇerama faro Mami, rofyor imbranuk ro ayaḇa.
43014007	Rofyor mkomambaḇir aya, nari mkomambaḇir kaku mami kako. Knikine mkomam baḇiri ma mkomami kwar."
43014008	Filipus ikofen faro Yesus, ḇo doḇo: "Manseren, fasna Kmaya maro nko, rarirya imnis maro nko kwar."
43014009	Yesus ikofen faroi: "Fyoro kaku aya isya fnoḇek mko, Filipus, ḇesyaḇo mambaḇir ayaḇa? Mansei ḇemam aya kwar ido, myam Kmaya kwar kako; rariso wakofen: Fasna Kmaya maro nko.
43014010	Wakyarḇake, yaḇe oser kuker Kmaya ma Kmaya ḇyeoser kuker aya? Rosai yakofen faro aw, yakofen na ro mankundaya ḇardiḇa, ḇape Kmaya ḇaḇeoser nuḇedi, iso ḇefrur nakamya.
43014011	Mkokyar faro aya mboi yaḇe oser kuker Kmaya ma Kmaya ḇye oser kuker aya, mboi roḇaido mkokyar snar rosai yafrur kwar na.
43014012	Kaku ḇeri yakofen faro mko: Mansei ḇekyar faro aya, nari dakfrur kako fararur-fararur yafrur nane, mboi nari ifrur roi ḇeba syadi wer. Snar yara faro Kmaya;
43014013	ma rosai mkor kuker snonsnon ayedi, nari yafrur na faro mko, insa Kmaya isma baba ro Rumkunya.
43014014	Rofyor mkor roi ono kuker snonsnon ayedi, nari yafrur na."
43014015	"Rofyor mkoswar aya ido, nari mkoḇeuser sasoser ayena kam kada.
43014016	Nari yor faro Kmaya, ma nari ḇyuk faro mko snon ḇesaramper oso ḇese, insa ifnoḇek mko,
43014017	isoine Rur Napnapesya. Supswan ine dakna iba, snar supswan ine dakmam iba ma ssmambaḇir iba. Ḇape mko kada mkomamḇaḇiri, snar ifnoḇek mko ma ḇyeoser kuker mko.
43014018	Nari yabur mkoḇa imnis awak param. Nari yakaḇer maro mko wer.
43014019	Fyoroḇa wer supswan ine nari smam aya werḇa, ḇape mkoma nari mkomam aya, snar yakenem ma mko kako nari mkakkenem.
43014020	Rofyor ani nari mkofawi, mboi yaḇeoser kuker Mami, ma mkoḇe oser kuker aya ma ayano yaḇe oser kuker mko.
43014021	Mansei ḇeyuf sasoser ayena ma ḇeḇeuser na, iso ḇeswar ayanya. Ma mansei ḇeswar aya, ikada nari Mami dakswari ma aya kako nari yakswari ma nari yafasna aya ḇardi faroi."
43014022	Yudas ḇekofen ine Iskariot isyaḇa, ifuken faro Yesus, ḇo doḇo: "Manseren, rosai eḇedari woḇo fasna au maḇe nko, mboi faro supswan ineḇa?"
43014023	Yesus kyarem: "Rofyor oso iswar aya, ikada nari ḇyeuser farkarkor ayena, ma Mami nari iswari ma nari nko rama faroi ma nko kainusi.
43014024	Mansei ḇeswar ayaḇa, nari ḇyeuser farkarkor ayenaḇa; ma farkarkor mkomnaf anna ndama ro ayaḇa, mboi ndama ro Kmaya ḇewan aya.
43014025	Yakofen roi ḇeḇor annane kam faro mko, rofyor aya isya kaker kuker mko;
43014026	ḇape Rur Ḇesren, isoine Rur Ḇeḇuk snepreiya nari Kmaya iwani kuker snonsnon ayedi, iso nari ḇefarkor fa ḇemko ma ḇeḇuk swarepen ro roi ḇeḇor yakofen kwar faro mko anna kam.
43014027	Askiya yaḇeifa kyainus mko. Aski ayena yaḇuk na faro mko, ma rosai yaḇuk faro mko namnis kuker roi supswan ine ḇyuk faro mko naba. Mkosnemna neḇirḇar ma mkomkak awer.
43014028	Mkomnaf mboi yakofen faro mko kwar: 'Yara, ḇape nari yakaḇer faro mko wer.' Rofyor mko swar aya kada, nari mko marisen kaku snar yara faro Mami, snar Mami ḇeba syadi ro aya.
43014029	Ma knikine yakofen na kako faro mko rofyor ndama ḇaimya, insa mko kyare, rofyor ndama kwarya.
43014030	Yawos nabor wer faro mkoḇa, snar papoik supswan ine ryama ma ipok ayaḇa.
43014031	Ḇape insa supswan ine sifawi, mboi yaswar Mami ma yafrur roi ḇeḇor kam Mami syoser faro ayana kwar. Mkoyor mko kora kobur moḇ ine."
43015001	Yesus ikofen wer, "Aya ine anggur knam ḇenapesya ma Mamiso ḇefrur yaf ani.
43015002	Snaw ayena ḇeḇuk bon ḇana kyaruk na mboi snaw ḇeḇuk bon na ifron sren na, insa namarem syadi wer.
43015003	Mkokada mkosren kwar snar farkarkor yaḇuk faro mko kwarna.
43015004	Mkoḇe oser faswef kuker aya, ma ayano nari yaḇe oser faswef kuker mko. Imnis snawya imarem ro mankundiḇa, rofyor ḇyeoser faswef kuker knamyaḇa, rarirya ido nari mko maremba, rofyor mkoḇe oser faswef kuker ayaḇa.
43015005	Aya ine anggur knam ma mkoḇe snaw ro aya. Mansei ḇeḇeoser kuker aya nari ayano yaḇe oser kukeri, ikada ḇyuk bon nabor, snar roḇondibur aya mkopok mkofrur royoḇa.
43015006	Mansei ḇeḇeoser kuker ayaḇa, nari ḇyeḇesawen imnis snaw ma nari myas, ḇarpurya snonkakusya siryur na ma sisawen na ro forya fa nananem.
43015007	Rofyor mkoḇe oser kuker aya ma farkarkor ayena nkain ro mkosnemna, mkor rosai mko marisen na ro Mami, nari mkosma na.
43015008	Rofyor mkoḇuk bon nabor, Mami isma baba, rarirya mko fasna mkoḇe manfamyan ḇeaya."
43015009	"Raris Mami iswar aya kwar, rarirya kako yakswar mko; mko kain ro saswar ayedi kada.
43015010	Rofyor mkoḇeuser sasoser ayena ido, nari mko kain ro saswar ayena, imnis raris yaḇeuser Mami sasoser ḇyena rarirya yakain ro saswar ḇyedi.
43015011	Roi ḇeḇor nane kam yakofen na faro mko, insa raryaḇ ayena naisya ro mkosnemna ma marisen mkoḇena namnis.
43015012	Sasoser ayena naiso nane, insa mkoswar yae mko, raris moḇ yaswar mko raya.
43015013	Snonkaku ḇeswar syadi bati ḇyesi isoine, snonkaku ḇeḇuk kankenem ḇyedi faro bati ansi.
43015014	Bati ayesiso mko, rofyor mko frur rosai yasoser faro mko.
43015015	Yor mkoḇe manfyan wer ḇa, snar manfyanya ifawi roi tuan ḇyedi ifrur naba, ḇape yor mkoḇe bati, snar yakofen ḇadir faro mko kwar roi ḇeḇor nakam yamnaf kwar ro Mami na.
43015016	Mkoi ḇekimfir ayaḇa ḇape ayaiso ḇekimfir mko. Ma yaḇeasas faro mko kwar, insa mkora ma mkoḇuk bon ma bon mkoḇena nako, insa rosai mkor ro Kmaya kuker snonsnon ayedi, Mami ḇyuk na faro mko.
43015017	Sasoser ayena naiso nane faro mko: Mkoswar yae mko."
43015018	"Rofyor supswan ine dayin mko, mko swarepen mboi dayin ḇepon aya kwar ro mko.
43015019	Rofyor supswan ine i ḇena mkonya, nari iswar mko imnis snonkaku ḇyesi. Ḇape snar supswan ine i ḇena mkonyaḇa, mboi yakimfir mko kwar ro supswan ine, eḇedari supswan ine dayin mko.
43015020	Mko swarepen rosai yakofen faro mko kwar: manfamyan oso ikaki syadi tuan ḇyediḇa. Rofyor sewayam aya kwar, rarirya nari sewayam mko kako; rofyor siso farkarkor ayena, nari siso farkarkor mkoḇena kako.
43015021	Ḇape roi ḇeḇor nakam nari sifrur na faro mko snar aya, snar ssmambaḇir ḇewan ayanyaḇa.
43015022	Rofyor yarama ḇaim ma yawawos faro siḇa, nari sesasar ḇa. Ḇape baboine sisma sanoḇa faro sasar sena!
43015023	Mansei ḇeyayin aya, ikako dayin Mami.
43015024	Rofyor yafrur fararur nane ro fadu senaḇa imnis raris snonkaku ḇesesya moḇ sifararur ḇaḇeri raya nari sesasarḇa. Ḇape baboine smam roi ḇeḇor yafrur nakam kwar ḇesyaḇo sayin faro aya ma Mami kako.
43015025	Ḇape fasfas ro Refo Yahudi sedi nari seimnisi: Sayin aya kuker knamoḇa.
43015026	Nari yawan faro mko Rur Ḇeḇuk sneprei ḇeḇeknam ro Kmaya iso nari ḇafasna napnapes ro Allah ya. Rofyor ryama kwar, nari ḇyesaksi ro aya.
43015027	Ma mko kako nari mkoḇe saksi ro aya, snar mko kada ro randakya mko fnoḇek aya kwar."
43016001	"Yakofen roi ḇeḇor nane kam faro mko, insa mkoḇe ḇirḇar awer.
43016002	Nari spampum mkobur rum nadi na, ma nari fafisuya ryama nari snonkaku ḇemun mko skara ḇo soḇo: sesyowi faro Allah.
43016003	Nari sifrur rarirya faro mko, snar ssmambaḇir faro Mami ma ayaḇa.
43016004	(4a) Ḇape yakofen roi ḇeḇor nane kam faro mko, insa rofyor fafisuya ryama ido mko swarepen mboi yakofen na kwar faro mko." (4b) "Roi nane kam yakofen na faro mko ro randakyaḇa, snar fyor ine aya isya fnoḇek mko,
43016005	ḇape baboine nari yakaḇer faro ḇewan aya kwarya ma mkono osero ḇaḇeri ḇefuken maro aya: Waḇe rwa ḇeso?
43016006	Ḇape snar yakofen roi ḇeḇor nane faro mko, eḇedari mkosnemna nfafardun.
43016007	Rarirya roi yakofen faro mko nane nkaku: Iḇye syadi faro mko, fa yara. Snar rofyor yaraḇa, nari yawan Rur Ḇeḇuk snepreiya faro mkoḇa. Ḇape rofyor yara, nari yawani faro mko.
43016008	Ma rofyor ryama ido, iso nari ḇeḇuk fa supswan ine ssmambaḇir sasarna, napnapes ma ḇaḇesamamyaiya;
43016009	ro sasarna, snar sikyar faswef faro ayaḇa;
43016010	faro napnapesya, snar yara faro Mami ma mkomam aya werḇa;
43016011	ro ḇaḇesamamyaiya, snar samambraḇ supswan ine isma samamyai kwar.
43016012	Roi ono naisya nabor kaker fa yakofen faro mko wer, ḇape baboine mko sambraḇ ḇaim fa mko kamar na.
43016013	Ḇape rofyor Rur ḇenapesya ryama, ikada nari dun mko faro napnapesya; snar nari iwos ro roi ḇekur mankundi ḇardiḇa, ḇape dawos roi ḇeḇor kam imnaf na naiso ikofen na ma nari ḇyaryas faro mko ro roi nari ḇerama na.
43016014	Ikada nari ḇyuk baba maḇe aya, snar nari ḇyaryas faro mko rosai isma ro aya.
43016015	Roi ḇeḇor kam Mami ḇyena, roi yana nairya, eḇedari yakofen: Rur ani nari ḇyaryas faro mko rosai isma ro aya."
43016016	"Fafisu kermkun monda nari mkomam aya werḇa ma fafisu kermkun monda nari mkomam aya wer."
43016017	Simnaf rarirya manfamyan ḇyesi ono sifuken yae farosi: "Rosai ikofen ḇesyani: Fafisu kermkun monda nari mkomam aya werḇa, ma fafisu kermkun monda nari mkomam aya wer? Ma: Yara faro Kmaya?"
43016018	Inja sikofen, ḇo soḇo: "Rosai ikofen ḇesya maroko: Fafisu kermkun monda wer? Kofawi rosai ikofenyaḇa."
43016019	Yesus ifawi, mboi simarisen sifuken roi oso faroi, inja ikofen farosi: "Inja roi yakofen ro insanja anna naiso mko fuken yae mko kuker na, isoine: Fafisu kermkun monda nari mkomam ayaḇa ma fafisu kermkun monda wer kako nari mkomam aya?
43016020	Kaku ḇeri yakofen faro mko: Nari mko kanes mboi supswan ine nari siryaḇ; mko kada nari mkomandak, ḇape mandak mkoḇena nari nfarwe ḇe raryaḇ.
43016021	Bin oso fyafardun rofafisu fanam iḇe daḇenya, ḇape rofafisu daḇen romawa ḇyedi kwar, bin ani ḇyepro kandera ḇyena, snar wombrek mkun oso ḇyeḇeaḇen kwar ḇe supswan ine.
43016022	Rarirya kako fafisu ine mkoḇe mandak, ḇape nari yasrow mko wer ma nari mkoryaḇ ma snonkaku oso ḇaḇeri fa dun raryaḇ mkoḇena burmko.
43016023	Ma ro ras ani mkono nari ifuken roi ono faro aya ḇa. Kaku ḇeri yakofen faro mko: Roi ḇeḇor kam mkor faro Mami kuker snonsnon ayedi nari ḇyukna faro mko.
43016024	Isof ro ras ine mkor roi oso ḇaim kuker snonsnon ayedi. Mkor nari mkosma, insa raryaḇ mkoḇedi imnis.
43016025	Roi ḇeḇor nane kam yakofen na faro mko kuker sarḇer. Mboi fafisuya nari ryama yawos faro mko kuker sarḇer wer ḇa, ḇape yawos isnabos beri ro Mami faro mko.
43016026	Ro ras ani nari mkonadi kuker snonsnon ayedi. Ma yakofen faro mkoḇa mboi yor ro Mami faro mko;
43016027	snar Mami mankundi iswar mko, snar mkoswar aya kwar ma mkokyar mboi yarama ro Allah.
43016028	Yarama ro Mami ma yarama ḇe supswan ine; yabur supswan ine wer ma yara faro Mami wer."
43016029	Manfamyan ḇyesi sikofen faroi, ḇo soḇo: "Babo ine Manseren wawos isna bosḇeri ma swarḇer werḇa.
43016030	Insape nkofawi, mboi wafawi roi ḇeḇor nane kam ma fandun fa snonkaku sifuken wer ro awḇa. Eḇedari nkokyar mboi rwama ro Allah."
43016031	Yesus kyarem farosi: "Inja insape mkokyare?
43016032	Mkomam, fafisuya ryama ma ryama kwar, mboi mkoḇe ḇekakek oser-oser ḇe moḇ ḇyedi ma mkobur ayaḇo yerer ro mankundaya. Mboi yemir ḇardiḇa, snar Mami ryous aya.
43016033	Yakofen faro mko, roi ḇeḇor nane, insa mkosma aski snar mkoḇe oser kuker aya. Ro supswan ine sewayam mko ma mkoḇe kandera ḇape mkosambraḇser mkosnemna, snar yakafyo supswan ine kwar."
43017001	Yesus ikofen rarirya. Raimnai iwakwaker ḇe nanki ma ikofen: "Mami, fafisuya ryama kwar; buk baba faro Rumkun bedi, insa Rumkun bedi dakfrur baba faro aw.
43017002	Imnis raris buk faroi kwar papoik robo kawasasya kam, rarirya nari ḇyuk kako kankenem ḇekain fyoroya faro snonkakusya kam buk faroi kwarsya.
43017003	Kankenem ḇekain fyoroya, isoine mboi ssmambaḇir aw werer Allah ḇenapes, ma ssmambaḇir Yesus Kristus wawan kwar ani.
43017004	Yafrur wasma baba kwar ro supswan ine kuker nyan yafrur posa fararur buk maro aya fa yafrur na.
43017005	Inja knikine, o Mami, buk baba ḇe aya ro aw ḇardi, kuker baba yasma ro ḇarpon bedi rofyor supswan ine isya ḇaim.
43017006	Yafasna Mami kwar faro snonkaku ḇeḇor buk kwar maro aya ro supswan ine. Sikada aw ḇenasi ma buksi maro aya kwar ma siso wos ḇena kwar.
43017007	Insape sifawi, mboi snonkaku buk ḇe ayansya kam seknam ro aw.
43017008	Snar roi ḇeḇor buk maro aya kwar yaḇuk na kwar farosi ma sakna na kwar. Sifawibos kaku, yaḇe knam ro aw ma sikyar aw ḇewan ayanya.
43017009	Yaḇe nadi warek si. Yaḇe nadi faro supswan ineḇa, ḇape faro snonkaku buk kwar maro aya, snar aw ḇenasi,
43017010	ma roi ḇeḇor ayena kam aw ḇenananya ma roi nwana ayai ḇenananya, ma yasma baba kukersi kwar.
43017011	Ma aya isya ro supswan ine werḇa, ḇape sikada sisya kaker ro supswan ine, ma yara mufaḇe aw. O Mami ḇesren, fadurusi ro snonsnon ḇedi, isoine snonsnon bedi bema ḇe aya kwar; insa sḇeoser imnis raris Ko.
43017012	Rofyor aya isya fnoḇek si, yafadurusi ro snonsnon bedi, isoine snonsnon bedi buk kwar maḇe aya; yawarensi kwar, ma oso rosi ryoḇa derer faroi sfasna kwar fa ḇeroe, insa fasfas Refoya imnis.
43017013	Insape yara mufaḇe aw ma yakofen nakam ine rofyor aya isya kaker ro supswan ine, insa raryaḇ ayena rofandusi.
43017014	Yaḇuk wos ḇena farosi kwar, inja supswan ine sayinsi, snar sikada supswan ine nyasiḇa, imnis raris aya ine kako sup-swan ine nya ayaḇa.
43017015	Yor fa wunsi bur supswan ineḇa, imboi insa fadirensi ro ḇarḇorya.
43017016	Supswan ine nyasiḇa, imnis aya kako supswan ine nya ayaḇa.
43017017	Fasren si ro napnapesya; wos bedi kada napnapes rirya.
43017018	Imnis raris wawan aya kwar ḇe supswan ine, rarirya yawansi ḇe supswan ine kako;
43017019	ma yafasren mankundaya farosi, insa seḇeyakfasren ro napnapesya.
43017020	Ma yaḇenadi warek serer mondaḇa, ma yaḇenadi warek kako snonkaku ḇekyar faro ayasya snar ḇararyas sena;
43017021	insa sikam seoser, imnis raris Mami, ḇyeoser kuker aya ma aya yaḇeoser kuker Mami, insa sikako sakḇe oser kuker Ko, insa supswan ine sikyar, mboi Mami ḇewan ayanya.
43017022	Yaḇuk farosi baba, buk kwar maḇe ayana, insa sḇeoser, imnis raris moḇ Ko ḇeoser raya.
43017023	Aya yaḇe oser kukersi ma aw beoser kuker aya insa simnis sḇeoser, insa supswan ine sifawi, mboi aw ḇewan aya kwar ma waswarsi, imnis raris waswar aya.
43017024	O Mami ḇenapes, mboi supswan ine dakmam baḇir awḇa, ḇape aya kada yamambaḇir aw ma naek ansine kada sifawi, mboi aw ḇewan ayanya.
43017025	O Mami, yamarisen insa, moḇ rosai aya isya roya, sisya fnoḇek aya, snonkaku buk kwar maḇe aya, insa smam baba ayena buk kwar maḇe aya, snar waswar aya kwar rofyor supswan ine ḇyeḇefrur ḇaimya.
43017026	Ma yakofen ḇadir snonsnon bedi farosi kwar ma nari yakofen ḇadir wer, insa saswar buk faro aya ḇyeoser kuker si ma ayano yaḇe oser kukersi."
43018001	Yesus ḇyenadi rarirya kwar isasyar ro moḇ ani kuker manfamyan ḇyesi skunuk war Kidron. Rodia yaf oso isya ma Yesus syun ro yaf ani fnoḇek manfamyan ḇyesi.
43018002	Yudas ḇeḇoḇ Yesus, dakfawi moḇ ani kako, snar fafisu ono Yesus fyananjur kuker manfamyan ḇyesi ro moḇ ani.
43018003	Inja mananir imam-imam ma snon Farisisya siwan Yudas fa dun sarar sordade Romawi ma manwarwaren Allah Rum ḇyedi, ssun romamun ma ambar, ḇo sakrama ro moḇ ani.
43018004	Yesus ifawi kwar rosai nari ḇekuri, inja imbran fa isrowsi ma ikofen farosi: "Manseiso mko sewarya?"
43018005	Skarem faroi, ḇo soḇo: "Yesus ro Nazaret." Ikofen farosi: "Aya isoine." Yudas ḇeḇoḇi ani isya kako rodia fnoḇeksi.
43018006	Rofafisu ikofen farosi: "Aya isoine," sisusu ma sisapi kam.
43018007	Raimnai ifuken wer: "Manseiso mko sewarya?" Sikofen, ḇo soḇo: "Yesus ro Nazaret."
43018008	Yesus kyarem: "Yakofen kwar faro mko, aya isoine. Rofyor ayai mkosewarya ido, mkorir ḇese sine fa sibur."
43018009	Rarirya insa Yesus wos ikofen kwar imnis: "Mami manseiso buk kwar maro aya, yamam mondasi ḇo oso ryoḇa."
43018010	Inja Simon Petrus, ḇeyun sumber oso, pyas sumber ani ro sowerya ma pyapek bas imam ḇeba manfyan ḇyedi knaram byedi ḇar rakuya. Manfyan ani snonsnon ḇyedi Malkus.
43018011	Yesus ikofen faro Petrus: "Swower sumber bedi; kwara woḇo yamewer yinem ro sekaninem kandera Mami ḇyuk kwar maro aya?"
43018012	Inja sarar sordade Romawi mananir sedi ma Yahudisya manwarwaren siwansya sfor Yesus ma sewankai.
43018013	Raimnai suni ḇepon faro Hanas, Kayafas manbanyori, Kayafas ine iso ḇeḇe Imam Ḇeba ro wampasi wambarek ani.
43018014	Kayafas ine iso ḇeḇuk swarepen kwar faro kawasa Yahudisya: "Iḇye syadi snonkaku oser imar sadwer er ḇeḇor kam."
43018015	Simon Petrus ma manfamyan ḇese ani suso Yesus. Manfamyan ḇese anikada ifawi Imam Ḇebaya, inja daksun fnoḇek Yesus ḇe buḇes Imam Ḇeba rum ḇyedi,
43018016	mboi Petrus iwaf ro ḇondi fanam kedwaya. Manfamyan ḇese ḇefawi Imam Ḇeba ani, kyaḇer randi, dawawos faro ḇinfyan ḇewaren kedwaya, raimnai dun Petrus fa syun.
43018017	Ḇinfyan ḇewaren kadwai ani ikofen faro Petrus, ḇo doḇo: "Awne kako manfamyan oso ro snon iwa?" Petrus kyarem ḇo doḇo: "Roḇa!"
43018018	Rofafisu ani manfyan manwarwaren Allah Rum ḇyedi ono sikaḇen for oso kwar, snar pnunek iba ro fafisu ani, ma sores sidapen rodia. Petrus kako dores dakdapen fnoḇeksi.
43018019	Ma Imam Ḇebaya irandak ifuken Yesus ro manfamyan ḇyesi ma farkarkor ḇyena kako.
43018020	Yesus kyarem farosi: "Yawos isna ro fababa faro supswan ine: Yaḇuk farkarkor ḇesya kwar ro rum nadi ma Allah Rum ḇyedi moḇ kawasa Yahudisya siryur ro na; yawos roi ono kuker kankunes ḇaim.
43018021	Snaro wafuken aya? Wafukensi rosai yakofen kwar farosi; kaku ḇeri sifawi rosai yafarkor kwar farosi."
43018022	Rofafisu ikofen rarirya, snon ḇewaren oso ḇeyores ro dia, ḇyaser Yesus, ḇo doḇo: "Kwarem rarirya faro Imam Ḇeba?"
43018023	Yesus kyarem faroi: "Rofyor wos ayedi syasar ido, fasna sasarya, ḇape rofyor wos ayedi kyaku ido, snaro baser aya?"
43018024	Ma Hanas fyaremi kuker ḇramin ḇeḇewanka faro Imam Ḇeba Kayafas.
43018025	Simon Petrus dores dakdapen for kaker rodia. Snonkaku ḇeyores rodia sikofen faroi, ḇo soḇo: "Aw kako manfamyan oso roi?"
43018026	Fyamyuni ḇo doḇo: "Roḇa." Manfyan oso ro Imam Ḇeba isoine kina ro snon Petrus pyapekbas knaram ani ikofen, ḇo doḇo: "Insanja yamam aw kako ro yaf ani fnoḇek snon ani?"
43018027	Ma Petrus fyamyun wer ma rofyorya mankokosya sor.
43018028	Ma arwo prim kaku Yesus ḇyeḇeyun ro Kayafas rum ḇyedi ḇe rum karkara ḇenapes. Sikada saksun ro rum karkara ḇenapesḇa snar simkak ḇude sifrur mamas mankunsi, snar siḇe san Paskah.
43018029	Eḇedari Pilatus isasyar fa isrowsi ma ikofen ḇo doḇo: "Rosai mkoḇuksof snon ineya?"
43018030	Skarem faroi ḇo soḇo: "Rofyor snon ḇeḇarḇor risyaḇa kada nari nkuni fa nkoḇuki faro awḇa!"
43018031	Pilatus ikofen faroi, ḇo doḇo: "Mkuni ma mkoḇe mankarai raris sasoser Refo Yahudi mkoḇedi." Yahudi ansi soḇo: "Nkopok nkoḇuk samamyai marmari faro snonkakuḇa."
43018032	Rarirya insa imnis Yesus wos ikofen, fa ḇekur marmar ḇyedi.
43018033	Raimnai Pilatus syun kaḇer ḇerum karkara ḇenapesya, raimnai dor Yesus ma ifukeni, ḇo doḇo: "Aw ine wairek Yahudisya sediso awke?"
43018034	Yesus kyarem: "Inja fakfuken ḇedine dekro snembrike roḇaido ono ḇese ḇekofen faro aw ro aya?"
43018035	Pilatus ikofen, ḇo doḇo: "Inja aya ine snon Yahudike? Er ḇesi ḇardi ma mananir imam-imam siso ḇeḇuk aw faro aya kwar; rosai wafrur kwarya?"
43018036	Yesus kyarem: "Ḇaḇesasoser ayedi isya ro supswan ineḇa; rofyor Ḇaḇesasoser ayadi isya ro supswan inekada, nari manfamyan ayesi sisampum, ma siḇri warek aya insa ssḇuk aya faro Yahudisya ḇa, ḇape Ḇaḇesasoser ayedi ro dineḇa."
43018037	Inja Pilatus ikofen faroi, ḇo doḇo: "Inja wairek risawke?" Yesus kyarem: "Imnis raris moḇ wakofen raya, kaku aya ine wairek. Iso eḇedari yaḇe ḇeaḇen ma iso eḇedari yarama ḇe supswan ine, insa yaḇuk ḇaḇesaksi ro ḇaḇenapnapesya; snonkaku oser-oser ḇeḇeknam ro napnapesya simnaf mkaren ayedi."
43018038	(38a) Pilatus ikofen faroi, ḇo doḇo: "Rosai ḇaḇenapnapes ani?" (38b) Raimnai Pilatus isasyar ro rum karkara ḇenapes wer faro kawasa ansi ma ikofen farosi, ḇo doḇo: "Yasma sasar oso ḇaḇeri ro snon ine.
43018039	Ḇape faro mko ro ras Paskah yasasyar snon oso ro ḇesmaisya faro mko. Mko marisenke yasasyar wairek Yahudi faro mko?"
43018040	Skarem kuker ḇararas, ḇo soḇo: "Roḇa, iba ḇoi Barabas!" Barabas ikada snon oso ḇefasyar.
43019001	Raimnai Pilatus duni ma iwan fa sipreri.
43019002	Sordadesya siyanem wower borek oso ro kaḇrai borek posa sriri ro ḇukor ḇyedi. Ma ssansuni kuker syatuḇefuk,
43019003	Ma sikofen faroi, ḇo soḇo: "Jow suba, ne wairek Yahudi!" Raimnai sḇaseri.
43019004	Raimnai Pilatus isasyar wer ma ikofen faro kawasa ḇeḇor ansi, ḇo doḇo: "Mkomam, yuni fa isasyar faro mko, insa mkofawi, yasma sasar oso roi ḇaḇeri."
43019005	Raimnai Yesus isasyar, isaswo wower borek ma syansun syatu ḇefuk. Ma Pilatus ikofen farosi, ḇo doḇo: "Mkomam snonkaku ine!"
43019006	Rofyor mananir imam-imam ma manwarwaren ansi smami, sibras kam ḇo soḇo: "Ḇye ḇepai ro aprop, ḇye ḇepai ro aprop!" Pilatus ikofen farosi, ḇo doḇo: "Mkuni ma mkopai ro mankun mko; snar yasma sasar oso roi ḇaḇeri."
43019007	Kawasa Yahudi skarem faroi, ḇo soḇo: "Nkona sasoser ma sasoser ani doḇo nari imar snar kyarem mankundi ḇe Allah Rumkun ḇyedi."
43019008	Rofafisu Pilatus imnaf wos ḇerarirya imkak syadi wer,
43019009	raimnai syun kaḇer wer ḇe rum karkara ḇenapes ma ikofen faro Yesus, ḇo doḇo: "Aw ido beknam roriso?" Ḇape Yesus kyaremba.
43019010	Inja Pilatus ikofen faroi wer, ḇo doḇo: "Inja wamewer wawos kuker ayake? Wafawi ḇake yasma papoik fa yafaspar aw, ma papoik kako fa yawan ḇo spai aw ro aprop?"
43019011	Yesus kyarem: "Wasma papoik oḇa beri kako faro aya, rofyor papoik ani ḇyeḇeḇuk faro aw ro boiyaswaḇa. Eḇedari: ḇeḇuk aya faro awsya sasar sena naba syadi ro aw."
43019012	Rofyor ani Pilatus ḇyesewar fa fyaspar Yesus, ḇape kawasa Yahudisya sibras, ḇo soḇo: "Rofyor faspari ido Kaisar bati ḇyediso awḇa. Snonkaku oso ḇekara mankundi ḇe wairek ikada isampum Kaisar."
43019013	Rofyor Pilatus imnaf wos anna, iwan fa ssun Yesus ḇe ḇondi, ma kyain ro karapesa napnapesya, ro moḇ ḇenirḇe Litostrotos, (ansan karui) ro wos Ibrani Gabata.
43019014	Ras ani kada ras fasasos Paskah, indokada oras samfur seser risuru. Pilatus ikofen faro kawasa Yahudi ansi; ḇo doḇo: "Inekada wairek mkoḇedi!"
43019015	Inja sibras ḇo soḇo: "Mkomuni! Mkomuni! Mko pai ro aprop!" Pilatus ikofen farosi, ḇo doḇo: "Inja mkomarisen ḇoyapai wairek mkoḇedi ro aprop?" Mananir imam-imam ansi skarem, ḇo soḇo: "Nkona wairek oso ḇese ḇa mboi Kaisar ikada wairek nkoḇedirya!"
43019016	(16a) Ḇarpurya Pilatus ḇyuk Yesus farosi fa spai ro aprop. (16b) Ssun Yesus raimnai sra.
43019017	Yesus mankundi ḇyar aprop ḇyedi ḇo isasyar ḇe moḇ ḇenirḇe Ḇukorbei, ro wos Ibrani: Golgota.
43019018	Ma rodia spai ro aprop ma spai fnoḇeki kako snon risuru oso ro ḇar raku ma oso ro ḇar rasar ḇoi Yesus ro fadu.
43019019	Ma Pilatus iwan fa sfas ro Yesus aprop ḇyedi: "Yesus ro Nazaret, wairek kawasa Yahudi."
43019020	Kawasa Yahudi sibor siwasya fasfas ani, snar moḇ spai Yesus ro ani fyanam mnuya ma fasfas anna neḇefas ro wos Ibrani, Latin (Roma) ma wos Yunani.
43019021	Inja mananir imam-imamsya sikofen faro Pilatus, ḇo soḇo: "Fas awer: 'Yahudisya wairek sedi,' mboi fas radine: 'Snon ine ikofen, Aya Wairek kawasa Yahudi.' "
43019022	Pilatus kyarem farosi, ḇo doḇo: "Rosai yafas kwar, kyain raririrya."
43019023	Sordade ansi spai Yesus kwar, ssun sansun ḇyena ma serwas na ḇefiak: Oser-oser isma rarwas oser ma syatu ḇyedi suni kako. Syatu ani ḇyeḇesipḇa mboi ḇyeḇesnai robo ḇe sop monda.
43019024	Eḇedari sikofen yae farosi, ḇo soḇo: "Korwas iḇe mnuk-mnuk awer, mboi iḇye kokinsor fa kofawi mansei ḇenaiya. Sifrur rarirya insa seimnis fas-fas ro Refo: "Sḇerarwas sansun ayena, ma skinsor faro syatu ayedi." Ma sordade ansi sifrur rarirya.
43019025	Ma ro fanam Yesus aprop ḇyedi, snari dores ma sna ḇedar ḇyedi Maria, Kleopas swari ma Maria Magdalena.
43019026	Fafisu Yesus myam snari ma manfamyan iswar ani dores fanami, inja ikofen faro snari: "Awine, inekada romawa bedi!"
43019027	Raimnai ikofen faro manfamyan ḇyedi: "Inekada sna bedi!" Randak ro ras ani beri manfamyan ani dun Yesus snari ḇe rum ḇyedi.
43019028	Raimnai, Yesus ifawi, mboi roi ḇeḇor kam namnis kwar, ma insa rosai sfas ro Refo ndarirya, inja ikofen: "Yambrow!"
43019029	Rodia isya sek oso ifo kuker anggur ḇemnir. Inja skokukser bunek ḇesowen kwar ro anggur ḇemnir ansi ro amfriwen oso ma skosui ro Yesus sḇardip ḇyedi.
43019030	Yesus dinem anggur ḇemnir ani kwar, ikofen: "Imnis kwar." Raimnai kyankunem ma imar.
43019031	Snar ras ani ras fasasos ma insa ro ras Mananai Yahudi ani kekḇa ansi skaf awer ro aprop-snar ras Mananai Yahudi ani ras ḇeba rirya-inja kawasa Yahudi sra faro Pilatus ma sor faroi insa snonkaku spai ansi wemin sena neḇepankar ma kekḇa ansi seḇesabu.
43019032	Inja sordade ansi sra ma spankar ḇepon snon risuru spai fnoḇek Yesus ansuya wemin suḇesi;
43019033	ḇape rofyor srama faro Yesus ma smam imar kwar, inja sakpankar wemin ḇyesuya ḇa,
43019034	ḇape snon oso ro sordade ansi iwankir pe ḇyedi kuker bom, ma rik kuker war nasar beri.
43019035	Ma snonkaku ḇemam roi ḇeḇesya ani iso ḇeḇuk ḇaḇesaksi kako ma ifawi ḇaḇesaksi ḇyedi kyaku, ma ifawi, mboi ikofen roi ḇenapes, insa mkokyar kako.
43019036	Roi ḇeradine ndarirya, insa fasfas ro Refo imnis isoine: "Kor ḇyesi oso nari ḇyeḇepankarḇa."
43019037	Ro Refo sfas kako radine: "Nari smam Yesus siwankir ani."
43019038	Posa kwar Yusuf ro Arimatea rya faro Pilatus ma dor insa dun Yesus kekḇa ḇyedi ro apropya. (Yusuf manfamyan ro Yesus ḇeso fasis, snar imkak kawasa Yahudisya.) Ma Pilatus ḇyuk raris fararyor ani. Inja rya dun Yesus kekḇa ḇyedi.
43019039	Nikodemus, ro randakya ḇera faro Yesus rofafisu roḇ, dakso Yusuf kako. Nikodemus dun mani mur ḇefawas mampasa marḇakḇakya indokada kati samfur ririm.
43019040	Snon ansuine suyun Yesus kekḇa ḇyedi, suparek epeni kuker kruḇen ḇepyoper ma supyosi kuker kefi-kefi imnis rari kawasa Yahudi rofyor sikrir ḇemarsya.
43019041	Fanam moḇ spai Yesus ro ani yaf pampen oso isya, ma ro yaf ani ureren babo oso isya, ḇape sikrir snon oso roi ḇaim.
43019042	Snar ras ani ras fasasos kawasa Yahudi ma ureren ani ḇyinkwanḇa, inja sfaryaker Yesus kekḇa ḇyedi ro dia.
43020001	Ro ras ari arwo prim kaku, fafisu isnai karkir, Maria Magdalena ryaḇe rus ani ma myam mboi karui ḇesisen urerenya ḇyeḇekris kwar bur urerenya.
43020002	Ifrar fa syewar Simon Petrus ma manfamyan Yesus iswar ani, ma ikofen faroi, ḇo doḇo: "Snonkaku ono ssun Manseren bur ureren ḇyani ma nkofawi moḇ sikrami wer royaḇa."
43020003	Inja Petrus ma manfamyan ḇese ani sura ḇe rus ani.
43020004	Sufrar kam ḇape manfamyan ḇese ani ifrar samberen syadi Petrus inja pyonra ro rus ani.
43020005	Kyankunem ma ikiki myam ro urerenya, kruḇen ḇeparek Yesusya ḇyarek ro moḇ ani, ḇape syun ro ureren aniḇa.
43020006	Simon Petrus iyauser ma syun pdef ro ureren ani. Myam kruḇen ḇeparek Yesus ani ḇyarek rodia,
43020007	ma marḇun ḇefes Yesus bukor ḇyedi ḇyarek fanam kruḇen ḇeparekiya ḇa, mboi ḇyeḇeyaper ḇo ḇyarek ḇese.
43020008	Inja manfamyan ḇese ḇefrar ḇepon maro rus ani, dakkiki kako ma myam rarirya inja ikyar.
43020009	Snar rofyor ani kada sifawi ḇaim rosai sfas ro Refo mboi nari diḇeri bur marmarya.
43020010	Raimnai manfamyan ansuya subur ḇe rum.
43020011	Ḇape Maria dores fanam ureren ani ḇo kyanes. Fafisu kyanes ḇo ikiki fa myam ro ureren ani,
43020012	ma myam malaikat risuru susansun sansun ḇepyoper ḇo sukain ro moḇ Yesus kekḇa ḇyedi ḇyarek ro ani, suminya ro mun ḇukorya ma suminya ro mun weminya.
43020013	Malaikat ansuya sukofen faroi: "Awine, rosai kwanes kukerya?" Maria kyarem, ḇo doḇo: "Snonkaku ono ssun Manseren ayedi kwar ma yafawi moḇ sriri royaḇa."
43020014	Ikofen rarirya kwar iknenef ḇeḇarpur ma myam Yesus dores, ḇape ifawiḇa, mboi Yesus irya.
43020015	Yesus ikofen faroi: "Awine, rosai kwanes kukerya? Mansei swewarya?" Maria kyara ḇo doḇo snon ḇewaren yaf rirya inja ikofen faroi, ḇo doḇo: "Tuan rofyor awi ḇeyuni ido wakofen ḇadiri ḇe aya, moḇ rosai rwiri roya, insa yara yuni."
43020016	Yesus ikofen faroi: "Maria!" Maria iknenef ma ikofen faroi kuker wos Ibrani: "Rabuni!" isoine, "Guru".
43020017	Yesus ikofen faroi: "Pan awer ro aya, snar yara faro Mami ḇaim, mboi rwa wakofen faro naek ayansi, mboi insape yaḇe yara faro Mami ma Kma mko ḇedi, faro Allah ayedi ma Allah mkoḇedi."
43020018	Maria Magdalena rya ma ikofen faro manfamyan ansi: "Yamam Manseren kwar!" ma Manseren iso ḇekofen roi ḇeḇor anna faroi.
43020019	Ro ras ari ani kako fafisu roḇ kwar, Yesus manfamyan ḇyesi siryur ro rum oso ma kedwana neḇesopder, snar simkak kawasa Yahudisya. Rofafisu ani Yesus ryama dores fandusi, ma ikofen: "Aski faro mko!"
43020020	Ma ikofen rarirya kwar, fyasna ḇramin ḇyesu ma pe ḇyedi farosi. Manfamyan ansi simarisen kaku rofafisu smam Manseren.
43020021	Ma Yesus ikofen wer: "Aski faro mko! Imnis raris Mami iwan aya, rarirya knikine yakwan mko kako."
43020022	Ma rofyor dawawos rarirya kwar, iwuf yoi ḇyedi farosi ma ikofen: "Mkosma Rur Ḇesrenya.
43020023	Rofyor mkopyos snonkaku oso sasar ḇyena, Allah kako dakpyos sasar ḇyena. Mboi rofyor mkopyos oso sasar ḇyenaḇa, Allah kako dakpyos sasar ḇyenaḇa."
43020024	Tomas, snon oso ro manfamyan samfur seser risuru, ḇyansi sap i kako ḇe Didimus, isya fnoḇek min ḇyesiḇa rofafisu Yesus ryama farosi ani.
43020025	Inja manfamyan ḇese ansi sikofen faroi, ḇo soḇo: "Nko mam Manseren kwar!" Ḇape Tomas kyarem farosi, ḇo doḇo: "Rofyor yamam apurwan paku ro ḇramin ḇyesuyaḇa, ma yasyun ḇrampin ayesi ro apurwan paku ani ma yasyun ḇramin ayesi ro pe ḇyediḇa, yakyar ḇaim."
43020026	Ras riwar nawas kwar Yesus manfamyan ḇyesi siryur wer ro rum ani ma Tomas ifnoḇeksi kako. Fafisu ani kedwana neḇesopder kam, ḇesyaḇo Yesus ryama dores fanandusi, ma ikofen: "Aski faro mko!"
43020027	Ḇarpurya Yesus ikofen faro Tomas: "Wasyun ḇrampin besi rodine, ma mam ḇramin ayesuine, fos ḇramsu ma wasyun ro pe ayedine ma wakyarḇa kaker awer, mboi wakyar beri."
43020028	Tomas kyarem faroi, ḇo doḇo: "O Manseren yedi ma Allah yedi!"
43020029	Yesus ikofen faroi: "Snar mam aya kwar eḇedari wakyarya. Aski faro ḇemamḇa, mboi ḇekyarsya."
43020030	Aḇyair-aḇyair kanandor naisya nabor kaker Yesus ifrur ro ḇarpon manfamyan ḇyesi mamam sena, ḇape neḇefas kamba ro syap ine,
43020031	ḇape roi ḇeḇor nane neḇefas kwar insa mko kyar, mboi Yesus Wairek ḇeḇuk koreri, Allah Rumkun ḇyedirya, ma snar mko kyar faroi, inja mkosma kankenemya.
43021001	Ḇarpurya Yesus fyasna mankundi wer faro manfamyan ḇyesi ro danosen Tiberias andirya ma fyasna mankundi farosi radine.
43021002	Ro danosen andir ani manfamyan ḇyesi ono sisya siryur isoine: Simon Petrus, Tomas sap kako ḇe Didimus, Natanael ro Kana ro Galilea, Zebedeus mandaḇen ḇyesuya ma manfamyan ḇyesi suru wer.
43021003	Simon Petrus ikofen farosi, ḇo doḇo: "Yaḇe yaraswan." Sikofen faroi, ḇo soḇo: "Nkoso aw!" Sra sek ro waya, ḇape roḇ ani smun ino ḇaḇeri.
43021004	Fafisu fanam meser, Yesus dores ro danosen andirya; ḇape manfamyan ansi sifawiḇa, mboi ḇeyores ani Yesus irya.
43021005	Yesus ikofen farosi: "Ne, romawa yesi, mkosma manfna onoke?" Skarem ḇo soḇo: "Oroḇa beri."
43021006	Inja Yesus ikofen farosi: "Mko nap pam mkoḇedi ro waya ḇar rakuya, ma nari mkosma in ono." Raimnai snap pam ani ma ssambraḇ fa spaw pam aniḇa snar insya sibor mankenem.
43021007	Inja manfamyan Yesus iswar ani ikofen faro Petrus: "Manseren irya." Fafisu Petrus imnaf mboi Manseren irya, inja syansun sansun ḇyena, snar syansuni ḇa, raimnai doper ro danosenya.
43021008	Manfamyan ḇesesya siyauser kuker waya ma spaw pam ḇefo kuker in ani ḇe ḇonde snar sḇinkwan ro ḇondeyaḇa, indokada rof utin oser monda.
43021009	Fafisu srande kwar smam fondesna kuker in ma mamami.
43021010	Yesus ikofen farosi: "Indo mkun in mko mun babo ansi ono muma."
43021011	Simon Petrus dek ro waya raimnai skopaw pam ani ḇe ḇonde, ifo kuker in ḇeba-ḇeba monda: Utin oser samfur ririm seser rikior, sibor rarirya ḇesyaḇo pam ani imuk ḇaḇeri.
43021012	Yesus ikofen farosi: "Mkorama kanan." Manfamyan ansi oso ḇaḇeri ḇefuken faroi: "Inja manseso aw?" Snar sifawi, mboi Manseren irya.
43021013	Ḇarpurya Yesus fyanamsi, ma dun mamami ani fa ḇyukḇoḇ si. Ifrur rarirya kuker in ansi.
43021014	Ine rarwan ḇeḇe kior Yesus fyasna mankundi faro manfamyan ḇyesi posa ro aḇiḇer ḇyedi ro fandu ḇemarsya.
43021015	Sanan posa kwar Yesus ikofen faro Simon Petrus: "Simon, Yohanes mandaḇen ḇyedi, waswar syadi ayake ro min besine?" Petrus kyarem faroi, ḇo doḇo: "O Manseren, wafawi, mboi yaswar aw." Yesus ikofen faroi: "Wafarandows domba-domba ayesi."
43021016	Yesus ikofen faroi ḇerarwan ḇeḇe suruya: "Simon, Yohanes mandaḇen ḇyedi, waswar syadi ayake?" Petrus kyarem faroi; ḇo doḇo: "O Manseren wafawi, mboi yaswar aw." Yesus ikofen faroi: "Wafarandows domba-domba ayesi."
43021017	Yesus ikofen faroi wer ḇerarwan ḇeḇekiorya: "Simon, Yohanes mandaḇen ḇyedi, waswar syadi ayake?" Inja Petrus sne ḇyedi fyafardun snar Yesus ifuken ḇerarwan rikior: "Waswar syadi ayake?" Ma ikofen faroi: "Manseren, Manseren wafawi roi ḇeḇor kam, wafawi, mboi yaswar aw." Yesus ikofen faroi: "Wafarandows domba-domba ayesi.
43021018	Kaku ḇeri yakofen faro aw: Fafisu besnonkborya mankundaw fes sifer bedi kuker ḇeḇoḇek ma wambran ḇe moḇ rosai wamarisenya, ḇape rofyor bemansar kwar, nari fos ḇramsu ma snonkaku ḇese siyaḇek aw ma sun awḇe moḇ mankundaw wamarisenḇa."
43021019	Wos nane ikofen na rarirya fa nfasna Petrus marmar ḇyedi ḇeḇuk baba faro Allah. Posa kwar Yesus ikofen faro Petrus: "Waso aya."
43021020	Fafisu Petrus iknenef, myam mboi manfamyan Yesus iswar ani isoine manfamyan ro fafisu skanan kam ma ḇekain fanam Yesus ma ḇefuken, ḇo ḇeyoḇo: "Manseren, manseiso nari ḇeḇoḇ awya?"
43021021	Rofyor Petrus myam manfamyan ani, ikofen faro Yesus, ḇo doḇo: "Manseren, rariso kuker snon ine?"
43021022	Yesus kyarem: "Rofyor yamarisen, nari ikenem rao isof yakaḇer werma, ine fararur bedisyaḇa. Mboi awkada waso aya."
43021023	Inja wos ani ḇyesno ro fandu manfamyan Yesus ḇyansi mankunsi, mboi manfamyan ani nari imarḇa. Ḇape Yesus ikofen rariryaḇa, mboi doḇo: "Rofyor yamarisen nari ikenem rao isof yakaḇerma wer, ine fararur bedisyaḇa."
43021024	Manfamyan ani iso, ḇeḇuk ḇaḇesaksi ro roi ḇeḇor nane kamya. Iso ḇefas epen na kako, insa kofawi rosai ikofen na nkaku.
43021025	Yesus roi ifrurna naisya nabor kaker, ḇape rofyor neḇefas kam oser ḇe oser ido, yakara ḇoi moḇ ono ro supswan ine fa naser syap ḇeḇor nari sfas naba.
44001001	Ne, Teofilus, ro syap ḇepon ayedi yafas kwar ro Yesus, roi ḇeḇor I frur ma fyarkor na,
44001002	isof ro ras ḇyeḇekanow ya. Fafisu ḇyeḇekanow ḇaim ḇyuk sasoser kwar kuker papoik Rur Ḇesren faro manwawan kyimfir kwar ansi.
44001003	Faro manwawan ansi Yesus fyasna mankundi ro fyor marindi ḇekur i nasyof kwar, ma kuker aḇyair nabor ḇyuk fasasnai mboi i kenem. Snar ro ras samfur rifiak, fyasnai mankundi ḇe rarwan ono ma dawawos faro si ro Ḇaḇesasoser Allah ya.
44001004	Ro ras oso fafisu dananus si, danunyoḇ si insa sibur awer Yerusalem, ḇoi skain ro dia fa siwaf Mami asas ḇyedi, raris i kofen kwar: "Imnis raris mkomnaf kwar ro aya.
44001005	Snar Yohanes ḇyuk masi sren kuker war, ḇape mkokada fyoroḇa nari mkosma masi sren kuker Rur Ḇesren."
44001006	Inja kawasa ḇeryur ro dia sifuken: "Manseren, wamarisenke ro fafisu ine, bawes Ḇaḇesasoser faro kawasa Israel?"
44001007	Yesus kyarem: "Fandunba fa mkofawi fafisu Mami mankundi ḇyuk kwar raris papoik ḇyedi.
44001008	Mboi nari mkosma papoik, rofyor Rur Ḇesren dadofes ḇemko, ma nari mkoḇesaksi ḇe aya ro Yerusalem ma sup Yudea ḇesiper, Samaria isof supswan pember ya."
44001009	Yesus dawos rarirya posa, ḇyeḇekanowḇo sesaksi kam, ma mandifna nakawef i bur mamam sena.
44001010	Rofyor smam asuser ḇe nanki, fafisu ḇyeḇekanow ani, kniko snon risuru ḇesansun sansun ḇepyoper suyores fanam si,
44001011	ma sukofen faro si: "Ne, snon Galilea, snaro mkores ma mkomam ḇenanki? Yesus ine, ḇyeḇekanow benanki ḇebur mko, nari kyaḇer wer kuker nyan ḇeraris mkomambo ḇyeḇekanow ḇe boiyaswa."
44001012	Ma manwawan ansi skaḇer ro urk sapḇe urk Zaitun ḇe Yerusalem, swaf ya imnis mararan ro ras Ari ro Yerusalem.
44001013	Fyor sra kwar ro mnu ya, sekḇe sim ḇero bo, moḇ seryar roya. Manwawan ansi isoine Petrus ma Yohanes, Yakobus ma Andreas, Filipus ma Tomas, Bartolomeus ma Matius, Yakobus Alfeus mandaḇendi, Simon snon Zelot ma Yudas Yakobus mandaḇendi.
44001014	Sikam sesne oser ro nadi kayam, kuker bin ono ma Maria Yesus snari ma Yesus ḇedar ḇyesi.
44001015	Ro ras anna Petrus dores fandu naek ḇeryur ansi, barbor sedi indokada utin oser samfur risuru, ma ikofen:
44001016	"Ne, naek ayena mko, imnis fas-fas ro Refo, Daud ikofen kwar kuker famfnoḇek Rur Ḇesren ro roi ḇekur Yudas, ḇefarkin snonkaku ḇefor Yesus ansi.
44001017	Snar randak ya Yudas daksun kako ro dandonek koḇedi ma daksmai rarwas ro fararur ine."
44001018	Yudas ani kyoḇes kwar saprop mnuk oso kuker ḇaḇyak ro ḇarḇor ḇyena, ma isapi fa doḇer bosi, isof sneri imef ma snewar ḇyesi skakyai.
44001019	Roi ḇeḇesya ine kawasa kam ḇekain ro Yerusalem sifawiyi, isof saprop ani sap i ro wos sedi "Hakal-Dama", isoine "Saprop Rik".
44001020	"Snar fas-fas oso isya ro syap Mazmur: 'Iḇyesyadi aḇdares kankain ḇyedi ḇyeursḇa, ma iḇyesyadi ono skain awer ro moḇ ani;' ma: 'Iḇyesyadi oso ḇeso syadwer i ro nasan ḇyedi.'
44001021	Inja nari oso i fnoḇek ko isoine oso ro kawasa ḇerama ḇesoko ḇesya kwar ro fafisu Manseren Yesus i sya ro fandu ko,
44001022	isoine randak ro fafisu Yohanes ḇyuk masi sren isof ro Yesus ḇyeḇekanow ḇeboiyaswa bur ko, insa dakḇe saksi fnoḇek ko ro Yesus aḇiḇer ḇyedi."
44001023	Inja sfasnai snon risuru isoine: Yusuf sapḇe Barsabas roḇa Yustus ma Matias.
44001024	Sikam senadiḇo soḇo: "O Manseren, au ḇefawi snonkaku sya kam sisnesna, fasnaikada ro fandu snonkaku ansuine,
44001025	insa dakuf farmyan nasan ḇaḇemanwawan Yudas ibur ani, ḇesapi kwar faro moḇ ḇemnis kuker frur ḇyedi."
44001026	Raimnai skinsor snon ansui ma syor ro Matias ma rarirya i fnoḇek barbor ro manwawan samfur seser oser ansi.
44002001	Ro ras Sababu Rur Ḇesren, snonkaku ḇekyar sya si ryur kam ro moḇ oso.
44002002	Kniko rakrok oso dado ro nanki imnis wam doḇer ma kyain nosen rum, skain ro ya;
44002003	ma smam sak-sak ono namnis ramar, nasber ma nkain ro siḇrusna.
44002004	Ma sifo kuker Rur Ḇesren, mboi sirandak sawos ro wos-wos ḇeso, raris moḇ Rur ya ḇyuk fa sawos raya.
44002005	Rofyor ya snon Yahudi ḇekyar ono si sya ro Yerusalem ro er nakam ro supswan pember.
44002006	Fafisu rakrok ani dado ya, kawasa ḇeḇor ansi spanjuḇer. Ma sikmom snar oso-oso ro si imnaf manwawan ansi sawos ro wos sena.
44002007	Sikam sikandor ḇo sefesfyas ma sifuken: "Inja rariso snar ḇeyawawos sine kam snon Galilea inke?
44002008	Rariso indiri kokam komnaf sawawos ro wos koḇena oser-oser, isoine wos kawos ro mnu marin koḇena:
44002009	koine snon Partia, Media, Elam, ḇekain ro Mesopotamia, Yudea ma Kapadokia, Pontus ma Asia, Frigia ma Pamfilia,
44002010	Masir ma sup-sup Libia ḇefanam Kirene, snonkaku ḇerama ker Roma,
44002011	iḇye snon Yahudi ma ḇeyakso kako agama Yahudi, snon Kreta ma snon Arab, komnaf siwawos ro wos koḇena oser-oser ro fararur ḇeba Allah ifrurna."
44002012	Sikam sefesfyas ma sikmom ḇo sikofen yae faro si: "Rosaisoine?"
44002013	Ḇape snonkaku ḇeso ono skoryae ḇo soḇo: "Simser."
44002014	Inja Petrus iyori fnoḇek manwawan samfur seser oser ansi ma kuker mkaren ḇeba ikofen besi: "Ne, kawasa Yahudi ma mkokam ḇekain ro mnu Yerusalem, mkofawi ma mkokara wos ayena ne.
44002015	Snonkaku ansine simser raris moḇ mkokara raya ḇa, snar insape arwo babo oras siw,
44002016	ḇape raris Allah ikofen kwar kuker sḇayo Nabi Yoel:
44002017	Roi ḇeḇor nane ro ras ḇepupes nari ndama imnis Allah wos ḇyena nari yawan Rur Yedi faro kawasa kam; ma nari Rur ya fyarkor romawa-inai mkoḇesi fa sawos roi ono, ma snonkbor-inkbor mkoḇesi nari smam mamam ono, ma kawasa mansar mkoḇesi nari smafu mafu ono.
44002018	Ma manfamyan ayesi kako snon ma bin nari yawan Rur Yedi faro si ro ras-ras anna ma nari sawos roi ono.
44002019	Ma nari yafrur aḇyair-aḇyair kanandor ro nanki yaswa ma fasasnai kanandor ro supswan ine: isoine rik ma for kamayow ma paw.
44002020	Ma ori nari syadwer fa pyampanbos ma paikya irik ḇepon ro ras Manseren ifyafer ya, ras payamyum ḇeba ani.
44002021	Ma mansei ḇefararyor kuker snonsnon Manseren nari isma aski.
44002022	Ne, kawasa Israel, mkorower wos nane: Roi yakofen kuker ya isoine, Yesus ro Nazaret, snonkaku Allah kyimfir kwar ma fyasnai faro mko kuker samambraḇ ma aḇyair-aḇyair kanandor Allah ifrurna kuker Yesus ro fandu mko raris mkofawi.
44002023	Iso Allah ḇyuk, imnis marisen ḇyedi, ma mkopai i kwar ḇo mkomun i kuker ḇramin ro er-er ḇeḇarḇor.
44002024	Ḇape Allah ḇyawes i ma fyaspar i bur marindi marmar ya, snar papok marmar ya ipok fa kyarwarek i ḇa.
44002025	Snar Daud ikofen ro i doḇo: 'Yamam ḇesya kwar faro Manseren, snar dores fanam aya isof yapok yamarmer ḇa.
44002026	Eḇedari sneri marisen syadi ma rur yedi sandik Manseren, ma kraf yedi kenem kuker aski,
44002027	snar rwir aya faro munaiḇui ḇa, ma mam monda Manfamyan ḇesren bedi i pokem ḇa.
44002028	Wakofen ḇadir faro aya nyan kankenem ya; yamarisen syadi ro ḇarpon bedi snar au sya fanam aya.'
44002029	Naek ma srar, ryani yakofen ḇayirbos faro mko ro Daud, er koḇedi kpusedi. Imar kwar ma seraki ma rus ḇyedi, isya kaker ro fanduko isof ras ine.
44002030	Ḇape ikada nabi dirya ma ifawi, Allah ḇyeasas ḇe i kwar kuker soar, nari isiḇer oso ro Daud kpu ḇyesi fa ḇye wairek.
44002031	Eḇedari myam rarpon kwar ma ikofen ro Wairek aḇiḇer ḇyedi, rofyor ikofen, nari yamam monda au ro munaiḇui ḇa, ma kraf bedi ipokem ḇa.
44002032	Yesus ine kada iso Allah ḇyawes ya, ma ro aḇiḇer ḇyedi nkoine kam nko ḇesaksi.
44002033	Ma Allah ikanow i kwar ro ḇar raku ḇyedi ma isma Rur Ḇesren ḇyeasas ani, i sabui fa iso mkomam ma mkorower ine.
44002034	Snar Daud kada, dekḇe boiyaswa ḇa, mboi mankundi ikofen: Manseren ikofen kwar faro Manseren yedi:
44002035	Kwain ro ḇar raku yedi, isof yafrur mbroḇ besi fa seararef ro wemssu.
44002036	Inja er Israel syakam ipyum syadi si fawibos, isoine Allah isiḇer Yesus kwar, mkopai ro aprop ani, fa ḇye Manseren ma Kristus."
44002037	Rofyor simnaf rarirya sisnesna nkarsosen, isof sifuken faro Petrus ma manwawan ḇeso ansi: "O naek nkoḇesi mko, rosaiso nari nkofrur ya?"
44002038	Inja Petrus kyarem faro si: "Mkombror ma iḇye kada mkor fa mkosma masi sren kuker snonsnon Yesus Kristus ḇeḇuk ampun ro sasar mkobena, ma nari mkosma Rur Ḇesren.
44002039	Snar mkoiso ḇeḇeknam asas ani ma faro romawa mkoḇesi ma faro kawasa ḇeḇinkwan kaker sya, isoine dandonek nari ḇesma fararyor ro Manseren Allah koḇedi."
44002040	Ma kuker wos ḇeso nabor wer Petrus ḇyesaksibos beri, ma imsorḇo danun si ma ikofen: "Mko faspar mankun mko bur syos ḇeḇarḇor sine."
44002041	Kawasa ḇekyar Petrus wos ḇyena sor fa sisma masi sren ma ro ras ani dandonek ḇefnoḇek sya indokada syaran rikior.
44002042	Sikam si souser manwawan ansi farkarkor sena kuker ḇaḇeoser. Ma sikam siraryur ḇesyakwar fa spanasnis mamami ma senadi.
44002043	Kawasa ansi simkak kam, snar manwawan ansi sifrur aḇyair kanandor nabor.
44002044	Ma kawasa ḇekyar kwar syakada sḇeoser ma nana sena snakam na,
44002045	ma ro fandu si, ono sisya sḇoḇ ḇesya kwar nana sena ma sirarwasna faro kawasa ansi imnis ananjar sena oser-oser.
44002046	Kuker ḇaḇeuser ma kuker sne oser siryur ro ras-ras kam ro Rum Allah. Spanasnis mamami ro rum sena oser-oser ro rum ḇe rum ma sanan kam kuker raryaḇ ma kuker sne ḇenapes,
44002047	mboi sisandik Allah. Ma kawasa kam simarisen si. Ma ras-ras nakam Manseren ḇyuk kawasa sibor fa sifnoḇek kuker snonkaku ḇesma aski.
44003001	Ro ras oso fanam oras nadi, isoine oras kior fafisu ori ikren, Petrus ma Yohanes suyek ḇe Rum Allah.
44003002	Ro dia snon oso isya ḇyemanis rofyor snari daḇen i isof sunfarma i kuker waryar. Ras-ras kam snon ani sriri fanam kedwai ḇeba ro Rum Allah, ḇenirḇe kedwai Ḇepyum, insa dor farsarser faro snonkaku ḇesun ro Rum Allah sya.
44003003	Rofyor snon ani myam, Petrus ma Yohanes suḇe susun ro Rum Allah, inja dor farsarser ro su.
44003004	Sumam bosi ma Petrus ikofen, ḇo doḇo: "Mambe nurori."
44003005	Inja snon ani iknower su kuker kakyar nari isma roi oso ro su.
44003006	Ḇape Petrus ikofen, ḇo doḇo: "Sarak ma brawen yana onoḇa, ḇape rosai yasma ya, yaḇuki faro au: Kuker snonsnon Yesus Kristus, snon Nazaret ani, wambran!"
44003007	Raimnai ikin snon ani ḇrasi ḇar rakuya ma iyeri fa dores. Rofyor aniḇeri fasfisew ro wemin ḇyesu nsambraḇ.
44003008	Snon ani dores, ma doper ma imbran mura-muma ma iso su randum ro Rum Allah, imbran dapoper ma isandik Allah.
44003009	Kawasa ansi kam smam imbranḇo isandik Allah,
44003010	raimnai kawasa ansi smamḇaḇir iso ḇekainḇo ḇefararyor farsarser ro kedwai Ḇepyum ro Rum Allah, isof sikam sikandor ma sikmom rosai ḇeḇesya kukeri.
44003011	Snar snon ani iso wanan Petrus ma Yohanes su, inja kawasa ḇeḇor ḇekandor ansi srama spanjuḇer sko ro rumbrawer snirḇe Salomo.
44003012	Petrus myam kawasa ḇeḇor ansi ḇo ikofen: "Ne, kawasa Israel, snaro mko kandor kuker roi ḇeḇesyanine ma rosai mko knower inko imnis inkoiso ḇefrur snonkaku ine fa imbran snar samambraḇ roḇa souser inko ḇena nerer?
44003013	Allah Abraham, Ishak ma Yakub, Allah kpu koḇesi ḇyuk payamyum faro Manfamyan Ḇyedi kwar, isoine Yesus mkoḇoḇ ma mkopampum ro ḇarpon Pilatus, rofyor Pilatus kyara fa doḇo fyaspar i.
44003014	Ḇape mkopampum kwar, Ḇesren ma Ḇenapes ya, ma mkomarisen snon mamun oso ḇe sasuref ḇemko.
44003015	Rarirya Ḇye Manfarkin kankenem ya, mkomun i kwar, ḇape Allah ḇyawes i ro munaiḇui; ma roi ḇeḇesya nane inkoiso ḇeḇesaksi.
44003016	Ma snar kakyar faro snonsnon Yesus, rarirya snonsnon ani iso ḇeḇuk sambraḇ kwar faro snonkaku mkomam ma mkofawi ine; ma kakyar ani ḇeḇuk pararei kwar faro snon ine, ro ḇarpon mkoḇena kam.
44003017	Ne, naek ma srar mko, yafaw mkofrur rarirya snar fawawi ḇa mkoḇena, imnisbos kaku manfarkin mkoḇesi.
44003018	Ḇape kuker nyan ine Allah ifrur mnis rosai ikofen kwar ro ḇepon kuker sḇayo nabi-nabi Ḇyesi, isoine Wairek iwan ani nari isma marindi.
44003019	Inja mko mbror kada ma mkokaḇer insa sasar mkoḇena neḇepyos.
44003020	Insa Manseren ḇyuk fafisu marisen ma iwan Yesus Kristus, ḇyuk ḇemko ro randak ya.
44003021	Kristus ani kyain ro boiyas isof fafisu roi ḇeḇor nakam namnis raris moḇ Allah ikofen kwar kuker sḇayo nabi-nabi ḇesren ḇyesi ro awar madero.
44003022	Imboi Moses ikofen kwar, ḇodoḇo: 'Manseren Allah nari ḇyawes faro mko nabi oso ro fandu naek mkoḇesi imnis i wan aya: Mko mnaf i ro roi ḇeḇor nari ikofen faro mko.
44003023	Ma nari ro fafisu iyama mansei ḇemnaf pyum nabi ani ḇa ikada nari ḇyeḇemun ro fandu er koḇesi.
44003024	Ma nabi sibor ḇekofen kwar randak ro Semuel ma ḇepon roi, sawos kwar ro fafisu ine.'
44003025	Mkokada mko ḇeknam wos nane ma mkosma rarwas ro asas Manseren Allah ḇyuk kwar faro up koḇesi, rofyor ikofen faro Abraham: Kuker kpu besi er kam ro supswan nari sisma ḇok.
44003026	Ma faro mko kada eḇedari Allah ḇyawes Manfamyan Ḇyedi ma iwan i faro mko insa ḇyeḇok mko ma fyarkin mko oser-oser fa imbror ro sasar ḇarbor ḇeḇor ḇyena."
44004001	Rofyor Petrus ma Yohanes su yawawos kaker kuker kawasa ḇebor ansi, mananir ḇewaren Rum Allah kuker kawasa Saduki srama fasaw faro su.
44004002	Snon ansi simsorbos kaku snar sufarkor kawasa ḇebor ansi ma suḇaryas, Yesus ḇyeknam ro aḇiḇer fandu snonkaku ḇemar sya.
44004003	Inja sfor su ma ssun suḇe bui snar roḇ kwar, inja siwaf meserdi.
44004004	Ḇape rofandu snonkaku ḇemnaf farkarkor ansi sibor sikyar, isof dandonek sedi indokada sesnon syaran ririm.
44004005	Ro meserdi manfarkin-manfarkin Yahudi ma ḇebarara-ḇebarara kuker ḇefawinananem Refo Yahudi sfananjur ro Yerusalem
44004006	kuker Imam Ḇeba Hanas ma Kayafas, Yohanes ma Aleksander ma snonkaku ḇeso kam ḇesun ro keret Imam Ḇeba.
44004007	Rarirya ssun Petrus ma Yohanes ḇe ḇarpon kankain ani ma sirandak sifuken su, ḇo soḇo: "Kuker papok rosai roḇaido kuker snonsnon mansei mufrur rarirya?"
44004008	Inja Petrus kyarem, kuker papok Rur Ḇesren: "Ne, manfarkin-manfarkin er ma ḇebarara-ḇebarara,
44004009	rofyor knikine mko kukeḇ nu snar fararur pyum faro snonkaku ḇeduf oso ma mkoḇo nu kofen ḇadir kuker papok rosai snon anine isma pararei,
44004010	inja mko kam ma er Israel ḇesiper mkofawi kwar, isoine kuker snonsnon Yesus Kristus, snon Nazaret, mkopai kwar ani, ḇape Allah ḇyawes i kwar ro fandu snonkaku ḇemar sya -- ma kuker papoik Yesus ani snon ine dores kuker pararei ro ḇarpon mkoḇedi.
44004011	Yesus ani irya karui ḇefawi ḇeḇawes rum sya sisawen ya -- isoine mankun mko, -- ḇape i ḇeḇe karui dopir ya.
44004012	Ma koreri isya ro snonkaku oso ḇeseḇa demir kuker Yesus, snar ro supswan ḇesiper ine snonsnon oso ḇeso isya ḇa ḇesma kwar papoik ro Allah fa ḇeḇuk koreriya maḇeko."
44004013	Rofyor fananjur ani smam Petrus ma Yohanes ḇri suḇena ma sifawi, sukada snonkaku waworek befarkorḇa, inja sikam sikandor; ma smamḇaḇir su imnis snonkaku ḇeso Yesus.
44004014	Ḇape rofyor smam snon ḇeprei ani dores kuker su, inja sawos royo ḇa fa siksampum su.
44004015	Ma rofyor siwan sufa susasyarbur fananjur ani, insape skara, ma soḇo:
44004016	"Nyan rosai nari kun faro snonkaku sine? Snar kawasa kam ro Yerusalem ḇesiper, sifawi kam kwar, sufrur aḇyair kanandor oso kwar ro fababa ma kopok kofamyun iba.
44004017	Ḇape insa roi ḇeḇesya ine imbran awer ro fandu kawasa ḇebor ansi, ipyum syadi kodwarek si, insa sawos kaker awer ro snonsnon ani faro manseirya kaker."
44004018	Rofyor siwan kwar fa susun wer, ssoser faro su insa sawawos roḇa sfarkor kaker awer snonsnon Yesus.
44004019	Ḇape Petrus ma Yohanes sukarem faro si: "Mankun mkokara, rosai ḇenapes ro ḇarpon Allah: koso mkoke roḇa koso syadi faro Allah.
44004020	Snar nari inkomnai ḇaḇeri fa inkawawos ro roi inko mam ma inko mnaf kwar."
44004021	Ḇape sḇaḇekwef manwawan ansi syadi wer, fama ḇarpur ya srir si snar kankain ani sisma nyano ḇa fa ssḇuk samamyai faro su, snar simkak kawasa ḇebor ansi, ḇeḇuk sanandik faro Allah snori snar roi ḇeḇesya kwar ani.
44004022	Snar snon ḇeprei kuker aḇyair kanandor ani umur ḇyedi isyadi kwar ro wampasi wambarek samfur rifiak.
44004023	Rofyor sfaspar su kwar Petrus ma Yohanes sura faro min suḇesi; ma sufarfyar ro roi ḇebor mananir imam-imamsya ma ḇebarara Yahudisya sikofen faro su anna.
44004024	Fafisu min suḇesi simnaf wos anna, sikam sinadi faro Allah, soḇo: "O Manseren, au ḇefrur nanki, supswan ma roi ḇebor kam ḇero ina.
44004025	Ma kuker famfnoḇek Rur Ḇesren ro manfyan bedi Daud, kma inkoḇedi, wakofen kwar: Snaro er-er sya sembrus, snaro keret-keret ro er-er sya skakara ro roi ḇeḇefromo?
44004026	Wairek-wairek supswan sfasasos ma ḇebarara sya sfananjur fa sisampum Manseren ma Kristus.
44004027	Snar kaku ḇeri Herodes ma Pontius Pilatus kuker er-er ma keret-keret ro er Israel siraryur kwar ro mnu ine fa sisampum Yesus, Manfyan Ḇesren bedi rwem kwar,
44004028	fa ifrur roi ḇebor kam fasnai kwar ro randak ya kuker papoik ma marisen bedi.
44004029	Ma fafisu ine, o Manseren, mamkada rariso sfamfaḇri kuker inko inja buk faro manfyan besi ḇri fa inkoḇuk ḇaryas wos bedi.
44004030	Wasu bramsu fa buk pararei faro snonkaku, ma wafrur aḇyair-aḇyair ma fasasnai kanandor kuker snonsnon Yesus, Manfyan Ḇesren bedi."
44004031	Ma ro fafisu sisya senadi, moḇ siryur ro ani imararer ma sikam sifo kuker Rur Ḇesren, ma sbaryas wos Allah kuker ḇri.
44004032	Rarirya raryur snonkaku ḇekyar kwar, sikam sesne oser ma serur oser, ma oso ikofen ḇa, nana ḇyena faro mankundi, ḇape roi ḇebor anna faro sikam.
44004033	Ma kuker papoik ḇeba manwawan ansi ssḇuk kesaksian ro aḇiḇer Manseren Yesus, ma sikam sikenem ro saswar ma fakamaman Allah.
44004034	Rarirya oso ro si dananjar ḇa; snar sikam ḇena saprop roḇa rum, sḇoḇ nana sena ma maeja ro roi sḇoḇ anna ssun na
44004035	ma srir na ro ḇarpon manwawan ansi siwesna; raimnai sirwas na faro snonkaku ansi oser-oser imnis fandun ḇyena.
44004036	Rarirya kako kuker Yusuf manwawan sya sap kako iḇe Barnabas, isoine romawa sneprei, snon Lewi ḇeraker Siprus.
44004037	Ḇyoḇ yaf ḇyedi, ma pipi sya dunsi faro manwawan ansi.
44005001	Snon oso ḇeso snori Ananias. I kuker swari snori Safira suḇoḇ saprop mnuk oso.
44005002	Kuker fawawi ro swari Safira sukram maeja saprop ani ḇarya ma ḇaryakada Ananias duni fa ryiri ro ḇarpon manwawan ansi siwesna.
44005003	Ḇape Petrus ikofen, ḇo doḇo: "Ananias, rosai ḇeḇewari ibiris ḇyewayam snembri, isof wafrowes Rur Ḇesren ya ma wakram maeja ro yaf boḇ ani ḇarya?
44005004	Rofyor boḇ saprop ani ḇaim, saprop beirya, ma rofyor boḇi kwar, maeja ya kako isya ro ḇramsi? Snaro kwara ro snembri fa wafrur roi ḇeradine? Wafrowes snonkaku ḇa, ḇoi wafrowes Allah."
44005005	Rofyor Ananias imnaf wos ani isapi ma imarbos beri. Inja kawasa kam ḇemnaf roi ḇeḇesya anine simkak fafayaḇa.
44005006	Ma romawa babo ono srama; spankun ḇemar ani, ma ssuni ro waryar randi, fa sikriri.
44005007	Indokada oras rikior nawas wer, Ananias swari syun ḇoi ifawi roi ḇeḇesya kwar ya ḇa.
44005008	Petrus ikofen faroi, ḇo doḇo: "Wakofen kaku faro aya, maeja ḇero saprop muḇoḇ ani irya kamke?" Bin ani kyarem, ḇo doḇo: "Kaku rarirya."
44005009	Petrus ikofen: "Snaro muḇe oser fa mufrowes bir Manseren Rur Ḇyedi? Mame, snonkaku insandi ḇekrir swambri sya, si ḇeyores ro ḇarpon kedwa ya ma nari sakun au kako ro waryar ḇeḇondi."
44005010	Rofyor ani beri bin ani isapi ro ḇarpon Petrus wemin ḇyesu ya ma imarbos beri. Rofyor ani snonkbor ansi ssun, sisma bin ani imar kwar, inja ssuni ro waryar ya randi ma sikriri fanam swari.
44005011	Inja jemaat ani ḇesiper ma kawasa ḇemnaf roi ḇeḇesya ine simkak fafaya ḇa.
44005012	Ma manwawan ansi sifrur aḇyair nabor ma fasasnai kanandor ro fandu kawasa ḇeḇor ansi. Kawasa ḇekyarsya kam siryur ḇesya kwar ro rumbrawer Salomo kuker ḇaḇeoser.
44005013	Snonkaku ḇeso sya simku ḇa fa seoser kuker si. Rariryano kawasa ḇeḇor ansi kam semaf si.
44005014	Ma faḇaḇye muma snonkaku ḇefnoḇek fa ḇekyar Manseren sibor kaku iḇye snon ma bin,
44005015	rarirya ssun ḇeduf ono ḇeḇondi, ḇenyan ḇeba, ma srir si fa sḇarek ro kamboi ro yar sena, insa Petrus rofyor imbrainuk, nin ḇyedi dunuk ro si.
44005016	Ma snonkaku ḇeḇor ḇeraker mnu-mnu fanam Yerusalem kako semaraniḇo srama ssun ḇeduf sesi ma snonkaku rurḇemaḇak iswoḇer sya. Ma sikam ḇyuk pararei faro si.
44005017	Ḇarpurya Imam Ḇeba kuker ḇeso isya, isoine snonkaku ro rarwas Saduki sirandak fa smunwarek si, snar sisnesna namsor kaku ḇeri,
44005018	inja sfor manwawan ansi fa sismai ro bui ro mnu ya.
44005019	Ḇape rofyor roḇ kwar Manseren malaikat ḇyesi oso syeḇen kedwai ḇeḇor ro bui ma dunsi ḇeḇondi ma ikofen:
44005020	"Mkora, mkores ro Rum Allah ma mko ḇaryas wos ḇekenem ya faro kawasa ḇeḇor ansi."
44005021	Seuser anun ani, ma fyor arwo babo sra ssun ro Rum Allah ma sirandak ssḇuk farkarkor ro dia. Rofyor ani Imam Ḇeba ma ḇeso isya siwan Kankain Karkara Agama fa siryur, isoine ḇebarara kankain er Israel sya kam, posa siwan fa ssun manwawan ansi ro bui.
44005022	Ḇape rofyor snonkaku siwan ansi sra ro bui, fama sisrow manwawan ansi ro dia ḇa. Inja skaḇer fa sikofen ḇayir,
44005023	ḇo soḇo: "Inkora ḇoi bui isisen pyum kaku ma manwadwaren sya kam sisya ro moḇ sena ro ḇarpon kedwaya, ḇape rofyor inkoseḇen kwar, inkosrow snonkaku osero ḇa ro bui."
44005024	Rofyor mananir ḇewaren Rum Allah ma mananir imam-imamsya simnaf wos anna, seḇirḇar ma sifuken inja rosai ḇeḇesya kwar kuker manwawan ansi.
44005025	Ḇape snon oso ryama faro si ma ikofen: "Mkomame, snonkaku mkoḇefa ḇesun ro bui, sisya ro Rum Allah ma ssḇuk farkarkor faro kawasa ḇeḇor."
44005026	Inja mananir ḇewaren Rum Allah kuker min ḇyesi sra ssun manwawan ansi, ḇape kuker aḇaḇen, snar simkak nari kawasa ḇeḇor ansi ssosi kuker karui.
44005027	Ssun manwawan ansi ḇeḇarpon Kankain Karkara Agama. Imam Ḇeba ifuken si,
44005028	doḇo: "Inkodwarek pakrek mko kwar insa mkoḇuk farkarkor kaker awer. Ḇape mko ḇaryas farkarkor mkoḇena, ro Yerusalem ḇesiper, ma mkomarisen mkorir Snon ani rik ḇyedi fa nek inko."
44005029	Ḇape Petrus ma manwawan ḇeso ansi skarem, soḇo: "Inkoso syadi faro Allah ro inkoso snonkaku.
44005030	Up koḇesi Allah sedi ḇyaus Yesus kwar, mkomun i ma mkopai ro aprop.
44005031	I kada isma saḇsiḇer ro Allah mankundi ḇar raku ḇyedi fa ḇyemanfarkin ḇeḇeknam koreri, insa Israel simbror ma sisma ampun ro sasar sena.
44005032	Ma inkoine inkoḇe saksi ro roi ḇeḇor annane, inko ma Rur Ḇesren, Allah ḇyuk faro kawasa sya kam ḇeḇeuser Yesus."
44005033	Simnaf wos anna sisnesna nfafardun ma skara fa siḇe smun manwawan ansi.
44005034	Ḇape snon Farisi oso ro fandu kankain ani snon ḇefawinananem Refo Yahudi snori Gamaliel, kawasa sibor semafi, iyori ma dor, insa siwan snonkaku ansi fa sisasyar resari.
44005035	Raimnai ikofen faro kankain ani: "Ne, kawasa Israel, mkokara naḇye resari, rosai mkomarisen mkofrur faro snonkaku sine.
44005036	Snar ro ḇepon Teudas ikḇawes kwar ma dow mankundi ḇesnon ḇeba, ma snonkaku ḇesoi sya indokada utin rifiak; ḇape smun i ma ḇesoi sya kam sibur ḇesisye ma roi ḇeḇesya ani imnai.
44005037	Posa kwar roi, ro fafisu fasfas epen ḇarbor snonkaku sya, Yudas snon Galilea oso ikḇawes. Dun kawasa sibor kaku fa siso i ro mbrus ḇyedi, ḇape ikako imar, ma ḇesoi sya kam siḇesisye.
44005038	Eḇedari yakofen faro mko: Mkopok mkofrur roi oso ḇaḇeri faro snonkaku ansine. Mkorir si, snar rofyor roi sifrur ine ḇyeknam ro snonkaku nari ipromes,
44005039	ḇape rofyor ḇyeknam ro Allah nari mkopok mkodwarek snonkaku sine ḇa; snar imbude mkosampum Allah."
44005040	Rarirya siso farkarkor ani. Ma sor manwawan ansi fa siprer si ma sidwarek si insa ssḇuk farkarkor kaker awer kuker snonsnon Yesus. Raimnai siwan si fa sibur.
44005041	Manwawan ansi sibur kankain ani kuker raryaḇ ḇeba, snar skara kwar sikako sakḇe kandera ma san anonef snar snonsnon Yesus.
44005042	Rarirya ras-ras kam ssḇuk farkarkor pdef ro Rum Allah ma ro kawasa rum sena ma sḇaryas Ankankinem Ḇeḇye ḇekur Wairek.
44006001	Ro fafisu ani, kawasa Kristen ḇesun babo sya sibor syadi wer, isof ro fandu kawasa Yahudi ḇeyawosḇe Yunani sya surem kawasa Ibrani sya, snar rarwas faro kabom sesi sefandun siḇa ro afuf farmyan ḇero ras-ras.
44006002	Snar roi ḇeḇesya nine manwawan samfur seser risuru ansi sor kawasa Kristen sya kam fa sfanjur ma sikofen: "Inko kara imnisḇa, snar inko myaren ḇa fa inkoḇaryas Allah wos ya, snar afuffarmyan meja ya.
44006003	Inja naek ma srar mko iḇye mko kinfir snon rifik ro fandu mko. Snonkaku kofawi kam kankenem ḇepyum ma ḇefo kuker Rur Ḇesren ma ḇefawinananem, insa ko kanow si fa suf fararur ine,
44006004	insa mankun inko inkomam ker nadi ma afuffarmyan wos ya."
44006005	Karkara ani jemaat ḇesiper simarisen i, inja skinfir Stefanus snon oso ḇefo kuker kakyar ma Rur Ḇesren, ma Filipus, Prokhorus, Nikanor, Timon, Permenas ma Nikolaus, snon oso ḇeso agama Yahudi ro Antiokhia.
44006006	Raimnai ssun si ḇeḇarpon manwawan ansi, ma manwawan ansi srir siḇrasna ro siḇrusna ma senadi.
44006007	Allah wos ḇyedi iryer syadi wer, ma dandonek kawasa Kristen ro Yerusalem sibor syadi wer, ma imam sya sibor sakkyar ma sakso kako.
44006008	Ma Stefanus, ḇefo kuker fakamaman ma papoik, ifrur fasasnai kanandor ma aḇyair-aḇyair ro fandu kawasa.
44006009	Ḇape naek ono sikḇawes ro fandu jemaat Yahudi, sap siḇe kina jemaat Libertini -- kina jemaat ansi ido snonkaku ro Kirene ma ro Aleksandria -- fnoḇek snon Yahudi ono ḇeraker Kilikia ma Asia. Snon ansi sfamfaḇri kuker Stefanus,
44006010	ḇape sipok sisampum Stefanus fawawinananem ḇyena ḇa ma Rur ḇedifi fa dawos ya ḇa.
44006011	Inja sna wosi kuker snonkaku ono ma sikofen ḇo soḇo: "Inkomnaf kwar ikofen wos anonef faro Moses ma Allah."
44006012	Kuker nyan ḇeradine sfarkor ninyan kawasa ḇeḇor ansi ma ḇebarara ma ḇefawinananem Refo Yahudi; fa soper Stefanus, sismeri ma ssuni ḇeḇarpon Kankain Karkara Agama.
44006013	Ma siwan saksi ankarkar ono fa sikofen: "Snon ine dawos ḇesya kwar wos anonef ḇekur moḇ ḇesren ine ma sasoser Refo Yahudi,
44006014	snar inkomnaf kwar ikofen, Yesus snon Nazaret ine, nari kyakok Rum Allah ine ma syadwer rari Moses ḇyefa ḇeḇewaris ḇeko."
44006015	Kawasa ḇeryur ro Kankain Karkara Agama ine siknower Stefanus, ma smam Stefanus ḇarpon ḇyedi isnai imnis ḇarpon malaikat oso.
44007001	Imam Ḇeba ikofen: "Kaku rariryake?"
44007002	Stefanus kyarem, ḇo doḇo: "Ne, naek ma sinan-sinan, mkomnaf naḇye! Allah ḇeḇye syadi fyasnai ḇayir mankundi kwar faro sinan up ḇepon koḇedi Abraham, rofyor isya kaker ro sup Mesopotamia, fafisu kyain faswef ḇaim ro Haran,
44007003	ma dawos faroi: Wasasyar bur mnu bedi ma naek srar besi ma rwaḇe mnu nari Yafasnai faro au.
44007004	Inja isasyar ro mnu kawasa Kasdim, ma ryama kyain faswef ro Haran. Ma rofyor kmari imar kwar, Allah iwan i fa ibur sup ani ḇesup ine, moḇ babo ine, mko kain ro ine;
44007005	ma ro dia Allah ḇyuk pusaka faroi ḇa, ma saprop mnuk ono roḇa, ḇape Allah ḇyeasas nari ḇyuk sup ani faroi ma kpu ma up ḇyesi, ḇape ro fafisu ani isma romawa ḇaim.
44007006	Ma Allah ikofen radine, nari kpu ḇyesi semandaman ro sup amber ma nari sewayam si ḇemanfyan ma sifrur kandera si ḇewampasi wambarek utin rifiak."
44007007	Ḇape Allah ikofen: "Nari er ḇeḇewayam ansi yaḇuk samamyai faro si, ma nari sisasyar kwar ro dia ma seari faro aya ro moḇ ine.
44007008	Raimnai Allah ḇyuk faroi asas sofuk; ma rarirya Abraham daḇen Ishak, ma ifrur sofakfuk ḇyedi ro ras ḇeḇewar ya; ma Ishak daḇen Yakub, ma Yakub daḇen kpu samfur seser risuru koḇan si.
44007009	Snar sne masasor, ro kpu koḇesi inja sḇoḇ Yusuf ḇesup Masir, ḇape Allah ryowusi,
44007010	ma fyaspari ro kandera ḇyena kam ma ḇyuk faroi saswar-fakamaman ma fawawi nanem ro fafisu dores ro ḇarpon Firaon, wairek Masir. Firaon isiḇer i fa ḇyefaker ro sup Masir ma rum wairek ḇesiper.
44007011	Ma ro fafisu ani andoḇa myun sup Masir ḇesiper ma sup Kanaan, ma sekandera naba, isof kpu koḇesi sisma nanan ḇa.
44007012	Ḇape rofyor Yakub imnaf, ro sup Masir gandum sisya inja iwan up koḇesi ḇe Masir. Ine kada rara ḇepon ya iri.
44007013	Ma ro rara ḇeḇesuru ya Yusuf fyasnai ḇadir mankundi faro naek ḇyesi, isof Firaon ifawi Yusuf er ma ḇarpur ḇyesi.
44007014	Ḇarpur ya Yusuf iwan fa sfaryan kmari Yakub ma naek ḇyesi kina senakam ḇarbor sedi sesamfur rifik seser ririm.
44007015	Rarirya Yakub fyaryan ḇesup Masir. Ro dia Yakub imar, i ma kpu koḇesi;
44007016	kor sesi ssunsi ḇe Sikhem ma sikramsi ro rus Abraham kyoḇes kwar kuker pipi sarak ono ro Hemor romawa ḇyesi ro Sikhem.
44007017	Ḇape asas Allah ḇyuk faro Abraham fyanam imnis kwar, ma er ani iryewen ma sibor ro sup Masir,
44007018	isof wairek babo oso ikḇawes ma ikif sasoser ro sup Masir, snon ani dakfawi Yusuf ḇa.
44007019	Wairek ani syewar nyan ankar ma sararer faro er koḇedi ma ifrur kandera kpu koḇesi, ma iwanbo sisawen romawa kasun sesi, insa er koḇedi ipromes.
44007020	Ro fafisu ani Moses ḇyeḇeaḇen ma ipyum ro mamam Allah. Paik rikior ḇyeḇefaduru ro kmari rum ḇyedi.
44007021	Raimnai si sawen i, ḇape imboki Firaon duni ma iwan fa sfadurui imnis ḇinkundi romawa ḇyedirya.
44007022	Ma Moses ḇyeḇefarkor kuker fawawi ḇeḇor ro kawasa Masir, ma ipok ro wos ma fararur ḇyena.
44007023	Fafisu byeumur wampasi wambarek samfur rifiak, iswaruser ro sneri fa ryakaki naek ḇyesi, isoine kawasa Israel.
44007024	Rofyor ani myam snon Masir ya, iprer naek ḇyesi oso, inja ifnoḇek i ma myun snon Masir ani.
44007025	Kyara doḇo naek ḇyesi nari sifawi, Allah ḇyuki fa fyaspar si, ḇape sikada sifawiḇa.
44007026	Ro meserdi ryakaki si wer ma fyor ani, snon Israel risuru sumunsu, ma syewar fa ḇyedasisu doḇo: Naek mko! Mkofawiḇake mkoḇe manbekanaek? Snaro mkomun yae mko?
44007027	Ḇape snon ḇefrur sasar faro min ḇyedi ani isampum Moses ma ikofen doḇo:
44007028	Mansei ḇekanow au fa bemanfarkin ma mankara faro inko? Inja woḇo wakmun aya imnis mandoḇindi mun snon Masir ani?
44007029	Moses imnaf wos ani, ifrar ibur ma ikenem imnis mandaman ro sup Midian. Ro diwa daḇen romawa snon risuru.
44007030	Ma wampasi wambarek samfur rifiak nawas myam malaikat oso ro sup ḇeursḇa fanam bon Sinai rofor ḇesber ḇesasyar ro manuk.
44007031	Moses ikandor snar mamam ani, ma fafisu ryaḇe moḇ ani fa myam fanam, Manseren dawos faroi:
44007032	Aya ine Allah up besi, Allah Abraham, Isak ma Yakub, inja Moses ryadai ma imkuḇa beri rofyor myam roi ḇeḇesya ani.
44007033	Manseren Allah ikofen faroi: Per roi ḇesower wemsi, snar moḇ, wores ro ani, saprop ḇesren dirya.
44007034	Ya mamepen kwar kuker kaku ḇeri ḇaḇekandera ḇekur er ayesi ro sup Masir, ma yamnaf kwar fafafko sena, ma yado kwar insa yafaspar si; inja rwama, insa yawan au ḇesup Masir.
44007035	Moses ine iso simewer kwar ani, ma sikofen: Mansei ḇekanow au ḇemanfarkin ma mankara? -- Moses ani iso Allah iwan fa ḇeḇemanfarkin ma ḇeyun aski kuker fafnoḇek malaikat, befasna mankundi kwar faroi ro manuk.
44007036	Iso ḇeyunsi fa sisasyar kuker frur fasasnai kanandor ma aḇyair-aḇyair ro sup Masir, ro soren ḇerik ma sup ḇeursḇa, wampasi wambarek samfur rifiak.
44007037	Moses anine kaker iso ḇekofen faro kawasa Israel: Nabi oso ḇemnis raris aya ine nari Allah ḇyausi faro mko ro fandu naek mkoḇesi.
44007038	Moses anine iso ḇeyores fanandu jemaat ro sup ḇeḇeursḇa fandu malaikat ḇekofen faroi ro bon Sinai ma up koḇesi; ma iso ḇemnaf wos-wos ḇekenem, raimnai ḇeyakḇuk wos anna wer faro mko.
44007039	Ḇape kpu koḇesi simewer siso useri, ḇoi spampumi. Ro sisnesna simarisen skaḇer ḇesup Masir.
44007040	Inja sikofen faro Haruni: Wafrur amfyanir ono faro inko, ḇembran ro ḇarpon inkoḇedi, snar Moses ḇeyun inko fa inko sasyar bur sup Masir ani -- inko fawiḇa rosai ḇeḇesya kwar kukeri.
44007041	Ma rofyor ani sifrur sapi mkun oso ma sikun farsarser faro amfyanir ani ma simarisen kuker rosai sifrur ro mankunsi ani.
44007042	Inja Allah myambur si ḇo ryirsi fa seari faro roi ḇeḇor ḇero nanki imnis fasfas ḇero syap nabi-nabi: 'Inja rosai mko bukfarser faro aya ma aiwan rosai mko karuk ḇesamsom fafisu wampasi wambarek samfur rifiak ro sup ḇeḇeursḇa ani, ne, er Israel?
44007043	Royo ḇaim, mboi mkoḇar aḇdares Molokh ma mak amfyanir Refan, amfyanir-amfyanir mko frur ani faro mko syom. Rarirya nari Yun mko ma Yasawen mko isof ro Babel ḇar iwara.'
44007044	Rum ḇeḇesaksi faro kpu koḇesi ro sup ḇeḇeursḇa, imnis Allah syoser kwar faro Moses insa ifrur raris rum myam kwar ya.
44007045	Rum ani kpu koḇesi sisma i ma kuker farkankin ro Yosua suni ḇo ssun ro sup ine, isoine fafisu sup ine ḇyeḇeyun bur er-er ḇeso, Allah iyaw ro ḇarpon kpu koḇesi; rarirya isof fafisu Daud.
44007046	Daud isma saswar ma fakamaman ro ḇarpon Allah ma dor insa Allah imarisen ido ifrur rum oso faro Allah Yakub kyain ro.
44007047	Ḇape Salomo kada iso ḇeḇawes rum oso faro Allah.
44007048	Ḇape Allah ḇekaki syadi ipok fa kyain ro rosai snonkaku sifrur kuker ḇramin ḇa, imnis rosai nabi sya sikofen:
44007049	'Nanki irya karapesa nasan ayedi, ma supswan irya araref ayedi. Rum rosai nari mko frur faro aya, rarirya Allah ikofen, moḇ rosai nari ḇeḇemananai faro aya?
44007050	Mkofawi ḇake nanefakam ḇrawr ḇero ḇrassu?'
44007051	Ne, snonkaku ḇukor ḇepakrek ma sne ḇesouser ḇa ma knaram ḇeproi, mko kada mkosampum Rur Ḇesren, imnis kpu mko ḇesi rarirya mko kako.
44007052	Mansei si ro nabi-nabi sya ḇeyaksma kandera ro kpu mkoḇesi ḇa? Mboi smun snonkaku ḇepon sya ḇeḇaryas raramuma ro snon ḇenapes, ro baboine mko famyun ma mkomun kwar ani.
44007053	Mkosma kwar sasoser ro Refo Yahudi ma malaikat-malaikatsya ssḇukḇe mko ḇape mkoso naba."
44007054	Rofyor Kankain Karkara Agama simnaf wos anna sisnesna nasam kaku ma sark fafais sinasna.
44007055	Ḇape Stefanus ḇefo kuker Rur Ḇesren iwakwaker ḇe nanki ma myam payamyum Allah ma Yesus dores ro ḇar raku Ḇyedi.
44007056	Inja ikofen: "Kaku ḇeri yamam nanki ḇyas ma Rumkun Snonkaku dores ro Allah ḇarpon Ḇyedi."
44007057	Rarirya sar naba ma snos siknasna ḇo sopri ma sfori.
44007058	Sismeri ḇe mnuya ḇandiri, ma ssoi kuker karui. Ma saksi-saksi sya srir syatu sena ro ḇarpon snonkbor ḇenir Saulus.
44007059	Fafisu ssoi, Stefanus ḇyenadi, ḇo doḇo: "O Manseren Yesus, wun rur ayedi."
44007060	Kyain wepur ma dor naba: "Manseren befa sḇar awer sasar ine!" Ikofen rarirya posa imar.
44008001	(1a) Paulus kako dakmarisen fa Stefanus smuni. (1b) Ro fafisu ani randak ro kandera ḇeba ḇekur jemaat ro Yerusalem. Sikam sibur sfamok sup Yudea ḇesiper ma Samaria, demir manwawan ansi si ḇekainepen.
44008002	Kawasa ḇekyar sya skanes Stefanus ma sikriri.
44008003	Ḇape Saulus syewar nyan fa fyasasye jemaat ani inja syun-syaye rum ḇe rum ma ismer snon ma bin ḇeḇandi ma ḇyesi fa ssun ro bui.
44008004	Kawasa Kristen ḇebur famok ansi simbran ro sup ḇesiper ma sḇaryas Ankankinem Ḇeḇye.
44008005	Ma Filipus ryaḇe mnu oso ro Samaria ma ḇyaryas Wairek faro snonkaku ḇero dia.
44008006	Rofyor kawasa ḇeḇor ansi simnaf Filipus ḇaryas ḇyena ma smam fasasnai kanandor ma aḇyair-aḇyair ifrurna, sikam sesne oser simarisen rosai ḇyaryasna.
44008007	Snar kawasa ḇeḇor rur ḇemaḇak siwoḇer sya, rur ḇemaḇak ansi si sasyarḇo siyiw naba, ma snonkaku sibor ḇepapipen ma ḇeḇemanis ono ifrursi fa siprei.
44008008	Rarirya raryaḇ ḇeba kaku ro mnu ani.
44008009	Snon oso snori Simon fyoro kwar nya mon ro mnu ani ma ifrur kanandor kawasa Samaria, ma dow mankundi ḇe snon ḇeba.
44008010	Snonkaku sya kam kasun ḇeba sisoi ma sikofen: "Snon ine isma papoik ro Allah, sorḇe Papoik Ḇeba."
44008011	Ma sikam sisoi snar fyoro kwar ifrur fa sikandor kuker fararur mon ḇyesi.
44008012	Ḇape baboine sikyar faro Filipus ḇeḇaryas Ankankinem Ḇeḇye ro Ḇaḇesasoser Allah ma snonsnon Yesus Kristus, ma sor fa sisma masi sren, iḇye snon ma bin.
44008013	Simon mankundi kako dakkyar, ma rofyor isma masi sren kwar, iso wanan Filipus, ma ikandor rofyor myam aḇyair-aḇyair ma fasasnai kanandor ḇeba ḇeḇesya na.
44008014	Rofyor manwawan ḇero Yerusalem simnaf, sup Samaria kawasa ansi sisma wos Allah kwar, inja siwan Petrus ma Yohanes suraḇe Samaria.
44008015	Sura kwar ro dia manwawan ansu suḇenadi, insa kawasa Samaria saksma Rur Ḇesren.
44008016	Snar Rur Ḇesren ya dado faro snon oso ḇaim ro fandu si, snar sisma masi sren monda kuker snonsnon Manseren Yesus.
44008017	Raimnai susawar dofensi, posa sisma Rur Ḇesren.
44008018	Rofyor Simon myam Rur Ḇesren ya dado faro kawasa ansi snar manwawan ansu ya susawar dofen si, inja ḇyuk pipi ono faro su, ma ikofen:
44008019	"Muḇuk ḇe aya kako papoik ani, insa rofyor yaksawar dofen snonkaku ono, sikako saksma Rur Ḇesren."
44008020	Ḇape Petrus ikofen faroi: "Mboi pipi besi nari sro kuker au, snar woḇoda, fakamaman Allah kwoḇes i kuker pipi.
44008021	Wasma rarwas osoḇa ro mnuk ine, snar snembri inapes ḇa ro ḇarpon Allah.
44008022	Iḇyekada wambror ro ḇarḇor benane ma benadi faro Manseren, insa ḇyuk ampon ro swaruser ḇero snembri;
44008023	snar yamam snembri ḇyepus kwar ma syarmar ma ḇarḇor ḇena newayam au."
44008024	Simon kyarem: "Iḇyekada mkonadi kuker aya faro Manseren, insa roi ḇeḇor mko kofen kwar nane nkur awer aya."
44008025	Suḇe saksi ma suḇaryas Manseren wos ḇyedi kwar sukaḇer ḇe Yerusalem ma ro mararan suḇedi suḇaryas Ankankinem Ḇeḇye ro mnu-mnu nabor ro sup Samaria.
44008026	Ḇarpur ya malaikat Manseren ḇyesi oso ikofen faro Filipus, doḇo: "Wayor au ma rwaḇe ḇar wambraw waso nyan ḇesabu ro Yerusalem ḇe Gasa." Nyan ani ḇyeusḇa. Inja Filipus rya.
44008027	Snon Etiopia oso, wairek Kandake, wairek bin ro sup Etiopia faker ḇyedi, ḇebarara mananir ḇemamwark wairek ani nana ḇyena, ryaker sup Etiopia ḇe Yerusalem fa daksun ari.
44008028	Snon ani ro mararan barbur ḇyedi kyain ro kereta ḇyedi ma ḇyewasya syap Nabi Yesaya.
44008029	Ma Rur ya ikofen faro Filipus: "Rwamura fanam kereta ya!"
44008030	Filipus rya fasaw ma imnaf faker ani ḇyewasya syap Nabi Yesaya. Filipus doḇo: "Tuan wafawi roi wawasya nake?"
44008031	Kyarem: "Yafawi rariso rofyor oso fyarkin aya ḇa?" Raimnai dor Filipus fa dek ma kyainusi.
44008032	Mnuk ḇyewasya ani ryok radine: "Raris domba oso suni ḇemoḇ skarakruk ro ya; ma imnis domba mkun ḇeḇeawer ro ḇarpon snon ḇekapnik bur ḇyesi, rarirya ipok ḇyas sḇari ḇa.
44008033	Ro ḇaḇemanfyan ḇyena kandera ya deki; manseiso nari ḇefarfyar ḇarpur ḇyedi? Snar nyawa ḇyedi sunibur supswan."
44008034	Inja faker ani ifuken Filipus: "Yafuken au manseiso nabiya ikofen ḇesyan ya? Ikofen mankundike roḇa snon oso ḇeso?"
44008035	Inja Filipus dawos randak kuker mnuk ani ma ḇyaryas Ankankinem Ḇeḇye ro Yesus faroi.
44008036	Skombran pdef mararan skoḇedi isof ro moḇ ḇeḇewar oso. Raimnai faker ani ikofen: "Mamkada war ya iso iya; rosai ḇedwarek aya fa yasma masi sren?" [
44008037	Filipus kyarem: "Rofyor tuan wakyar kuker snembri ḇesiper, ido." Faker ani kyarem: "Mboi yakyar, Yesus Kristus Rumkun Allah."]
44008038	Inja snon Etiopia ani iwan fa kereta ani imnai, ma sudoḇe war ya ma Filipus ḇyuk masi sren faroi.
44008039	Rofyor susasyar bur war ya kwar Rur Manseren dun Filipus ma faker ani myami werḇa. Imbran pdef mararan ḇyedi kuker raryaḇ.
44008040	Ḇape Filipus kada isya ro Asdod. Imbranuk sup aniḇo ḇyaryas Ankankinem Ḇeḇye ro mnu nakam isof ryama ro Kaisarea.
44009001	Fafisu ani Saulus dosam ḇyedi isber ma daw fa iḇemyun Manseren kawasa ḇyesi. Rya faro Imam Ḇeba,
44009002	ma dor syap kuasa roi fa dun faro majelis Yahudi ro Damsyik, insa, rofyor isrow snon ma bin ḇeso Manseren Nyan ḇyedi, fyor si ma dunsi ḇe Yerusalem.
44009003	Ro mararan ḇyedi ḇe Damsyik, fafisu fyanam mnu ani kwar kniko sananai oso syoker nanki ma isnai yari.
44009004	Isapi ma imnaf mkaren oso ikofen faroi: "Saulus, Saulus, snaro bewayam aya?"
44009005	Saulus kyarem: "Manseiso au, Manseren?" Inja Ikofen: "Aya ine Yesus, bewayam ya.
44009006	Indo wakḇok ma rwaḇe mnu ya, ro diwa nari sikofen faro au, rosai nari wafrur ya."
44009007	Kawasa ḇesoi ro mararan ani sikmom, snar simnaf mkaren ani, ḇape smam snonkaku oso ḇa.
44009008	Saulus ikḇok ma dores, raimnai ḇyas mkasu, ḇape myam royoḇa; inja sikfin i fa syun ro Damsyik.
44009009	Ras rikior dafafare ma dananba dinemba.
44009010	Ro Damsyik Manseren kawasa Kristen ḇyesi oso isya snori Ananias. Manseren ikofen faroi ro mamam oso: "Ananias!" Kyarem: "Ayaisine Manseren!"
44009011	Manseren ikofen: "Rwama rwaḇe nyan ḇenir Nyan Ḇeyaḇyoḇer, ma swewar ro Yudas rum ḇyedi snon oso ḇeraker Tarsus benir Saulus isya fafisu ine ḇyenadi,
44009012	ma ro mamam oso myam, snonkaku ḇenir Ananias syun randum isawar dofeni, insa myam wer."
44009013	Ananias kyarem: "Manseren ro snonkaku sibor yamnaf kwar ro snon ani ifrur ḇarḇor nabor kwar faro snonkaku ḇesren besi ro Yerusalem.
44009014	Ma ryama ro dine kuker papoik ḇeba ro mananir imam, insa fyor snonkaku syakam ḇeyap snombri."
44009015	Ḇape Manseren ikofen faroi: "Rwamura snar snon ani dera yakimfir kwar faro aya fa ḇyaryas snonsnon Yedi faro er ḇeso kako ma faro wairek-wairek ma kawasa Israel.
44009016	Mankundaya nari yafasna faroi, kandera nabor nari nkuri snar snonsnon ayedi."
44009017	Inja Ananias rya ma syun ro rum ani. Isawar dofen Saulus ma ikofen: "Saulus, naek yedi, Manseren Yesus, ḇefasnai mankundi faro au ro nyan wambrar ro ani, iwan aya kwar faro au insa mam wer ma wafo kuker Rur Ḇesren."
44009018	Ma ro fafisuya beri, arpar ro mkassu noḇes isof myam wer. Ikḇok ma isma masi sren.
44009019	(19a) Ma rofyor danan kwar syamḇraḇ wer. (19b) Saulus kyain ras ono kuker kawasa Kristen ro Damsyik.
44009020	Fafisu ani beri ḇyaryas Yesus ro rum nadi, ma ikofen Yesus irya Rumkun Allah.
44009021	Kawasa Kristen ḇeḇor ḇemnafi sya sikmom ma sikofen: "Inja snonkaku ineke, iso ḇemarisen ḇemun mansei-mansei ḇeyap snonsnon Yesus ro Yerusalem? Ma ryama kuker swaruser ani kako insa fyor ma dunsi ḇeḇarpon mananir imam-imam?"
44009022	Ḇape Saulus fararur ḇyedi iba syadi wer isof kawasa Yahudi ro Damsyik sikmom, snar fyasnaibos, Yesus i Wairek.
44009023	Ḇarpur ro ras ono kawasa Yahudi ssewar nyan oso insa smun Saulus.
44009024	Ḇape nyan ḇeḇyeḇa ani Saulus ifawiyi. Ras-roḇ kawasa Yahudi siwaren wark kedwai nakam ro mnu ani insa smuni.
44009025	Rarirya ro roḇ oso kawasa Kristen ḇyesi ono suni fa sikyui ro aram oso ro ayar mamun mnuya ḇandiri.
44009026	Saulus rofyor ryama kwar ro Yerusalem syewar fa isnefer kawasa Kristen sya ḇape simkak i kam, ma sikyarḇa beri, ikako daksun kwar ḇe Kristen.
44009027	Ḇape Barnabas ikada duni faro manwawan sya ma fyar faro si, rariso Saulus myam Manseren ro nyan ya faduri ma moḇsaiso Manseren dakawawos faroi ma rariso ḇri ḇyedi fa ḇyuk farkarkor ro Damsyik ro snonsnon Yesus.
44009028	Ma Saulus ryowus si ro Yerusalem, ma kuker ḇri ḇyuk farkarkor ro snonsnon Manseren.
44009029	Ikako dawawos ma fyaḇaḇri kuker kawasa Yahudi ḇeyawos ḇe Yunani, ḇape ssewar nyan insa smuni.
44009030	Ḇape rofyor naek Kristen ro jemaat sifawi awine kwar inja ssun Saulus be Kaisarea ma siwani fa iburḇe Tarsus.
44009031	Fyoro kaku jemaat ro Yudea ḇesiper, Galilea ma Samaria skain kuker aski. Jemaat ani sḇawsi ma sikenem kuker araryof faro Manseren. Dandonek sedi sibor syadi wer kuker fafnoḇek ro Rur Ḇesren ya.
44009032	Rofyor ani Petrus imbran yar fa ryakaki ḇe moḇna kam. Ro mararan ani dakrama kako faro kawasa ḇesren ro Lida.
44009033	Ro dia isrow snon oso snori Eneas, ḇeduf papipen ma ḇeḇarek ro kamboi ḇyedi ḇewampasi wambarek riwar kwar.
44009034	Petrus ikofen faroi: "Eneas, Yesus Kristus ḇyuk pararei faro au; wakḇok ma fasos kamboi bedi!" Fafisu ani beri snon ani ikḇok.
44009035	Kawasa kam ḇero Lida ma Saron smami, inja skaḇer faro Manseren.
44009036	Ro Yope bin Kristen oso snori Tabita -- ro wos Yunani Dorkas. Bin ine nabor kaku ḇyesyowi ma ḇyuk farsarser.
44009037	Ḇape ro fafisu ani iduf rao isof imar. Ma rofyor si masi i posa, suni fa ḇyarek ro sim ḇero bo.
44009038	Lida fyanam Yope. Rofyor kawasa Kristen simnaf Petrus isya ro Lida, siwan naek risuru faroi kuker fararyor: "Rwama fasaw ḇe inko."
44009039	Inja Petrus fyasos fa iso si. Sra kwar ro Yope, ssun pdefi ḇesim ḇero bo ma kabom sya kam srama sores fanam i ma skanesḇo sfasnai faroi sansun ma rofmar, Dorkas isip faro si ro fafisu isya iḇye ya.
44009040	Ḇape Petrus iwan fa sisasyar kam, posa kyain wepur ma ḇyenadi. Raimnai myam ḇemar ani ma ikofen: "Tabita, wakḇok kada!" Inja Tabita ḇyas mkasu ma fyor myam Petrus, ikḇok fa kyain.
44009041	Petrus ikin ḇrasu ma ifnoḇek i fa dores. Raimnai dor kawasa ḇesren ansi fnoḇek kabom sya ma fyasnai faro si, bin ani ikenem.
44009042	Roi ḇeḇesya anine imbran yar Yope ḇesiper ma kawasa sibor kaku sikyar faro Manseren.
44009043	Ḇarpur ro roi ḇeḇesya ani Petrus kyain ras ono ro Yope ro rum snon ḇenir Simon, ḇeyak aiwan kif.
44010001	Ro Kaisarea snon oso isya snori Kornelius, mambri sarar sor ḇe sarar Italia.
44010002	I kuker kina ro rum ḇyedi sikyar ma sararyof faro Allah ma ḇyuk farsarser nabor faro er Yahudi ma ḇyenadi ḇesya kwar faro Allah.
44010003	Indokada fanam oras kior mandira, myambos Manseren malaikat ḇyesi oso ryama syun ro rum ḇyedi ma ikofen: "Kornelius!"
44010004	Myambos malaikat ani kuker makakak ma ikofen: "Rariso ine o Manseren?" Malaikat ani kyarem: "Nadi ma farsarser ḇena kam nek kwar faro Allah ḇarpon ḇyedi ma Allah iswarepen au.
44010005	Inja knikine, wawan snonkaku onoḇe Yope fa ssun snon ḇenir Simon sapi kakoḇe Petrus.
44010006	Isya ro rum Simon snon ḇeyak aiwan kif, ḇekain ro swan andir."
44010007	Malaikat ḇeyawos faroi ani i buri kwar, raimnai dor snon risuru ro manfamyan ḇyesi fnoḇek sordade ḇekyar oso ro snonkaku ḇefnoḇek i ḇesya kwar si.
44010008	Rofyor ikofen ḇayir roi ḇeḇor anna kam faro si posa iwan siḇe Yope.
44010009	Meserdi rofyor snon rikior ansi sisya kaker ro mararan ma sfanam mnu Yope kwar, indokada fanam oras samfur seser risuru arkok, Petrus dekḇe rum ya bori fa ḇyenadi.
44010010	Petrus iḇe danan snar ibiser, ḇape insape sfasos roḇean na, fafisu ani papoik Allah iswoḇer i.
44010011	Myam nanki ḇyas ma roi oso imnis kruḇen ḇeba ḇyedopir rifiak ma sikyui isof ro saprop ya.
44010012	Ro dori iser aiwan syoso-syoso kam ḇeḇewemin rifiak, ḇeanawer ma mansya.
44010013	Imnaf mkaren oso ikofen: "Ne, Petrus wayor au, kwaruksi ma wansi!"
44010014	Ḇape Petrus kyarem: "Roḇa, o Manseren rariryaḇa snar aya yakan ḇaim roi ḇefor ma ḇemamas."
44010015	Mkaren ani ryokḇe eḇesuru ya faroi: "Rosai Allah fyasren, wapok fa befor naba."
44010016	Roi ḇeḇesya ani ryamaḇe rarwan rikior posa kruḇen ani ḇyeḇeyer fasau ḇe nanki.
44010017	Petrus kyara ro sneri, fasasnai rosai ḇero mamam myam kwar ine. Fafisu ani Kornelius snonkaku iwan ansi sisya ro kedwai ya ḇarpondi ma sifuken Petrus rum ḇyedi.
44010018	Skor snon oso fa skofuken, imbude Simon sapḇe Petrus isya ro rum ani.
44010019	Fyor ani Petrus kyara kaker ro mamam ani, ma Rur ya ikofen faroi: "Snon risuru suisya susewar au.
44010020	Wayor au wado ma waso si, beḇirḇar awer, snar ayaiso ḇewan si muma."
44010021	Inja Petrus dado rarḇaḇ ikofen faro si: "Ayaiso mkossewar ya; rosaiso ḇeḇedari mkoramuma ya?"
44010022	Skarem faro i: "Kornelius snon mambri sne ḇenapes ma ḇeyararyof Allah ro fandu er Yahudisya kam si fawiyi, isma kwar fasasnai ro Allah ma mam malaikat ḇesren oso ḇekofen faroi insa dor au ḇe rum ḇyedi fa imnaf rosai nari wakofen faroi."
44010023	Ma Petrus ikofen fa skenef ro dia. Mesrdi ikḇok fa iso si fnoḇek naek ono ro Yope.
44010024	Ro arwori skorama ro Kaisarea. Kornelius isya iwafsi ma dor naek ma bati ḇyesi fa siryur kwar.
44010025	Rofyor Petrus syun, Kornelius rya isrow i ma ḇyan suba ro ḇarpon ḇyedi.
44010026	Ḇape Petrus idwarki doḇo: "Wores, aya ine snonkaku monda."
44010027	Ma dawawos kukeri, ḇo syun ma isrow kawasa sibor sisya siryur.
44010028	Ikofen faro si: "Mkofawi kam kwar, rari Yahudi ḇyuk ḇaḇeri fa snon Yahudi oso ikenem fawas snonkaku ḇeḇe Yahudi ḇa, roḇa syun ro rum sena. Ḇape Allah fyasnai kwar faro aya insa yapok yakofen awer snonkaku osoḇe ḇemamas.
44010029	Snar rarirya yaḇerer fararyor mkoḇena ḇa mboi yara muma beri. Insape yamarisen yafawi rosai ḇeḇedari mkor aya."
44010030	Kornelius kyarem: "Ras rifiak ḇesyof kwar indokada fanam oras kior ro fafisu ḇeradine, yaḇenadi ro rum ayedi."
44010031	Kniko snonkaku oso dores ro ḇarpon ayedi, ma sansun ḇyena nasnaper ma ikofen: "Kornelius nadi ḇena Allah imnaf na kwar ma farsarser ḇena kam Allah iswarepen na ro ḇarpon ḇyedi.
44010032	Inja wawan snon onoḇe Yope fa ssun Simon sap kakoḇe Petrus; isya ro Simon snon ḇeyak aiwan kif rum ḇyedi, ḇekain ro swan andir.
44010033	Eḇedari yawan fasaw snon ono faro au, ma kuker sne ḇeryaḇ rwama kwar ine. Knikine inko ryur kam kwar ro ḇarpon Allah ro dine, insa inko mnaf rosai Allah ḇyeasas faro au."
44010034	Raimnai Petrus irandak dawawos doḇo: "Kaku ḇeri yafawi kwar, Allah myam rarwas snonkaku ḇa.
44010035	Snonkaku oser-oser ro er rosairya kaker, ḇeyararyof ma ḇeḇesyowi Allah kuker napnapes imarisen si.
44010036	Wos ani iso Allah iwan fa sḇaryas faro er Israel isoine wos ḇeḇaryas aski ro Yesus Kristus i Manseren faro kawasa kam.
44010037	Mkofawi roi ḇeḇor ḇeḇesya kwar ro sup Yudea ḇesiper randak ro Galilea posa ro masasisren Yohanes ḇyaryas, isoine Yesus ro Nazaret.
44010038	Rariso Allah ryemi kuker Rur Ḇesren ma papoik, iso, ḇembran yar-yar ma ḇefrur pyum ma ḇeḇuk pararei faro snonkaku kam rur ibiris iswoḇer si, snar Allah ifnoḇeki.
44010039	Ma inkoine saksi-saksi ro roi ḇeḇor ifrur kwar ro Yudea ma Yerusalem kako; ḇape smuni ma skafi ro aprop.
44010040	Yesus ani Allah ḇyawesi kwar ro ras ḇeḇekior ya, ma Allah imarisen insa fyasnai ḇayir mankundi,
44010041	faro kawasa er sya kam ḇa, ḇoi faro saksi-saksi, Allah fyasnai kwar ro ḇepon, isoine faro inko ḇeyan ma ḇeyinem kuker i, rofyor diḇri ro munaiḇui.
44010042	Ma isiḇer inko kwar fa inko ḇaryas faro er-er sya kam, ma inkoḇe saksi, iso Allah kyur fasnai fa ḇaḇemankara faro snonkaku ḇekenem ma ḇemar sya."
44010043	Iso nabisya kam sḇardi kwar isoine mansei ḇekyar faroi nari ismai ampon ro sasar kuker snonsnon ḇyedi.
44010044	Fafisu Petrus dawos rarirya, Rur Ḇesren ya dado faro snonkaku kam ḇemnaf ḇaryas ani.
44010045	Ma kawasa ḇekyar kwar ro rarwas ḇesofuk ḇeso Petrus, sikandor, snar smam, mboi fakamaman Rur Ḇesren ḇyeḇesbawer faro er-er ḇeso kako,
44010046	snar simnaf kawasa ansi sawawos ro wos Rur ya ma sisandik Allah. Inja Petrus ikofen:
44010047	"Inja nari snonkaku sidwarekke masi sren kuker war, faro snonkaku sine, snar sikada sisma Rur Ḇesren kwar imnis ko?"
44010048	Raimnai iwan fa sismai masi sren kuker snonsnon Yesus Kristus. Posa kwar sor ro Petrus insa kyainus si ras ono wer.
44011001	Manwawan ansi ma naek srar ro sup Yudea simnaf, er-er ḇese sya saksma kako Allah wos ya.
44011002	Fafisu Petrus ryama kwar ro Yerusalem, kawasa ro rari sofakfuk sfamfaḇri swaruser kukeri.
44011003	Sikofen, ḇo soḇo: "Au ine swun kwar ro rum snonkaku ḇesofuk ḇaim, ma wanan fnoḇek si."
44011004	Ḇape Petrus fyar asuser farosi roi ḇeḇesya anna kam, doḇo:
44011005	"Aya isya yaḇenadi ro mnu Yope, kniko rur yedi kyanosen kuker samambraḇ Allah ma yamam mamam oso: roi oso kyaf imnis kruḇen ḇeḇam ḇyeḇefes ro dopir rifiak, ikyu ro nanki isof ro ḇarpon ayedi.
44011006	Yaknower i ma yamam ro dori aiwan syoso-syoso ḇeḇewemin rifiak ma ḇerafdi ma ḇeyanawer ma man sya.
44011007	Raimnai yamnaf mkaren ḇekofen ḇeaya: Ne, Petrus, wakḇok ma kwawuk si ḇo wansi!
44011008	Ḇape yakofen: Roḇa Manseren, rariryaḇa, snar roi ḇefor ma ḇemamas naksun ro sbari ḇaim.
44011009	Ḇape ro rarwan ḇeḇesuru ya mkaren ḇeraker nanki ani ikofen wer faro aya: Rosai Manseren fyasren kwar, wapok befornaḇa!
44011010	Mamam ani imbran rarwan rikior, insape ḇyeḇeyer kaḇer ḇe nanki.
44011011	Ro fafisu ya kako snon rikior skores ro ḇarpon rum, inkenef roya; siwan si ker Kaisarea yoḇ aya.
44011012	Ma rurya ikofen faro aya: Rwa wasosi ḇo beḇirḇar awer! Ma naek riwonem skoine skoso aya. Nkosun ro snon ani rum ḇyedi,
44011013	ma fyawar faro inko, rariso myam malaikat oso, dores ro rum ḇyedi ma ikofen faroi: Wawan snon ono ḇe Yope fa ssun Simon sniri kako ḇe Petrus.
44011014	Iso nari ḇeyun ḇaryas faro mko, nari ḇeḇuk aski faro au ma faro kina ḇero rum bedi ḇesiper.
44011015	Ma ro fafisu yarandak yawawos, Rur Ḇesren ya dado faro si, imnis raris dado ḇepon kwar faro ko.
44011016	Inja yaswarepen Manseren ikofen kwar: 'Yohanes ḇyuk masasi kuker war, ḇape mko nari mkokada mkosma masi sren kuker Rur Ḇesren.'
44011017	Inja rofyor Allah ḇyuk kwar saswar ḇyedi farosi raris ḇyuk faro ko ro fafisu korandak ko kyar Yesus Kristus, raris si nari yamrer Allah marisen ḇyedi?"
44011018	Ro fafisu simnaf roi ḇeḇesya anna kam, inja sikam siknon, ma sisandik Allah, soḇo: "Inja faro er-er ḇese kako Allah ḇyuk farosi marandor ḇefarkin si faro kankenem ya."
44011019	Ro fafisu ya naek srar sibor skakek snar marindi ḇekur si rofyor sḇuk samamyai marmar faro Stefanus kwar. Sibur skakek isof ro Fenisia, Siprus ma Antiokhia; fama sḇaryas Ankankinem Ḇeḇye ya monda faro snonkaku Yahudisya serer.
44011020	Mboi ro fandusi snonkaku Siprus ma Kirene ono ḇerama ro Antiokhia ma ḇewawos kako faro snonkaku Yunani ma ḇeḇaryas Ankankinem Ḇeḇye, isoine Yesus irya Manseren.
44011021	Ma Manseren ifnoḇek si inja snonkaku sibor kaku sikyar ma skaḇer faro Manseren.
44011022	Rarirya sḇesno faro jemaat Yerusalem, inja jemaat ani siwan Barnabas ḇe Antiokhia.
44011023	Rofyor Barnabas ryama kwar ma myam saswar ma fakamaman Allah, imarisen naba kaku. Ḇyuk swarepen farosi insa skain nadworen faro Manseren,
44011024	snar Barnabas snonkaku ḇepyum, ḇefo kuker Rur Ḇesren ma ḇekyar. Dun snonkaku sibor faro Manseren.
44011025	Raimnai Barnabas ryaḇe Tarsus fa syewar Saulus; ma isrowi kwar, duni ḇe Antiokhia.
44011026	Sukain kuker jemaat ani ḇewampasi wambarek oser, ma suḇuk farkarkor faro kawasa sibor. Ro Antiokhia manfamyan ansi sap randak siḇe Kristen.
44011027	Rofyor ani nabi ono srama ker Yerusalem ḇe Antiokhia.
44011028	Snonkaku oso ro si ḇenir Agabus iyori ma kuker papoik Rur Ḇesren ikofen, nari andoḇa ḇebayo myun supswan ḇesiper. Roi ḇeḇesya ani myun kako ro fafisu Klaudius.
44011029	Inja kawasa Kristen ansi sawfa siryur fafnoḇek ono raris oser-oser mankundi samambraḇ ḇyedi ma sfarem na faro naek srar ḇekain ro Yudea si.
44011030	Inja sifrur rarirya kako ma sfarem nafa Barnabas ma Saulus suyun na faro penatua-penatua sya.
44012001	Indokada ro fafisu ani Wairek Herodes ryak kuker frur ḇepakrek faro snonkaku ono ro jemaat.
44012002	Iwan fa smun Yakobus, Yohanes ḇeba ḇyedi, kuker sumber.
44012003	Fafisu myam, mamun ani ifrur raryaḇ snonkaku Yahudi si sisnesna, inja ifrur pdef nyan ani ma iwan fa sfor Petrus. Fafisu ani ras ḇeba munara Mamami Ḇepisenba.
44012004	Petrus ḇyeḇefor kwar, Herodes iwan fa suni ro bui ma sordade syos rifiak siwaren i, syos oser sordade rifiak. Doḇo insa, munara Paskah isyof kwar duni ḇeḇarpon snonkaku ḇeḇor.
44012005	Rarirya Petrus ismai ro bui. Ḇape kuker sneḇesiper jemaat ani sinadi kuker i faro Allah.
44012006	Ro fafisu Herodes imarisen duni ḇeḇarpon snonkaku ḇeḇor ansi ro meserdi ḇayim, ro roḇ ani kako Petrus denef ro fandu sordade risuru, sfes i kuker wanka risuru. Sordade ḇeso sya sisya siwaren ro kedwa ya ḇarpondi.
44012007	Kniko malaikat Allah ḇyesi oso dores fanam Petrus ma sasnai ḇyedi iyar sim ani. Malaikat ani ḇyan Petrus, ma ikofen: "Wakḇok fasaw!" Rarirya wanka ansi soḇes ro Petrus ḇrasi.
44012008	Raimnai malaikat ani ikofen faroi: "Fes sifer bedi ma swower roḇesower besi!" Petrus ifrur rarirya. Raimnai malaikat ani ikofen faroi: "Swansun syatu ḇena ma waso aya!"
44012009	Raimnai iso malaikat ani ḇo susasyar ḇape ifawiḇa, rosai malaikat ani ifrur faroi nkaku rarirya, snar kyara doḇoda myam mamam oso.
44012010	Fafisu sumbranuk manwadwaren ḇepon si ma moḇ wadwaren ḇeḇesuru, sura ro ḇarpon kedwai ḇeba mankarmomen ḇewaiḇe mnu. Kedwai ani ḇyas ro mankundi faro su. Surandi kwar, sumbran isof ro nyan ḇaḇar ya, ma kniko malaikat ani iburi.
44012011	Rofyor Petrus ḇyaḇir mankundi kwar, ma ikofen: "Insape yafawi kaku Manseren iwan kwar malaikat ḇyedi fa fyaspar aya ro Herodes ḇrasi ma snonkaku Yahudisya karkara sena."
44012012	Ma kyara knik fasaw kwar, ryaḇe Maria, Yohanes snari rum ḇyedi, Yohanes ine sapi kako ḇe Markus. Ro dia kawasa sibor siryur ma senadi.
44012013	Ma rofyor nyuk kedwai ḇebaya, imfamyan ḇenirḇe Rode ryama imnafpan mansei ḇenuk ya.
44012014	Ryower bir beri Petrus mkaren ḇyedi, ḇape snar raryaḇ ḇyedi inja syeḇen kedwai ḇeba aniḇa ḇoi syun randum fasau fa ikofen bayir, Petrus isya ro ḇarpon kedwai ḇebaya.
44012015	Sikofen faro bin ani: "Swawo!" Ḇape fyaḇri ḇo doḇo, kaku ḇeri rarirya. Ma sikofen: "Rur ḇyediri."
44012016	Ḇape Petrus nyuk yayayu ḇesya kwar isof fafisu seḇen kedwai ya ma smami, skarsosen.
44012017	Inja Petrus pyankai epen si insa sefasis, raimnai fyawar rariso Manseren fyarkini fa isasyar ro bui. Ikofen: "Mko kofen ḇayir roi ḇeḇesya nane faro Yakobus ma naek srar koḇansi." Raimnai isasyar ma ryaḇe moḇ ḇeso.
44012018	Meserdi sordade ansi searubiru. Sifuken yaesi rosai ḇeḇesya kwar kuker Petrus.
44012019	Herodes iwan fa ssewar Petrus, ḇape sismai iba. Inja Herodes iwan fa skukeḇ sordade ansi ma smun si fa simar. Raimnai fyaryan ro Yudea ḇe Kaisarea ma kyain ro dia.
44012020	Herodes imsor fafayaḇa faro snonkaku Tirus ma Sidon. Inja sesne oser ḇo sra faro Herodes. Sisma nyan oso fa seḇaḇyuk Blastus, wairek faker ḇyesi oso, fa ifnoḇek si, insa sor aski, snar mnu sedi sisma roḇean ro supya mnuk wairek ḇyedi.
44012021	Ma ro ras sap kwar ya, Herodes syansun sansun ḇaḇesasoser ḇyena, ma kyain ro karapesa nasan ya ḇo dawos faro si.
44012022	Ma kawasa ḇyesi ssibras: "Ine Allah mkaren ḇyedi ma mkaren snonkaku ḇa!"
44012023	Ma ro fafisu aniḇeri malaikat oso ḇyaserbosi snar ḇyesyowi Allah ḇa. Inja karom sya sani isof imar.
44012024	Manseren wosya iryer ma snonkaku sibor simnafi.
44012025	Barnabas ma Saulus sukaḇer ro Yerusalem rofyor sufrur posa fararur afuffarmyan suḇedi. Suyun Yohanes, sap kakobe Markus.
44013001	Ro fafisu ani ro jemaat Antiokhia nabi ma guru ono sisya, isoine: Barnabas ma Simeon sapi kako ḇe Niger, ma Lukius snon Kirene, ma Menahem romawa fan sfan fnoḇek Wairek Herodes, ma Saulus.
44013002	Ro ras oso rofyor seari faro Manseren ma sfarfor, Rur Ḇesren ya ikofen: "Mkoḇuk ḇardi Barnabas ma Saulus faro aya, insa sufrur fararur yaḇuk kwar faro su."
44013003	Inja sfarfor ma senadi, ma sisawar dofen su kwar, siwan su fa sura.
44013004	Snar Rur Ḇesren ya iwan su, Barnabas ma Saulus surandak ro Seleukia, ma ro dia suyayun ḇe Siprus.
44013005	Sko fyafer ro Salamis suḇaryas Allah wos ḇyedi ro rum ari snonkaku Yahudi sya sena. Ma Yohanes iso su fa ifnoḇek su.
44013006	Skombran yar myos ani kasiper isof skora ro Pafos. Ro dia sko srow snon Yahudi oso snori Baryesus. I snon ḇena mon ma nabi sararer.
44013007	Gubernur ro myos ani min ḇyedirya, Gubernur ani snori Sergius Paulus, snonkaku ḇefawi nanem. Gubernur ani dor Barnabas ma Saulus, snar imarisen dakmnaf Allah wos ḇyena.
44013008	Ḇape Elimas -- rarirya snonsnon ro wos Yunani, -- snon ḇena mon ani, idwarek su ma syewar fa pyambar Gubernur ani kakyar ḇyedi.
44013009	Ḇape Saulus, sapi kako ḇe Paulus, ḇefo kuker Rur Ḇesren, iknoweri, ma ikofen:
44013010	"Ne, romawa Ibiris, ḇefo kuker ankar sararer ma ḇarḇor, au mbroḇ ro napnapes, nari wamnai ḇake pambar Manseren Nyan ḇenapes ḇyena?
44013011	Knikine, mam, Manseren ḇrasi myun au, ma wapraf, ras ono wapok mam oriḇa." Ma ro fafisuya beri snonkaku ani ḇyaḇir afyo ma pampan ya ikawefi, ma pyanfafyai syewar snonkaku ḇekfin i.
44013012	Gubernur ani myam roi ḇeḇesya ani, ikyar; ma ikandor kaku farkarkor Manseren ḇyena.
44013013	Raimnai Paulus ma min ḇyesi sibur Pafos ma sayun ḇe Perga ro Pamfilia; ḇape Yohanes ibur si ma kyaḇer ḇe Yerusalem.
44013014	Ro Perga skombran pdef mararanya ma skorama ro Antiokhia ro Pisidia. Ro ras Mananai Yahudi skoraḇe rum ari, ma skokain ro dia.
44013015	Siwasya sasoser Refo Yahudi ma syap nabi-nabi posa kwar, mananir-mananir ro rum ari ansi siwan fa sifuken su: "Naek mko, rofyor wos anun ḇeḇawes ma ḇeḇuk sneprei faro er sine naisya, iḇye mkawos na farosi!"
44013016	Inja Paulus iyori. Ma ryasepen si, ḇo doḇo: "Ne, snonkaku Israel ma mko ḇeyararyof faro Allah, mko mnafkada!
44013017	Allah er Israel ani kyinfir kwar up koḇesi ma ifrur er ani fa idonek, fafisu skain ro Masir imnis mandaman. Kuker sambraḇ ma papoik Allah dunsi kwar fa sisasyar bur mnu ani.
44013018	Wampasi wambarek samfur rifiak i kḇaḇ si ro rari sena ro sup ḇeursḇa.
44013019	Ma rofyor Allah myun er rifik ro sup Kanaan kwar, i rarwas sup ani faro si fa snaḇe pusaka,
44013020	indokada wampasi wambarek utin rifiak samfur ririm. Posa kwar ḇyuk faro si hakim-hakim isof ro awar Nabi Semuel.
44013021	Ḇarpur ya sor wairek oso inja Allah ḇyuk farosi Saul Kis mandaḇendi ro keret Benyamin, ḇe wampasi wambarek samfur rifiak.
44013022	Saul ḇyeḇesawen kwar, Allah ikanow Daud ḇe wairek faro si. Faro Daud Allah fyasnai kwar: Yasma kwar Daud Isai mandaḇendi, snon oso ḇefrur sneprei ma ḇefrur marisen ḇeḇor ayena.
44013023	Ma ro up ḇyesi, imnis raris moḇ ḇyeasas kwar. Allah ḇyawes kwar Ḇeḇuk koreri faro snonkaku Israel, isoine Yesus.
44013024	Fafisu siwaf rarama ḇyedi Yohanes ḇyaryas kwar faro er Israel ḇesiper insa simbror ma sor masi sren.
44013025	Ma ro fafisu Yohanes fanam ifrur posa fararur ḇyedi ikofen: Ro karkara mkoḇena mkoḇo Yesus iso aya, ḇape ikada nari pyur aya. Faro yaper roi ḇesower ḇyesi monda yasyus ḇa.
44013026	Ne, naek srar yesi, iḇye Abraham kpu ḇyesi, ma ḇeyararyof Allah, ḇaryas koreri ani sḇaryas i kwar faro ko.
44013027	Snar kawasa ḇekain ro Yerusalem ma manfarkin-manfarkin sesi skarem Yesus ḇa. Inja ssḇuk samamyai faro i, fa sifrur mnis nabi-nabi sya wos sena si wasya ro ras-ras Mananai Yahudi.
44013028	Ma sisma roi osoḇa fa snaḇe knam samamyai marmari, ḇesyaḇo sor kwar faro Pilatus insa smuni.
44013029	Ma rofyor sifrur mnis kwar roi ḇeḇor sfasḇair ro i, raimnai sisabu i ro aprop, ma sikriri.
44013030	Ḇape Allah ḇyawesi ro fandu ḇemar sya.
44013031	Ma fyor ono fyasnai mankundi faro ḇesoi, ro Galilea ḇe Yerusalem sya. Siso baboine ḇeḇesaksi i faro er ine.
44013032	Ma knikine inko ḇaryas ankankinem ḇeḇye ine faro mko, isoine asas ssḇuk kwar faro up koḇesi,
44013033	Allah ḇye imnis kwar faro ko, kpu sesi, kuker ḇaḇawes Yesus, imnis fas-fas ro mazmur ḇeḇesuru: Rumkun yedi au! Yaḇen au kwar ro ras ine.
44013034	Allah ḇyawes i kwar fandu ḇemar sya ma ipok ḇyuki faro munaiḇui wer ḇa. Roi ḇeḇesya ine Manseren fyasnai ro wos ine: Aya nari yafrur mnis faro mko asas-asas ḇesren nari mko kyar na, yaḇuk na kwar faro Daud.
44013035	Eḇedari ikofen ro mazmur ḇeso: Nari wapok mam mundaḇa snonkaku Ḇesren bedi ro mun aiḇui.
44013036	Snar Daud ifrur Allah marisen ḇyena ro awar ḇyedi, raimnai imar ma sikriri fanam kpu ḇyesi, ma ikada ssḇuki faro munaiḇui.
44013037	Ḇape Yesus Allah ḇyawes ya, i kada rarirya ḇa.
44013038	Inja mkofawi, ne naek srar, snar Iso ḇeḇedar sḇaryas faro mko nyan ḇaḇeampun ro sasar.
44013039	Ma i ḇeḇedar snonkaku ḇekyar sya sisma faspar ro sasar ḇeḇor sena, mboi mkopok mkosma naba, kuker Moses sasoser ḇyena.
44013040	Inja, mkepen mko, insa mkosma awer rosai sikofen kwar ro syap nabi-nabi:
44013041	Mko swarepen, ne ḇenankoryae mko, mko karsosen ma mkomar, snar yafrur fararur oso ro awar mkoḇedi, Fararur oso nari mkokyari ḇa, rofyor sḇaryasi faro mko."
44013042	Ro fafisu Paulus ma Barnabas susasyar, sor ro su insa suwawos ro mnuk ani wer ro ras Mananai Yahudi iyama.
44013043	Seari posa kwar, snonkaku Yahudi sibor ma ḇeyakso agama Yahudi ḇeyararyof faro Allah, siso Paulus ma Barnabas; manwawan ansu suḇuk farkarkor ma suyanun si insa skain nako ro Allah saswar ma fakamaman ḇyena.
44013044	Ro ras Mananai Yahudi ḇepur ani indokada mnu ani ḇesiper srama fa simnaf Allah wos ḇyena.
44013045	Ḇape, rofyor snonkaku Yahudi smam snonkaku ḇeḇor ansi, sifo kuker masasor ma sawos anonef, ma sisampum rosai Paulus ikofen na.
44013046	Ḇape Paulus ma Barnabas sumku ḇo sukofen: "Kaku ḇaḇoi mkoiso nari ḇesma ḇepon ḇaryas ro Allah wos ḇyedi, ḇape mko pampumi ma mkokara mkoḇe mkosyusḇa fa mkosma kankenem ḇemanaiḇa ya. Eḇedari inko kaḇer faro er-er ḇeso.
44013047	Snar ineiso sasoser faro inko: Ya fasnai au kwar insa beisnai faro er-er ḇeyakfawi Allah ḇa sya, insa wun aski isof ro supswan pember."
44013048	Snonkaku ḇeyakfawi Allahḇa sya kam simnaf rarirya siryaḇ ḇo sisandik wos Allah; ma snonkaku sya kam Allah fyasnai fa ḇesma kankenem ḇemnaiḇa sya, sikyar.
44013049	Raimnai Manseren wos ya ḇyeḇeḇaryas ro sup ya fyor ani ḇesiper.
44013050	Snonkaku Yahudi sya sfarkor ninyan bin-bin ḇeḇesnonsnon ma ḇeyararyof Allah, ma ḇebarara-ḇebarara ro mnu ani, fa sifrur kandera faro Paulus ma Barnabas ma siyaw subur supya fyor ani.
44013051	Inja Paulus ma Barnabas sukokef fafen ḇero suwesna imnis swarapepen faro snonkaku ansi, raimnai suraḇe Ikonium.
44013052	Ma kawasa Kristen ḇero Antiokhia si ryaḇ ma sifo kuker Rur Ḇesren.
44014001	Ro Ikonium kako manwawan ansuya susun ro Yahudi sya rum ari sedi, ma suḇuk farkarkor faro snonkaku kuker sne ḇesiper, isof snonkaku Yahudi ma Yunani sibor sikyar.
44014002	Ḇape kawasa Yahudi ḇepampum ḇaryas suḇena sya, sawos snesam kawasa ḇeyakfawi Allah ḇa sya isof simsor faro naek ansuya.
44014003	Paulus ma Barnabas sukain ras ono ro dia. Suḇuk farkarkor kuker makaku, snar sukyar faro Manseren. Ma Manseren ḇyuk sambraḇ ro ḇaryas saswar ma fakamaman Ḇyena ma ḇyuk faro su papoik fa sufrur aḇyair-aḇyair ma aḇyair kanandor.
44014004	Ḇape kawasa ḇeḇor ro mnu ani sirwas ḇesuru: ono siwaira kawasa Yahudi sya, ono wer siwaira manwawan ansu.
44014005	Inja kawasa ḇeyakfawi Allah ḇa sya kuker kawasa Yahudi sifnoḇek manfarkin-manfarkin sesi kam sirandak sifrur kandera manwawan ansu ma soḇo ssosu kuker karui.
44014006	Rofyor manwawan ansu sufawi auw sedi kwar, inja sufrar ḇe mnu-mnu ro Likaonia, isoine Listera ma Derbe ro sup ya fyor ani.
44014007	Ro dia suḇaryas Ankankinem Ḇeḇye.
44014008	Ro Listra snon oso isya kyain faswef, snar wesi ipokḇa ma pyapipen ro fafisu snari daḇeni ipok imbranḇa.
44014009	Kyain imnaf ro fafisu Paulus dawawos. Ma Paulus iknoweri ma myam, kakyar ḇyedi, inja ifruri fa iprei.
44014010	Rarirya Paulus dawos kuker mkaren ḇeba: "Wores afuf ro wemssu!" Ma snon ani iyori fa dores, ma imbran mura muma.
44014011	Rofyor kawasa ḇeḇor ansi smam rosai Paulus ifrur ani, sikam ssibras ḇo sawos ro wos Likaonia: "Karwar-karwar ansi sado kwar ro fandu ko kuker sower snonkaku."
44014012	Barnabas sori ḇe Zeus ma Paulus sori ḇe Hermes, snar i ḇeyawawos ya.
44014013	Inja karwar Zeus, ḇena rum karwar ro mnuya ḇandiri, imam ḇyedi ryama ḇo dun sapi snoman ma pampen-pampen bos ono ḇe kedwai ḇeba ro mnu kuker kawasa ḇeḇor fa ssḇuk farsarser samsom faro manwawan ansu.
44014014	Barnabas ma Paulus sumnaf rarirya susap sansun suḇena, ma suyoper ro fandu kawasa ḇeḇor ansi ma suyiw ḇo sukofen:
44014015	"Ne, kawasa mkoine kam, snaro mkofrur rarirya? Inko ine snonkaku monda raris mko. Inko isya ro dine fa inko ḇaryas Ankankinem Ḇeḇye faro mko, insa mkosawen fararur fromo ine, ma mkokaḇer faro Allah ḇekenem, ḇefrur kwar nanki ma supswan, soren ma roi ḇeḇor ḇero ina kam.
44014016	Ro awar ḇesyof Allah myam monda er-er kam ḇo siso nyan mankunsi sena,
44014017	rariryano i mewerḇa fa fyasnai mankundi kuker frur pyum nabor, isoine ḇyuk mekem ro nanki ma wampasi wambarek ḇeḇuksur pyum rokaker ḇe mko. Ḇyuk sneprei faro mko kuker nanan ma raryaḇ."
44014018	Manwawan ansu suyawos rarirya, fa sudwarek kawasa ḇeḇor ansi ḇape saser suba mboi indokada ssḇuk samsom farsarser faro su.
44014019	Ḇape kawasa Yahudi ḇerama ker Antiokhia ma Ikonium sembuk kawasa ḇeḇor ansi fa siso si. Raimnai sso Paulus kuker karui ma sismeri ḇe mnuya ḇandiri, snar skara ḇo soḇo imar kwar.
44014020	Ḇape rofyor kawasa Kristen ansi sores yari-yari, inja ikḇawes ma syun ḇe mnuya. Meserdi i kuker Barnabas sura kam ḇe Derbe.
44014021	Paulus ma Barnabas suḇaryas Ankankinem Ḇeḇye ro mnu ani ma susma kawasa Kristen sibor. Raimnai sukaḇer ḇe Listra, Ikonium ma Antiokhia.
44014022	Ro mnu-mnu anna suḇuk samambraḇ faro kawasa Kristen sisnesna ma suyanun si insa sidworen ro kakyar sena, ma sukofen, kosun ro Ḇaḇesasoser Allah nari kosmai kandera nabor.
44014023	Ro jemaat oser-oser manwawan ansuya sukanow penatua-penatua faro jemaat ani ma sunadi ma sefarfor posa suḇuk penatua-penatua ansi faro Manseren, ḇeḇeknam ro kakyar sena.
44014024	Skombran kasiper sup Pisidia ma skosaye ro Pamfilia.
44014025	Ro dia suḇaryas wos ya ro Perga, raimnai suraḇe Atalia, ro swan andir.
44014026	Ro dia suyayun wer ḇe Antiokhia; ro sup Syam; ro moḇ anine iso randak ya ssḇuk su faro saswar ma fakamaman Allah insa surandak fararur, sufrur kwar ya.
44014027	Sura kwar ro dia suyor fa jemaat ani siryur, posa sufarfyar faro si roi ḇeḇor kam Allah ifrur kwar kuker ḇramin suḇena, ma Allah ḇyas kedwai ya faro er-er ḇeso sya faro kakyar.
44014028	Ro dia sukain fyoro kaku kuker kawasa Kristen ansi.
44015001	Snonkaku ono sraker Yudea ḇe Antiokhia ma ssḇuk farkarkor faro naek srar ḇero dia: "Rofyor mko ḇeḇesofuk ḇaim imnis, rari Moses ḇyefa ḇeḇepusaka, nari mkopok ḇa fa mkosma koreri."
44015002	Ḇape Paulus ma Barnabas susampum karkara sena. Ḇarpurya sfasnai, Paulus ma Barnabas kuker snonkaku ono ḇeso wer ro jemaat ani insa sraḇe Yerusalem faro manwawan-manwawan ma penatua-penatua sya fa sawawos ro mnuk ani.
44015003	Jemaat ani siyaker si isof ro mnu ya ḇandiri, raimnai simbrainuk Fenisia ma Samaria, ma ro moḇ anna sfarfyar ro marandor kawasa ḇeyakfawi Allah ḇa sya. Farfyar anna nafrur raryaḇ naek ansi sisnesna.
44015004	Skora kwar ro Yerusalem jemaat ma manwawan sya kuker penatua-penatua, sisrow si ma sfarfyar faro si ro roi ḇeḇor kam Allah ifrur kuker si.
44015005	Ḇape snonkaku ono ro rarwas Farisi, ḇekyar kwar sya, srama ma sikofen: "Snonkaku ro er ḇeso ḇekyar kwar sya nari seḇesofuk ma seuser Moses sasoser ḇyena."
44015006	Inja manwawan ansi ma penatua-penatua skankain fa sawawos ro mnuk ine.
44015007	Skara fyoro kwar ro mnuk ani, ḇarpur ya Petrus iyori ma ikofen faro si: "Ne, naek ma srar mko, mkofawi, ro randakya Allah kyinfir aya ro fandu mko, insa kuker sḇadon yedi er-er ḇeso sakmnaf ḇaryas ankankinem ḇeḇye ma sikyar.
44015008	Ma Allah, ḇefawi snonkaku sisnesna, fyasnai marisen ḇyedi kwar insa daknasi snar byuk Rur Ḇesren ya kako faro si imnis ḇyuk faro ko,
44015009	ma ipok ifrur rarwas osoḇa ro fandu ko kuker si, rofyor fyasren sisnesna kwar snar kakyar sena.
44015010	Rariryaido, snaro mko marisen mko frowsbir Allah kuker mkorir ro erdai kawasa Kristen ansi kamnam oso, kpu koḇesi sipok sḇarḇa, isof baboine kokako?
44015011	Rarirya, ko kyar, saswar-fakamaman Manseren Yesus Kristus nari kosma koreri imnis si kako."
44015012	Inja er ansi kam sefasis, ḇo simnaf Paulus ma Barnabas sufarfyar aḇyair ma fasasnai kanandor nakam Allah ifrur kwar kuker su fandu er-er ḇeso sya.
44015013	Paulus ma Barnabas sumnai ro wawos suḇena kwar, Yakobus ikofen: "Ne, naek ma srar, mkomnaf aya:
44015014	"Simon fyarfyar kwar, ro randak ya Allah fyasnai fakamaman ḇyedi faro er-er ḇese, isoine kuker kankinfir er oso ro fandu si faro snonsnon ḇyedi.
44015015	Mnuk ani imnis kuker fasfas ro nabi-nabi sya wos sena:
44015016	'Ḇarpur nari yakaḇer ma yaḇawes wer aḇdares Daud ḇekarḇaken kwar, ma bemkokna nari yaḇawesna wer ma nari yaḇefa nadworen,
44015017	Insa kawasa ḇeso sya kam ssewar Manseren ma er-er kam ḇefawi Allah ḇa sya, yorsi ḇekawasa yesi rarirya Manseren ḇefrur nakam wos ḇyedi,'
44015018	ma neḇefawi ḇepon kwar ro awar madero."
44015019	Inja yakara, imnis ḇa fa kofrur kandera faro er-er ḇeso ḇekaḇer faro Allah.
44015020	Mboi kofas syap farosi, insa sḇinkwan bur roḇean sḇukfarser kwar faro amfyanir sya fa ḇearwarem, ma farbuk, ma aiwan ḇemaruk ma rik.
44015021	Snar ro awar ḇepon iwara Moses sasoser ḇyena sḇaryasna ro mnu oser-oser, ma isof baboine sasoser anna siwasyana ro ras-ras Mananai Yahudi ro rum-rum nadi."
44015022	Inja manwawan ansi ma penatua-penatua kuker jemaat ḇesiper ansi sawos namuk fa skinfir ro fandusi snon ono fa nari siwan siḇe Antiokhia fnoḇek Paulus ma Barnabas, isoine Yudas sap i kakoḇe Barsabas ma Silas. Snonkaku ansuine semaf su ro fandu naek ma srar ansi.
44015023	Ssḇuk syap oso farosi ḇerok radine: "Aski ro manwawan-manwawan ma penatua-penatua, ro naek srar mkoḇesi faro naek srar ro Antiokhia, Siria ma Kilikia ḇeḇeknam ro er-er ḇeso.
44015024	Inko mnaf kwar, naek ono ro fandu inko, ḇesmai ankinem ro inkoḇa, mboi ḇerafa ḇefrur ḇirḇar mkosnemna kuker farkarkor sena.
44015025	Eḇedari kuker sne ḇesiper inkawos namuk kwar fa inko kinfir ma inkowan snonkaku ono faro mko fnoḇek Barnabas ma Paulus inko swar ansu,
44015026	isoine snonkaku risuru ḇeḇuk nyawa kwar snar snonsnon Manseren koḇedi Yesus Kristus.
44015027	Inja inkowan Yudas ma Silas, insa suwos asuser anun ḇefas ro syap ine faro mko kako.
44015028	Snar Rur Ḇesren ya imarisen ma inko kako inko marisen, insa korir awer faro mko kamnam ḇeḇor ro roi ḇeḇefandun nane:
44015029	inja iḇye mko ḇinkwan bur roḇean ḇefarsarser faro karwar, ma rik, aiwan ḇemaruk ma farbuk. Rofyor mko sasor mko ro roi ḇeḇesya nane, mkoso pyum kwar. Irya kwar, aski ḇemko."
44015030	Siser siḇrasna kwar, Yudas ma Silas sumbran ḇe Antiokhia. Ro diwa sor jemaat ḇesiper fa siryur, raimnai skoḇuk syap ani farosi.
44015031	Sewasya syap ani kwar, jemaat simarisen kaku snar rakrok ya ḇyuk sneprei.
44015032	Yudas ma Silas, nabi suirya kako, inja fyoro kaku suḇuk swarepen faro naek srar ansya ma susonem sisnesna.
44015033	Ma sukain fyoro knik ro dia, raimnai naek srar ansi srir su kuker aski fa sukaḇer faro ḇewan susya. [
44015034	Ḇape Silas kada imarisen kyain ro dia.]
44015035	Paulus ma Barnabas sukain fyoro knik ro Antiokhia. Sufnoḇek kawasa ḇeso sibor, suḇuk farkarkor ma suḇaryas Manseren wosya.
44015036	Ḇape ḇarpur ya ro fafisu ono Paulus ikofen faro Barnabas: "Iḇye ko kaḇer faro naek srar koḇesi ro mnu-mnu, moḇ ko ḇaryas Manseren wos ḇyena, insa komam rariso kankenem sena."
44015037	Barnabas imarisen dun kako Yohanes sap iḇe Markus;
44015038	ḇape Paulus ikofen bos, ipyumba fa kun snonkaku ḇebur ko kwar ro Pamfilia ma ḇemewer ḇefararur fnoḇek ko.
44015039	Mnuk ani ḇyeknam famfaḇri ḇefnakḇa isof suḇe sisye ma Barnabas dun Markus kako fa isoi ḇo suyayun ḇe Siprus.
44015040	Ḇape Paulus kyifir Silas, ma naek srar ansi srir sko faro saswar ma fakamaman Manseren.
44015041	Ma skombran yar Siria ma Kilikia ḇo suḇuk sambraḇ faro jemaat-jemaat ro dia.
44016001	Paulus ryama kako be Derbe ma ḇe Listra. Ro dia snon Kristen oso isya snori Timotius; snari bin Yahudi ḇekyar kwar, ḇoi kmari kada snon Yunani.
44016002	Timotius ine naek srar ḇero Listra ma Ikonium siwafi kam,
44016003	ma Paulus imarisen insa ifnoḇek i ro mararan ḇyedi. Paulus iwan fa sisofuk i snar kawasa Yahudi ro sup ani, snar sikam oser-oser ifawi kmari snon Yunani rirya.
44016004	Ro mararan yar mnu ḇe mnu Paulus ma Silas sukofen ḇadir mnuk rosai manwawan sya ma penatua-penatua ro Yerusalem sawos namuk kwar kuker ananun, insa jemaat-jemaat siso na.
44016005	Rarirya jemaat-jemaat sisma samambraḇ ro kakyar, ma fyoromuma kawasa ḇekyar sya sibor syadi wer.
44016006	Skombranuk sup Frigia ma sup Galatia, snar Rur Ḇesren ya idwarek sko ḇaryas Ankankinem Ḇeḇye ro Asia.
44016007	Ma skorama ro Misia ma sko karabir fa skosun ro supya mnuk Bitinia, ḇape Rur Yesus ḇyuk ḇa.
44016008	Skunuk Misia kwar, skoranda ro Troas.
44016009	Ro roḇya Paulus myam mamam oso; snon Makedonia oso dores ro dia ma dori, ḇo doḇo: "Kwaḇor muma insa wafnoḇek inko!"
44016010	Rofyor Paulus myam mamam ani kwar, inkosewar fasaw fafisu fa inko kaḇor ḇe Makedonia, snar ro mamam ani inkun karkara, irya Allah dor inko insa inko ḇaryas Ankankinem Ḇeḇye faro snonkaku sya ro diwa.
44016011	Inja inkopaw ro Troas ma inkayun pdef ḇe Samotrake, ma meserdi inkorande ro Neapolis,
44016012	ro dia inkora ḇe Filipi, mnu ḇepon ro supya mnuk Makedonia ine, mnu dakam faro kawasa Roma. Ro mnu ani inko kain ras ono.
44016013	Ro ras Mananai Yahudi inko sasyar ro kadwai ḇeba ro mnuya. Inko mbran sye war andir ma inko srow moḇ Yahudi sya senadi roya, ro karkara inkoḇena isya ro dia; inko kain kwar, inkawawos faro bin-bin ḇeryur ro dia.
44016014	Oso ro fandu bin ansi benirḇe Lidia dakmnaf kako. I bin oso ḇeḇoḇ kruḇen ḇefuk ro mnu Tiatira, ḇesyom faro Allah. Manseren ḇyas sneri, isof kyarkara roi Paulus dawos na.
44016015	Isma masi sren kuker kawasa ro rum ḇyedi ḇesiper kwar, dor inko, ḇo doḇo: "Rofyor mko kara, ayaḇe bin ḇekyar faro Manseren, mkorama mkoḇe ryar ro rum ayedi." Ḇyedifer inko isof inkoso i.
44016016	Ro fafisu oso rofyor inkora wer ḇe moḇ nadi ani, inko srow infyan oso ḇena rur ḇemamkarkir; kuker mamam karkir ḇyena tuan ḇyesi sisma nana nabor.
44016017	Iyom user Paulus ma inko ma dorḇo doḇo: "Snonkaku sine ido Allah ro Moḇ ḇekaki manfamyan ḇyesirya. Sḇaryas faro mko nyan aski."
44016018	Infyan ani ifrur rarirya ḇe ras ono. Ḇape rofyor Paulus fyafayaf kayaryaren ani, inja isiḇer ma ikofen faro rur ani: "Kuker snonsnon Yesus Kristus yawan au fa wasasyarbur bin ine." Ro fafisu ani beri rur ani isasyarbur i.
44016019	Rofyor tuan-tuan ḇena infyan ani smam, kakyar sena insa sisma nana nefromo, inja sfor Paulus ma Silas, ma sismer su ḇebarpon ḇeḇenasan ro pasar.
44016020	Rofyor ssun su kwar ḇeḇarpon ḇebarara-ḇebarara ro mnu ani, ma sikofen: "Snonkaku sine sifrur aru biru mnu koḇanine, snar sikada snon Yahudi,
44016021	ma ssḇuk farkarkor ro rari, kawasa Roma koya kopok koso naba."
44016022	Rarirya kawasa ḇeḇor ansi sikḇawes ma sisampum su. Inja ḇebarara-ḇebarara ḇero mnu ani siwan fa spansawek sansun ḇero baken suḇena ma siprer su.
44016023	Siprer suḇe rarwan ono kwar, raimnai sḇesu fa susun bui. Mananir ro bui isma sasoser ḇepakrek insa iwaren pyum su.
44016024	Imnis sasoser ani mananir ro bui ḇyuk fa susun ro sim ḇero fadu ma sewanka suwesna kuker apyawur ḇedworen.
44016025	Ḇape indokada romfawru Paulus ma Silas suḇenadi ma sudisen dow sanandik faro Allah ma snonkaku ḇeyaksmai ḇeso ansi simnaf user su.
44016026	Fyoroḇa rim ḇeba oso myun, isof bui dopir-dopir ḇyena namarmer; ma rofyor ya kako kedwai ḇeḇor nakam nbase ma wanka sya saibur su.
44016027	Rofyor mananir bui ḇyir ro anenef ḇyedi ma myam kedwai ḇeḇor anna nbas kam pyas sumber ḇyedi fa iḇe ḇyukmun mankundi, snar kyara, snonkaku ḇesmai ansi sifrar sibur kwar.
44016028	Ḇape Paulus dor naba kaku, ḇo doḇo: "Mun mankundaw awer, snar inko isya kam ro dine!"
44016029	Mananir bui iwan fa sun paramrom, raimnai ifrar fa syun kuker radadai ḇyansuba ro ḇarpon Paulus ma Silas.
44016030	Dunsu ḇeḇondi, ma ikofen: "Tuan-tuan rosai nari yafrur, insa yasma aski?"
44016031	Sukarem: "Wakyar faro Manseren Yesus Kristus ma nari wasma koreri, au ma kawasa ro rum bedi ḇesiper."
44016032	Posa suḇaryas Manseren wosya faroi ma kawasa kam ro rum ḇyedi.
44016033	Ro oras ani beri mananir bui dunsu fa ḇyan sren amborew suḇena. Ro fafisuya i kuker kawasa ḇyesi sor fa sismai masi sren.
44016034	Posa dunsu ḇe rum ḇyedi ma ikankun fa suyan. Ma iryaḇ fafayaḇa snar i ma kawasa ro rum ḇyedi ḇesiper sikyar kwar faro Allah.
44016035	Meser kwar ḇebarara ro mnuya siwan ḇefararur ro mnuya fa sra faro mananir bui kuker anun: "Wasasyar snonkaku ansuya!"
44016036	Mananir bui dakkofen anun ani faro Paulus, ḇo doḇo: "Ḇebarara ro mnu siwan kwar fa mko sasyar; inja mko sasyar ro knikine ma mkora kuker ḇaḇye!"
44016037	Ḇape Paulus ikofen faro snonkaku ansi: "Skara nanapes ḇayim siprer inko kwar, kawasa Roma, ro ḇarpon kawasa ḇeḇor, raimnai inkosun bui. Insape siḇe sisasyar famyun inko? Rariryaḇa! Ḇoi mankunsi srama siyaker nu fa nusasyar."
44016038	Ḇefararur ro mnu ansi sikofen ḇadir wos anna faro ḇebarara-ḇebarara ro mnu ani. Rofyor simnaf Paulus ma Silas snon Roma suirya, inja simkak kaku.
44016039	Srama ma sor maaf raimnai siyaker manwawan ansuya fa susasyar ma sor ro su insa subur mnu ani.
44016040	Raimnai subur bui ma sura ḇe Lidia rum ḇyedi; ma su srow naek ansi kwar ro dia ma suḇuk sneprei faro si, posa manwawan ansuya subur.
44017001	Paulus ma Silas suso nyan ḇeyunuk Amfipolis ma Apolonia isof sura ro Tesalonika. Ro dia rum ari Yahudi oso isya.
44017002	Raris fararur ḇyedi Paulus syun ro rum ari ani. Ro ras Mananai Yahudi rikior iwawos kuker si ro mnuk oso ro Refo.
44017003	Ikofen asuser faro si ma kyur fasnai, nari Wairek isma marindi ma diḇri fandu ḇemar sya, raimnai ikofen: "Ine Wairek, isoine Yesus, yaḇaryas faro mko."
44017004	Ono ro si sikyar ma seoser kuker Paulus ma Silas ma kawasa Yunani sibor kako ḇeyararyof faro Allah ma bin-bin ḇefawi ono sibor kaku.
44017005	Ḇape kawasa Yahudi sya simsor ma sisma famfnoḇek ro snon ḇarḇor ono ro fandu ḇeḇekirḇa ro pasar, fa sifrur mbrus ma searubiru mnu ani. Soper Yason rum ḇyedi kuker swaruser fa ssun Paulus ma Silas ḇe ḇarpon fananjur kawasa ḇeḇor.
44017006	Ḇape rofyor sisma su ḇa, sismer Yason kuker naek ono ḇe ḇarpon ḇebarara ro mnuya, ḇo ssibras, ḇo soḇo: "Snonkaku ḇefrur aru biru ro supswan ḇesiper srama kwar kako rodine,
44017007	ma Yason dun si fa seryar ro rum ḇyedi. Sikam sisampum Kaisar sasoser ḇyena ma sikofen, wairek ḇeso oso isya, isoine Yesus."
44017008	Rofyor kawasa ḇeḇor ansi ma ḇebarara ro mnu simnaf wos anna kam, sikam sefesfyas.
44017009	Ḇape sisma ḇaḇyak kwar ro Yason ma naek srar ono ḇeso inja srir si.
44017010	Ḇape ro roḇya beri naek srar ḇero dia siwan fasaw Paulus ma Silas fa suraḇe Berea. Sura kwar ro dia suraḇe Yahudi sya rum ari sedi.
44017011	Kawasa Yahudi ro mnu ani sisnesna nfafir syadi kawasa Yahudi ro Tesalonika, snar sikada simnaf wosya kuker sne ḇemarisen syadi ma ras-ras kam sewasya Refoya fa ssḇuk karkara farkarkor simnaf na nkaku rariryake roḇa.
44017012	Sibor kaku ro fandu si sikyar; ma bin-bin ḇefawi ono sibor kaku ma snon Yunani ono kako.
44017013	Ḇape rofyor kawasa Yahudi ro Tesalonika sifawi, ro Berea kako Paulus ḇyaryas Allah wosya kwar, srama kako ro dia fa sfarkor ninyan ma searu biru snonkaku ḇeḇor ansi sisnesna.
44017014	Ḇape naek srar ansi siwan fasaw kaku Paulus fa ryaḇe swan andir, ḇoi Silas ma Timotius sukada sukain kaker ro Berea.
44017015	Kawasa ḇeyaker Paulus sya sisoi isof ro Atena, raimnai skaḇer kuker ankinem faro Silas ma Timotius, insa susamberen snari.
44017016	Fafisu Paulus iwaf su ro Atena, sneri fyafayaf kaku snar myam mnu ani ifo kuker amfyanir-amfyanir karwar.
44017017	Eḇedari i kuker kawasa Yahudi ma kawasa ḇeyararyof Allah sya skarkara ro rum ari, ma kuker snonkaku ras-ras kam isrow ro pasar sya.
44017018	Ma kuker ḇefawinananem swaruser ono kako ro rarwas Epikuros ma Stoa sfamfaḇri swaruser kuker i ma ono sikofen: "Inja rosaiso mandaw ine imarisen ikofen ine?" Ḇape ḇeso sya sikofen: "Imbude ḇaryas farkarkor ro karwar mandaman." Snar ḇaryas Ankankinem Ḇeḇye ro Yesus ma aḇiḇer ya.
44017019	Inja ssuni ḇe ḇarpon kankain Areopagus ma sikofen: "Inko marisen fa inkakfawi farkarkor babo rosaiso farkor ine?
44017020	Snar roi wakofen faro inko nane nafrur kanandor. Inja inko marisen inko fawi, rosai ḇeḇesya nakam."
44017021	Kawasa Atena ma kawasa mandaman ḇekain ro dia sisma mnis fafisuḇa faro roi ono mboi simarisen sawawos ma simnaf ro roi ḇeḇor ḇebabo.
44017022	Paulus rya dores ro Areopagus ma ikofen: "Ne, kawasa Atena, yamam, ḇoi ro roi ḇeḇor kam mko myaren kaku mkoḇe ari faro karwar-karwar.
44017023	Snar rofyor yambran mura-muma ro mnu mko ḇedi ma yamam roi mko sandik na, yasrow kako rokef farsarser oso kuker fas-fas: Faro Allah inko fawiḇa. Rosai mkofawiḇa ḇoi mko syom, iso yaḇaryas faro mko.
44017024	Allah ḇefrur kwar supswan kuker roi ḇeḇor ḇeroina kam, i rya, Manseren ro nanki ma supswan, kyain ro rum karwar snonkaku sya sifrur kuker siḇrasna ḇa,
44017025	ma kako suf farmyan kuker ḇramin snonkaku ḇa, imnis raris nyamnis roi onoḇa, snar iso ḇeḇuk kenem ma knaref ma roi ḇeḇor kam faro snonkaku sya.
44017026	Ro snonkaku oser baken ifrur kwar er-er kam ma snonkaku fa skain ro supswan ḇesiper ma ryir kwar faro si wampasi wambarek ma yawek na ro kankain sena,
44017027	insa ssewar i ma span ma sisrow i, mboi ḇyinkwan koḇa.
44017028	Snar ro i kokenem, komararer, koisya, imnis raris moḇ manwarwor mko ḇesi sikofen kwar: Snar koine koḇekpu ro Allah kako.
44017029	Snar koine koḇeknam ro kpu Allah, rarirya kopok kokara awer, isoine ḇaḇe Manseren imnis raris brawen roḇa sarak roḇa karui, fararur kamasan ma fawawi snonkaku.
44017030	Inja Allah myam werḇa faro awar fawawiḇa, mboi baboine Allah ḇyaryas faro snonkaku sya, ro moḇ nakam fa simbror.
44017031	Snar fyasnai kwar ras oso, fafisu rosai kuker napnapes nari ḇyemankara supswan kuker snonkaku oser fyasnai kwar posa ḇyuk faro kawasa kam fasasnai oso kuker ḇyaws i bur ḇemar sya."
44017032	Rofyor simnaf aḇiḇer ro snonkaku ḇemar sya, ono skoryaye, ma ono ḇeso sikofen: "Fafisu ḇeso resari inko mnaf wawos wer ro mnuk ani."
44017033	Raimnai Paulus ibur si.
44017034	Ḇape snon ono seoser kukeri ma sikyar, ro fandusi Dionisius, oso ro kankain Areopagus ma bin oso snori Damaris, ma snonkaku ono kako si fnoḇek sko.
44018001	Raimnai Paulus ibur Atena, ma ryaḇe Korintus.
44018002	Ro Korintus isrow snon Yahudi oso snori Akwila, mnu ḇyedi Pontus. Insape ryama ker Italia kuker swari, Priskila, snar Kaisar Klaudius ḇyuk sasoser kwar, insa kawasa Yahudi kam sisasyar bur Roma. Paulus rya isrow su ro rum suḇedi.
44018003	Snar fararur skoḇena namnis inja ryowus su. Skofararur kayam, snar fararur skoḇena skofrur rum kruḇen.
44018004	Ma ro ras Mananai Yahudi Paulus dawawos ro rum ari ma ḇyesewar insa dun snonkaku Yahudi ma Yunani fa sikyar.
44018005	Rofyor Silas ma Timotius surama ker Makedonia Paulus kuker sne ḇesiper ḇyaryas wosya, ma ḇyuk kesaksian faro kawasa Yahudi, insa sifawi Yesus i Wairek.
44018006	Ḇape rofyor kawasa ansi si sampum ma sonefi, inja kyokef fafen ḇero sansun ḇyena ma ikofen faro si: "Iḇye rik mkoḇena nek ro mankun mko ḇrumna; yasren, yasasar ḇa. Randak ro knikine yara faro er-er ḇeso."
44018007	Inja isasyar ro dia, fa ryaḇe rum snon oso ḇenir Titus Yustus, ḇeḇeari faro Allah, ma rum ḇyedi fyanam kuker rum ari.
44018008	Ḇape Krispus, mananir rum ari ani, ikada ikyar faro Manseren kuker kawasa ḇero rum ḇyedi ḇesiper, ma kawasa Korintus ḇemnaf ḇaryas Paulus ḇyena, sibor sikyar ma sor fa sisma masi sren.
44018009	Ro roḇ oso Manseren ikofen faro Paulus ro mamam oso: "Wamkak awer! Ḇaryas pdef wosya ḇo befasis awer!
44018010	Snar yarowus au ma snonkaku oso nari pyan ma ḇyewayam auḇa, snar kawasa yesi sibor ro mnu ine."
44018011	Inja Paulus kyain ro dia ḇe wampasi wambarek oser ma paik riwonem ma ḇyuk farkarkor ro Allah wos ya rofandu si.
44018012	Ḇape rofyor Galio ḇye Gubernur kwar ro Akhaya, kawasa Yahudi sikḇawes kam fa sisampum Paulus, ma ssuni ḇe ḇarpon kankain karkara ḇenapes.
44018013	Sikofen: "Snon ine ḇyesewar fa dun kawasa kam ḇeḇeari faro Allah sisnesna ro nyan ḇeso ḇemnisḇa kuker sasoser Refo Yahudi."
44018014	Rofyor Paulus iḇe dakawawos, Galio ikofen faro kawasa Yahudi sya: "Ne, kawasa Yahudi mko, rofyor mko ḇuksof roi ḇesasar roḇa ḇarḇor oso, nari yaḇeaḇaḇen ma yamnaf mko,
44018015	ḇape roi ḇeḇesya ani irya snar masasor ḇekur wawos roḇa snonsnon roḇa wer sasoser ḇero fandu mko, ipyum syadi mkawos na ro mankun mko; yamarisen ḇa yaḇe mankara faro roi ḇeradine."
44018016	Raimnai iyaw si ro sim karkara ḇenapes.
44018017	Rarirya snonkaku ansi soper Sostenes, mananir rum ari, ma siprer i ro ḇarpon rum karkara ḇenapes ani; ḇape Galio ḇyefandun roi ḇeḇesya aniḇa.
44018018	Paulus kyain ras ono wer ro Korintus. Raimnai ikofen ḇayir faro naek srar ro dia, ma dayunḇe Siria, posa ro ikapnik snonburyam ḇyena ro Kenkerea, snar ḇyeamar kwar. Priskila ma Akwila suso i.
44018019	Ma skorande ro Efesus. Paulus ibur Priskila ma Akwila ro diya. Derer ssyun ro rum ari ma dawawos kuker kawasa Yahudi sya.
44018020	Sor fa insa kyain fyoro knik ro dia, ḇape ḇyuk ḇa.
44018021	Ma ikofen ḇadir faro si: "Rofyor Allah imarisen nari yakaḇer faro mko." Raimnai pyaw ro Efesus.
44018022	Rya kwar ro Kaisarea ma fyor dek rande kwar ma ḇyuk aroo faro jemaat, posa ryaḇe Antiokhia.
44018023	Kyain ras ono ro dia kwar, imbran wer, ma imbran yar sup Galatia ma Frigia ḇesiper fa isonem kawasa Kristen sisnesna kam.
44018024	Ro fafisu ani snon Yahudi ḇenir Apolos ryama ro Efesus, mnu ḇyedi Aleksandria. I snon ḇefawi ḇewawos ma ifawinananem kaku ro Refo.
44018025	Isma farkarkor kwar ro Nyan Manseren ḇyena. Kuker sne ḇesiper dawawos ma kuker aunos ḇyuk farkarkor ro Yesus, ḇape ifawi monda masi sren Yohanes.
44018026	Ḇyuk farkarkor randak ro rum ari Yahudi kuker makaku. Ḇape rofyor Priskila ma Akwila sumnafi kwar, suyuni ḇe rum suḇedi ma kuker ḇaḇeaunos sukofen fasnai faroi Allah Nyan ḇyena.
44018027	Snar Apolos imarisen kyaḇor ḇe Akhaya, inja naek srar ro Efesus sfarem syap faro kawasa Kristen ro dia insa si srowi. Ro fyor rya kwar ro Akhaya, kuker saswar ma fakamaman ro Allah, ḇyesnonkaku ḇefandun kaku faro kawasa ḇekyar sya.
44018028	Snar kuker fawawi ḇyena fyamfaḇri kuker kawasa Yahudi ro ḇarpon snonkaku ḇeḇor ma fyasnai ḇayir ro Refo Yesus ikada Wairek.
44019001	Fafisu Apolos isya kaker ro Korintus, Paulus imbranuk ro sup ya dori isof syuḇer ro Efesus. Ro dia isrow snonkaku ḇeḇe Kristen ono.
44019002	Ikofen faro si: "Inja mkosma Rur Ḇesren ya kwar, rofyor mko kyar ya?" Ḇape skarem faroi: "Roḇayim, ma inkakmnaf ḇayim kako ro Rur Ḇesren ya isya."
44019003	Raimnai Paulus ikofen faro si: "Rarirya ido masasi rosai mko smaya?" Skarem: "Kuker masasi Yohanes."
44019004	Paulus ikofen: "Masasi Yohanes ikada masasi snonkaku ḇembror kwar, ma ikofen faro kawasa ḇeḇorsya mboi nari sikyar faro i ḇerama papuri, isoine Yesus."
44019005	Rofyor simnaf rarirya, sor fa sisma masi kuker snonsnon Manseren Yesus.
44019006	Ma ro fafisu Paulus ḇyeḇok si, Rur Ḇesren ya isabu faro si, ma sirandak sawawos kuker wos-wos ono ma sḇardi.
44019007	Ḇarḇor sedi indokada sesnonkaku samfur seser risuru.
44019008	Paulus rya sawawek ḇe rum ari Yahudi ro dia ma ḇyuk farkarkor kuker masasik isof paik rikior. Ro ḇaryas ḇyena ḇyesewar fa sikyar Allah Ḇaḇesasoser ḇyedi.
44019009	Ḇape ono sisya sisnesna npakrek. Simewer sikyar, imboi sonef Allah Nyan ḇyedi ro ḇarpon kawasa ḇeḇor. Inja Paulus dun kawasa Kristen ḇyesi ḇo ibur si, ma ras-ras kam ḇyuk farkarkor faro si ro Tiranus rum farkor ḇyedi.
44019010	Wampasi wambarek risuru ḇyuk farkarkor, isof kawasa ḇekain ro Asia kam simnaf Manseren wos ya, iḇye snon Yahudi ma Yunani kako.
44019011	Allah ifrur fasasnai-fasasnai kanandor ḇeba kaku, kuker Paulus ḇrasi.
44019012	Inja kawasa ssun marḇun ma kruḇen rosai Paulus syansun kwar fa srir na ro ḇeduf si, rarirya dafduf sena namnai ma rur ḇemaḇak sya sisasyar.
44019013	Snon Yahudi ḇena mon ono, simbran yar mnu ya, sapbir sas Manseren Yesus snori fa sḇukyaw rur ḇemaḇak ḇesower snonkaku sya ma sor, ḇo sikofen: "Yafores was mko kuker snonsnon Yesus Paulus fyarkor ani."
44019014	Romawa rifik ro mananir imam Yahudi oso snori Skewa siso ḇefrur rarirya.
44019015	Ḇape rur ḇemaḇak ani kyarem: "Yesus yamam biri, ma Paulus yafawiyi, ḇape mko, mansesiso mko?"
44019016	Ma snon rur ḇemaḇak ani iswoḇerya doper si ma myamunmun kuker sikam rao separpar ḇo sḇaḇer ma sifrar sibur snonkaku ani rum ḇyedi.
44019017	Kawasa kam ḇekain ro Efesus, iḇye Yahudi ma Yunani ḇefawi roi ḇeḇesya ine sikam simkak ma snonsnon Manseren Yesus ḇyesno syadi wer.
44019018	Sibor ro fandu si sikyar kwar, inja srama ma skarem ro ḇarpon, mboi si kako sakfrur frur ḇeradine.
44019019	Sibor kaku ro fandu si, ḇeyakfrur mon kako, siryur syap-syap rawan sena fa sikun na ro ḇarpon kawasa ḇeḇor. Maeja ro syap-syap rawan anna indokada nekumpan sarak syaran samfur ririm.
44019020	Kuker nyan ine Manseren wos ya ryer ḇo syambraḇ syadi wer.
44019021	Ḇarpur ro roi ḇeḇesya anna kam, Paulus kyara fa iḇe ryaḇe Yerusalem dunuk Makedonia ma Akhaya. Ikofen: "Rofyor yara kaki moḇ nane kwar ma nari yakmam Roma kako."
44019022	Inja iwan snon risuru ḇefnoḇeki, isoine Timotius ma Erastus, supon iḇe Makedonia, ḇoi mankundi kyain ras ono kaker ro Asia.
44019023	Ro fafisu ani aru biru ḇeba oso ryok fa kyur Manseren Nyan ḇyedi.
44019024	Snar snon oso snori Demetrius, kamasan sarak, ḇefrur rum-rum kasun ḇemnis rum karwar Artemis ro sarak. Sasewar ḇyedi ḇyuk nana nabor faro kamasan-kamasan ḇyesi.
44019025	Inja iryur sikam kuker ḇefararur ḇeso i sya ro sasewar ani ma ikofen: "Naek srar, mkofawi, nana koḇena kosma na ro sasewar ine!
44019026	Insape mankun mkomam ma mkorower, rariso ro Efesus dererḇa ḇoi Asia ḇesiper Paulus dembuk ma ḇyeninyan kawasa ḇeḇor ma ikofen, roi snonkaku sifrur kuker ḇramin anna karwar naisya ḇa.
44019027	Kuker nyan beradine nari sasewar koḇedi derer ryoḇa mboi nari iser koryae ro snonkaku isyadi wer rum Artemis, karwar ḇeba ani kako nari kawasa sefandun iba ma nari ryo. Ma Artemis, mankundi, Artemis, Asia ma supswan ḇesiper si syom ani baba ḇyedi nari ryo."
44019028	Kawasa ansi simnaf rarirya simsor namsinba beri, ma sar naba soḇo: "Artemis karwar kawasa Efesus iba!"
44019029	Mnu ani ḇesiper ḇyearu biru ma sikam semarani ḇe rum ḇeba oso ma sismer Gayus kuker Aristarkhus, snon Makedonia suirya ḇeso Paulus ro maran ḇyedi.
44019030	Paulus imarisen rya faro kawasa ansi fama kawasa Kristen simarisen ḇa.
44019031	Ma ḇebarara ono ro Asia ḇeḇebati Paulus, sfarem swarepen faro i, insa syun awer ḇe rum ḇeba ani.
44019032	Ro fafisu ani kawasa ḇeryur ro rum ani si bras; ono sikofen radine ma ono wer sikofen radiyi, snar kawasa ansi searu biru ma sibor kaku sifawiḇa rosai spanjuḇer kuker ya.
44019033	Ma kawasa Yahudi spampum snon oso snori Aleksander ḇe ḇarpon. Snar isma wos kwar ro kawasa ḇeḇor ansi ro rosai ḇeḇesya kwar. Dow ḇrasi fasau ma ḇyoi ḇrasi fa kawasa ansi simnai insa ḇyuk wos ḇeḇekuker si ro ḇarpon kawasa ansi.
44019034	Ḇape rofyor sifawi i snon Yahudi mura, ssibras kam rao indokada oras risuru: "Artemis karwar kawasa Efesus iba!"
44019035	Ḇape snon ḇefas-fas ro mnu ani ḇyuk wos faro kawasa ḇeḇor ma ikofen: "Ne, kawasa Efesus! Mansei ro sup ma swan ine ḇefawiḇa, mko kawasa Efesus, mkoi ḇefaduru iḇye rum karwar Artemis, ḇeba syadi, ma amfyanir ḇyedi ḇesabu ro nanki?
44019036	Roi ḇeḇesya ine nari ḇyeḇesampum ḇa, inja mkoknon ma mkosau-sau awer.
44019037	Snar mkun kwar snonkaku sine maro dine ḇoi sfasar rum karwar koḇedi ḇa ma sonef snonsnon ḇyedi ḇa.
44019038	Inja rofyor Demetrius kuker kamasan-kamasan ḇyesi roi oso ifnai fa soḇo siksof snonkaku oso ido kankain karkara ma gubernur isya, inja ipyum syadi ḇemasasor ansi ssun safsof sena faro dia.
44019039	Ma rofyor mkomarisen roi ono ḇeso ipyum syadi mkawos na ro kankain karkara.
44019040	Snar koisya ro kandera nari sḇuksof ko, soḇo kofrur mbrus ro ras ine, snar knam oso isya ḇa fa koḇuki ḇyesano wark raryur ḇefrur aru biru ine." Rarirya kuker wos nane iwan raryur ani fa sibur ḇesisye.
44020001	Aru biru ani imnai kwar, Paulus dor kawasa Kristen ma danun si. Ma ḇyearoo si kwar, imbran ḇe Makedonia.
44020002	Imbran yar sup ya mnuk ani ma kuker ananun nabor ḇyuk sambraḇ faro naek srar ro dia.
44020003	Kyain paik rikior kwar ro dia imarisen dayunḇe Siria. Ḇape ro fafisu ani kawasa Yahudi sna awi fa siḇe smuni. Rarirya kyara wer fa kyaḇer ma dunuk sup Makedonia.
44020004	Ḇesoi sya isoine Sopater Pirus mandaḇendi, ro Berea, ma Aristarkhus ma Sekondus, ro Tesalonika, ma Gayus ro Derbe, ma Timotius ma snon risuru wer ro Asia, isoine Tikhikus ma Trofimus.
44020005	Sayun ḇepon ma siwaf inko ro Troas.
44020006	Mboi rofyor munara Mamami Napisenḇa isyof kwar inkayun ro Filipi ma ras rifiak inko fyafer ro Troas ma inko srow si. Ro dia inko kain ras rifiak.
44020007	Ras ḇepon ro ari swaf ani, rofyor inko ryur fa inkan mamami, Paulus dawawos kuker naek srar ro dia, snar kyara fa meserdi iḇe pyaw. Dawawos rawo isof romfawru.
44020008	Ro sim ḇoryas moḇ inko fananjur roya, spam padamara nabor.
44020009	Snonkbor oso snori Eutikhus kyain ro koḇkir ya. Snar Paulus dawawos fyoro, isof snonkbor ani ipok anenef ya ḇa. Rarirya denef moser ma isapi ro sim ḇoryas syos ḇeḇekior ḇesop. Ro fyor sikanow i, imar kwar.
44020010	Inja Paulus isabu rarḇaḇ. Doḇerepen snonkbor ani, ḇo dawrepeni, ma ikofen: "Mko mbrus awer, snar isya ikenem."
44020011	Sek wer raryas ro sim ḇoryas ani, Paulus payanasnis mamami ma sanan; sanan posa Paulus dawawos fyoro kaku wer isof dorek na nek. Posa kwar pyaw.
44020012	Rofyor ani ssun snonkbor ani ḇe rum ḇyedi, ma sisnesna naprei kam.
44020013	Inkek ḇepon ḇe kapal ma inkayun ḇe Asos, kuker karkara insa inkun Paulus ro Asos imnis danun kwar faro inko, snar ikada doḇo imbran ra ḇande.
44020014	Fafisu isrow inko ro Asos, inko yakeri ḇe kapal, raimnai inkayun pdef ḇe Metilene.
44020015	Ro dia inkayun pdef ma meserdi inko mamnis kuker myos Khios. Ro meserdi wer inkayun ḇe Samos ma ras oser dawas inko sun ro Miletus.
44020016	Paulus kyara kwar fa ryande ro Efesus ḇa, insa fafisu ḇyena nabro awer ro Asia. I saw-saw snar, insa isya ro Yerusalem kwar, ro ras Munara ḇeba Pentakosta.
44020017	Snar rarirya, inja iwan snon oser ro Miletus ḇe Efesus kuker anun insa penatua-penatua jemaat srama ḇe Miletus.
44020018	Rofyor srama kwar, Paulus ikofen faro si: "Mkofawi, kankenem ayedi ro fandu mko, ro ras randak yafyafer ro Asia ine:
44020019	Kuker sne ḇekakiḇa yuffarmyan Manseren. Ro afuffarmyan ani mkaru ayena nabor namis ma nabor yasma farawrowes ro kawasa Yahudi ḇeḇe ḇemun aya.
44020020	Rariryano yapok yamam mondaḇa ḇoi yafrur rosai ḇepyum faro mko. Nakam yaḇaryas ma yaḇuk farkor mko, iḇye ro fababa ma ro fananjur-fananjur ro rum mkoḇena;
44020021	ma yaḇe saksi ḇesyakwar faro kawasa Yahudi ma Yunani, insa simbror faro Allah ma sikyar faro Manseren koḇedi, Yesus Kristus.
44020022	Ḇape knikine raris women faro Rur ya yara ḇe Yerusalem ma yafawiḇa rosai nari ḇekur aya ro diwa
44020023	derer rosai Rur Ḇesren ya ḇyair kwar ro mnu ḇe mnu faro aya, mboi bui ma kandera naiso ḇewaf aya.
44020024	Ḇape yafandun nyawa yediḇa beri, mboi yasowar fa yasma knam ḇepupes fa yafrur posa afuffarmyan Manseren Yesus ḇyeasas faro aya insa yaḇe saksi Ankankinem Ḇeḇye ro saswar ma fakamaman Allah.
44020025	Ma insape yafawi, mko kam yarama yasrow ma yaḇuk farkarkor ro Ḇaḇesasoser Allah, nari mko mam mkasi wer ḇa.
44020026	Inja ras ine yakofen ḇayir ḇe mko aya ine yasren, yaḇe sasarḇa faro mansei ryawer nari ḇero ya.
44020027	Snar yamyaren kaku yaḇaryas Allah marisen ḇyena kam faro mko.
44020028	Inja mkowaren mankun mko ma mkowaren nai ḇesiper ani kam, snar mko iso Rur Ḇesren ya fyasnai kwar fa ḇemamepen ma ḇefakwak Allah jemaat ḇyedi, ismai si kwar kuker rik ro mankundi Romawa Ḇyedi.
44020029	Yafawi, rofyor yara, nafsup ḇermomen nari ssun fandu mko ma nari siswar nai ansine ḇa.
44020030	Mboi ro fandu mankun mko nari snonkaku ono sikḇawes, kuker farkarkor ninyan ma sesewar insa sismer kawasa Kristen bur nyan ḇenapes fa siso si.
44020031	Inja mkowaren ma mko swarepen, aya ine wampasi wambarek rikior, roḇ meser, yamnaiḇa ro yaḇuk farkarkor ḇe mko oser-oser kuker mkarui.
44020032	Ma knikine yarir mko faro Manseren ma ro wos saswar ma fakamaman Ḇyena, ḇepok ḇeḇawes mko ma ḇeḇuk faro mko rarwas mankundi ḇyuk kwar faro snonkaku kam fyasren kwar sya.
44020033	Sarak roḇa brawen roḇa sansun yapok yarmomen na ro manseiḇa kako.
44020034	Ma mankun mkofawi, kuker ḇramin ayesu yafararur kwar fa yasma mnis rosai yaḇe fandun ma min ḇeso aya sya fandun sena kako."
44020035	Ro roi ḇeḇor nakam yafasnai faro mko kwar, mboi rofyor ko fararur rarirya insa ko fnoḇek snonkaku ḇepokḇa ma ko swarepen Manseren Yesus wos ḇyedi, doḇo: "Ipyum syadi ro koḇuk ya ro kosma ya."
44020036	Rofyor ikofen wos nane kwar Paulus kyain wepur ma ḇyenadi kuker sikam.
44020037	Sikam skanes rao sekyu-kyu ma sfor Paulus, ḇo snas ma sisyumi ḇesya kwar.
44020038	Sikam siswar fafaya iba, isyadadi kaku snar ikofen, nari smam mkasi wer ḇa. Raimnai siyakeri ḇe kapal.
44021001	Fafisu ḇaḇesisye ḇeposer sne ani posa, nkopaw ma nkayun beri ḇe Kos. Meserdi nkayun snefer ro Rodos ma rodia nkora ḇe Patara.
44021002	Ro Patara nkosma kapal, ḇeyayun uk ḇe Fenesia. Nkek wer ro kapal aniḇo nkopaw.
44021003	Fyoroḇa nkomam Siprus ro ḇar rasar, ḇape nkopdefi ma nkayun ḇe Siria. Ḇarpur ya nkofyafer ro Tirus, snar papus ḇero kapal ya siḇe siḇyawen na ro mnu ine.
44021004	Ro dia nkorakaki kawasa Kristen ma nkokain ro dia beras ri fik. Rur Ḇesren ikofen faro kawasa Kristen ansi inja ssḇuk wos faro Paulus, insa ryaḇe Yerusalem awer.
44021005	Ḇape fafisuya isyof kwar, inja nkombran pdef mararan nkoḇedi. Kawasa Kristen kuker bin romawa sesi siyaker nko isof ro mnuya ḇandiri; ma ro swan andir nkokain wepurḇo nkonadi.
44021006	Rofyor nkoḇe aroo sikwar, nkek kapal, ma sibur ḇe rum sena.
44021007	Ro Tirus nkayun ma nkofyafer ro Ptolemais ma rodia ayayun inkoḇedi isyonde. Inkokofen aroo faro naek srar ansi, ma nkokain rodia ḇe ras oser kuker si.
44021008	Ro meserdi nkombran ro dia ma nkorama ro Kaisarea. Inkosun ro Filipus, manbaryas ankankinem ḇeḇye ani rum ḇyedi, isoine oso ro fandu snon rifik skinfir kwar ro Yerusalem, ma inkokain ro rum ḇyedi.
44021009	Filipus isma inai inkbor rifiak besma fakamaman ḇaryar.
44021010	Inkokain ras ono kwar ro dia, nabi oso snori Agabus ryaker Yudea.
44021011	Ryama faro inko, raimnai dun Paulus ḇeḇoḇek ḇyedi. Ma byukfes mankundi wessu ma ḇrassu, ḇo ikofen: "Rur Ḇesrenya ḇyardi kwar radine: Snonkaku ḇena ḇeḇoḇek ine nari Yahudisya sfesi radine ro Yerusalem ma sḇoḇ i faro er ḇeso."
44021012	Inko mnaf rarirya, inja inkofnoḇek kawasa Kristen ḇero dia syaḇo inkor, insa Paulus ryaḇe Yerusalem awer.
44021013	Ḇape Paulus kyarem faro inko, ḇo doḇo: "Snaro mkokanes, ma kuker nyan ḇeradine mkoḇo mkofrur sneri ḇyeḇirḇar? Snar yafasos kwar fa sfes aya monda ḇa, mboi isof yamar kako ro Yerusalem kuker snonsnon Manseren Yesus."
44021014	Snar ḇyerer wos anun nkoḇena, inja inkomnai ḇo inkokofen: "Manseren marisen ḇyedi ndarirya monda!"
44021015	Inkokain ras ono nawas ro Kaisarea kwar, inko fasasos, ma inkomḇran ḇe Yerusalem.
44021016	Kawasa Kristen Kaisarea ono sakso inko. Naek ansi ssun nkoḇe snon oso ḇenirḇe Manason rum ḇyedi. Ikada snon Siprus ḇeḇe Kristen ḇepon kwar. Nari nkoḇeryar ro rum ḇyedi.
44021017	Fafisu nkora nkosuḇer ro Yerusalem naek ḇero dia sya sisrow nko kuker sne ḇemarisen.
44021018	Ro meserdi nko fnoḇek Paulus ḇo nkora nkosrow Yakobus; penatua-penatua sya kam siryur kwar rodia.
44021019	Paulus byearoo faro si, posa fyar-fyar asuser moḇsai Allah ifararur ro fandu er-er ḇeso ro afuffarmyan ḇyedi.
44021020	Simnaf rarirya sikam sisandik Allah. Raimnai sikofen faro Paulus, ḇo soḇo: "Naek mamkada, Yahudi syaran-syaran sikyar kwar ma simyaren sisouser sasoser Refo Yahudi.
44021021	Ḇape sikam simnaf aukada, farkor kawasa Yahudi ḇekain fandu er ḇeso sya insa sisawen sasoser Moses ḇyena, snar woḇo, insa sifrur ma sikenem awer ro rari sofakfuk koḇena faro romawa sesi.
44021022	Inja knikine rariso? Snar nari simnaf rwama kwar ine.
44021023	Iḇye, wafrur rosai inkokofen nane: Ro fandu nko naek rifiak sisya seasas.
44021024	Wunsi fa sifnoḇek au, wafrur fasasren mankundaw fnoḇek si ma bakwarek si, isof sikapnik siḇrusna; rarirya nari snonkaku syakam sifawi, wawos simnaf ro au nkakuḇa, snar smam ausya ḇeuser sasoser Refo Yahudi.
44021025	Mboi faro er-er ḇeso, ḇekyar kwar sya, nkofas kwar faro si mnuk nkawos namuk kwar, isoine sḇefor roḇeyan sḇukfarser faro karwar sya, ma rik, ma aiwan bemaruk sya, ma farbuk."
44021026	Ro meserdi Paulus dun snonkaku ansi fnoḇek i, ma fyasren mankundi fnoḇek si, raimnai ssun ro Rum Allah fa sikofen ḇayir fafisu rosai nari fasasren ya nari imnai ma farsarser ssun fa sḇukfarser warek mankunsi oser-oser.
44021027	Fafisu ras rifik anna fanam nasyonde, kawasa Yahudi ḇeraker Asia, smam smai Paulus ro Rum Allah, inja searu biru kawasa sya fa sfori,
44021028	ma ssibras ḇo soḇo: "Ne, kawasa Israel, mkofnoḇek! Ine snonkaku ḇefarkor kawasa ro moḇ nakam insa sisampum er koḇedi ma sasoser Refo Yahudi ma moḇ ine! Ma knikine dun snon Yunani ono fa ssun ro Rum Allah fa sifrur mamas moḇ ḇesren ine!"
44021029	Snar ro ras oso smam smai kwar Trofimus ro Efesus imbranus Paulus ro mnu ya, inja siwarki ḇo soḇo Paulus duni randum ro Rum Allah.
44021030	Rarirya mnu ḇesiper simbrus, ma kawasa sya spanjuḇer, ma sfor Paulus ma sismer i ḇebandi bur Rum Allah ma ro fafisu ani beri kedwai ro Rum Allah nbe ḇesisen.
44021031	Rofyor saw fa siḇe smuni, ḇyesno faro mananir sarar, fa ifawi Yerusalem ḇesiper simbrus.
44021032	Mananir sarar ani dun fasaw sordade-sordade ma ḇukor sesi fa sra sisrow kawasa ḇeḇor ansi. Fasisu smam mananir sarar ani ma sordade-sordade ansi, inja simnai ro siprer Paulus.
44021033	Mananir sarar ani fyanam Paulus fyori ma iwan fa sfesi kuker wanka, ma ifuken manseiso ine ma rosaiso ifrur ya.
44021034	Ḇape kawasa ansi ono ssibras radine ono ssibras radia. Snar mbrus ani mananir ani ifawi mnisḇa rosai ḇeḇesya ani. Inja iwan fa ssun Paulus ḇe ayar mamun.
44021035	Fafisu sra ro kakarya sordade ansi sforaḇen Paulus snar kawasa ḇeḇor ansi skamapepen,
44021036	semarani ḇo sisoi, ma ssibras ḇo soḇo: "Idawer mura!"
44021037	Ro fafisu Paulus ssuni fa syun ḇe ayar mamun, ikofen faro mananir sarar ani: "Wamarisenke yakofen roi ono faro au?" Kyarem ḇo doḇo: "Wafawi wos Yunani?
44021038	Yakara au snon Masir ḇefrur mbrus ro ras suine, kuker snon ḇarḇor ḇeyuf romamun raimnai ḇefrar ḇebur ḇe sup ḇeḇeursḇa kuker snon ḇarḇor syaran rifiak?"
44021039	Paulus kyarem doḇo: "Aya ine snon Yahudi, ro Tarsus, romawa ḇena mnu ḇeḇesnonsnon ro sup Kilikia; yor insa wamarisen ido, yawawos faro kawasa ḇeḇor sine."
44021040	Fafisu mananir sarar ani kyarem faro Paulus kwar, rya dores ro kakar bunem ya ma pyankai epensi fa sefasis; rofyor siknon kwar, irandak dawawos faro si kuker wos Ibrani doḇo:
44022001	"Ne, naek ma sinan anmkoya mkomnaf naḇye rosai yamarisen yakofen faro mko fa yaḇesano wark mankundaya."
44022002	Ro fafisu kawasa ḇeḇor ansi simnaf dawos ro wos Ibrani, sefasis syadi wer. Ikofen ḇo doḇo:
44022003	"Aya ine snon Yahudi, saḇen aya ro Tarsus ro sup Kilikia, ḇape yaba ro mnu ine; befarkor aya isoine Gamaliel ḇyeaunos pyum kaku ḇe aya ro sasoser kpu koḇesi, isof aya ine yamyaren kaku yafararur faro Allah imnis raris mkokam ro fafisu ine.
44022004	Aya ine yaḇewayam naek ḇeso Manseren Nyan ḇyedi sya isof ono simar; snon ma bin yafor si ma yasun si ro bui.
44022005	Roi nane iḇye Imam Ḇeba ma Kankain Karkara Ḇebarara-Ḇebarara sya mankunsi smame. Si ḇeḇuk syap ḇeaya fa yun faro naik syaro Damsyik ma yara kwar ro diwa yafor ḇeso Manseren Nyan ḇyedi ḇero diwa sya, insa yun si ḇe Yerusalem fa sismai.
44022006	Ḇape ro maran ayedi ḇe diwara, ma fafisu yafanam Damsyik, ro arkok pandaf, kniko ḇama isnai ḇesokarares ryaker nanki iyar aya.
44022007	Ro fafisuya yasapira yaḇarek ma yamnaf mkaren oso ḇeyakawos aya: Saulus, Saulus, snaro wafrur kandera aya?
44022008	Yakarem ḇo yoḇo: Manseiso au, Manseren? Kyarem ḇo doḇo: Aya ine Yesus snon Nazaret, wafrur kandera ya.
44022009	Ma kawasa ḇeso ayasya, sakmam isnai ani, ḇape mkaren Yesus ḇekofen faro ayanya kada sakmnaf iba.
44022010	Yakofen wer: Manseren rosaiso nari yafrur ya? Manseren ikofen faro aya: Wakḇawes ma rwaḇe Damsyik. Rodiwa nari sikofen ḇadir faro au roi ḇeḇor kam wafrur na.
44022011	Snar mkasi ifafar, inja min ḇeso ro mararan yedi sikfin aya ḇe Damsyik.
44022012	Rodia snon oso snonsnon ḇyedi Ananias, snon ḇekyar ma ḇeso mnis sasoser Refo Yahudi ma kawasa Yahudi ḇero dia sya sifawi kami.
44022013	Ryama dores fanam aya ma ikofen: Saulus, naek ayedi, mam wer! Ma ro fafisu ani beri yamam wer ma yaknoweri.
44022014	Raimnai ikofen ḇo doḇo: Kpu koḇansi Allah sedi ḇyeasas au kwar fa wafawi marisen ḇyedi, insa mam napnapes ya ma wamnaf mkaren ḇesasyar ro sḇayo ḇyena.
44022015	Snar au nari wakofen rosai mam ro i faro kawasa sya kam rosai mam ma wamnaf na.
44022016	Ma knikine rosai beḇirḇar kaker? Wayor au, fa wor ro Manseren ma wasma masi sren ḇefasren au ro sasar ḇena!
44022017	Fafisu yakaḇerma ro Yerusalem kwar ma ro fafisu yaḇenadi ro Rum Allah, papoik Allah, nyakasiper rur ayedi.
44022018	Yamam Manseren, ḇekofen faro aya: Wasasyar fasaw bur Yerusalem, snar nari ḇaḇemamam ḇena ro aya sefandun naba.
44022019	Yakarem: Manseren, si fawi ayaiso, ḇera ḇesun ḇesaye ro rum nadi sena ma ḇefor snonkaku ḇekyar au sya ḇo ḇesun si ro bui, ma ḇeprer si.
44022020	Ma ro fafisu Stefanus saksi ḇedi rik ḇyena nasbawer aya isya ro moḇ ani ma yamarisen kuker frur ani ma ayaiso ḇemamwarek kawasa ḇemun i sya sansun sena.
44022021	Ḇape Manseren ikofen faro aya: Rwa, snar nari Yawan au binkwan kaku rodine faro er-er ḇeso."
44022022	Kawasa ansi simnaf Paulus isof ro wos ine; ro fafisu ani sikam ssibras, soḇo: "Mkoyaw snonkaku ine bur supswan ine bori! Ipok fa ikenem ḇaḇeri!"
44022023	Rarirya ssibras ḇesya kwar ma sso syatu ma fafen ḇebo.
44022024	Inja mananir sarar ani ḇyuk sasoser fa ssun Paulus ḇe ayar mamun ma iwan fa skukeḇi ma sipreri, insa sifawi rosai ḇeḇeknam, isof kawasa ansi ssibras mankenem faroi rarirya.
44022025	Fafisu Paulus siyaḇeki ma siḇe sipreri, ikofen faro mananir sordade ḇewaren i: "Mkoḇrike mkoprer snon ḇena sup Roma rofyor ḇyeḇekukeḇ ḇaim?"
44022026	Rofyor mananir sordade ani imnaf rarirya rya ikofen ḇayir faro mananir sarar ani, ḇo doḇo: "Rosai waḇe wafrur ya? Snon ani snon ḇena sup Roma rirya."
44022027	Inja mananir sarar rya faro Paulus ma ikofen: "Wakofen kakuke, au snon ḇena sup Roma?" Paulus kyarem ḇo doḇo: "Kaku."
44022028	Inja mananir sarar ani ikofen: "Ḇaḇe snonsnon ḇena sup Roma ani yakoḇes i kuker maeja ḇekakur." Paulus kyarem, ḇo doḇo: "Aya kada saḇen aya ḇeromawa ro sup Roma."
44022029	Inja siwan fa ḇeḇeḇepreri sya sisusu fasaw; ma mananir sarar ani kako imkak, rofyor ifawi kwar, mboi Paulus, doḇo iwan fa sfes ani snon Roma rirya.
44022030	Rariryano mananir sarar ani imarisen fa ifawi kuker aunos rosai kawasa Yahudi sḇuksof Paulus. Inja meserdi iwan fa sper wanka sya buri ma ḇyuk sasoser insa mananir imam-imam ma Kankain Karkara Agama siryur kam. Raimnai dun Paulus ro ayar mamun ani ḇeḇarpon sedi.
44023001	Paulus iknower ḇebarara Kankain Karkara Agama ansi, posa ikofen: "Ne, naek srar ayesi, isof ro ras ine yakenem kuker sneuser ḇesren ro ḇarpon Allah.
44023002	Ḇape Imam Ḇeba Ananias iwan fa snonkaku ḇeyores fanam Paulus ḇyaser Paulus sḇari.
44023003	Paulus ikofen faro i: "Allah nari ḇyaser au, ne, arsen kamara ḇepyoper! Kwain ro dine fa kwukeḇ aya raris sasoser Refo Yahudi, ḇesyaḇo ḇeyuk sasoser Refo Yahudi kwar ḇo swoser fa sḇaser aya."
44023004	Inja snonkaku ro dia sikofen: "Kworyae Allah Imam Ḇeba ḇyedi?"
44023005	Paulus kyarem: "Ne, naek srar ayesi, yafawiḇa i kada Imam Ḇeba. Kaku fas-fas isya: Wonef awer oso ro ḇebarara manfarkin er mkoḇesi!"
44023006	Ma snar ifawi, ro fandu si ono ssun ro rarwas Saduki ma ono ssun ro rarwas Farisi, inja dor naba ro Kankain Karkara Agama ani, ḇo doḇo: Ne, naek srar ayesi, aya ine snon Farisi, ḇeḇeḇarpur ro snon Farisi; mkun aya ḇe ḇarpon Kankain Karkara ine, snar yakyar nari aḇiḇer ro snonkaku ḇemar sya."
44023007	Rofyor dawos rarirya, serwas ḇesuru ro fandu kawasa Farisi ma Saduki ma snonkaku ḇeḇor ansi sirarwas si.
44023008	Snar Saduki soḇo, aḇiḇer ḇa ma malaikat ḇa roḇaido rur ḇa, mboi Farisi sya kada skarem nakam.
44023009	Rarirya sembrus ḇeba. Snon ḇefawinananem Refo Yahudi ro rarwas Farisi ono siyor si ḇebarpon ma sfamfaḇri, soḇo: "Nkosma sasar osoḇa ro snonkaku ine! Imbude rur roḇa malaikat oso ḇeyawawos faroi kwar."
44023010	Isof sifrur rakrok ḇeba, inja mananir sarar imkak, imbude spawakuk Paulus. Rarirya ḇyuk sasoser faro sarar ansi insa sado fa ssun Paulus ro fandu si ḇe ayar mamun.
44023011	Ro roḇ riwer Manseren ryama dores fanami ma ikofen faro i: "Swambraḇser snembri, snar raris waḇri kuker aya ro Yerusalem, rarirya kako nari rwa besaksi ro Roma."
44023012	Ro fafisu isnai kwar, snon Yahudi ono saw ma ssowar ḇo sifras mankundi soḇo, nkomun Paulus ḇayim nkopok nkonan ba ma nkinem ba.
44023013	Kawasa ḇeaw kwar fa ḇeḇe ḇemun Paulus ansi ḇarbor sedi isyadi ro snon samfur rifiak.
44023014	Sra faro mananir-mananir imam-imam ma ḇebarara er Yahudi ma sikofen: "Nkosowar kwar, ma nkofras mankun nko, rofyor nkomun Paulus ḇayim, nkopok nkanan ba ma nkinem ba.
44023015	Inja mkofnoḇek Kankain Karkara Agama ma mkor faro mananir sarar ani, ḇyuk Paulus faro mko wer farari mkoḇe mkokukeḇi, kuker aunos, ma rofyor ani nko kada nkofasos fa nkomun Paulus ro fyor ssuni faro mko ḇaim."
44023016	Ḇape Paulus fnori (sradi romawa ḇyedi), imnaf smai sansin ani. Inja ryaḇe ayar mamun ma fyor simarisen kwar fa syun, ikofen ḇadir faro Paulus.
44023017	Rarirya Paulus dor mananir sordade oso ma ikofen faroi: "Wun romawa ine faro mananir sarar, snar ḇyefandun ikofen ḇadir roi oso faro mananir sarar ani."
44023018	Mananir sordade ani duni faro mananir sarar ani ma ikofen: "Paulus snon ḇesmai ani dor ro aya ma ikofen insa yun snonkbor ine faro au, snar ḇyefandun ikofen roi oso faro au."
44023019	Rarirya mananir sarar ani ikfin romawa snonkbor ani ḇeḇandi fa suyerer ma ifuken: "Rosaiso woḇo wakofen ḇadir faro aya?"
44023020	Kyarem: "Snon Yahudi ono sna awi kwar fa sor ro au, insa meser buk Paulus wer ḇe ḇarpon Kankain Karkara Agama, Kankain Karkara ine imnis raris siḇe ssewar sananai fa sifawi kaku kuker aunos roi.
44023021	Ḇape rwower awer si, snar isyadi ro snon samfur rifiak sfasos kwar fa sisin Paulus. Sowar kwar ma sifras mankunsi soḇo, smun Paulus ḇayim sipok sanan ma sinem ba; sisya sfasos kwar ḇoi si waf monda wos ḇepupes ro au."
44023022	Rarirya mananir sarar ani iwan romawa snonkbor ani fa ibur ma danun faro i: "Wakofen awer faro manseirya kaker, mboi auso ḇerama kwar fa ḇekofen ḇadir faro aya."
44023023	Ḇarpur ya mananir sarar ani dor mananir sordade-sordade risuru ma ikofen ḇo doḇo: "Mufasos sordade utin risuru fa sraḇe Kaisarea fnoḇek snon ḇeyek kuda samfur rifik ma snon ḇeyuf bom, utin risuru indokada ro oras siw ro roḇ ine.
44023024	Mufasos kako keledai snonkaku sakek ro ono faro Paulus ma mkun payamyumi faro gubernur Feliks."
44023025	Ma fyas syap oso, moḇ ryok raiso ine:
44023026	"Aroo ro Klaudius Lisias faro gubernur Feliks ḇepyum.
44023027	Snon ine Yahudi sya sfori ma fafisu siḇe smuni, yara kuker sarar ayesi nkodwarek ma nkofaspari, snar yamnaf snon anine ikada snon Roma rirya.
44023028	Insa yafawi roi ḇefnai fa sḇuksofi, inja yuni ḇeḇarpon Kankain Karkara Agama sedi.
44023029	Isnai faro aya fa yafawi roi sḇuksofi kuker ya, isoine mnuk ḇekur sasoser Refo Yahudi sedi, ḇape yasmaiḇa roi sḇuksofi fa ismai samamyai marmar roḇa samamyai bui.
44023030	Snar sikofen ḇadir fa yafawi kwar, ono sna awi kwar fa siḇe smuni. Inja fasaw kaku yawan fa suni faro au, ma yakofen ḇadir faro ḇeḇuksof isya kwar, insa ssun wawos sena faro au."
44023031	Raimnai sordade ansi ssun Paulus imnis raris sasoser sisma ya, ma simbran ro roḇ ḇe Antipatris.
44023032	Ro meserdi srir snon ḇeyek kuda ansi kuker Paulus fa simbran pdef, ḇoi sikada skaḇer ḇe ayar mamun.
44023033	Sra kwar ro Kaisarea ssḇuk syap ani ma Paulus kako faro gubernur.
44023034	Ma rofyor syap ani ḇyeḇewasya kwar, gubernur ani ifuken Paulus beknam ro propinsi rosai. Ma rofyor imnaf, Paulus ryaker Kilikia,
44023035	inja ikofen: "Nari yakara wawos ḇena rofyor ḇeḇuksof au sya srama kwar ro dine." Raimnai iwan fa siwaren Paulus ro Herodes rum ḇyedi.
44024001	Ḇarpur ro ras ririm Imam Ḇeba Ananias fnoḇek ḇebarara ono ma mansḇaḇye oso snori Tertulus. Sra faro gubernur ma sfarfyar roi sḇuksof Paulus.
44024002	Paulus ḇyeḇeyor ḇeḇarpon ma Tertulus ryak kuker ḇaḇesof ḇyena, doḇo: "Feliks ḇepyum, snar kakara ḇepyum ḇena nko kada nkosma ḇaḇeaski ḇesya kwar, snar fawawi ḇena roi ono nabor kaku neḇefadwer ma neḇefrur kwar faro er nkoḇedine.
44024003	Roi ḇeḇor anna naisya kwar ma ro moḇo-moḇo nkoryaḇ ma nkokofen kasumasa.
44024004	Ḇape insama kofnak awer fafisu ḇena, inja yor insa wamnaf fasau nko kuker ḇaḇenaḇye ro au.
44024005	Nkofawi au wafawi kwar, snon ine imnis kaku dafduf kapyow, snonkaku ḇefrur aru biru fandu kawasa Yahudi ro supswan ḇesiper ḇekenem, pyum ma i snonkaku ḇeḇeḇukor ro farkarkor ninyan kawasa Nasarani.
44024006	Rarirya syewar fa ḇyeuk saranden Rum Allah. Eḇedari nkofor i ma nkomarisen nko kakara kuker i farari sasoser Refo Yahudi nkoḇedi.
44024007	Ḇape mananir sarar Lisias ryama idwareki ma pyoseri kuker ḇri ro nkoḇras na,
44024008	raimnai iwan fa ḇeḇuksofi sya srama faro au. Rofyor mankundaw kwukeḇ i, nari wafawi roi ḇeḇor inkoḇuki isofi na."
44024009	Ma kawasa Yahudi ansi kako sakkofen fanuk safsof anna ḇo soḇo, wawos anna kam nkaku rarirya.
44024010	Raimnai gubernur ani ḇyuk faro Paulus fa dakawos. Inja Paulus dawos ḇo doḇo: "Yafawi wampasi wambarek nabor kwar bemankara faro er ine. Rarirya kuker ḇirbarḇa yawos fa yaper roi ḇekur aya ine ro ḇarpon bedi:
44024011	Mankundaw nari wafawi, snar isyadi ḇa ro ras samfur seser risuru ḇesyof kwar yarama ro Yerusalem fa yakḇenadi.
44024012	Ma ras oso ḇa fa snonkaku oso myam smai yafamfaḇri kuker snonkaku oso, roḇa yafrur mbrus, iḇye ro Rum Allah roḇa wer ro rum nadi, roḇa wer ro moḇ ḇeso ro mnu.
44024013	Ma sipok sfasnai royo fa ḇyeknam faro au ḇa, ro rosaiso sḇuksof aya.
44024014	Ḇape yakarem faro au, insa wafawi yaḇenadi faro kpu nkoḇesi Allah sedi, kuker yaso user Nyan Manseren, isoine Nyan sorḇe farkor ninyan. Yakyar faro roi ḇeḇor sfas ro sasoser Refo Yahudi ma syap nabi-nabi.
44024015	Yana kakyar faro Allah raris si kako, mboi nari aḇiḇer ya isya faro snonkaku ḇeḇor ḇemar sya, iḇye snonkaku ḇenapes sya ma ḇenapes ḇa sya.
44024016	Inja yasewar ḇesya kwar insa yakenem kuker sneuser ḇesren ro ḇarpon Allah ma snonkaku.
44024017	Ma ro ḇarpur ro wampasi wambarek ono, yakaḇer ma wer ro Yerusalem ma yun farem faro er yesi ma yaḇuk farsarser.
44024018	Rofyor yafrur roi anna nekam, snon Yahudi ono ḇeraker Asia sisma aya ro Rum Allah, posa ro fafisu yafrur fasasren mankundaya, ma ro fafisu ani snonkaku ḇeḇor ono ḇa ma mbrusḇa kako.
44024019	Siso ḇerama faro au kada ma si ḇeḇuk safsof sena rofyor sisma roino ro aya.
44024020	Rariryano iḇye snonkaku ḇerama sine knikine sikofen ḇarḇor rosai sisma ro aya, ro fafisu ssun aya ḇeḇarpon Kankain Karkara Agama.
44024021	Roḇaido imbude wos yaḇaryas ro fandu si rofyor yores ro ḇarpon sedi, isoine: Snar aḇiḇer fandu ḇemar sya eḇedari ssun aya ḇeḇarpon bedi ro ras ine."
44024022	Ḇape Feliks ḇefawi mnis kaku Manseren Nyan Ḇyedi, damsu wawos sedi, ḇo doḇo: "Nari mananir sarar Lisias isya kwar ro dine insape yakaruk wawos mkoḇanine."
44024023	Raimnai iwan mananir sordade ani iwaren Paulus, ma sipok sidwarek awer bati ḇyesi ḇeyuf farmyan i.
44024024	Ma ras ono nawas Feliks ma swari Drusila, bin Yahudi; iwan fa sor Paulus, ma surower farkarkor roi ro kakyar faro Yesus Kristus.
44024025	Ḇape rofyor Paulus dawos ro napnapes ya, apepen mankun ma ḇaḇemankara nari ḇerama, Feliks imkak ḇo doḇo: "Imnis kwar ḇo rwamura resari; fafisu ḇepyum isya nari yawan fa sor au."
44024026	Rofyor ya Feliks ikyar, nari Paulus ḇyuk pipi ono faroi. Inja ro ras ono dori fa dawawos kukeri.
44024027	Ḇape wampasi wambarek risuru kwar Feliks ḇyeḇesadwer kuker Perkius Festus, ma insa kawasa Yahudi simariseni, myam monda Paulus ḇo ismai ro bui.
44025001	Festus ryama byeras rikior ro propinsi ine kwar, raimnai imbran ro Kaisarea ḇe Yerusalem.
44025002	Ro dia mananir-mananir imam ma ḇebarara-ḇebarara Yahudi srama faroi fa sikofen ḇadir Paulus ro roi sḇuksofi na.
44025003	Ssewar nyan ḇefrur fromo Paulus inja sor ro Festus isoine, iwan Paulus fa ryaḇe Yerusalem. Snar sna awi kwar insa smun Paulus ro nyan ya faduri.
44025004	Ḇape Festus kyarem faro si, Paulus kada ismai ro Kaisarea snar mankundi kyara kwar fa kyaḇer fasau ḇe Kaisarea.
44025005	Doḇo: "Inja iḇye snonkaku ḇeḇeḇukor fandu mko siso kam aya ḇediwara insa ssḇuk safsof ḇekur Paulus rofyor sasar oso kyuri."
44025006	Festus kyain syadi ro Yerusalem ḇa ḇoi ḇyeras ri war roḇa samfur. Posa kwar ibur kaḇer ḇe Kaisarea. Ro meserdi iryur kankain karkara, ma iwan fa ssun Paulus ḇeḇarpon kankain ani.
44025007	Rofyor Paulus ryama kwar ro dia, kawasa Yahudi ḇeraker Yerusalem sores yari ma ssḇuk safsof ḇemarḇak nabor kaku ḇekur i ḇoi sfasnai knam sasar oso ḇa.
44025008	Paulus ḇyesano wark mankundi, doḇo: "Aya ine yasasar ḇa beri iḇye faro sasoser Refo Yahudi iḇye faro Rum Allah roḇaido faro Kaisar."
44025009	Ḇape Festus imarisen ifrur sneprei kawasa Yahudi inja kyarem faro Paulus doḇo: "Fasoske fa rwabe Yerusalem, insa beḇekara ro diwa ro ḇarpon ayedi ro wawos ine?"
44025010	Ḇape Paulus ikofen: "Aya ine knikine yores ro dine ro ḇarpon mankukeḇ Kaisar ma ro dine derer yasmai kakukeḇ. Raris mankundaw wafawi kaku, yafrur sasar kermkun oso ḇa beri faro kawasa Yahudi.
44025011	Inja, rofyor yaḇe sasar kaku ma yafrur ḇarḇor oso ḇemnis samamyai marmar, yamarisen fa yamar, ḇape, rofyor roi sḇuksof aya nkaku ḇa, snonkaku osoḇa beri ḇepok fa ḇeḇuk aya imnis samsom oso faro si. Inja yek mankara faro Kaisar!"
44025012	Rarirya kina karkara, sawos yae faro si kwar, Festus kyarem faro Paulus: "Wek mankara kwar faro Kaisar, inja nari rwaḇe ḇarpon Kaisar."
44025013	Ras ri ḇeso nawas wairek Agripa kuker Bernike suraḇe Kaisarea fa sufrur farsrow ḇaḇesyowi kuker Festus.
44025014	Snar sukain ras ono ro dia, Festus ikofen ḇadir roi ḇekur Paulus faro wairek ani, ḇo doḇo: "Ro dine snon ḇesmai oso isya ro fafisu Feliks ibur ya.
44025015	Rofyor aya isya ro Yerusalem, mananir imam-imam ma ḇebarara-ḇebarara Yahudi ssḇuk safsof ḇekur snon ani ma sor insa ismai.
44025016	Yakarem faro si, kawasa Roma sya sipok ḇa fa ssḇuk snon siksof oso ḇesamsom ro fafisu i kuker ḇeḇuksofi sya skarkara kukeri ḇaim ro ḇarpon ḇeḇuksof i. Ma isma fafisu fa ḇyesano warek mankundi ro safsof anna.
44025017	Eḇedari siso aya fa nkora kam muma. Ro meserdi yaryur fasaw kankain markara ma yawan fa snon ani ryama.
44025018	Ḇape rofyor ḇeḇuksofi sya sores yari sipok ssḇuk fasasnai ḇaḇeri ro fararur ḇarḇor raris moḇ yaḇaḇir kwar.
44025019	Ḇape sikada sisma karkara ḇeso kukeri ro mnuk ḇekur agama sedi, ma kako kuker snonkaku ḇenir Yesus, ḇe mar kwar, ḇape Paulus kada ikofen kaku, mboi ikenem.
44025020	Snar yaḇeḇirḇar nari yakara wawos ḇera dine, inja yafuken insa imarisen ido rya ḇe Yerusalem, insa roi ḇekuri ḇyeḇekara ro diwa.
44025021	Ḇape Paulus dek mankara. Dor insa iwaf ro bui, isof wawos ḇyena Kaisar mankundi ḇekara na. Rarirya yawan fa siwaren i isof yasmai fafisu fa yafarem i faro Kaisar."
44025022	Agripa ikofen faro Festus, ḇo doḇo: "Yamarisen yakmnaf snon ani mankundi." Festus kyarem ḇo doḇo: "Meser nari wakmnaf i."
44025023	Ro meserdi Agripa ma Bernike sura kuker fasasnai nasan ma rofyor ssun kwar ro sim markara fnoḇek mananir-mananir sarar ma snonkaku ḇeḇe snonsnon ro mnu ani, Festus ḇyuk sasoser, insa ssun Paulus ḇeḇarpon.
44025024	Festus ikofen: "O wairek Agripa ma ḇekain kam ro dine ḇefnoḇek inko. Mkomam snon ine, ḇesma safsof ro kawasa Yahudi sya kam, iḇye ro Yerusalem, iḇye kako ro dine. Srama kwar faro aya kuker bararas ma sikofen, imboi ipok ikenem kawan wer ḇa.
44025025	Ḇape yasma sasar osoḇa roi, fa yaḇuk samamyai marmar ma snar dek mankara faro Kaisar, inja yun karkara fa yafarem i faro Kaisar.
44025026	Ḇape yasma royo ḇa ḇeḇeknam fa yafas faro Kaisar. Knam ine iso eḇedari yuni ḇeḇarpon mkoḇena kam, isyadi ro ḇarpon bedi wairek Agripa, insa, posa kwar ro kakukeḇ ine, yafas knam oso.
44025027	Snar raris karkara yedi imnis ḇa fa kokarem snon ḇesmai oso ḇape kofasnai knam sḇuksofi na ḇa."
44026001	Agripa ikofen faro Paulus: "Wasma fafisu fa ḇesano warek mankundaw." Paulus pyankai epen si, raimnai ḇyesano warek mankundi radine:
44026002	"O wairek Agripa, yamarisen naba kaku, snar ro ras ine yasma fafisu ro au insa yaḇuk kankarem ro ḇarpon bedi ro safsof ḇeḇor Yahudi sya ssḇuki isof aya,
44026003	syadi wer snar au wafawi mnis kaku rari ma kankenem kawasa Yahudi nkoḇena. Inja yor ro au, insa wakḇaḇ ḇo wamnaf aya.
44026004	Kawasa Yahudi sya kam sifawi nyan kankenem ayedi ro fafisu yaḇe snonkbor ya, snar randak ya yakenem fandu kawasa yesi ro Yerusalem.
44026005	Fyoro kwar sifawi aya ma simarisen kada, nari ssḇuk ḇaḇesaksi snar yakenem imnis snon Farisi ḇeḇeuser ḇar ḇepakrek syadi ro agama nkoḇedi.
44026006	Knikine yores ro ḇarpon mankara, snar yakyar ḇardadi, ḇemnis kwar, Allah Ḇyuk faro kpu koḇesi,
44026007	ma keret samfur seser risuru nkoḇesi, siwafya eḇedari ras roḇ sinadi kuker sne ḇesiper. Ma snar kakyar ani, iso ḇeḇedari kawasa Yahudi sya sḇuksof aya o wairek Agripa.
44026008	Snaro mkokara Allah ipok ḇa fa ḇyaws snonkaku ḇemar sya?
44026009	Yar aḇiḇer ani kyaku rariso wer ḇape aya kada yakara, fa yasampum bos beri snonsnon Yesus ro Nazaret.
44026010	Sasampum anine yafruri kako ro Yerusalem. Yun kawasa ḇesren ansi kwar fa sismai ro bui monda ḇa, ḇoi rofyor yasma samambraḇ ro mananir imam-imam, yamarisen kako insa sismai samamyai marmar.
44026011	Ro rum nadi sena yaprer si ma yaḇeyaw-yaw insa sfamyun kakyar sena ma kuker masasor mankenem yayom si isof mnu-mnu ro sup amber."
44026012	"Kuker roi ḇeradine, fafisu yasma papoik ḇemnis ma fararur ro mananir imam-imamsya fa yara ḇe Damsyik,
44026013	ro nyan ya faduri knikoḇama, o wairek Agripa, ro orkok pandaf yamam sasnai ḇeba oso isnai syadi sasnai ori, dado ker nanki fa iyar aya ma min ḇeso ro mararan ayedi sya.
44026014	Inkosapi kam ma yamnaf mkaren oso ikofen faro aya ro wos Ibrani: 'Saulus, Saulus, snaro bewayam aya? Kandera faro au fa rwos ro mankarmomen.'
44026015	Ḇape yakarem: 'Manseiso au, o Manseren?' Manseren ikofen: 'Aya ine Yesus bewayam ya.
44026016	Ḇape knikine, wakḇok ma wores. Yafasnai mankundaya faro au insa yaḇeasas au fa bemanfamyan ma besaksi ro roi ḇeḇor mam kwar ro aya ma roi ḇeḇor nari yafasnai wer faro au.
44026017	Nari yakimfir au ro fandu er ine ma er-er ḇeso si. Ma nari yawan au faro si,
44026018	insa simkasna nbas ma skaḇer ro panpanya ḇe isnai ya ma ro samambraḇ Ibiris faro Allah, insa kuker kakyar sena faro aya sisma ampon ro sasar ma saksma rarwas ro rosai ḇefasos faro snonkaku ḇesren kwar.' "
44026019	"Inja, o wairek Agripa, ro mamam ḇeraker nanki ani eḇedari nari yamnai ḇa.
44026020	Ro randak ya yaḇaryas faro kawasa Yahudi ro Damsyik, ro Yerusalem ma sup Yudea ḇesiper, ma kako faro er-er ḇeso insa simbror ma skaḇer faro Allah ma sifrur fararur ḇemnis kuker marandor sena.
44026021	Snar roi yakofen nane naiso ḇefnai fa kawasa Yahudi sfor aya ro rum Allah ma siḇe smun aya.
44026022	Ḇape snar fafnoḇek ro Allah, yakenem isof knikine ma yaḇesaksi faro snonkaku kasun ma ḇeba. Ma rosai yaḇaryas na naḇese ḇa bur rosai ḇepon iwara nabi sya ma Moses sḇaryas kwar,
44026023	isoine, mboi Wairek nari isma kandera ma iso ḇeyiḇer ḇepon ro ḇemar sya, ma nari iso ḇeḇaryas isnai ya faro er ine ma faro er-er ḇeso."
44026024	Rofyor Paulus ikofen wos anna kam fa ḇyuk karem fararur ḇyedi, Festus dawos kuker mkaren ḇeba: "Paulus, swawo! Wawasya fas-fas nabor nafrur fa swawo."
44026025	Ḇape Paulus kyarem: "Yasawo ḇa, o Festus ḇepyum! Yawos napnapes ya kuker swaruser ḇeknon.
44026026	Wairek ikako ifawi roi ḇeḇor nane kam, rarirya yamku ḇo yawos pdef kuker sananai faroi. Yafawi kaku roi oseroḇa fa wairek dakfawiḇa snar roi ḇeḇor nane neḇefrur ro moḇ ḇeḇeursḇa ḇa.
44026027	Agripa wakyarke faro nabi-nabisya? Yafawi kaku wakyar faro si."
44026028	Wairek Agripa kyarem: "Kero kada wun sneri fa yakḇe Kristen!"
44026029	Paulus kyarem: "Yamarisen yanadi faro Allah, insa fasaw roḇa fyoro muma werer ḇa ḇoi, kawasa ḇeryur kam ro dine ḇo ḇemnaf wos yakofen nane simnis kam kuker aya ḇoi wanka sine sidawer."
44026030	Raimnai wairek iyori ma gubernur Feliks kuker Bernike ma kawasa ḇeso kankain ansi.
44026031	Fafisu sisasyar ya sikofen yae faro si ḇo soḇo: "Snon ani ifrur sasar oso ḇa fa ifnai faro samamyai marmar roḇa samamyai bui."
44026032	Agripa ikofen faro Festus ḇo doḇo: "Snon ani dor mankara Kaiser ḇa kada iḇye ḇyeḇesasyar."
44027001	Rofyor sawos namuk kwar, nari nkayun ḇe Italia, inja Paulus fnoḇek ḇesmai ono ḇeso sḇeḇeḇuk faro mananir sordade ḇenir Yulius ro sarar Kaisar.
44027002	Nkek kapal oso beraker Adramitium ḇeyayun ḇesaw ḇeḇor kam ro siser Asia, ma nkosyoḇ. Aristakhus, snon oso ro Makedonia ḇeraker Tesalonika, iso nko.
44027003	Ro meserdi nkorande ro Sidon, Yulius ḇyeaḇaḇen faro Paulus ma ḇyuk fa Paulus isrow bati ḇyesi, insa sifnoḇek i ro fandun ḇyena.
44027004	Snar nkosor wam ya inja nkayun ro dia nkosye siser Siprus.
44027005	Ma rofyor nkunuk soren ro ḇarḇun Kilikia ma Pamfilia, nkofyafer ro Mira, ro supya fyor Likia.
44027006	Ro dia mananir sordade nkoḇedi isrow kapal oso beraker Aleksandria ḇeḇe ḇeyayun ḇe Italia. Inja nkek ro kapal ani.
44027007	Nkayun ras ono kwar, ḇape nkorurenḇa ma kuker kandera nabor nkosnefer ro Knidus. Snar nkosor wam ya ḇesya kwar, nkosye siser Kreta ma nkunuk irew Salmone.
44027008	Kuker kandera nabor nkarḇai irew ani, nkofyafer ro moḇ oso ḇenirḇe Saw Ḇeḇye, fanam mnu Lasea.
44027009	Rarirya fafisu nabor nasyof kwar. Fafisu farfor ya kako isyonde kwar ma kandera kaku rofyor kayun pdef. Rarirya Paulus ḇyuk swarepen faro si, ḇo doḇo:
44027010	"Naek srar, yamam, ayayun koḇedine nari dun kandera ma fromo ḇeba, faro papus ma kapal ya dererḇa ḇoi faro nyawa koḇesi kako."
44027011	Ḇape mananir sordade ikyar syadi faro manfara ma manwadwa ro Paulus wos ḇyena.
44027012	Snar saw ani ipyum ba fa nkopyar ro dia ro fafisu prim ya, inja ḇeḇor sya simarisen fa nkayun pdef ma nkoḇesewar fa nkosun ro mnu Feniks fa nkopyar ro diwa ro fafisu prim ya. Mnu Feniks irya saw oso ro myos Kreta, ḇekarḇe ḇar wambarek-wambrei.
44027013	Ro fafisu ani wam ḇeso mararai ikḇun ker ḇar wambraw. Skara ḇo soḇo, marisen sedi nari sisma. Spaw yor ya, ma nkayun fanam kaku ma nkosye siser Kreta.
44027014	Ḇape fyoro ḇa wam ḇeso munbun ro myos ani ḇyewam doḇer, sorḇe "Wamurem-wambrei."
44027015	Kapal ani wamya myuni ma syambraḇ fa syor wamya ḇa. Rarirya nkomam monda kapal ani ḇo ikren-ikḇar.
44027016	Ḇarpur nkoki isof ro myos mkun ḇenirḇe Kauda, ma ro dia kuker kandera nabor nkopaw wai bewaduren ro kapal ani.
44027017	Ma rofyor wai ḇewaduren ani ḇyeḇepaw kwar ḇe kapalya bori, raimnai sfasos dera ḇefnoḇek ma sparar kapal ani kuker kaḇrai. Ma nkomkak nkoder ro ureḇ Sirtis, inja skokyu sarwir na ma kapal iki idamdamen.
44027018	Snar nkokren-nkokḇar fafayaḇa ro doḇer ani, inja ro meserdi sisawen papus ḇero kapal ani ḇesoren.
44027019	Ma ro ras ḇeḇekior ya sisawen dera-dera kapal ya.
44027020	Ma ro ras ri ḇeso kwar iḇye ori ma mak sya sḇayir ḇa, ma wam doḇer ḇeba ani myun nko ḇesya kwar, isof kakyar nkoḇena namuk ma nkosma nyan faspar oso ḇa kwar.
44027021	Snar sinan ḇa ro fafisu ono kwar, inja Paulus dores ro fandu si ma ikofen: "Naek srar rofyor mkoso wos ayena kada, insa kayun bur awer Kreta, nari kosma kandera ma fromo ḇera dine ḇa!
44027022	Ḇape knikine, yaḇuk swarepen faro mko kako ro kandera ine, insa mkosnemna nako, snar oso ro mko nari ryoḇa derer kapal ine.
44027023	Snar roḇandi Allah malaikat ḇyedi oso, isoine Allah yasyom ma ḇena aya, dores fanam aya,
44027024	ma ikofen: Paulus, wamkak awer! Nari wores ro ḇarpon Kaisar; ma kaku ḇeri snar Allah ḇaḇenaḇye ḇyedi, inja snonkaku ḇefnoḇek au ro kapal ine sya kam nari sisma faspar.
44027025	Inja yakyar mkosnemna naknon snar nari roi malaikat ya ikofen faro aya nari ndarirya.
44027026	Rariryano ḇape kapal ine nari koḇei fa iryor ro myos oso."
44027027	Ro roḇ ḇeḇesamfur seser rifiak nkoisya inkoki nkoraryoi kaker ro soren Adria. Ḇape indokada ro romfawru ḇefararur ro kapal sya sḇaḇir nkofanam ḇeḇande.
44027028	Inja sikyu karui kara ma sisma rof samfur risuru. Siki swaf wer sikyu kara wer ma sisma rof samfur seser rim.
44027029	Ma simkak ḇude, nkoder ro irbor oso inja sikyu yor rifiak ro kapal ya urndi, ma nkosaw kaku meser fasaw.
44027030	Ḇape ḇefararur ro kapal sya ssewar nyan fa sibur kapal ya. Sisabu wai bewaduren sifrur farari siḇe sisawen yor ono ro kapal ya rawndi.
44027031	Inja Paulus ikofen faro mananir sordade ma sordade ḇyesi: "Rofyor skain ro kapal ineḇa nari mkosma faspar ḇa."
44027032	Rarirya sordade ansi siwapuk kabrai wai ḇewaduren ani fa ipyar iki.
44027033	Ro fafisu isnai karkir Paulus dembuk si kam fa sanan, ḇo doḇo: "Ras samfur seser rifiak kwar mko waf-waf monda ma mko farmku basbiser ma mkonan ba.
44027034	Inja yaḇuk swarepen faro mko, insa mkaknan resari. Nanan ani ḇyefandun kaku ro faspar mkoḇedi. Snonkaku oser ro fandu mko snonburyam ḇyena oser ipok kyapas bur ḇruriḇa."
44027035	Dawos rarirya kwar dun mamami, ikofen kasumasa faro Allah ro ḇarpon sedi kam, pyanasnis na raimnai dan ḇepon.
44027036	Rarirya kawasa ansi sisma sambraḇ ma sakan kako.
44027037	Dandonek nkoḇedi kam ro kapal ya utin risuru samfur rifik seser ri wonem.
44027038	Sanan isof sarbor kwar, sisawen roḇean gandum ḇesoren insa kapal ani myanan.
44027039	Rofyor isnai kam kwar, smam dorei ḇepyom oso. Sifawi pyum sup aniḇa ḇape skara kwar fa siryor kapal ani ro dia.
44027040	Rarirya sper kaḇrai yor anna, ma sibur na ro soren. Ro fafisu ani sper kaḇrai ro remis ya ma sbawes sarwir ḇeba ya insa wamya dun kapal ani ḇeḇande.
44027041	Ḇape kapal ani dunuk ro ureḇ oso, ma kapal ani ider. Rawndi ssyun ro ureḇ ani isof imarmer ḇa ḇoi urendi risen ḇeba nbaser i rao fyarmambriwer.
44027042	Rofyor ani sordade-sordade ansi skara fa soḇo smun besmai ansi, insa oso das ibur awer.
44027043	Ḇape mananir ani imarisen fyaspar Paulus. Inja damrer swaruser sordade ansi sena, ma ḇyuk sasoser, insa ḇefawi ḇeas sya snur ḇeḇande,
44027044	insa ḇeso sya snur user kuker kambafen ma kapal ya ker-ker na. Rarirya sikam srande kuker ḇayaye.
44028001	Rofyor nkorande kwar kuker ḇayaye, insape nkofawi, sup ani kada myos Malta.
44028002	Kawasa ḇekain ro myos ani senaḇye faro nko. Sikaḇen for ḇeba oso ma sembuk nko fa nkodapen for ani snar mekem ya iḇe imyun ma pnunek ya iba.
44028003	Fafisu Paulus iryur ai snaw-snaw ono fa ḇyuk kaḇen for ya, ikak ḇeknampu oso isasyar ro moḇ ani ma darek Paulus ḇrasi.
44028004	Rofyor snonkaku ansi smam ikak ḇekur ro Paulus ḇrasi ani, sawos yae si ḇo soḇo: "Snon ine snon mamun dirya, snar, isma faspar kwar ro soren, ḇape Karwar Napnapes ḇyuk fa ikenem ḇa."
44028005	Ḇape Paulus kyekef ikak ani ḇefor ya dori, ḇoi isyur ikak ani ḇa.
44028006	Rarirya skara ḇo soḇo, nari ḇrasi iḇyar roḇaido nari imar ḇo isapi ro fafisu ani beri. Ḇape siwaf fyoro kwar, ma smam royo ḇa ḇekuri, inja skara wer ḇo soḇo karwar oso irya.
44028007	Swafoḇa ro moḇ ani kosma gubernur ro myos ani saprop ḇyedi. Gubernur ani snori Publius. Isrow nko ma fyan nko pyum kaku ḇeras rikior.
44028008	Ro fafisu ani Publius kmari isam ma isar. Paulus syun ro sim ḇyedi; Paulus ḇyenadi ma isawar dofen i ma ḇyuk pararei faro i.
44028009	Snar roi ḇeḇesya ani ifnai fa ḇeduf ḇeso ro myos ani sra faro Paulus ma ifrur si fa siprei kako.
44028010	Kawasa ansi semaf nko ma rofyor nko syoḇ ro dia, sfasos roi ḇeḇaryam faro nko.
44028011	Ḇarpur ro paik rikior nko syoḇ ro dia nkek kapal beraker Aleksandria ro fafisu primya ḇepyar ro myos ani. Kapal ani ḇyekakop Dioskuri.
44028012	Nkosma rande ro Sirakusa ma nkokain ro dia beras rikior.
44028013	Ro dia nko sye siser, ma nkorande ro Regium. Ras oser posa wambraw ya iso ma ro ras ḇeḇesuru ya nko rande ro Putioli.
44028014	Ro dia nko srow kina-kina jemaat, ma raris fararyor sedi nkokain nus si ḇeras rifik. Posa kwar nkosyoḇ ḇe Roma.
44028015	Naek srar ḇekain ro diwa simnaf nko kwar ro roi ḇekur nko inja srama sisrow nko isof ro Forum Apius ma Tres Taberne. Rofyor Paulus myam si, ikofen kasumasa faro Allah ma isma samambraḇ ro sneri.
44028016	Nkora kwar ro Roma, ssḇuk faro Paulus fa kyain ro rum mankundi ḇyedi kuker sordade oser ḇewareni.
44028017	Ḇarpur ro ras rikior Paulus dor snonkaku ḇebarara er Yahudi ma rofyor siryur kwar, Paulus ikofen ḇo doḇo: "Naek srar, yafawi yafrur sasar oso faro er koḇesi ḇa roḇaido rari kpu koḇesi sena ḇa, ḇesyaḇo sfor aya ro Yerusalem ma sḇoḇ aya faro kawasa Roma.
44028018	Rofyor skukeḇ aya kwar, simarisen sisasyar aya, snar sisma sasar oso ḇaḇeri ro aya ḇefasnai yasmai samamyai marmar.
44028019	Ḇape kawasa Yahudi sisampum si inja yakarai ipyum syadi yek mankara faro Kaisar, ḇape kuker karkara ḇa fa yaḇuksof er ayedi.
44028020	Knam ine iso yor mko muma, insa yamam mko ma yawawos kuker mko, snar kakyar kawasa Israel eḇedari sfes aya kuker wanka ine."
44028021	Ḇape sikofen faro i soḇo: "Nkosma syap ono ro Yudea ḇa ḇekofen ḇadir au ma naek oso ryama ikofen ḇadir roi ḇesasar ro au faro nko ḇa.
44028022	Ḇape nko marisen nkomnaf ro au, rariso swaruser ḇena, snar nko fawi ro ḇar ine, ro moḇ nakam kako ifnai famfaḇri."
44028023	Raimnai sap ras oso faro Paulus. Ras sap ani srama kuker dandonek ḇeba ḇemoḇ Paulus ḇyeryar roya. Ḇyuk fasasnai ma kesaksian faro si ḇekur Ḇaḇesasoser Allah; ma knam ro Moses sasoser ḇyena ma syap ro nabi-nabi ḇyesewar fa insa sifawi ro Yesus. Wawos ani ro arwo isof mandira.
44028024	Ono sikyar wos ḇyena ḇoi ono kada sikyar ḇa.
44028025	Fananjur ani sibur ḇesisye kuker sna swaruser oser ḇa ro fandu si. Ḇape Paulus ikofen kako wos ine ḇo doḇo: "Kyurbos beri Rur Ḇesren ya wos ikofen faro kpu koḇesi kuker sḇayo Nabi Yesaya:
44028026	Mkora faro er ine, ma mkokofen: 'Nari mkomnaf kuker knaram mkoḇesi, ḇesyaḇo mkokara ḇa, nari mkomam kuker mkamor mkoḇesi, ḇesyaḇo mkofawi ḇa.
44028027	Snar er ine sisnesna nedip kwar, ma siknasna nadiw, ma simkasna nenef; insa smam awer kuker simkasna ma simnaf awer kuker siknasna ma sifawi awer kuker sisnesna, isof skaḇer ma yaḇuk pararei faro si.' "
44028028	"Inja insa mkofawi, korer ḇeraker Allah ani nari ḇyeḇeḇaryas faro er-er ḇeso ma nari simnaf i." [
44028029	Ma Paulus dawos rarirya faro si kwar, kawasa Yahudi ansi sibur ḇesisye kuker sna swaruser oser ḇa ro fandu si.]
44028030	Ma Paulus kyain wampasi wambarek risuru ro rum mankundi ḇyakwarek ya; snonkaku ḇeḇor ḇerama faro i sya isrow si.
44028031	Kuker isnai kaku ma royo idwarek ḇa ḇyaryas Allah Ḇaḇesasoser Ḇyedi ma ḇyuk farkarkor ḇekur Manseren Yesus Kristus.
45001001	Naek srar ayesi, Allah iswar ma dorkwar fa ḇeḇe kawasa ḇyesi ro Roma. Allah kyinfir aya ma ikanow ḇardi aya kwar fa yaḇaryas Ankankinem Ḇeḇye ḇyedi.
45001002	Ankankinem Ḇeḇye ani, Allah ḇyeasasi kwar ro awar ḇeponya faro nabi-nabi ḇyesi, ma sfasepeni kwar ro Refo.
45001003	Ankankinem Ḇeḇye ḇekur Allah Rumkun ḇyedi, isoine Manseren koḇedi Yesus Kristus, mboi roḇaḇe snonkaku ḇyedi, ḇyeḇarpur ro Daud,
45001004	ḇape roḇaḇe Manseren ḇyedi fyasna ḇadir i Allah Rumkun ḇyediri. Ine ḇyeḇefasna ḇadir kuker papoik ḇesyadadi, aḇiḇer ḇyedi rofandu marmarya.
45001005	Kuker i kako, Allah ḇyuk saswar ma fakamamanḇe aya fa yaḇe manwawan, insa yakfin snonkaku ro er-er -- syakam fa sesyowi Kristus, ma sikyar faro snonsnon ḇyedi.
45001006	Wos ḇekur er-ersyakam ma naek ayesi mkokako ro Roma isoine; naek srar mkoḇe ḇeyor kwar fa mkoḇe kawasa faro Yesus Kristus.
45001007	Iso eḇedari yafas faro naek srar ayesimko, iḇyekada Allah kma koḇeja ma Manseren Yesus Kristus ḇyeḇok ma ḇyuk aski mufaḇe naek srar mkokam.
45001008	Ḇepon kaku, kuker snonsnon ro Yesus Kristus, yakofen kasumasa faro Allah snar naek srar mkokaem, snar sup swan ine ḇesiper simnaf kwar, mboi mkokyar kaku faro Yesus Kristus.
45001009	Mboi Allah yuffarmyan kuker sne ḇesiper ro ḇaḇe ḇararyas Ankankinem Ḇeḇyeya, kuker Rumkun ḇyedi, iso ḇeḇesaksi maro aya, mboi rofyor yabe yanadi ido, yaswarepen mko besyakwar;
45001010	yabenadi kuker kaku ḇeri faro Allah insa ḇyuk fa yasma fafisu fa yarakaki mko.
45001011	Yamarisen yasrow naek ma srar mko, insama yarwas fakamaman yasma ro Allah Rur ḇyeja fa syambraḇ ser mko.
45001012	Kakara yedi isoine, snar kokam kokyar faro Yesus Kristus, inja ibye kosonemyaeko.
45001013	Naek srar mko, yamarisen insama mkofawi, mboi nabor kaku kwar yamarisen fa yarakaki naek srar mko, ḇape roi ḇedwarek aya naisya ḇesya kwar. Yamarisen insa rofandu naek ma srar mko kako mkofararur insa fararur ayeja ḇyebon, raris moḇ fararur ayeja ḇyebon rofandu er-er ḇeḇe Yahudiḇasya ro moḇ ḇese.
45001014	Snar yasma wawan faro er ḇesesyakam, ḇesma farkarkor kwar ma ḇesma farkarkor ḇaim, iḇye ḇefawisya ma ḇefawi ḇaimsya.
45001015	I eḇedar fa yamarisen kaku yaḇaryas Ankankinem Ḇeḇye faro naek ma srar ḇekain ro Roma mkoya kako.
45001016	Yakyar kaku faro Ankankinem Ḇeḇyeya, snar ikada Allah papoik ḇyedirya snar ḇyuk koreri faro snonkaku ḇekyarsya, ḇepon kaku faro kawasa Yahudisya ma er ḇesesya kako.
45001017	Snar kuker Ankankinem Ḇeḇye ani, Allah fyasna rariso nyan ḇaḇeoser snonkaku kuker Allah iḇye kaḇer wer; isoine kakyar faro Allah, ro randakya isof papupesya. Imnis fas-fas ro Refo, "Snonkaku ḇekyar faro Allah isof ḇaḇeoser ḇyedi kuker Allah iḇye kaḇer wer, snonkaku ani nari ikenem!"
45001018	Ro boiyaswa Allah fyasna masasor ḇyeja faro sasar ma ḇarḇor snonkakusya sena, snar sasar ma ḇarḇor annakam nadwarek snonkakusya fa sifawi farkarkor ḇenapes Allah ḇyenaḇa.
45001019	Snar rosai snonkakusya sifawiḇa ḇekur Allah sḇaḇirna ro sisnesna ma kakara sena, snar Allah mankundi fyasna nakwar.
45001020	Rofyor Allah ifrur supswan ine, Allah rari ḇyena komam ro komkasna ḇana, isoine ḇaḇe Manseren ḇyena ma papoik ḇekain fyoro-fyoro ḇyena, snonkakusya sifawina kwar ro roi ḇeḇor Allah ifrur kwarna. Inja snonkakusya sisma sanoyo ḇaḇeri fa sbuki ḇyesano wareksi.
45001021	Snonkakusya sifawi Allah ḇesyaḇoi, snonkaku ansi sesyowi Allahḇa ma sikofen kasumasa faroiḇa. Imboi snonkakusya skara roi famfnom munda; snar sisnesna npanpan kwar.
45001022	Skara ḇo soḇo sifawi nananem, fama smamkir royoḇaḇeri.
45001023	Sisyom faro Allah ḇekenem fyoroya ḇaḇoi, sisyom faro amfyanir ḇesnai farari roi nari ḇemarna; isoine snonkaku, mansya, ma aiwan ḇeḇe wemin rifiaksya ma aiwan ḇeyanawersya.
45001024	Eḇedari Allah myam monda siḇo ḇyuk fa sifrur raris marisen sena fa sifrur roi ḇeyarwarem rofandusi.
45001025	Allah ḇekakuya, sfadweri kuker roi ḇekakuḇa. Isoine roi sifrur ro ḇramin naiso sisyom farona. Mboi ḇefrursiya iso sisyom ma sḇansuba rofyoro-fyoro faroyakada! Amin.
45001026	Snar snonkaku ansya sifrur rariryanja eḇedari Allah myam mondasiḇo siso mankunsi rmomen ḇefrur mamyai sena. Bin sesya kako sfarḇuk kuker snonsya werḇa; imnis rari ḇaḇekawin ro snonkakuḇa ḇoi, sfarḇuk kuker bin ḇesesya.
45001027	Snonsya kako sakḇerarirya; sfarḇuk kuker binsyaḇa ḇoi, sfarḇuk kuker snon ḇesesya, isof snon ansi sifrur roi ḇefrur anonef faro snonsya, isof mankunsi sikamar fararur ḇeḇyeḇa sena.
45001028	Ma snar snonkakusya sḇaḇir fa skarem Allah ḇa, inja Allah ḇyuksi faro kakara ḇeyun fras farosi, isof sifrur roi ḇeḇarḇor na:
45001029	Sisnesna nafo kuker ḇarḇor ḇeḇor kam ḇenapesḇa ma roi ḇekakuḇa, isoine sasewar nana, arwarem, masasor, sifo kuker swaruser mamun, rakrakrok ma ankarkar.
45001030	Simarisen sifrur fanor snonkaku ḇese; simewer sḇeuser sinan, semararesi, sifawi rariḇa, ma sayin faro Allah, ma simarisen semandaw. Simarisen sḇesewar fawawinanem ḇebabo fa sḇukifrur roi ḇeḇarḇor,
45001031	simewer skara snonkaku ḇesesyandi, sisaswarḇa ma sisoasuserḇa.
45001032	Mboi sifawi kaku Allah sasoser ḇyena isoine mansei ḇefrur rariryaido nari isma samamyai marmari. Rariryano sifrur roi ḇeḇyeḇa anna ḇesyakwar kako, ma ssḇuk kaku faro snonkaku ḇefrur rariryasya.
45002001	Inja snonkaku awne, woḇo buk samamyai faro snonkakuyo ḇese? Ḇape mankundaw ḇardi wakfis ro sasaryaḇa. Snar rofyor buk samamyai faro snonkaku ḇese anya, rarirya buk samamyai ḇardi kako, faro mankundaw snar aw kako wakfrur rarirya.
45002002	Ḇape kofawi mboi rofyor Allah ḇyuk samamyai faro snonkaku ḇefrur rariryansya wos ḇyena nanapes.
45002003	Inja snonkakuyo buk samamyai faro snonkaku ḇese ḇesasarsya, ḇape awḇardi wakfrur sasar kako, inja kwara ḇo woḇo, nari wakfisbur Allah samamyai ḇyukya?
45002004	Oroḇaido woḇo mamkyof Allah saswar ma kaḇaḇaḇ ḇyenake? Mkokam nari mkofawi mboi Allah saswar kaḇaḇ fyasna faro mko kwarya, doḇo insama mkombror ro sasar mkoḇena.
45002005	Ḇape mkoḇrumna npakrek ma mkomewer mkosadwer kenem ḇeḇarḇor mkoḇenandi. Inja mankunmkoiso ḇefanfon samamyai mkoḇena fa nmarḇak syadi wer, rofyor masasor ma samamyai ḇenapes ro Allah ḇyeḇefasnai ro ras ḇepupesya.
45002006	Snar Allah nari myunsu faro snonkaku oser-oser raris fararur ḇyena.
45002007	Kankenem ḇekain fyoroya ro Allah ḇyuk faro mansei ḇeḇeuser ma ḇeḇenaḇye, sisma syowi ma sanandik ḇekain fyoro-fyoro.
45002008	Snonkaku ḇewasen mankunsi ma ḇemewer ḇeḇeyuser Allah ma ḇefrur ḇarḇorsya, Allah imsor fafaya siḇa.
45002009	Mansei ḇemarisen ḇefrur roi ḇeḇarḇorsya, nari sḇekandera; ḇepon faro kawasa Yahudisya ma er ḇesesya kako.
45002010	Ḇape faro snonkaku ḇemarisen ḇefrur roi ḇeḇyesya, nari sisma sanandik ma ḇaḇesyowi ma aski ro Allah; ḇepon kaku faro kawasa Yahudisya, ma faro er besesya kako.
45002011	Snar Allah ifrur faro snonkakusyakam fa namnis.
45002012	Inja snonkaku ro er-er ḇese ḇeyakfawi sasoser agama Yahudiḇasya sasar sena nari sisma samamyai ro ḇandibur sasoser anna. Ḇape Yahudisya sḇesasar snar sifawi sasoser anna; rarirya sasoser anna naiso nari sḇukisof sina.
45002013	Snar snonkaku ḇemnaf sasoser Refo Yahudi ansya siso Allah ḇyuk napnapes farosyaba, mboi snonkaku ḇeḇeyuser sasoser Refo Yahudi siso Allah ḇyuk napnapes farosya.
45002014	Snonkaku er ḇese ḇefawi sasoser agama Yahudiḇa. Ḇape rofyor mankunsi simarisen sifrur rosai sasoser anna nakofen, rariryaido mankunsi sisnesna naiso ḇeḇesasoser farosi.
45002015	Snar kuker rari sena, nfasna ḇadir mboi rosai sasoser anna nakofen, neḇefas ro sisnesna. Ma sneuser sena kako nfasna sasoser anna, snar fyornoido nbuk sasar faro mankunsi, ma fyornoido nbuk kaku faro mankunsi.
45002016	Rarirya roi nari ḇerarirya ro ras sikofen ani. Ro ras ani-imnis Ankankinem Ḇeḇye yaḇaryas-kuker Yesus Kristus Allah nari ḇyuk samamyai faro roi ḇeborkam ḇeyokef ro sne ma kakara snonkaku.
45002017	Ḇape, rariso kuker naek srar mko ro baboine? Naek srar mkokarem mankunmkoḇe snonkaku Yahudi ma mkokaf ro sasoser agama Yahudi, ma mkomarares kuker ḇaḇesasoser anna kuker Allah,
45002018	naek srar mkosma fasasna ro sasoser anna, isof naek srar mkofawi Allah marisen ḇyena ma mkofawi rosai ḇeḇyeya.
45002019	Naek srar mkofawi kaku mboi mkoḇe manfarkin faro snonkaku ḇeprafsya ma mkoḇe isna faro snonkaku ḇekain ro pampansya.
45002020	Naek srar mkofarkor snonkaku ḇefawi royoḇasya, ma mkoḇe guru faro romawasya. Naek srar mkofawi kaku, mboi ro sasoser Refo Yahudi anna, mkosma fawawi ma farkarkor ḇenapesya.
45002021	Naek srar, mkoḇuk farkarkor faro snonkaku ḇesesya; inja, snaro naek srar mkofarkor mankunmkoḇa? Naek srar mkofarkor snonkaku besesya insa skaraw awer, ḇape mankun mkoido mkokarawke?
45002022	Naek farkor snonkaku ḇesesya fa sifrur farbuk awer, ḇape mankundaw ido wafrur farbukke? Naek wayin faro karwarsya, ḇape mankundaw ido fasyar papus ḇero rum karwarsya sena fa nwanake?
45002023	Naek waryaḇ snar nwa Allah sasoser ḇyena Musa ḇyuk kwarna, ḇape mankundaw ido wonef Allah ma wamewer waso sasoser ḇyenake?
45002024	Ro Refo sfas radine, "Snar mko snonkaku Yahudi Allah snonsnon ḇyedi ḇyeḇeyonef rofandu er-er ḇesenakam."
45002025	Rofyor naek srar mkoḇeyuser sasoser ro agama Yahudina ido, sofakfuk mkoḇani ḇyefandun kako. Ḇape rofyor naek srar mkoḇeyuser ḇaḇesasoser aniḇaido, sofakfuk mkoḇena nefromo munda.
45002026	Rofyor snonkaku ḇeḇe Yahudiḇa oso sisofukiḇa, mboi ḇyeuser sasoser agama Yahudi anna ido, nari Allah kyoriḇe snonkaku ḇesofukḇake?
45002027	Rarirya, snonkaku ḇeyaksofukḇasya nari ssḇuk samamyai faro kawasa Yahudi ḇesma sasoser ma ḇesofuksya, snar sikada sisma sasoser agamaḇa ma sisofukḇa, fama siso naḇye sasoser agama anna.
45002028	Snar snonkaku Yahudi kakusya, snonsnon Yahudi mundaḇa; ma snonkaku ḇesma sofakfuk ro baken mundaba.
45002029	Ḇape snonkaku Yahudi ḇekakusya siso ḇesma sofakfuk sne ro Allah Rur ḇyeja ma ḇesma fasapepen munda ro syap snonkaku senaḇa. Snonkaku ḇerarirya ansya sisma sanandik ro snonkaku ḇesesyaḇa, mboi sisma sanandik ro Allah.
45003001	Rarirya ido, fainda rosai koḇe snonkaku Yahudiya ma fandun rosai koḇeuser ḇaḇe sofakfukya?
45003002	Mboi fandun ḇyena nabor kaku! Ḇeponya, snar Allah ikyar wos ḇyeja faro kawasa Yahudisya.
45003003	Ḇape rariso rofyor ono rofandu snonkaku Yahudi sḇeyuk sasoser Allah ḇyena? Snar rarirya ido nari sidwarek Allah saswar ḇyedike?
45003004	Kaku ḇeri rariryaḇa! Snar Allah inapes ḇesya kwar faro snonkaku ḇeyankarkarsya. Imnis sfas kwar ro Refo radine: "Rofyor wawawos ido, wawos roi ḇenapes, irya ḇefainda rofafisu semankara aw."
45003005	Ḇape rofyor Allah nanapes ḇyedi fyasnai snar kofrur roi ḇeḇarḇor ido rosai nari kokofenya? Snar Allah inapesḇa rofyor ḇyuk samamyai faro ko? [Yawos imnis snonkakusya moḇ sawos raya.]
45003006	Oroḇaḇeri! Snar rofyor Allah inapesḇa ido, rariso nari ḇyemankara supswan ine?
45003007	Ḇape snar fararur ḇenapesḇana nfasna, ḇaḇenapnapes Allah ḇyair syadi wer isof isma sanandik; snaro snonkaku ḇeḇarḇorsya sḇemankara siḇe snonkaku ḇesasar?
45003008	Ma rosai eḇedari kokofen awer ḇo koḇo: "Iḇye syadi kofrur ḇarḇor insa kosma ḇaḇyeya?" Mboi snonkaku ono sisya sonef aya ḇo soḇo ayaiso bekofen kwar rarirya. Snonkaku berariryasya Allah byuk samamyai farosikada.
45003009	Inja Yahudi koya kankain koḇena inaḇye syadi wer ro er-er ḇesesyake? Oroḇaḇeri! Yakofen kwar ḇo yoḇo, iḇye snon Yahudi ma snonkaku ro er-er ḇese, sikam sifrur sasar kwar.
45003010	Imnis fasfas ḇero Refo, "Snonkaku oseroḇaḇeri fa inapes.
45003011	Snonkaku oseroḇaḇeri fa myamkir ma snonkaku oseroḇaḇeri fa isyom Allah.
45003012	Snar snonkakusyakam sḇinkwanbur Allah; isof sikam sibor kwar. Snonkakuyo ifrur roi ḇenapesḇa; mboi snonkakuyoḇaḇeri!
45003013	Aroren sena namnis ureren ḇeḇas. Ankar ma sararer nadaf ro ramar sena, ma sḇardip sena nkup anonef, imnis sayaryur ikak ḇeyarek.
45003014	Sḇadon sena nafo kuker fras ma rarmomen.
45003015	Simbran samberen kaku rofyor siḇe smamun kuker snonkaku.
45003016	Farmambriwer ma ḇaḇekandera, sḇuḇer na ro moḇnakam.
45003017	Simkasna napraf faro nyan ḇaḇeaskiya;
45003018	ma sesyowi faro Allahḇa."
45003019	Insape kofawi roi ḇeḇor sfas kwar ro sasoser agama Yahudi anna, irya faro snonkaku ḇekenem ro sasoser anna. Irya snonkaku osero fa dun sanowarekiḇa, ma Allah ḇyuk samamyai faro supswan ine ḇesiper.
45003020	Snar snonkaku oseroḇaḇeri fa iḇye kaḇer faro Allah, snar snonkaku ansya sifrur roi ḇeḇor ḇero sasoser agama anna. Ḇape sasoser anna nfasna munda snonkakusya sasar sena farosi.
45003021	Ḇape baboine Allah fyasna kwar nyan rosai ḇefrur fa snonkakusya siḇye kaḇer kuker Allah; ma nyan ḇeḇesya ani nari iwawik sasoser agama Yahudi annaḇa. Nyan ani kosma ro Musa syap ḇyena ma nabi-nabisya syap senaba,
45003022	isoine Allah ḇyuk fa snonkakusya siḇye kaḇer kukeri, rofyor snonkakusya sikyar faro Yesus Kristus; Allah ifrur rarirya faro snonkakusyakam ḇekyar faro Yesus; snar rarwaso isyaḇa:
45003023	snonkakusya sḇesasar kwar ma sḇinkwanbur Allah ḇeḇuk koreri ḇesia.
45003024	Inja Allah saswar ḇyeja munda snonkakusya ḇaḇe oser sedi kuker Allah iḇye kaḇer; nyan ḇyedi isoine: Snonkakusya sisma ḇaḇemkei snar Yesus Kristus.
45003025	Allah ḇyuk Yesus Kristus fa ḇye farsarser, insa kuker marmar ḇyeja, snonkakusya sisma ḇaḇemkei ro sasar sena, rofyor sikyar faro Yesus Kristus. Snar rofafisu ḇesyof kwar Allah ikḇaḇ snonkakusya ro sasar sena, isof ḇyuk samamyai farosiḇa. Allah ifrur rarirya fa fyasna napnapes ḇyedi.
45003026	Ḇape baboine imewer sasar anna, insa fyasna napnapes ḇyedi. Kuker nyan ine, fyasna napnapes ḇyedi; ma snonkaku oser-oser ḇekyar faro Yesus, siso ḇeḇye kaḇer kuker Allah.
45003027	Inja sanoyo isya faro snonkaku koyaba kwar fa koḇuki imarares. Snaro rarirya? Snar kofruruser roi ḇeḇor sfas ro sasoser agama Yahudinake? Roḇa! Mboi snar kakyar koḇena.
45003028	Snar knam kakuya ryadine: Snonkaku Allah fyasna fa ḇesma ḇaḇemkei ro sasar sena, sisma ḇaḇemkei ani, snar sifrur rosai sfas ro sasoser agama Yahudinaḇa, mboi snar kakyar sena.
45003029	Oroḇaido Allah ḇye Allah faro Yahudisya sererke? Inja dakḇe Allah faro er-er ḇesesyaḇake? Mboi, er ḇesesya Allah sedirya kako!
45003030	Inja Allah oserbaken ido, iso ḇeḇuk ḇaḇye kaḇer faro Yahudisya faro Allah snar kakyar sena; ma iso ḇeḇuk ḇaḇye kaḇer faro Allah ro er ḇesesya snar kakyar sena kako.
45003031	Rariryaido kosawen sasoser agama Yahudina snar kokyar faro Yesus Kristuske? Oroḇaḇeri! Mboi kuker kakyar koḇena, koḇeyuser naḇye syadi sasoser anna.
45004001	Rariryaido, rosai nari kokofen fa ḇekur Abraham, up ro er koḇejanya? Rosai isma ro fawawi ḇyeja?
45004002	Rofyor Abraham fararur ḇeḇye ḇyena nai ḇeḇewar fa Allah nyai imnis snonkaku ḇefrur sneprei Allah ido, isma knam fa fyakḇuni. Ḇape fyakḇuni ro ḇarpon Allah ḇyediḇa.
45004003	Fasfas ro Refoya ryok radine: "Abraham ikyar faro Allah, ma snar kakyar ḇyedi, Allah nyai imnis snonkaku ḇefrur sneprei Allah."
45004004	Snonkaku ḇefararursya, sisma sasuref; ma sasuref ḇyedi isma munda ḇesamsomḇa, snar iso ḇenaiya.
45004005	Ḇape snonkaku ono sisya sifararur ro mankunsiḇa; mboi sikyar faro Allah ḇefasna snonkaku ḇesasar sisma ḇaḇemkei ro sasar. Snar kakyar sena, Allah nyasi imnis snonkaku ḇefrur sneprei Allah.
45004006	Daud dakkara rarirya kako; iso eḇedari ikofen; aski faro snonkaku Allah nyasya imnis snonkaku ḇefrur sneprei Allah, rarirya Allah kyara fararur senaḇa. Daud ikofen kako radine ḇo doḇo:
45004007	"Aski faro snonkaku Allah ipyos sasar sena, ma sasar sena Allah ikrirna!
45004008	Aski faro snonkaku Allah kyor sasar senaḇasya!"
45004009	Inja wos aski ani kyur faro snonkaku ḇeḇeuser sofakfuksya serer mundake? Roḇaido faro snonkaku ḇeyakḇeuser sofakfukḇasya kakoke? Nkokofen ḇepon kwar, mboi Allah nya Abrahami, imnis snonkaku ḇefrur sneprei Allah, snar Abraham ikyar faro Allah.
45004010	Inja, fafisu rosai Allah fyasna roi ḇeḇesya ani? Rofyor Abraham ḇyeḇesofukyake, oroḇaido ḇyeḇesofuk ḇaimyake? Mboi rofyor ḇyeḇesofuk ḇaimya.
45004011	Ḇyeḇesofuk ro ḇarpurya, ma sofakfuk ḇyeja imnis aḇyair munda mboi Allah nyai kwar imnis raris snonkaku ḇefrur sneprei Allah, snar kakyar ḇyeja faro Allah. Allah nyai rofyor ḇyeuser sofakfukya ḇaimya. Ma nari Abraham ḇye kma ro ḇar rurya faro snonkakusyakam ḇekyar faro Allah, ma snar Abraham Allah nyaiḇe snonkaku befrur sneprei Allah, ma sikada sakso ḇaḇe sofakfukyaḇa.
45004012	Abraham ḇye kma ro ḇar rurya faro snonkaku ḇeḇeuser sofakfukya kako. Abraham kako kma ro ḇar rurya farosi, snar seuser ḇaḇe sofakfukya mondaḇa, ḇape snar sikako sikenem kuker kakyar faro Allah, imnis raris Abraham ro fafisu dakḇeuser ḇaḇe sofakfukya ḇaimya.
45004013	Allah ḇyardi kwar faro Abraham ma kpu ḇyesi nari Abraham nya supswan ine. Allah ḇyardi rarirya maroḇa snar Abraham ḇyeuser agama Yahudi naḇa, ḇape snar ikyar faro Allah, isof Allah nyai imnis snonkaku ḇefrur sneprei Allah.
45004014	Snar rofyor snonkaku ḇeḇeuser agama Yahudi siso ḇesma rosai Allah ḇyeasas kwar ido, kakyar faro Allah ḇyefandun ḇaḇeri, ma Allah asas ḇyena kako nefromo monda.
45004015	Snar sasoser Yahudina nor samamyai Allah. Ḇape sasoser anna naisyaḇa kada, nari sasarno naisyaḇa kako.
45004016	Inja asas Allah ḇyena neknam ro kakyar snonkaku sena faro Allah, imnis raris Abraham ikyar Allah, snar Abraham ḇye kma faro kokam ro ḇar rurya; mnuk ine kyain faro snonkaku ḇeḇeuser agama Yahudi semirḇa, mboi kyain kako faro snonkaku ḇekyar Allah raris mob Abraham ikyar Allah raya.
45004017	Snar Allah ikofen radine faro Abraham, "Yakimfir aw kwar fa bekma faro er-er ḇeḇor kam." Rarirya Allah ḇyuk asas ani faro Abraham. Ma Abraham ikyar faroi, snar irya Allah ḇeḇuk kankenem faro snonkaku ḇemarsya. Ikada Allah ḇefrur roi ḇeḇesya ḇaimna fa naisya kuker wos monda.
45004018	Inja Abraham myam roi ono ro kakyar ḇyejaḇa, ḇape ikyar ḇesya kwar, isof isma asas fa ḇyekma faro er ḇeḇor nakam. Imnis sfas kwar ro Refo, "Up besi nari sibor kaku."
45004019	Rofyor ani Abraham ifawi, mboi nari isma kpu ono werḇa kwar, snar ḇyemansar kaku kwar, ma kankenem ḇyedi fyanamḇe wampasi wambarek utin oser kwar, isyadi wer swari Sara pyansnasem. Rariryano Abraham kakyar ḇyedi iko ḇesya kwar.
45004020	Kakyar ḇyedi iko ḇesya kwar ma kyormararu asas Allah ḇyejaḇa isof syambraḇ syadi wer ro kakyarya ma isandik Allah ḇesya kwar.
45004021	Ikyar kaku nari Allah ifrurmnis rosai ḇyeasas kwarna.
45004022	Iso eḇedari Allah nya Abraham, imnis snonkaku ḇefrur sneprei Allah.
45004023	Wos "Allah nyai imnis snonkaku ḇefrur sneprei Allah" ḇyeḇefas fa kyur Abraham dererḇa,
45004024	ḇape faro kokako. Allah nari dakna ko imnis snonkaku ḇefrur sneprei Allah, snar kokyar faro Allah ḇeḇuk aḇiḇer faro Yesus Manseren koḇedi ro marmarya.
45004025	Yesus anine ssḇuki kwar insa smuni snar sasar koḇena, raimnai Allah ḇyawes i wer insa Allah ḇyuk napnapes maḇeko.
45005001	Baboine kosma kankenem ḇeḇye kaḇer kuker Allah snar kakyar koḇena. Ma eḇedari kokenem ro aski kuker Allah snar Yesus Kristus Manseren koḇedi.
45005002	Snar kokyar Yesus ḇyuk fa kosma Allah saswar ḇyedi, eḇedari kokenem isof baboine. Rarirya komarisen snar kokyar kaku nari koḇaḇir baba Allah ḇyuk maḇekonya.
45005003	Ma isyadi wer, kokako koryaḇ rofandu kandera koḇena snar kofawi nafrur fa kofarmku,
45005004	ma ḇaḇe farmku ani ḇyuk fa kodworen ro manasnasen; mnuk ine iso ḇeḇuk saneraroya.
45005005	Saneraro ḇeradineya nari ḇyefromo faro koba, snar kosnesna neḇeser kwar kuker Allah saswar ḇyena. Allah ifrur roi nanekam kuker fafnoḇek Rur ḇyedi, ḇyukmabeko kwar ani.
45005006	Rofyor kosambraḇ ḇa kwar, Kristus imarwarek ko, rofafisu ḇemnis, Allah ḇyardi kwarya; snar rorandakya koḇinkwan kakubur Allah.
45005007	Syamswen kaku faro snonkaku ḇemarisen ḇemar sadwer snonkaku ḇenapes oso, mboi faro snonkaku ḇeḇye ono sisya simarisen fa simar sadwer snon ani rofyor snon ani kyaku.
45005008	Ḇape Allah fyasna saswar ḇyedi maroko rofyor Yesus imar warek ko, rofyor koisya roi sasarya kaker!
45005009	Baboine kosma kankenem ḇeḇye kaḇer kuker Allah snar Kristus marmar ḇyedi, inja nari kosma fasparbur Allah masasor ḇyedi snar Yesus Kristus.
45005010	Ma rofafisu koḇembroḇ kuker Allah, kosma ḇaḇedasi kuker marmar ro Rumkun ḇyedi, isyadi wer baboine koḇye kaḇer kuker Allah kwar inja kokako nari kosma koreri snar kankenem Yesus Kristus.
45005011	Ma isyadi wer ro roi ḇeḇesya ani, koryaḇ kako snar Allah ḇaḇye ḇyedi fyasna maḇeko ro Manseren koḇedi Yesus Kristus. Snar kuker Kristus, ro baboine kosma ḇaḇeoser koḇedi kuker Allah.
45005012	Sasarya ssyunḇe supswan ine snar snonkaku oser, ma snar sasar ani, ifnai marmarya. Eḇedari marmarya iduḇ faro snonkakusyakam, snar snonkakusyakam sifrur sasar kwar.
45005013	Rofyor sasoser agama Yahudi neḇeḇuk ḇaim, sasarya isya kwar ro supswan ine. Ḇape sasar anna neḇeyawḇa, snar sasoser ono naisya fa neḇeḇeyuk ḇaim.
45005014	Rarirya, marmarya daḇen snonkakusyakam ro awar Adam isof ro Moses. Ḇape snonkaku ḇeyakḇeyuk roi Adam ḇyeyuknaḇasya kako marmarya deksi. Snar Adam ḇyefarari snonkaku nari ḇeramumaya.
45005015	Ḇape snonkaku ansuya sumamnisḇa; snar Allah saswar ḇyedi iba syadi wer ro Adam sasar ḇyena. Ḇaḇeyuk ro snonkaku oser ifnai fa snonkakusyakam simar. Ḇape saswar ma aski Allah ḇyena naba syadi wer snar snonkaku sne ḇeḇye oser, isoine Yesus Kristus, faro snonkakusyakam.
45005016	Fakamaman ma ḇaḇenaḇye Allah ḇyedi kako ibasyadi wer faro sasar snonkaku oser ani. Snar rofyor snonkaku oser ḇyeyuk ido, skara "iḇe ḇesasar". Ḇape rofyor snonkakusya sibor sifrur sasar kwar, saswar Allah ryama fyasna ḇadir, "sasaro isyaḇa kwar".
45005017	Snar ḇaḇeyuk ro snonkaku oser, marmar iduḇ ḇemoḇ nakam snar snonkaku oser ani. Rarirya kosma fararwe snar fararur ro snonkaku oser ḇese, isoine Yesus Kristus, faro snonkakusyakam. Nari Allah ḇyuk farsbawer monda fakamaman ḇyedi waworek farosi insa siḇye kaḇer wer faro Allah; ma nari sisma papoik ro supswan ine snar Yesus Kristus.
45005018	Inja, raris ḇaḇeyuk snonkaku oser ifnai fa snonkaku ḇeborsyakam sisma samamyai, rarirya kako fararur snonkaku oser ḇeḇeyuser Allah marisen ḇyena, ḇyedar fa snonkakusyakam sisma fasaspar ro sasar sena ma sisma kankenemya.
45005019	Ma raris snonkaku sibor sḇesasar snar snonkaku oser ḇaḇeyuk ḇyena, rarirya kako nari snonkaku sibor sikenem imnis Allah marisen ḇyedi, snar snonkaku oser ḇeḇeyuser Allah marisen ḇyena.
45005020	Ḇeḇuk sasoser agama Yahudina isoine Allah mankundi. Ḇape rofyor snonkakusya sḇesewar fa sḇeuser sasoser anna, rofyor ani kako sḇeyuk syadi wer ro sasoser anna ma sḇesasar faro Allah. Rofyor snonkaku ansi sḇesasar syadi wer, Allah fyasna iswar syadisi wer.
45005021	Inja, imnis komar snar kofrur sasar, rarirya kako Allah ḇyuk nyan maḇeko insa koḇye kaḇer wer kuker Allah snar saswar ḇyeja ḇeko. Ma snar ḇaḇeoser koḇedi kuker Allah, iḇye kaḇer kwar ma ḇyuk kako kankenem fyoro-fyoroya maḇeko snar Manseren koḇedi Yesus Kristus.
45006001	Rariryaido nari rosai koḇe kokofenya? Iḇye kofrur sasar ḇesya kwar, insa Allah iswar syadi koke?
45006002	Roḇa kaku ḇeri! Sasarya nyako werḇa snar imar kwar ro kosnesna, inja kopok ḇaḇeri fa kofrur pdef sasar ro kankenem koḇena werḇa.
45006003	Mkofawi ḇake mboi rofyor kosma masasi ḇesrenya, fyasna ḇadir koḇeoser kwar kuker Yesus Kristus? Ine fyasna koḇeoser kuker Yesus ro marmar ḇyedi.
45006004	Kuker masasisren ani, sikrirko kuker Yesus ma komar fnoḇeki, insa raris Yesus diḇri rofandu ḇemarsya snar papoik ma ḇaḇye ro Kmari, rarirya kako nari kokenem ro kankenem ḇebaboya.
45006005	Rofyor koḇeoser kwar kuker Kristus snar komar fnoḇeki kwar, inja nari koḇeoser kuker i kako ro aḇiḇer ḇyedi.
45006006	Kokam kofawi mboi rari snonkaku ḇekwar koḇena namar kwar fnoḇek Kristus ro apropya, insa papoik rari ḇesasar koḇena neḇepyos; rarirya sasarya nyakoḇe women werḇa kwar.
45006007	Snar snon oso imar ido, snon ani isma ḇaḇemkei ro papoik sasarya.
45006008	Inja rofyor komar kwar fnoḇek Kristus ido, kokyar nari kokenem fnoḇeki ro kankenem ḇyedi.
45006009	Snar kofawi mboi Kristus diḇri kwar ro marmarya, inja nari imar werḇa; marmarya dufepen kankenem ḇyeja werḇa.
45006010	Kristus marmar ismaya, isma snar sasarya. Rarirya imar ḇeoser monda isof fyoro-fyoro. Ma kankenem ro baboineya, irya kankenem faro Allah.
45006011	Naek srar mko kako mkokara mboi mkomar faro sasarya, ḇape mkokenem ro ḇaḇeoser ḇedworen kuker Allah snar Kristus Yesus.
45006012	Inja mkoḇuk fa sasarya ḇyewayam kaker awer mko ro supswan ine, insa mkoso marisen ḇeḇarḇor ḇyena kaker awer.
45006013	Rarirya kako naek buk awer kina ro baken bedi faro papoik sasarya fa ifrur roi ḇeḇarḇor kaker awer. Mboi buk baken beja faro Allah, raris snonkaku ḇebur marmarya faro kankenemya. Naek buk baken bedi ḇesiper faro Allah, insa Allah nya aw fa ifrur marisen ḇyena.
45006014	Sasar anya ḇyewayam kaker awer naek aw, snar wakenem kaker ro sasoser agama Yahudi ḇakwar, mboi awsya kwar ro Allah saswar ḇyedi.
45006015	Inja rariso? Kofrur sasar murake snar koisya roi papoik sasoser agama Yahudi ḇakwar, mboi koisya roi Allah papoik fakamaman ḇyedi? Oroḇaḇeri!
45006016	Naek wafawiḇake mboi rofyor naek buk mankundaw faro snonkaku oso insa wafrur marisen ḇyena ido irya bewomen faro snonkaku ani, inja beuser marisen ḇyena ma bewomen faro sasar ḇeyunḇe marmarya, oroḇaido bemanfyan ḇesouser Allah, ma rarirya naek waḇye kaḇer kuker Allah.
45006017	Ḇape kasumasa faro Allah! Snar randakya naek bewomen faro sasari, ḇape baboine kuker sne ḇesiper naek beyuser farkarkor ḇenapes ssḇuk kwar faro aw na.
45006018	Naek beḇeḇemkei kwar ro sasar, ma baboine bemanfyan faro Allah marisen ḇyena.
45006019	Snar swaruser mkoḇena nsambraḇ ḇa, inja yaḇuk fasasna ro ḇaḇewomen ine, insa ipyan ḇemko fa mkofawi. Randakya mkoḇuk mankunmko fa mkoḇe women faro roi ḇemamas ma roi ḇeḇarḇor fa nafrur roi ḇeḇarḇor. Rarirya kako babine, iḇye naek srar mkoḇuk mankunmko ḇesiper raris manfyan faro Allah, insa ḇyukfrur ḇardi marisen ḇyena.
45006020	Rofyor naek srar mkoḇe women faro sasarya, inja papoik ma marisen Allah isya faro mkoḇa.
45006021	Rofafisu ani, fainda rosai naek srar mkosma ro roi ḇeḇor baboine mkomai mkofrur na? Fararur anna nun mko faro marmar monda!
45006022	Ḇape baboine mkosma ḇaḇemkei ro sasarna kwar, ma mkoḇe manfyan faro Allah. Fainda mkoḇedi isoine, naek srar mkokenem ḇardi faro Allah ma roi ḇeḇesya ani dun kankenem ḇekaku ma ḇekain fyoro-fyoro.
45006023	Snar marmar irya sasuref ro sasarya; ḇape kankenem ḇekain fyoro-fyoro fnoḇek Yesus Kristus Manseren koḇedi irya fakamaman Allah ḇyuk waworek monda maḇeko.
45007001	Naek srar ayesi mko! Mkokam mkofawi sasoserya kwar. Inja mkofawi papoik ro sasoserya isya faro snonkaku oso, rofyor snonkaku ani isya ikenem kaker?
45007002	Imnis bin oso isma yaḇyaḇek kuker sasoser faro swari rofyor swari isya ikenem kaker. Rofyor swari imar kwar bin ani imkeibur sasoser ḇefesepeni faro swa ḇyani.
45007003	Rofyor bin ani ikenem kuker snon oso ḇese rofyor swa ḇyedi isya ikenem kaker, bin ani skoriḇe ḇefrur farbuk. Ḇape rofyor swari imar, raris sasoseryanido, bin ani imkei kwar. Ma rofyor fyakawin kuker snon oso ḇese werido, skoriḇe ḇefrur farbukḇa.
45007004	Rarirya kuker mko, naek srar ayesi. Faro sasoser agama Yahudi naek srar mkomar kwar, snar mkoḇe oser kwar kuker Kristus baken ḇyedi snar marmar ḇyedi, ma nya mko kwar. Ḇyeḇeḇawes ro marmarya insa koḇe fainda faro Allah ro kankenem koḇena.
45007005	Snar ro randakya, kokenem imnis rari snonkaku. Rofyor ani rmomen ḇesasar, naiso ḇeyek ro kosnesna snar sasoser agamaya iso ḇeyufepenko. I ḇeḇewar fa kofrur roi ḇeyun faro marmarya.
45007006	Ḇape baboine koḇe ḇefesepen kuker sasoser agama Yahudi anna werḇa. Komarbur papoik ro sasoser randakya ḇeyaḇek ko kwar. Inja koḇe manfyan faro rari ḇekwarnaḇa kwar, imnis sasoser ḇeser fasfasna. Inja baboine koḇe manfyan koso rari babo Allah Rur ḇyedi fyasna maḇe konya.
45007007	Rarirya ido, rosai koḇe kokofenya? Sasoser Refo Yahudi nbarḇorke? Roḇa kaku! Ḇape sasoser anna naiso ḇefarkor aya ro sasarya. Yafawiḇaḇeri rosaiso rmomenya, rofyor sasoser Refo Yahudi anna nakofen pyan iḇa, "Warmomen awer."
45007008	Imnis raris sasoser Refo Yahudi anna, sasarya isma nyan fa ḇyawes marisen famfnom ḇeyek ro sneri; snar rofyor sasoser anna naisyaḇa, sasarya kako nari imar.
45007009	Ro randakya, yakenem kuker sasoser agamayaḇa. Ḇape rofyor sasoser agamaya isya kwar sasarya kako isya ḇeri
45007010	ma yamar. Inja sasoser agama ro randakya kokara nari ḇeḇuk kankenem, ḇesyaḇo nbuk marmar maḇe aya.
45007011	Snar sasoser agama anna, sasarya kako isma nyan fa ifrowes aya ma myun aya.
45007012	Sasoser agama anna neknam ro Allah, ma sasoser anna ndama ro Allah, inja nanapes ma naḇye.
45007013	Inja, rarirya ido roi ḇeḇye anna nun marmar maḇe ayake? Oroḇaḇeri! Mboi sasarya iso ḇeyun marmarya. Kuker roi ḇeḇye anna, sasarya dun marmar maḇe aya, insa rari ḇesasarna nfasna bos kaku. Kuker sasoser Allah ḇyena sasarya ḇarḇor ḇyena nasna bos kaku.
45007014	Kofawi sasoser agama Yahudi anna neknam ro Allah Rur ḇyedi, ḇape aya inekada snonkaku ḇesamḇraḇ ḇa. Yaḇe ḇeḇoḇ kwar fa yaḇe women faro sasarya.
45007015	Snar aya ḇardi yafawi roi yafrurnaḇa. Snar roi yamarisen na yafrur naḇa, ḇape rosai yayin na, naiso yafrur na.
45007016	Inja, rofyor yafrur rosai ḇefasasye marisen ayena ido, irya yakarem mboi sasoser agama Yahudi nanapes.
45007017	Rarirya ayai ḇefrur nayaḇa ḇoi, papoik sasar ḇero baken ayejaya.
45007018	Yafawi kaku, mboi roi ḇeḇye oso isya roi baken ayejaḇa; isoine ro rari ḇaḇesnonkaku ayedi. Snar yamarisen fa yafrur roi ḇeḇye, ḇape yasambraḇ fa yafrur naḇa.
45007019	Roi ḇeḇye yamarisen fa yafrurna yafrur naḇa; mboi roi ḇeḇarḇor yamewer naiso yafrur na.
45007020	Inja rofyor yafrur roi yamewer naido, irya fyasna ḇadir ayaiso ḇefrur nanyaḇa ḇoi, papoik sasar ḇero baken ayejaya.
45007021	Inja, yun kakara ro mankundaya ḇo yoḇo, sasoser ine iso ḇefasnaya; isoine rofyor yamarisen yafrur roi ḇeḇyeido, roi ḇeḇarḇor naiso ḇeyek ro aya na.
45007022	Sneri kada imarisen faro Allah sasoser ḇyena,
45007023	ḇape yafawi kaku ro baken ayeja sasoser oso ḇese isya ḇeyufepen aya -- isoine sasoser ḇesampum kuker sasoser raris kakara fawawi ayena. Iso ebedari sasoser sasarya iyabek aya.
45007024	-
45007025	Inja, yakenem radine: Yasouser Allah sasoser ḇyena kuker fawawi ayena, ḇape kuker rari ḇaḇesnonkaku ayeja, yakenem faro sasarya. Aya ine snonkaku ḇeroë! Mansei nari ḇemarisen ḇefaspar ayabur baken ine ḇeyun aya faro marmarya? Kasumasa faro Allah! Snar imarisen fyaspar aya kuker Yesus Kristus.
45008001	Baboine samamyai isya werḇa faro snonkaku ḇekenem ro ḇaḇeoser kuker Yesus Kristus.
45008002	Snar sasoser ro Allah Rur ḇyedi, ḇyuk fa kokenem ro ḇaḇeoser kuker Yesus Kristus ḇefaspar aya kwarbur sasoser sasar ḇeyun faro sasarya.
45008003	Rosai sasoser agamaya ifrurḇa, snar snonkaku koya kosambraḇ ḇa Allah ifrurna kwar. Allah ifrur kafyo papoik sasarya ro rari snonkakuya, isof iwan Rumkun ḇyedi fa ryama kuker ḇaḇesnonkaku ḇesasar, insa ipyos sasar na.
45008004	Allah ifrur rarirya insa marisen ḇyedi ḇefasna ro sasoser agama Yahudi koḇena fa nambran ro kenem koḇena raris kankenem ro Allah Rur ḇyedi ma koso awer kankenem ro ḇaḇesnonkakuya.
45008005	Snonkaku ḇekenem imnis rari snonkaku, siwasen monda roi simarisen ro rari snonkaku. Ḇape snonkaku ḇekenem kuker Allah Rur ḇyedi, siwasen monda rosai Allah Rur ḇyedi imarisen.
45008006	Naek srar rofyor kakara koḇena papoik rari snonkakuya nyana, nari ḇarpurya dunḇe marmar. Ḇape rofyor kakara koḇena papoik Allah Rur ḇyedi nyana, nari ḇarpurya isoine kankenem ma ḇaḇeaski kuker Allah.
45008007	Mansei papoik rari snonkakuya nyaya, snonkaku ani ḇyemḇroḇ Allah; snar snonkaku ani kyunem faro Allah sasoser ḇyena ḇa; ma imewer kyunem faro Allah sasoser ḇyena.
45008008	Snonkaku ḇekenem imnis rari snonkaku sifrur sneprei Allah ḇa.
45008009	Ḇape naek ma srar mkokada mkokenem imnis rari snonkaku senaḇa. Naek srar mkokenem imnis Allah Rur ḇyedi rofyor, kaku ḇeri Allah Rur ḇyedi ifararur ro mko. Mansei ḇesma Kristus Rur ḇyediḇa, snonkaku ani Kristus dakna iḇa.
45008010	Ḇape rofyor Kristus ikenem ro naek srar kankenem mkoḇena, nari baken mkoḇena namar snar sasarna, ḇape Allah Rur ḇyedi ḇyuk kankenem faro mko, snar ḇaḇeoser mkoḇedi kuker Allah iḇye kwar.
45008011	Inja Allah Rur ḇyedi ḇeḇawes Kristus ro marmar, isya roi naek srar kankenem mkoḇena, iso ḇeḇuk aḇiḇer faro Kristus ro marmarya, inja nari ḇyuk kankenem faro baken mkoḇena ro marmarya. Ifruri rarirya kuker Rur ḇyedi ḇekenem ro naek srar mkoya.
45008012	Naek ma srar ayesimko, koine snonkaku ḇeḇenyaki, ḇape koḇenyaki faro rari snonkakuyaḇa; inja fandun fa kokenem imnis marisen ḇyenaḇa.
45008013	Snar rofyor naek srar mkokenem imnis rari snonkakuya nari naek srar mkomar; ḇape rofyor kuker papoik ro Allah Rur ḇyedi, naek srar mkomun ḇesya kwar fararur ḇesasar mkoḇena, irya nari naek srar mkokenem.
45008014	Snonkaku ḇesma farkankin ro Allah Rur ḇyeja, sikam Allah romawa ḇyesirya.
45008015	Snar Allah Rur ḇyedi ḇyuk faro mko fa mkoḇe manfyanḇa, isof mkokenem kuker makakakḇa kwar. Snar Allah Rur ḇyedi ifrur fa mkoḇe rumkun faro Allah. Ma kuker papoik ro Allah Rur ḇyedi kor Allah ḇe "Kma, o Mami."
45008016	Allah Rur ḇyedi fnoḇek rur koḇesi skarem mboi koine Allah romawa ḇyesi.
45008017	Inja, rofyor koine koḇe romawa Allah, kokako koḇe romawa pusaka faro Allah nari ḇeyaksma ḇok fyasos kwar faro romawa ḇyesya. Nari kowarpu Yesus ma kosma rosai fyasos kwar faroiya; snar rofyor koḇe kandera fnoḇek Yesus kwar, inja kokako nari kosma payamyum fnoḇek Yesus kako.
45008018	Kandera ḇeḇor kosma ro baboine na, raris fawawi ayedi, namnis kuker payamyum nari ḇefasna maḇe konyaḇa.
45008019	Farsyos sansoren ḇesiper siryaḇ ma siwaf fafisu Allah iḇe fyasna payamyumya faro romawa ḇyesi.
45008020	Snar farsyos sansorenya ḇyeḇemam monda ḇo ḇyerere snar mankundi marisen ḇyediḇa, ḇape snar Allah iso ḇemam monda ḇo ryariryaya. Rariryano ḇape ḇareya isya isoine,
45008021	snar rofafisu oso farsyos sansoren nari isma faspar ro papoik ḇemuni fa ḇyemomprafya ma nari isma ḇaḇemkei fnoḇek Allah romawa ḇyesi ro baba siḇe sismaya.
45008022	Kofawi, ḇape isof ro fafisu ine farsyos sansoren ḇye kandera imnis bin oso ḇyekandera ro fafisu iḇe daḇen wombrek ḇyedi.
45008023	Ma farsyos sansoren derer fyafayafḇa, mboi kokako kakfafayaf ro kosnesna. Kosma Allah Rur ḇyedi kwar imnis raris roi ḇyuk ḇepon maḇeko, ḇape koisne kowaf kaker Allah ḇyuk fasaspar faro baken koḇena ḇesiper ma nya koḇe romawa ḇyesi.
45008024	Snar kuker ḇaḇeḇare, kosma koreri. Ḇape roi koḇe ḇareya komami kwar nari koḇeḇareiḇa kwar. Snar mansei ḇeḇe ḇare faro rosai myam kwar?
45008025	Ḇape koḇe ḇare faro rosai komam ḇaimya, nari kowaf kuker kaḇaḇaḇ.
45008026	Rarirya kako Allah Rur ḇyedi ryama isaramper ko rofyor kosambraḇ ḇa. Snar kofawi moḇ koḇenadi rayaḇa; Rur ani mankundi inadi warek ko faro Allah, kuker marisen ḇefnakḇa isof indokada dapnaḇa.
45008027	Ḇape Allah ḇefawi snonkaku sisnesna, ifawi Rurya marisen ḇyedi; Snar Rur ani dor ro Allah faro Allah kawasa ḇyesi, ma fararyor ḇyena namnis kuker Allah marisen ḇyedi.
45008028	Kofawi Allah ifrur roi ḇeborkam isof ro nbuk roi ḇeḇye faro snonkaku ḇeswarisya ma ḇesma fararyor ro i raris auw ḇyena.
45008029	Snonkaku Allah kyinfir kwar, Allah kyinfirsi ro randakya fa simnis kuker Rumkun ḇyedi, isoine Yesus Kristus. Rarirya Rumkun ani ḇye romawa rak rofandu naek srar.
45008030	Rarirya kako Allah dorsi ma kyinfirsi ro ḇepon kwar; ma snonkaku ḇesma fararyor ansi ḇyuk fa siḇye kaḇer kuker Allah. Ma snonkaku ḇyuk fa ḇeḇye kaḇer wer kuker Allah, sisma rarwas ro Allah mankundi kankenem ḇyedi.
45008031	Rosai koḇe kokofen werya ro baboine ro roi ḇeḇor annakamya? Rofyor Allah iwaira ko, mansei nari ḇesampum koya?
45008032	Mankundi Rumkun ḇyedi iswariḇa, mboi ḇyuki faro fandun koḇenakam; insape nari ḇyuk roi ḇesena maḇe koḇake?
45008033	Mansei nari ḇefasasye Allah kawasa kyinfir kwar koya, rofyor Allah mankundi fyasna mboi kosasarḇa?
45008034	Inja snonkaku ono sisya simarisen ssḇuk sasar ḇekoke? Yesus Kristus iso nari ḇeḇriwarek konya! Iso ḇemar kwarya, oroḇaido iso Allah ḇyawes kaḇer wer rofandu marmarya ma isya ro Allah ro moḇ papoikya.
45008035	Mansei nari ḇedwarek Kristus saswar ḇyuk maḇe konya? Kandera naiso ḇedwareknake, roḇaido mandakyake, roḇaido basbiseryake, roḇaido saḇararyake, roḇaido raroyake, roḇaido marmarya kakoke?
45008036	Ro Refoya fasfasya ryok radine, "Ras nakam nkokenem ro raro marmari snar auw. Sifrur inkoḇe domba siḇe skarukya."
45008037	Roba! Mboi ro roi ḇeḇor anna nekam, kosma fainda ḇemnis snar Yesus Kristus ḇeswar koya.
45008038	Snar yakyar kaku ro sup-swan ine ḇesiper, iḇye marmari ma kankenemya kako; iḇye malaikat ma iḇye ḇesma papoiksya kako; iḇye ro baboine, iḇye ro fafisu nari ḇeramumaya kako, oroḇaido samambraḇ ḇesena;
45008039	iḇye roi ḇero nanki, roi ḇero sup ine dori nakako, oroḇaido roi ḇese wer, nakam nadwarek Allah saswar ḇyuk mabekonyaḇa, imnis fyasna kwar ro Yesus Kristus Manseren koḇedi.
45009001	Rosai nari yaḇe yakofen ine kyaku snar Kristus i ḇena ayanya. Yaḇe ankarḇa. Allah Rur ḇyedi ḇefarkin sne ayeja, ḇyuk kakyar ḇeaya kako mboi wos yakofen nane nkaku.
45009002	Sneri fyafardun ma yaḇe kandera,
45009003	snar naek srar ayesi ḇeḇe er oser kuker ayasya. Mankundaya ḇardi yamarisen Allah ifras aya snar si, ma yaḇe ḇefasparbur Kristus.
45009004	Sikada kawasa ḇesma kankinfir kwar, ma Allah nyasi ḇeromawa ḇyesi, ma fyasna papoik ḇyedi farosi. Iso ḇefrur asas kuker si ma ḇyuk farosi sasoser agama. Allah ikofen farosi moḇ rosai nari sḇeari raya ma sisma kako ḇaḇeasas ḇyena kwar.
45009005	Siso ḇeḇeknam ro up koḇesi. Ma Kristus ro ḇaḇe snonkaku ḇyeknam ro er sedi. Ikada ikaki syadibur ḇesesyakam. Sanandik faro Allah rofyoro isof fyoro! Amin.
45009006	Yakara ma yakofenḇa ḇo yoḇo Allah asas ḇyena nari ndarirya werḇa; ḇape kawasa Israel Allah kyinfir sikamba.
45009007	Abraham kpu ḇyesi seromawa Allah kamba. Snar Allah ikofen faro Abraham: "Ishak kpu ḇyesya semir siso sorḇe kpu besi."
45009008	Irya Abraham kpu ḇyesi siso sorḇe Rumkun Allah, isoine kpu ḇyesi saḇen kwar kuker Allah asas ḇyedi; mboi kpu ḇyesikamba.
45009009	Snar Allah asas ḇyedi ryadine: "Rofafisu sfasnaikwarya, nari yakaḇer, ma Sara nari daḇen romawa snon oso."
45009010	Ma ine kako: Ribka daḇen wombrek risuru ro kma oser, isoine Ishak, up koḇedi.
45009011	Rofyor wombrek ansuya suḇe ḇeyaḇen ḇaim, Allah fyasna kankimfir ḇyeja ḇepon kwar. Allah kankinfir ḇyedi ḇyeknam ro fararur snonkaku senaḇa, mboi ḇyeknam ro Allah mankundi fararyor ḇyedi. Snar rofafisu ani Ribka romawa ḇyansuya sufrur roi ḇeḇye oso ḇaim ma roi ḇeḇarḇor oso ḇaim.
45009012	Allah ikofen kwar faro Ribka, "Ḇebaya nari duffarmyan faro ḇedarya."
45009013	Sfas kwar ro Refo mboi Allah ikofen radine, "Yaswar Yakub, ḇape yayin Esau."
45009014	Rarirya rosai koḇe kokofenya? Inja Allah inapesḇake? Mboi kaku ḇeri, Allah inapes!
45009015	Snar Allah ikofen faro Moses, "Yamarisen yafasna fakamaman faro mansei yaḇe yafasna fakamaman faroya, ma yamarisen yafasna saswar faro mansei yaḇe yafasna saswarya farosya."
45009016	Inja, rosai Allah dawos namuk kwar neknam ro marisen snonkakusya senaḇa roḇa ḇaḇesewar snonkakuḇa, mboi neknam ro Allah ḇaḇesyowi ḇyeja monda faro snonkaku kyinfirsya.
45009017	Snar sfas ro Refo radine, "Allah ikofen faro Wairek Masir, 'Yakanouw aw fa bewairek faro kakara ine monda, isoine insa kuker aw, yafasna papoik ayedi ma yafrur snonsnon ayedi fa ḇyesno-sno ro sup-swan ḇesiper.' "
45009018	Inja Allah iswar faro snonkaku oser-oser, rofyor Allah imarisen rarirya. Ma Allah ḇyuk fa snonkakusya siḇrusna npakrek, rofyor Allah imarisen rarirya kako.
45009019	Inja, nari naek srar mkokofen ḇeaya, "Rofyor rarirya, snaro Allah imarisen kaker fa ḇyuk safsof faro snonkaku? Mboi snonkaku mansei nari ḇedwarek Allah marisen ḇyena?"
45009020	Ḇape naek srar! Naek srar mkokada snonkaku monda. Inja naek srar mkomsik fa mkokarem faro Allah ḇa! Rariso nari uren sapropya ikofen faro ḇefruriya ḇo doḇo, "Snaro wafrur aya fa yaradine?"
45009021	Mkofawiḇake snonkaku ḇefrur uren saprop ani ifrur saprop ḇerik ḇyena, raris mankundi marisen ḇyedi? Ro saprop ḇerik anna, snonkaku ani imarisen ifrur uren saprop risuru ḇemnis, uren saprop oso faro fandun ḇepyum ma ḇeseya faro fandun famfnom.
45009022	Rarirya kako kuker rosai Allah ifrurna. Imarisen fyasna masasor ḇyedi ma fyasna papoik ḇyedi. Ḇape ikḇaḇ faro mansei iḇe ḇyuk samamyai farosya snar sifrur fa imsor kaku.
45009023	Allah kako imarisen fyasna maḇeko kamayai nabor kaku faro snonkaku iswar koya. Snar koḇe ḇefasos kwar fa kosma ḇaḇe askiya.
45009024	Koiso ḇesma fararyor kwar, mboi faro er Yahudi semirḇa, ḇape faro er ḇesesya kako.
45009025	Snar ro syap nabi Hosea Allah ikofen: "Snonkaku yanaḇasya, nari yorsiḇe 'Kawasa ayesi'. Er yaswarḇasya, nari yorsiḇe 'er saswar ayesi'.
45009026	Ma ro moḇsai sikofen faro snonkakusya, 'Mkokada kawasa ayesi mkoḇa,' rodia snonkaku ansi nari sorsiḇe Allah romawa ḇyesi ḇekenem."
45009027	Nabi Yesaya ikofenbos faro er Israel, "Kaku ḇeri er Israel sibor simnis karyen ro swan, ḇape kermkun monda nari ḇesma koreri.
45009028	Snar nari fasaw Manseren ḇyuk samamyai faro supswan ine ḇesiper."
45009029	Yesaya ikofen radine kako, "Rofyor Allah Ḇepoik syadi ḇyuk kpu maḇe koḇakada, nari kokam komnis raris Sodom ma Gomora kwar."
45009030	Inja, rarirya: Er-er ḇese ḇeyakḇe Yahudiḇa sḇesewar awer insama ḇaḇeoser sedi kuker Allah iḇye kaḇer wer. Ḇape snar sikyar Allah, inja Allah ifrur fa ḇaḇeoser sedi kukeri iḇyekaḇer wer.
45009031	Mboi, kawasa Yahudi sḇesewar ḇesya kwar, insa sḇeuser sasoserna insa ḇaḇeoser sedi kuker Allah iḇye kaḇer wer. Ḇape ḇaḇesewar sedi ḇyuk bon farosiḇa.
45009032	Rosai ḇefnai fa ḇaḇesewar sedi ḇyebon farosiḇa? Snar sifrur roi ḇerarirya kuker kakyar faro Allahḇa, mboi sikyar monda ḇaḇesewar ro mankunsi. Inja skarkar ma sisapi ro "Karui Karkarya."
45009033	Karui ani sfasi ro Refo radine, "Mkoswarepen wos ine: Ro Sion yarir kwar karui oso nari ḇefrur fa snonkakusyakam skarkar; isoine karui ḇeba oso nari ḇefrur fa snonkaku sisapi. Ḇape snonkaku ḇekyar faroisya nari sfafkoḇa."
45010001	Naek srar! Yaswarkuf kaku insa er ayesi sḇesi fa sisma koreri. Ma kaku ḇeri yaḇenadi faro Allah, snar si.
45010002	Yakofen kaku mboi sikada simyaren kaku sḇeyuser Allah. Ḇape mayaryaren sena neknam ro swaruser ḇeramaker Allahḇa.
45010003	Smamkarkirḇa rariso Allah ifrur fa ḇaḇeoser snonkaku sedi kuker Allah iḇyekaḇer wer. Ma snar simarisen sifrur raris mankunsi marisen sena, rarirya simewer skunem faro Allah fasasna ḇyena.
45010004	Sasoser agama Yesus ifrurmnis nakwar. Inja snonkaku mansei ḇekyar faro Kristus, ḇaḇeoser ḇyedi kuker Allah iḇye kaḇer wer.
45010005	Moses fyas mboi snonkaku ḇeḇye kaḇer kuker Allah snar sasoser agama nari sikenem snar sḇeuser sasoser anna.
45010006	Ḇape faro snonkaku ḇeḇye kaḇer kuker Allah, ḇyeknam ro kakyar sena faro Allah. Refoya ikofen radine, "Wakofen awer ro snembri, 'Mansei nari ḇeyekḇe boiyaswaya?' (isoine ḇeyun Kristus fa isabuya,)
45010007	oroḇaido 'Mansei nari ḇesabu ḇemun aiḇuiya?' (isoine ḇekanow Kristus fa dekbur marmarya.)"
45010008	Kakara ani ryadine, "Ḇararyas ro Allah fyanam kaku faro naek srar; isya roi naek srar sḇadon mkoḇena, ma isya roi naek srar sne mkoḇena." Inja wos nkoḇaryas, wos ḇekur kakyarya.
45010009	Snar rofyor naek srar mkokarem kuker sḇadon mkoḇena, mboi, "Yesus Manserendirya," ma naek srar mkokyar ro mkosnemna, mboi Allah ḇyawes Yesus ro marmarya kwar, irya naek srar nari mkosma koreri.
45010010	Snar kuker sneya, snonkaku sikyar Allah, isof Allah nyasiḇe snonkaku ḇeḇye kaḇer kuker Allah. Ma snonkaku skarem kuker sisḇasna isof sisma koreri.
45010011	Ro Refoya sfas radine, "Snonkaku ḇekyar nari simaiḇa."
45010012	Ine ryarirya faro snonkakukam snar rarwas oso isyaḇa fandu kawasa Yahudi ma kawasa er ḇesesyaḇa. Allah oser ani irya Manseren faro kawasakam. Ḇyuk ḇok ḇeḇor syadi faro snonkakukam ḇeyor fafnoḇek faroisya.
45010013	Ro Refo sfas kwar radine, "Snonkakukam ḇeyor Manseren snonsnon ḇyedi, nari sisma koreri."
45010014	Ḇape rariso snonkaku sor Manseren, rofyor sikyar ḇaim? Ma rariso siḇe sikyar faro Manseren, rofyor simnaf Allah ḇaim? Rarirya kako rariso nari simnaf Manseren, rofyor ono sḇaryas faro siḇaim?
45010015	Ma rariso snonkakusya ssun ḇaryas ani, rofyoe sḇeḇewan ḇaim? Ro Refo sfas radine, "Ḇaḇye ḇefnakḇa faro snonkaku ḇerama ḇeyun Ankankinem Ḇeḇye ro Allah!"
45010016	Ḇape snonkakukam sna Ankankinem Ḇeḇye aniḇa. Snar Yesaya ikofen, "Manseren, mansei nari ḇekyar ḇaryas inkoḇenanya?"
45010017	I eḇedar snonkaku sikyar snar simnaf ḇararyas ma ḇaryas ani simnafi snar snonkaku ono sisya sḇaryas ro Kristus.
45010018	Ḇape yaḇe yafuken: Inja kaku simnaf ḇaryas ani ḇaimke? Yafawi kaku simnafi kwar! Snar sfas ro Refo radine, "Mkaren sena neruran ro supswan ḇesiper, ma wos sena nda kwar isof supna pember."
45010019	Yaḇe yafuken wer: Inja kawasa Israel sifawi ḇaimke? Iḇye syadi fakfuken ine isma kankarem ḇepon ro Moses. Moses ikofen, "Allah ikofen radine, 'Nari yafrur fa mkofafayaf faro er ono yanaḇasya, ma nari yafrur fa mkomsor faro er ono ḇefawi royoḇasya.' "
45010020	Yesaya iḇri syadi wer. Ikofen ḇo doḇo, "Allah ikofen radine, 'Snonkaku ḇesewar ayaḇa, sisrow aya kwar; ma yafasna mankundaya farosi ḇefuken ayaḇasya!' "
45010021	Ḇape faro er Israel Yesaya ikofen ḇo doḇo, "Allah ikofen radine, 'Ras nakam yasu ḇramin ayesuya faro er oso ḇesampum aya ma ḇeḇesyowi ayaḇa.' "
45011001	Yaḇe yafuken: Inja Allah mankundi isawen kawasa ḇyesya kwarke? Roḇa kaku ḇeri! Snar aya ḇardi snon oso ro Israel, Abraham kpu ḇyesi, ma ro keret Benyamin.
45011002	Roḇa! Allah isawen kawasa kyinfir kwar ro randakyansyaḇa. Naek srar mkofawi kwar rosai ḇefas ro Refo fa ḇekur Elia, rofyor ḇyuk safsof ro kawasa Israel faro Allah. Elia ikofen,
45011003	"Manseren, snonkakusya smun nabi-nabi bansi ma simkok rokef ḇekun farsarser faro awna. Yemir monda yakenem ma simarisen siḇe smun aya."
45011004	Rosai Allah kyarem faro Elia? Allah kyarem, "Yafaduru snon syaran rifik faro mankundaya kwar. Ma saksyom faro karwar Baal ḇaim."
45011005	Rarirya kako ro baboine: Allah kyinfir rarwas kasun oso kwar rofandu snonkakusya snar fakamaman ḇyedi.
45011006	Allah kyinfirsi ḇyeknam ro fakamaman ḇyedi mboi ḇyeknam ro fararur senaḇa. Snar rofyor Allah kankinfir ḇyedi ḇyeknam ro snonkakusya fararur sena, nari Allah fakamaman ḇyedi fakamaman ḇekaku risyaḇa.
45011007	Inja, rariso? Kawasa Israelsya sisma rosai ssewaryaḇa. Ḇesmasya isoine rarwas kasun monda Allah kyinfir kwarsya. Ḇesesyakam siḇrusna npakrek faro Allah fararyor ḇyedi.
45011008	Snar ro Refoya sfas radine, "Allah ifrur sne ma swaruser sena fa nedip; ma isof fafisu ine simkasna nmamba ma knaram sena namnafba."
45011009	Daud ikofen kako ḇo doḇo, "Iḇye munara sena nedenem faro mankunsi, ma neder, moḇ sisapi fa semompraf!
45011010	Iḇyekada mamam sena npampan insa smam awer; ma iḇyekada sikrusna nayar isof fyoro-fyoro."
45011011	Yafuken wer: Fafisu kawasa Yahudi sisapiya, inja rarirya insa semomprafke? Roḇaḇeri! Ḇape snar sasar sena, mboi er ḇesesya sisma aski, isof Yahudisya sikram masasor faro er ḇesesya.
45011012	Snar er Yahudi sḇesasar ma siso Allah marisen ḇyenaḇa, inja Allah ḇyeḇok er-er ḇesesya. Isyadi wer rofyor ḇaḇeoser kuker Yahudi iḇye kaḇer wer kuker Allah; nari Allah ḇaḇeḇok ḇyuk faro er-er ansi iba syadi wer!
45011013	Ḇape knikine iḇye yakofen faro naek srar ḇeyakḇe Yahudiḇasya! Fyoro kwar ine, yafararurḇe manwawan faro er-er ḇeyakḇe Yahudiḇasya, snar yaḇe manmin fafaya fararur ayediḇa.
45011014	Yakyar kaku nari yafrur masasor mankundaya er ayedi, insa kuker nyan ine ono rofandusi saksma koreri.
45011015	Snar Allah pyampumsi ro ḇandi, isof ro ḇaḇeoser rofandu supswan ine kuker Allah iḇye kaḇer wer; isyadi wer rofyor Allah nyasi! Mnuk ine imnis raris snonkaku ḇemar ma ḇekenem wer!
45011016	Rofyor mamami mnuk ḇeponya ḇyeḇeḇuk faro Allah kwar, rarirya mamami ḇesiperya ḇyeḇeḇuk kam faro Allah kako. Ma rofyor ai raresna Allah nyana, snaw-snaw ḇyena Allah nyana kako.
45011017	Snaw ono ro zaitun knam -- isoine kawasa Yahudi --sḇeḇekaruk kwar. Ma ro naur snaw skaruk anna, sḇeknof zaitun snaw ḇesurku, isoine naek srar ḇeyakḇe Yahudiḇasya. Naek srar mkoḇe ḇeknof ro dia insa mkakan roi ḇeḇor ḇeḇye ro kankenem Rur kawasa Yahudisya.
45011018	Inja naek srar mkomamkyof awer kawasa skaruk kwar imnis ai snau ansya. Naek srar mkoswarepen, snar ai snawsi mko monda. Ma snawya iḇeḇuk nanan faro raresnaḇa, mboi rares naiso ḇeḇuk nanan faro snawnanya.
45011019	Ḇape naek nari wakofen, "Mboi, ḇape snaw-snaw anna neḇekaruk insa yaḇe ḇeknof ro knamya!"
45011020	Kaku ḇeri. Ḇape sisawensi snar sikyarḇa, mboi naek srar mkokada snamko snar kakyar mkoḇena. Inja naek srar mkomarares awer mko snar mnuk ine; iḇyekada naek srar mkomkak.
45011021	Snar rofyor Allah iswar kawasa Yahudisyaḇa ma isawensi imnis snaw ḇekaku ani, naek srar mko kyar awer nari iswar mko ma isawen mkoba.
45011022	Inja rodine komam Allah ḇaḇye ḇyedi ma Allah ḇaḇepakakrek ḇyedi. Fyasna pakakrek ḇyedi faro kawasa ḇesasar, ḇape iḇye faro naek srar mko -- rofyor naek srar mkokenem faswef ro ḇaḇye ḇyedi. Mboi roḇaido, naek srar mko kako nari sisawen mko.
45011023	Ma faro kawasa Yahudi ansi, rofyor simnai ro kakyarḇa sena, nari seḇena kaḇer wer; snar Allah ipok fa nyakaḇersi wer.
45011024	Naek srar ḇeyakḇe knam ro er Yahudiḇa mkomnis zaitun snaw ḇesurku. Inja, rofyor naek srar, mkosampum rari mkoḇena, nari mkoḇe ḇeknof ro zaitun knam ḇekakuya, rosai wer kuker kawasa Yahudi sḇukmnis kuker snaw ro zaitun knam ḇekakuya. Ikada ipyan syadi fa Allah dun kaḇersi faro zaitun knam sedi wer.
45011025	Naek srar! Yakyar naek srar mkokara awer ḇo mkoḇo mkofawi roi ḇeborkam kwar. Snar Allah imarisen roi oso, ḇape snonkakusya sifawi i ḇaim. Ma yamarisen insa naek srar mkofawi i; isoine: Ono ro kawasa Yahudi siḇrusna npakrek, ḇape fararur ḇeradine nari nambran rao isof dandonek kawasa ḇeyakḇe Yahudiḇa ḇerama faro Allah simnis resari.
45011026	Raimnai kawasa Yahudisya nari sisma koreri. Snar ro Refo sfas radine, "Wairek Manfaspar beyun koreriya nari ryama ro Sion; i nari ḇepyos ḇarḇor ḇeborkam ro Yakub kpu ḇyesi.
45011027	Nari yafesepen si kuker asas ine rofyor yaḇe yapyos sasar sena."
45011028	Snar kawasa Yahudi simewer sakna Ankankinem Ḇeḇye ro Allah, rarirya sembroḇ Allah; ma kuker nyan ḇeradine, ḇyuk fainda faro naek srar ḇeyakḇe Yahudiḇasya. Ḇape snar Allah kyinfirsi kwar, inja Allah iswar faswefsi snar up sesi.
45011029	Snar rofyor Allah kyinfir snonkaku ma ḇyeḇoksi, Allah iyer kaḇer rosai ifrur kwar naḇa.
45011030	Fyor iwara naek srar mkoḇesyowi Allahḇa. Ḇape baboine Allah fyasna mboi naek srar mkosma ḇaḇemkei ro sasar, snar kawasa Yahudi sesyowiḇa.
45011031	Rarirya kako faro kawasa Yahudi ansi. Fafisu ine sesyowi Allahḇa, insa naek srar sfasnaḇadir mkoḇe mkei ro sasar na. Ḇape nari si kako sfasnaḇadir si ḇesma ḇaḇemkei ro sasar na.
45011032	Snar Allah myam monda ḇo papoik ḇaḇeuserḇaya nya kawasa ḇeborkam, insa fyasna saswar ḇyedi farosi kam.
45011033	Kaku ḇeri Allah arasa ḇyena naba! Kaku ḇeri fawawinananem ḇyena naba! Manseiso nari ḇekukeḇ rosai dawos namuk na? Manseiso nari befawi nyan byuk fararurya?
45011034	Ro Refo sfas radine, "Manseiso ḇefawi Manseren swaruser ḇyena? Manseiso nari ḇeḇuk ananun faroi?
45011035	Manseiso bebuk kwar roi oso faro Manseren isof iḇe dor munsu ro na?"
45011036	Allah ḇefrur roi ḇeḇor nakam. Nakam neknam ro Allah ma Allah i ḇenananya. Sanandik faro Allah isof fyoro-fyoro! Amin.
45012001	Naek srar! Allah ḇaḇye ḇyedi ibakaku maḇeko. Eḇedari yor kaku ḇeri insa naek srar mkoḇuk mankunmkoḇe farsarser ḇekenem oso ḇardi faro Allah ḇefrur sneprei Allah kada. Ikada ḇaḇeari ḇekakuya.
45012002	Mkoso awer nyan famfnom ro supswan ine. Naek buk mankundaw fa Allah ifrur fa babo wer, insa beḇesadwer. Rarirya naek wafawi Allah marisen ḇyena -- isoine rosai ḇeḇye ma ḇefrur sneprei Allah ma ḇemnis.
45012003	Allah ḇyuk fakamaman ḇyedi kwar maḇe aya. Eḇedari yanun naek srar mkokam: Mkoḇaḇir mankunmko mkokaki syadi awer ro roi ḇekakuna. Iḇye syadi naek kwara ma rwun mankundaw; oser-oser kyara mankundi, imnis raris Allah kakyar ḇyuk faroiya.
45012004	Baken koḇena nna kina nabor. Kina oser-oser fararur ḇyedi isya ḇardi.
45012005	Rarirya kuker ko kako, kobor rariso wer, ḇape koḇe baken oser snar koḇe oser kuker Kristus. Ma koḇe oser kuker ḇesesya, raris kina ro baken oser.
45012006	Ko oser-oser nya fakamaman ḇesisye. Fakamaman anna Allah ḇyuk na maḇeko raris saswar ḇyedi. Rarirya kona fakamaman anna. Snonkaku ḇena fakamaman fa ḇeḇaryas Allah wos ḇyena, snonkaku ani ḇyardi ḇararyas ro Allah raris kakyar ismaya.
45012007	Snonkaku ḇena fakamaman fa ḇefnoḇek snonkaku ḇese, snonkaku ani ifnoḇek kaku ḇeri snonkaku ḇese kuker kaku. Snonkaku ḇena fakamaman fa ḇeḇuk farkarkor, iḇyekada ḇyuk farkarkor kuker kaku.
45012008	Snonkaku ḇena fakamaman fa ḇeḇuk wos raryaḇ faro snonkaku ḇese, kaku ḇeri snonkaku ani ḇyuk wos raryaḇ faro snonkaku ḇese. Snonkaku ḇena fakamaman fa ḇeḇuk faro snonkaku ḇese rosai nyana, snonkaku ani ifrur fararur ani kuker snemura kuker napnapes. Snonkaku ḇena fakamaman fa ḇyemanfarkin, kaku ḇeri snonkaku ani ḇyemanfarkin ḇekaku ma ḇemyaren kada. Snonkaku ḇena fakamaman fa ḇefasna saswar faro snonkaku ḇese, snonkaku ani ifrur fararur ani kuker marisen.
45012009	Mkosaswar kuker sne ḇenapes. Mkayin roi ḇeḇarḇor na, ma mkoserepen mko ro roi ḇeḇye.
45012010	Iḇye syadi naek srar mkoswar yae mko oser ḇe oser imnis manbekanaek ro kina oser, ma iḇyekada oser-oser iwarpon min ḇyedi ro ḇaḇearooya.
45012011	Mkofararur kuker mayaryaren. Mkopapum awer. Mkofararur faro Manseren kuker raryaḇ ro Allah Rur ḇyedi.
45012012	Naek srar mkokyar faro Manseren kuker raryaḇ, ma mkokḇaḇ ro ḇaḇekandera, ma mkofarmku ro nadiya.
45012013	Mkofnoḇek mnis ḇaḇefandun ro snonkaku ḇekyar faro Allah ma mkorepen si kuker sne ḇemarisen ro rum mkoḇena.
45012014	Mkor faro Allah insa ḇyeḇok snonkaku ḇeḇarḇor faro mkonsya. Mboi, mkor fa Allah ḇyeḇoksi, ma mkofras awersi.
45012015	Mkoryaḇ fnoḇek snonkaku ḇeryaḇsya, ma mkokanes fnoḇek snonkaku ḇekanes.
45012016	Mkokenem kuker ḇaḇeoser rofandu mko. Mkokara awer roi ḇekakibur fawawi mkoḇena, ḇape mkorun mankun mko faro roi ḇekur kankenem ras-ras. Mboi mkokara mkofawi syadi awer!
45012017	Rofyor ono sifrur sasar faro naek srar mkoido, mkomunsu awer na kuker ḇarḇor. Mboi mkofrur rosai snonkakusyakam skara ḇeḇyena.
45012018	Ro ḇar mkoḇedi, mkosewar fa mkokenem kuker aski faro snonkakusya kam.
45012019	Naek srar yesi! Mkomunsu awer swarapepen mkadu, snar Allah nari ḇeḇuk samamyaiya. Snar ro Refo sfas radine, "Ayaiso nari ḇemunsuya. Ayaiso nari ḇeḇuk samamyaiya, ine Manseren wos ḇyedi."
45012020	Iḇyekada fan mbroḇ besi rofyor sibiser; ma buk aninem farosi, rofyor simbrow. Snar wafrur rarirya, irya wafrur mamyaisi.
45012021	Mkomam monda ḇo ḇarḇorya kyafyo awer mko, mboi iḇyekada naek srar mkokafyo ḇarḇorya kuker ḇaḇyeya.
45013001	Snonkaku oser-oser nari ḇyeyuser faro ḇesasosersya, snar ḇesasoser oso isma papoik ro Allah. Ma ḇesasoser ro baboine, Allah i ḇeḇuk na.
45013002	Eḇedari snonkaku ḇesampum ḇesasosersya, imnis isampum rosai Allah ḇyuk kwar na. Ma manseiso ḇefrur rarirya nari isma samamyai.
45013003	Snar snonkaku ḇefrur roi ḇeḇye simkak ḇesasosersyaḇa. Mboi snonkaku ḇefrur roi ḇeḇarḇor sikada simkak. Rofyor naek srar mkokara insa mkomkak awer ḇesasosersya, naek srar mkofrur roi ḇeḇye, rarirya nari naek srar mkosma sanandik.
45013004	Snar ḇesasoserya Allah manfamyan ḇyedirya ḇefararur faro naek srar mko fa mkosma ḇaḇye. Ḇape rofyor naek srar mkofrur ḇarḇorido nari mkomkak faroi, mboi isma papoik fa ḇyuk samamyai faro snonkaku waworek mondaḇa. Ikada Allah manfamyan ḇyedirya fa ḇyuk samamyai faro snonkaku ḇefrur ḇarḇorsya.
45013005	Eḇedari naek srar mkoḇeyuser faro ḇesasoserya -- snar mkomewer mkosma samamyai mondaḇa, ḇape snar kakara mkoḇena kako.
45013006	I ḇeḇeknam kako fa snaro naek srar mkoḇak som, snar ḇesasoser Allah manfamyan ḇyedirya insa ifrur ḇardi fararur ani.
45013007	Inja bak faro ḇesasoserya, rosai nari bak faroi. Bak som, rofyor sor som ro naek srar mko, ma mkomkak faro mansei fandun fa mkobak farosya; ma mkoḇesyowi faro mansei ḇesma syowisya.
45013008	Mkoḇenyaki awer roi oso faro manseirya kako, ḇape iḇyekada mkoswaryae mko. Snar snonkaku ḇeswar min snonkaku ḇese, ikada ifrur mnis Allah sasoser ḇyena, Moses ḇyuk kwar na.
45013009	Snar sasoser agama Yahudi, isoine: Wafrur farbuk awer; mamun awer; kwaraw awer; warmomen oso ḇese nana ḇyena awer; nakam nafnoḇek sasoser ḇese, nanekam ne sasoser oser monda, isoine, "Waswar min snonkaku ḇese, imnis waswar mankundaw."
45013010	Snonkaku ḇeswar faro snonkaku ḇesesya, nari sifrur ḇarḇor faro snonkaku ansiḇa. Inja snonkaku ḇeswar min sesya sikda sifrur mnis sasoser agamaya kwar.
45013011	Roiḇese ro nanekam mkofawi mboi rofafisu ine, fafisu faro naek srar mko fa mkokḇok ro anenef. Snar fafisu faro kosma askiya fyanam syadiḇe ko kwar rofafisu randak kokyarya.
45013012	Roḇya fyanam isyonde kwar; ma kniko monda meser. Inja, iḇye komnai ro fararur ḇepampan. Mboi kofasos mankunko kuker romamun isnaya.
45013013	Iḇye kofrur roi ḇeḇor ḇeḇeawnos, imnis raris roi kofrur ro isnaya; ma kofrur munara ḇeba syadi awer, isof komser. Roḇaido kofrur farbuk awer, roḇa rari ḇeḇeawnosḇa awer. Komamun awer, roḇa kardu masasor awer.
45013014	Iḇye Manseren Yesus Kristus i ḇefasna rosai naek srar mkoḇe mkofrur na. Ma mkoso awer rari snonkaku ḇesasar fa mkoso rmomen mkoḇena awer.
45014001	Snonkaku kakyar ḇedworenḇasya mkonasi kuker ḇaḇye rofandu naek srar. Mkorakrakrok awer kukersi snar swaruser sena.
45014002	Snonkaku ono skara sima san famfnom monda. Ḇape snonkaku ono ḇese kakyar sena nadworenḇa; inja skara sima san wei monda.
45014003	Snonkaku ḇeyan famfnom, skoryaye awer snonkaku ḇeyakan famfnomḇasya; ma snonkaku ḇeyan famfnomḇasya, skoryaye awer snonkaku ḇeyan famfnomsya, snar Allah nyasikam kwar.
45014004	Manseiso naek srar isof mkoḇe mkoḇemankara snonkaku ḇesesya manfamyan sesi? Manfamyan ani isapi roḇa dores afuf, ikada tuan ḇyedi nari ḇekara faroi. Ma manfamyan ani nari dores afuf, snar Manseren iso ḇepok ḇeḇawesi fa dores afufya.
45014005	Snonkaku ono skara ras ono nefandun syadi ro ras ḇesena, ḇape snonkaku ono ḇese wer skara rasras anna namniskam monda. Iḇye snonkaku oser-oser kyara raris mankundi kakara ḇyena.
45014006	Snonkaku ḇekara ras ono nbefandun syadi, snonkaku ansi skara rarirya faro sikḇesyowi Manseren. Snonkaku ḇeyan famfnom ansya, sifrur rarirya fa sikḇesyowi Manseren, ma sikofen kasumasa faro Allah snar roḇean anna. Rarirya kako faro snonkaku ḇeyan famfnomḇa ansi; snonkaku ansi kako sḇesyowi Manseren ma sikofen kasumasa faro Allah.
45014007	Snonkaku oso ḇaḇeri ro ko, ikenem faro mankundi; ma snonkaku oso ḇaḇeri ro ko ḇemar faro mankundi.
45014008	Rofyor kokenem, kokenem faro Manseren, ma rofyor komar, komar kako faro Manseren. Inja, kankenem roḇa marmarya, Manseren iso ḇenakonya.
45014009	Kristus imar kwar ma ikenem kaḇer wer. Eḇedari ḇye Manseren faro snonkaku ḇekenemsya ma faro snonkaku ḇemar kwarsya kako.
45014010	Inja, naek srar! Rosai eḇedari mkoḇuk sasar faro naek srar mkoḇesi ḇena kakyar oser? Ma rosai eḇedari naek srar mkorun naek srar mkoḇesi? Kokam nari kosma mankara ro ḇarpon Allah.
45014011	Snar sfas ro Refo radine, "Manseren ikofen, kaku ḇeri, snonkaku oser-oser nari ḇyansuba ro ḇarpon ayedi; ma snonkaku oser-oser nari kyarem mboi Allah risaya."
45014012	Inja kokam oser-oser nari kyarem fararur ḇeḇor ḇyena faro Allah.
45014013	Snar rarirya koḇuk sasaryaye awer. Mboi naek srar koḇesewar insa kofrur awer roi oso, ḇefrur fa naek ḇena kakyar oser isma fafrowes ma isapi ro sasar.
45014014	Snar yaḇeoser kuker Manseren Yesus, inja yakyar kaku roi osoḇaḇeri fa ifrur ayin; ḇape roi ani ifrur ayin faro snonkaku oser-oser rofyor kyara iḇe roi ḇefrur ayin.
45014015	Ḇape rofyor naek wan roi oso ḇefrur fa naek ḇena kakyar oser imsor, rarirya wakenem kuker saswar werḇa. Rofyor Yesus imar kwar snar snonkaku oso, mam monda ḇo imar awer snar roi wan na.
45014016	Inja mam monda awer roi ḇeḇye faro aw, ḇape snonkaku ḇese skara naḇe roi ḇeḇyeḇa.
45014017	Snar ro Allah ḇaḇesasoser ḇyedi, rosai snonkakusya san ma sinem, naiso ḇeḇefandun wer naḇa. Mboi roi ḇeḇefandun kakuya isoine, snonkakusya siso user Allah marisen ḇyedi, fa sisma aski ma marisen ḇeba Allah Rur ḇyedi ḇyuk farosi kwarya.
45014018	Snonkaku ḇeyuffarmyan Yesus rarirya, sifrur sneprei Allah, ma sisma syowi ro snonkaku ḇesesya.
45014019	Rarirya komarisen kokenem ro ḇaḇeoser ma kofarkoryaye ko.
45014020	Ma snar roḇean, nafnai fa naek kwakok awer, rosai Allah ifrur kwar na. Roḇean nakam nasren fa neḇeyan; ḇape rosai wan fa ḇefnai snonkaku ḇese fa sisapi ro sasar, rarirya naek swasar.
45014021	Iḇye syadi wan awer manfnai roḇa winem awer anggur roḇa wafrur rosai wer, rofyor nafrur fa naek oso ḇena kakyar oser ḇyesasar.
45014022	Mboi rosai naek wakyarya, wafruri ro Allah ḇarpon ḇyedi monda faro mankundaw ḇardi. Snonkaku ḇeḇaḇir knam osoḇa fa ḇyesasar faro roi skara ḇekaku, snon ani isma aski.
45014023	Ḇape snonkaku ḇekara ma ḇeḇe ḇirḇar ḇeyan roi oso, ḇape ḇarpurya dan roḇeyan ani, Allah ḇyuk sasar faroi; snar snon ani ifrur mnis kakyar ḇyedi faro Allahḇa. Ma rosairya wer ifrur kuker kakyarḇa, irya syasar.
45015001	Ḇesma kakyar ḇesambraḇ koya faro Allah, nari kokḇaḇser sano-sano ro snonkaku kakyar ḇesambraḇ ḇasya. Ma kofrur marisen mankunko ḇardi awer.
45015002	Inja kono oser-oser ifrur marisen naek srar koḇesi faro ḇaḇye sena, insa kakyar sena faro Allah nsambraḇ syadi wer.
45015003	Snar Kristus kako kyara raryaḇ faro mankundi ḇardiḇa. Ro Refoya sfas radine, "Anonef ḇeḇor ssḇuk faro mko nkur aya kwar."
45015004	Fas-fas ro Refoya kam insa nfarkor ko. Snar farkarkor kosma ro Refoya nafrur fa kodworen ma kosambraḇ isof kokyar faro Allah.
45015005	Iḇyekada Allah, ḇyuk ḇaḇekaḇaḇ ma sneprei faro snonkaku ḇefnoḇek naek srar mko, insa mkokenem kuker ḇaḇesne oser, ma mkoso nyan ro Yesus Kristus.
45015006	Kuker sne oser, mko kam mkosandik Allah Kma ro Manseren koḇedi Yesus Kristus.
45015007	Inja iḇye naek srar mkoḇesyowiyae mko kuker marisen, imnis raris Kristus kako dakna mko fa mkosandik Allah.
45015008	Inja mkoswarepen, mboi Kristus duffarmyan kawasa Yahudi kwar fa fyasna mboi nari Allah ifrurmnis asas-asas ḇyena faro up koḇesi.
45015009	Yesus ifrur faro er-er ḇese kako fa sisandik Allah, snar saswar ḇyedi farosi. Snar sfas ro Refo radine, "Snar rarirya nari yasandik au rofandu er-ersya, ma nari yadisen sandik snonsnon bedi."
45015010	Snar sfas radine wer, "Mkoryaḇ fnoḇek Allah kawasa kyinfirsya, ne, er-er kam!"
45015011	Ma ine wer kako, "Mkosandik Allah, ne, er-er kam, iḇyekada snonkaku kam mkosandiki!"
45015012	Ma Yesaya ikofen kako radine, "Ro Isai kpu ḇyesi nari snon oso isasyar ma nari ḇyuk sasoser faro er-er kam; ma er-er kam nari sikyar faroi."
45015013	Allah knam ro naek srar kakyar mkoḇena. Rarirya ifrur fa naek srar mkosma marisen ḇeba ma aski, snar mkokyar faroi, insa kuker Allah Rur papoik ḇyedi, naek srar mkokyar syadi wer faro Allah.
45015014	Naek srar ayesi! Yafawi mboi roi ḇeḇye nabor kaku naisya ro mko. Naek srar mko kako mkofawi nakam, ma mkoḇukna nfarkoryae mko.
45015015	Ḇape yamarisen yaḇuk swarepen ro roi ono faro mko kaker ro syap ine; snar Allah ḇyuk kwar maro aya fararur ine.
45015016	Allah ḇyuk kwar fa yaḇe manfamyan ro Yesus Kristus, ma iwan aya faro er-er ḇese ḇeḇe Yahudiḇasya, ma yafararur imnis imam, ḇeḇaryas Ankankinem Ḇeḇye ro Allah, insa kawasa ḇeḇe Yahudiḇasya simnis farsarser oso faro Allah ma Allah nyasi. Iḇyekada Allah Rur ḇyedi ifrur fa sḇefarsarser oso faro Allah.
45015017	Inja, snar yaḇe oser kwar kuker Yesus Kristus, inja yamsik kuker fararur ayedi faro Allah.
45015018	Yamsik ḇo yawos rarirya ro rosai Yesus ifrur kuker aya kwar fa yafararur faro kawasa ḇeḇe Yahudiḇasya, insa sḇeyuser Allah. Yafrur rarirya kuker wos ma fararur,
45015019	ma kuker aḇyair-aḇyair kanandor; nakam ndarirya snar papoik ro Allah Rur ḇyedi. Ankankinem Ḇeḇye ro Kristus yaḇaryas nakam faro snonkaku, randak ro Yerusalem isof ro Ilirikum.
45015020	Marisen ayedi isoine yaḇaryas Ankankinem Ḇeḇye ro Allah ro moḇ kawasa sakmnaf Kristus ḇaim. Snar yamewer yaḇawes fararur ro snon ḇese araref senandi.
45015021	Snar sfas ro Refo radine, "Snonkaku beyaksma bararyas ro i ḇaim, nari smam; ma snonkaku beyakmnaf ḇaim, nari sifawi."
45015022	Yawḇe rarwan ono kwar fa yaḇe yarakaki naek srar mko, ḇape roi ono nadadwarek aya.
45015023	Ḇape baboine fararur ayena ro supya mnuk ine, naḇro kwar. Wampasi wambarek ono, yamarisen yarakaki naek srar mko.
45015024	Nari rofyor marandan ayedi yaraḇe sup Spanyol, yunuk ro mnu mkoḇedi, yakyar nari yasrow mko kuker marisen. Posa kwar yakyar nari mkofnoḇek aya ro marandan ayedi ḇe Spanyol.
45015025	Ḇape baboine yamarisen yun famfnoḇek faro kawasa Allah ḇyesi ro Yerusalem.
45015026	Snar jemaat-jemaat ro Makedonia ma Akhaya sawos namuk kwar fa siryur famfnoḇek faro naek srar kawasa ḇesaḇarar rofandu Allah kawasa ḇyesi ro Yerusalem.
45015027	Siwos namuk kwar fa simarisen sifrur rarirya. Mboi snonkaku ansi nari sifnoḇek naek srar ḇesaḇarar ro Yerusalem ansi; snar kawasa Yahudisya eḇedari kawasa ḇeḇe Yahudiḇasya sisma ḇok ro Allah. Inja, kawasa ḇeḇe Yahudiḇasya kako nari sifnoḇek kawasa Yahudisya kuker arasa sena sisma ro supswan ine.
45015028	Rofyor yafrur posa fararur ayedi kwar, isoine yun famfnoḇek siryur anna faro kawasa ro Yerusalem kwar, nari yara ḇe Spanyol yunuk ro mnu mkoḇedi.
45015029	Rofyor yara fa kwar, nari yaḇedar ḇok nabor ro Kristus faro mko.
45015030	Kuker Manseren koḇedi Yesus Kristus, ma kuker saswar ro Allah Rur ḇyedi ḇyuk na, yor kaku faro naek srar, insa mkakḇenadiwarek aya faro Allah.
45015031	Mkoḇenadi insa Allah fyaspar ayabur kawasa ḇekyarḇa ro Yudeasya, insa yun famfnoḇek ḇe Yerusalem faro Allah kawasa ḇyesi rodia insa sisma na kuker marisen.
45015032	Ma rofyor Allah imarisen, nari yaramufa yasrow mko kuker marisen. Ma nari yasma sneprei rofandu mko.
45015033	Allah ḇeḇeknam askiya ifnoḇek mko kam! Amin.
45016001	Yamarisen yakofen ḇadir srar koḇedi, Febe. Ifnoḇek jemaat ro Kengkrea.
45016002	Mkonai imnis snonkaku oso rofandu Manseren kawasa ḇyesi. Mboi rarirya kawasa ḇekyar faro Allah snayae si. Mkofnoḇeki rofyor ḇyefandun famfnoḇek ro mko, snar i ḇardi ifnoḇek snonkaku sibor kwar ma aya kako.
45016003	Mkokofen ḇadir aroo ayena faro Priska ma Akwila, min ayesi ḇefararurkam faro Yesus Kristus.
45016004	Indokada simar sadwer aya, snar simarisen sfaspar aya. Yakofen kasumasa farosi -- ma yererḇa ḇoi, jemaat-jemaat er ḇese ḇeḇe Yahudiḇasya kako sikofen kasumasa faro su.
45016005	Mkokofen aroo ayena kako faro jemaat ḇefanjur ro rum subedi. Aroo faro Epenetus yaswar kaku. Iso bekyar randak faro Kristus ro sup Asia.
45016006	Aroo ayena kako faro Maria. Snar ifararur sambraḇ kaku faro mko kwar.
45016007	Mkokofen ḇadir aroo ayena kako faro Andronikus ma Yunias. Sukada su ḇekeret ma er oser kuker aya ma su yaksun bui kwar fnoḇek aya. Rofyor yakyar faro Kristus ḇaim, sukada sukyar ḇepon kwar. Manwawansya sifawikam su.
45016008	Aroo faro Ampliatus, yaswar kaku ani snar i kuker aya nuḇe oser kwar kuker Manseren.
45016009	Mkokofen jow ayena faro Urbanus, min koḇedi ḇefararur fnoḇek ko faro Kristus. Ma jow ayena kako faro Stakhis yaswar kaku ani.
45016010	Aroo faro Apeles. Snar ḇaḇeyuser ḇyena faro Kristus nbair kwar. Aroo kako faro Aristobulus kina ḇyesi,
45016011	ma faro Herodion. I kuker aya nuna keret ma er oser. Aroo kako faro naek srar ḇena kakyar oser ro Narkisus kina ḇyesi.
45016012	Aroo ayena kako faro Trifena ma Trifosa ḇefararur sambraḇ kaku ro afuffarmyan faro Manseren, ma faro Persis yaswar kaku ani. I kako ifararur sambraḇ faro Manseren kwar.
45016013	Aroo faro Rufus ma snari, imnis sna ayedirya kako. Rufus snonkaku Manseren kyinfir ma ḇesma sanandik rirya.
45016014	Mkokofen ḇadir aroo ayena faro Asinkritus, Flegon, Hermes, Patrobas, Hermas ma kawasa kam ḇesma kakyar oser fnoḇeksi.
45016015	Aroo faro Filologus ma Yulia; faro Nereus ma srar ḇyedi; faro Olimpas ma faro snonkaku ḇekyar fnoḇeksya kam.
45016016	Mkoḇe arooyae mko kuker saswar, imnis naek Kristus. Kristus Jemaat-jemaat ḇyenakam sikofen aroo sena faro naek srar.
45016017	Naek srar! Yor kaku ḇeri mkoḇesasor mko ro snonkaku ḇefarkor ninyan ma ḇefrowes mko ro kakyar mkoḇena faro Manseren. Roi ḇerarirya, nasampum farkarkor ssḇuk kwar faro mko. Mkoḇinkwanbur snonkaku ansi.
45016018	Snar snonkaku ḇefrur rarirya ansi sifararur faro Kristus Manseren koḇediḇa, mboi sifararur faro rmomen mankunsi sena monda. Kuker ḇaḇyuk ma wosman sḇeankar snonkaku ḇefawi royoḇasya.
45016019	Snonkaku sifawikam kwar, mboi mkomarisen faro farkarkor ro Ankankinem Ḇeḇye ro Allah. Ma yamarisen snar roi ḇerarirya faro mko. Yamarisen insa naek srar mkofawinanem ro roi ḇeḇye ma mkofawi royoḇa ro roi ḇeḇarḇor na.
45016020	Allah ḇeḇuk aski faro snonkaku, nari ḇyuk papoik faro mko fa mkoḇuki dawef Ibirisya. Manseren koḇedi Yesus Kristus ḇyeḇok naek srar mko ḇesya kwarkada!
45016021	Min ayedi Timotius, ḇyuk aroo faro naek srar. Rarirya kako Lukius, Yason ma Sosipater, ḇeḇekeret ma er oser kuker aya.
45016022	Befas syap ine aya Tertius. Yakofen aroo faro naek srar mko.
45016023	Gayus fyarem aroo faro naek srar. Yaḇeryar ro rum ḇyedi ma nkoḇeari ro rum ḇyedi kako. Erastus ḇeḇe ḇukor ro ḇaḇepipi ro mnuya, fyarem aroo faro naek srar. Rarirya kako naek kobedi Kwartus. [
45016024	Manseren koḇedi Yesus Kristus ḇyeḇok naek srar, mko ḇesya kwarkada. Amin!]
45016025	Sanandik faro Allah! Ikada ipok ḇyuk samambraḇ ma kakyar faro naek srar imnis Ankankinem Ḇeḇye ro Allah yaḇaryas kwar ro Yesus Kristus. Yaḇaryas ḇararyas ani imnis rosai Allah fyasna kwar; isoine roi Allah daw kwar ro wampasi wambarek utin-utin snonkaku sifawiḇa.
45016026	Ḇape baboine raris Allah sasoser ḇyedi, aw ani ḇyeḇefasna ma ḇyeḇeḇaryas faro er-er kam kuker fas-fas ro nabi-nabisya, insa sikam sikyar ma sisoyuser Allah.
45016027	Ikada Allah oser monda befawinanem syadi. Iḇyekada mkobesyowi Allah, isof fyoro-fyoro ro Yesus Kristus! Amin. Ro aya, Paulus, manfamyan ro Yesus Kristus
46001001	-
46001003	Naek srar Allah jemaat ḇyedi ro Korintus, Allah dor kwar fa ḇeḇe kawasa ḇyesi snar Yesus Kristus i ḇena mko, fnoḇek kawasakam ro moḇ rosairyawer ḇeḇesyowi Manseren koḇedi Yesus Kristus, isoine Manseren mkoḇedi ma Manseren koḇedi kako. Aya, Paulus, ma naek koḇedi Sostenes, nkokyar Allah Kma koḇedi, ma Manseren Yesus Kristus ḇyeḇok ma ḇyuk aski faro mko. Yafas syap ine imnis wawan ro Yesus Kristus, Allah mankundi ikanow raris marisen ḇyedi kako.
46001004	Yakofen kasumasa ḇesyakwar faro Allah snar naek srar mko, snar mkosma kwar fakamaman Allah ḇerama ro Yesus Kristus.
46001005	Snar Kristus nya naek srar mko kwar, inja naek srar kankenem mkoḇena nafo kuker roi ḇeborkam. Fawawi naek srar mkoḇena ro roiḇebor anna nakaki kaku, ma naek srar mkofawi mkoḇuk farkarkor kuker fawawi anna.
46001006	Naiso ḇefnai mboi ḇararyas ro Kristus nakom ro mkosnemna kwar,
46001007	isof naek srar mkananjar ḇok osoḇa, rofyor naek srar mkowaf Manseren koḇedi Yesus Kristus ryamuma ma nari kawasakam smami.
46001008	Kristus mankundi nari fyaduru naek srar mko isof ro ḇarpurya; insa rofyor ryama werya, isrow mko kuker fasasos ḇemnis.
46001009	Mkokyar nako faro Allah. Allah iso ḇeyor mko kwar fa mko ḇeoser kuker Rumkun ḇyedi, isoine Yesus Kristus, Manseren koḇedi.
46001010	Naek srar! Kuker snonsnon ro Manseren koḇedi Yesus Kristus, yor insa mkona wos oser; insa anunḇesisye isya rofandu mko awer. Iḇye wer naek srar mkoḇe oser ro kakara mkoḇena.
46001011	Snar naek srar ono ro Kloë kina ḇyedi, sikofen ḇadir kwar maḇe aya, rakrakrok rofandu mko.
46001012	Roi yakaraya isoine, rofandu mko ono sikofen ḇo soḇo, "Yaso Paulus," ono sikofen ḇo soḇo, "Yaso Apolos," ono wer sikofen ḇo soḇo, "Yaso Petrus," ono ḇese wer, sikofen ḇo soḇo, "Yaso Kristus."
46001013	Inja Kristus ḇyeḇerarwasḇa! Paulus imar ro aprop faro mkoḇa! Naek srar mkosma masi sren fa mkoso Paulusḇa, inke?
46001014	Kasumasa snar yaḇuk masi sren faro snonkaku oso rofandu mkoḇa, mboi Krispus ma Gayus suyerer.
46001015	Imbude snonkaku oso ikofen ḇo doḇo yaḇuk masi sren faroi fa insa iso aya. (
46001016	Oo, kaku! Stefanus ma kina ḇyesi kada, ayai ḇeḇuk masi sren farosiya. Ḇape ḇese rosi, imnis swarepen ayedi, yaḇuk masi sren faro oso werḇa.)
46001017	Kristus iwan aya fa yaḇuk masi sren faro snonkakuḇa, mboi insa yaḇaryas Ankankinem Ḇeḇye ro Allah; ma ine kako nari yafruri kuker fawawi ro wos snonkakuḇa, insa papoik ro marmar Kristus ro apropya ḇyefromoḇa.
46001018	Ḇaryas ro Kristus marmar ḇyedi ro apropya, ḇyeḇemamkirḇa faro snonkaku nari Allah ḇyuk samamyai farosya. Ḇape, faro ko, snonkaku ḇesma koreri ro Allah, ḇararyas ani papoik ro Allah.
46001019	Snar ro Refo ikofen radine, "Fawawi ro snonkaku ḇemamkarkirsya nari yararḇarenna, ma ḇaḇefawawinanem ro snonkaku ḇefawisya, nari yaḇena fa napromes."
46001020	Inja, fainda rosai ro snonkaku ḇemamkarkirsya? Fainda rosai ro ḇefawinanem ansi? Fainda rosai ro ḇefawinananem kakara ro awar ine? Allah fyasna kwar snonkaku ḇemamkarkirsya nari sifawi royoḇaḇeri!
46001021	Snar fawawi snonkaku sena rariso wer, smambir Allahḇa kuker fawawi mankunsi ḇardi. Ḇape snar Allah myamkarkir, inja imarisen ḇyuk koreri faro snonkaku ḇekyar faroisya snar ḇaryas supswan ine skara ma smamkirḇa ani.
46001022	Kawasa Yahudisya sor aḇyair kanandor ḇefasasnai, ma kawasa Yunanisya ssewari ro fawawi supswan ine.
46001023	Ḇape koine koḇaryas monda ro Kristus ḇemar ro aprop. Ḇaryas ani ifrur masasor faro kawasa Yahudisya. Ma kawasa ḇeyakḇe Yahudiḇasya skara ma smamkirḇa ani.
46001024	Ḇape faro snonkaku Allah dor kwarsya iḇye kawasa Yahudisya, iḇye kako kawasa ḇeyakḇe Yahudiḇasya -- ḇararyas ani irya papoik Allah ma fawawi ro Allah.
46001025	Snar rosai ḇefasna fawawiḇa ro Allah, ikada ifawi syadi ro ḇaḇefawawi ro snonkaku; ma roi komam ḇepokḇa ro Allah, ikada syambraḇ syadi ro samambraḇ snonkaku.
46001026	Naek srar! Indo mkoswarepen rariso rari mkoḇena, rofyor Allah dor mko. Ma ono rofandu mko si ḇefawinanem, roḇa ḇesma papoik, roḇa ḇesma nasan ḇekaki ro mamam snonkaku.
46001027	Snar rarirya Allah kyinfir rosai supswan ine skaraḇe ḇaḇefawawiḇa, insa snonkaku ḇefawi nanemsya simai.
46001028	Allah kyinfir rosai snonkakusya skaraḇe ḇekaryonḇa, waworek, ma isyadi wer supswan ine skaraḇe ḇeḇefandunḇa, insa Allah kyakok rosai snonkakusya sesyowina.
46001029	Rarirya snonkaku osoḇaḇeri imarares mankundi ro ḇarpon Allah.
46001030	Allah mankundi iso ḇefrur fa naek srar mkoḇeoser kuker Yesus Kristus. Allah ḇyuk Kristus maḇe ko, insa fawawinanem koḇena nmambir ro Kristus. Snar Kristus ḇefrur fa koḇye kaḇer wer kuker Allah, ma ifrur ko fa koḇe kawasa faro Allah. Kristus iso ḇefasparko.
46001031	Inja, rarirya, imnis sfas ro Refo radine, "Snonkaku ḇemarisen ḇemarares sya, iḇye syadi simarares si kuker rosai Allah ifrur na."
46002001	Naek srar! Rofafisu yaramufa ḇe mko, ma yaḇaryas faro mko ro Allah aw ḇyena, supswan ine rosai sifawi ḇaim na, yawawos kuker fawawi snonkakuḇa. Yawawos kuker fawawi supswan ineḇa kako.
46002002	Snar yakara namuk kwar mboi rofyor ayaisya fnoḇek mko, nari yawawos ro roi onoḇa, mboi roi ḇekur Yesus Kristus marmar ḇyedi ro apropya.
46002003	Rofafisu ayaisya kuker mko, yaryarḇa ma yamkakḇo yaradai.
46002004	Ḇape ḇararyas yaḇaryas faro naek srar, yaḇaryas na kuker fawawi snonkakuḇa. Mboi yaḇaryas na kuker nyan ḇeḇair papoik ro Allah Rur ḇyedi monda. Naek srar mkomam roi nane kwar.
46002005	Yafrur rarirya insa kakyar naek srar mkoḇena faro Allah nḇeknam ro fawawi snonkakuḇa, mboi nḇeknam ro Allah papoik ḇyedi.
46002006	Inja rariso wer, rofandu kankenem snonkaku rur sena nsambraḇ kwar, sikada yawawos ro ḇaḇefawawinanemya. Ḇape ḇaḇefawawinanem ine ḇaḇefawawinanem ro supswanḇa, oroḇaido ḇaḇefawawinanem bena papoik ro awar ine, nari papoik sena napromes.
46002007	Ḇape fawawi nanem yakofen inekada ḇaḇefawawinanem ro Allah. Ḇaḇefawawinanem ani supswan ine sifawi iḇa ma iyokef, ḇape Allah fyasosi kwar, faro ḇaḇeaski koḇedi, ḇepon ro supswan ine ḇyeḇefrur ḇaimya.
46002008	Snonkaku oso ḇaḇeri ro ḇeyuf papoik ro awar ine sifawi ḇaḇefawawinanem ineḇa. Snar rofyor sifawi ikada, nari spaiepen Manseren ḇeḇye syadi aniḇa.
46002009	Ḇape snar sfas ro Refo radine, "Faro snonkaku ḇeswar Allah, Allah fyasos roi ono kwar snonkakusya smam roḇa simnaf ḇaim ro snonkaku, ma nek ḇaim ro snonkaku sisnesna."
46002010	Ḇape Allah fyasna na kwar maḇe ko, kuker Rur ḇyedi. Allah Rur ḇyedi kyukeḇ roiḇebor kam, isof ro Allah aw ḇyena ḇeyokef kako.
46002011	Snar ḇefawi kankenem snonkaku isoine rur snonkaku ani bardi, inke? Rarirya faro Allah kako. Ḇefawi Allah kankenem ḇyedi isoine Allah Rur ḇyedi ḇardi!
46002012	Ma Allah ḇyuk ḇeko, rur ro supswan ineḇa mboi Allah Rur ḇyedi, insa kofawi roiḇebor kam Allah ḇyukma ḇeko na.
46002013	Rarirya, rofyor nkoḇaryas roi ḇekur Allah, faro snonkaku ḇena Allah Rur ḇyedi, nkoḇaryas imnis kakara snonkakuḇa, mboi nkoso Allah Rur ḇyedi moḇ fyarkor raya.
46002014	Snonkaku ḇena Allah Rur ḇyediḇa, nari saksma rosai Rurya fyasna naḇa. Snar faro snonkaku ani, roi sikofen anna namnis ḇaḇefawawi royoḇa monda. Snonkaku ani ifawi naḇa, snar roiḇebor anna skara na ro ḇar Rurya.
46002015	Snonkaku ḇena Allah Rur ḇyedi ifawi kankunes ro roiḇebor kam, ḇape iḇardi snonkaku oso myamkir iba kako.
46002016	Snar sfas ro Refo radine, "Mansei nari ifawi Manseren kakara ḇyena? Ma mansei nari ḇekofen farkori?" Ḇape kona Kristus kakara ḇyena!
46003001	Ne, naek mko, yawawos kuker mko imnis snonkaku ḇena Allah Rur ḇyediḇa. Inja yawawos faro mko monda imnis snonkaku ḇekenem kaker ro rmomen supswan ine; imnis kuker snonkaku wombrek ro kakyar sena faro Kristus.
46003002	Randakya yaḇuk roḇean snonkuf faro mkoḇa, mboi roḇean wombrek monda; snar naek mkosambraḇ ḇaim fa mkan roḇean ḇepakrek na. Baboine kako naek mkosambraḇ ḇaim fa mkan na.
46003003	Snar naek mkokenem ma mkoso rari snonkaku kaker. Snar rofyor naek mkomsor ma mkomamunyae, kankenem ḇerarirya nfasna naek mkokenem ma mkoso rari snonkaku, imnis kawasa ro supswan ine?
46003004	Rofyor snon oso ikofen, "Aya ro Paulus mun ḇyedi," ma ono ḇese sikofen, "Aya yawaira Apolos," ine nfasna rari mkoḇena namnis kawasa ro supswan ine ḇembror ḇaimsya?
46003005	Inja Apolos mansei irya? Ma Paulus mansei irya? Nko Allah manfamyan ḇyesi monda, ḇekfin mko kwar fa mkokyar faro Allah. Nkokada nkofrur fararur Manseren ḇyukma ḇenko oser-oser.
46003006	Ayai ḇekerya ma Apolos i ḇeruḇya, mboi Allah mankundi ḇardi ḇeḇuk fa rokaker ḇyena nasurya.
46003007	Inja Allah iso ḇeḇefandunya, snar i ḇeḇuksurya. Ḇekerya ma ḇeruḇya suḇefandun mankunba.
46003008	Sukam sumnis ro fararur suḇena monda. Oser-oser nari isma sasuref imnis marmor ḇyedi.
46003009	Nko snonkaku ḇefararur kam faro Allah; ma naek srar mkomnis raris Allah yaf ḇyedi. Naik mkomnis raris Allah rum ḇyedi kako.
46003010	Kuker ḇaḇefawawi Allah ḇyukma ro aya, inja yamnis kamasan ḇaḇawes rum yarir kwar araref ro rum ani, ma snonkaku ḇese sḇawes rum ro araref ani. Snonkaku oser-oser myamepen naḇye rariso ḇyawes ro araref ani bori.
46003011	Snar Allah ḇardi fyasna kwar Yesus Kristus ḇyeararef oser ro rum ani, oso ḇeseḇa.
46003012	Ono sisya sḇawes ro ararefya bori kuker brawen, ono wer ro sarak, ono wer ro karui ḇesnai fafirek, ono wer ro ai, ono wer ro aḇris, roḇa fas baken.
46003013	Fararur snonkaku ansi oser-oser nari nfasna ro fafisu Kristus ifyafer wer mumanya. Snar for napnapesya nari ifrur fa snonkakusya fararur sena oser-oser nbayire. For napnapes nari ikun sas ma fyasna makaku ro fararur anna.
46003014	Rofyor rum, snonkaku sifrur ro araref ani bori inanem ro for aniḇa, snonkaku ani nari isma sasuref.
46003015	Ḇape rofyor snonkakusya fararur sena nananem, nari ḇyefromo; ma mankundi ḇardi nari isma koreri, ḇape imnis snonkaku ḇesasyar ro forya dori.
46003016	Naek srar mkofawiḇake mkoḇe Allah rum ḇyedi? Mboi Allah Rur ḇyedi kyain ro mko?
46003017	Rofyor snonkaku oso kyakok Allah rum ḇyedi, nari Allah kako kyakok snonkaku ani. Snar Allah rum ḇyedi isren faro mankundi ḇardi, ma naek srar mkoiso rum ani.
46003018	Snonkaku oso ḇyeankar mankundi ḇardi awer. Rofyor snonkaku oso rofandu mko kyara ifawi nanem imnis kakara ro supswan ine, snonkaku ani iḇyekada ifawi royoḇa, insa kaku ḇeri ifawinanem.
46003019	Snar supswan ine skaraḇe ḇefawinanemsya ro mamam Allah sifawi royoḇa. Snar sfas ro Refo radine, "Allah fyorepen snonkaku ḇemamkarkir kuker fawinanem sena."
46003020	Snar sfas ro Refo radine kako, "Manseren ifawi mboi kakara snonkaku ḇemamkarkirsya kakara sena nefaindaḇa."
46003021	Eḇedari, snonkaku osoḇaḇeri imarares mankundi rofandu snonkakusya, snar roi ḇeborkam neḇeḇuk fa nwana kwar.
46003022	Paulus, Apolos, Petrus, supswan ine, kankenem ma marmar, awar ine roḇa awar nari ḇeramaya, roi ḇeḇor nakam naek srar mkoso ḇenananya.
46003023	Ma Kristus iso ḇena naek srar mkonya, ma Allah iso ḇena Kristus iya.
46004001	Mkokara inkoḇe Kristus manfamyan ḇyesi ḇekarem ma ḇeḇaryas Allah aw ḇyena faro supswan ine sifawi ḇaim na.
46004002	Ḇepon kaku roi sor ro manfamyan ḇerariryasya isoine ḇaḇeuser faro tuan sedi.
46004003	Aya ḇardi yaḇe fakfukenḇa ro rosai naek srar -- roḇa manseirya wer -- skara ro aya. Rarirya rosai mankundaya yakara fa ḇekur aya kako ḇyefakfukenḇa.
46004004	Yaḇaḇir yaḇesasar ro roi osoḇaḇeri, ḇape naiso ḇefasnaḇa mboi kaku yaḇesasarḇaya. Manseren mankundi nari ḇefasna yaḇesasarke roḇa.
46004005	Inja rofyor fafisuya isya ḇaim, naek srar fasna fasaw awer snonkaku oso ḇyesasarke roḇa. Wawaf rao isof Manseren ryama resari. Iso nari ḇeḇas kankunes ḇeḇor ḇeyokef ro pampan. Iso nari ḇekakok swaruser ḇeḇor ḇekram ro snonkaku sisnesna. Rofafisu ani insape snonkaku oser-oser isma ro Allah sanandik ḇyuk ḇeina.
46004006	Naek srar! Snar ḇaḇefandun mkoḇedi, yaḇuk nakam kwar faro Apolos ma faro mankundaya ḇardi. Insa nkoḇe fasasnai faro mko, fa mkofarkor rona, "Insa Mkokara syadi awer faro snonkakusya ro rosai sfas kwar." Rarirya snonkaku osoḇa rofandu mko darer snonkaku oso, mboi kyoryae ḇeseya.
46004007	Mansei ḇefrur aw fa wasyadi ro snonkaku ḇeseya? Wafawiḇake roi ḇeḇor nakam wasmana ro Allah? Snaro wamarisen wamarares mankundaw, imnis rosai isya ro aw roi ḇeḇuk naisyaḇake?
46004008	Mboi naek srar mkofandun roi oso werḇa! Naek srar mkonana kwar! Naek srar mkoḇe wairek kwar! Mboi nkoma roḇa. Iḇye syadi kaku rofyor naek srar mkoḇe wairek kwar, insa nko ma naek srar mko koḇuk sasoser kam.
46004009	Snar ro kakara yena nkoḇe manwawan, Allah ifrur nko kwar imnis roi ḇeser mamam roḇarpon snonkaku ma malaikat. Nkomnis snonkaku ḇekaryonḇa ḇesmai samamyai marmari ro fababa ma supswan sibras nko.
46004010	Snar Kristus, nkoḇe snonkaku ḇefawi royoḇa, ma naek srar Kristen mkoiso ḇefawi! Nkosambraḇ ḇa, naek srar mkosambraḇ! Skoryaye nko, ma sisandik mko!
46004011	Isof rofafisu ine nkosma basbiser ma marawrow; mar nkoḇena ḇero baken nerer monda; snonkaku sewayam nko; nkosma moḇ anenef faswef onoḇa;
46004012	nkofararur fa nkosewar nanan. Rofyor nkoḇe ḇefras, nkomunsu na kuker ḇok; rofyor sḇewayam nko, nkokḇaḇ;
46004013	rofyor snonkaku sfamamai nko, nkomunsu na kuker wos ḇemyaren. Inkomnis kaku bakof supswan ine; isof rofafisu ine skara nkomnis arwarem supswan ine.
46004014	Yafas ine mufa ḇenaek srar fa yaḇukfrur mamyai mkoḇa, ḇape yafarkor naek srar imnis romawa ayesi.
46004015	Mboi imnis snonkaku Kristen, naek srar mkosma kwar guru syaran samfur, ḇape oso ḇyekma faro mkoḇa. Yerer monda yaḇekma faro mko, snar ayai ḇeyun Ankankinem Ḇeḇye ro Kristus faro mko.
46004016	Eḇedari kaku ḇeri yor fa mkomamepen ro aya.
46004017	Rarirya yawan kwar Timotius mufa ḇemko. Raris ḇeso Kristus, ikada imnis romawa karyer yaswar kaku. Ikada romawa kokyar rirya. Nari ḇyuk swarepen faro mko ro moḇ yakenem raya rofyor yakyar faro Kristus, isoine kankenem yafarkor kwar faro jemaat ro moḇ rosairya kaker.
46004018	Ono rofandu mko simarares si kwar, snar skara ḇo soḇo nari yaramufa faro mkoḇa.
46004019	Ḇape, nari yara fasaw mufa faro mko, rofyor Manseren byuk rarirya. Rofafisu ani nari yamam kako snonkaku ḇemarares ansi rosai sifrur na; mboi sawos monda awer.
46004020	Snar rofyor Allah ḇyuk sasoser ḇyedi faro kankenem snon oso, ro roi ḇeḇesya ani ḇyeḇefasna ro samambraḇ kankenem snonkaku ani, mboi ro wos ḇyedi mondaḇa.
46004021	Inja naek srar mkokinfir monda rosai mkomarisen syadiya! Naek srar mkomarisen yaramufa insa yaḇuk farkarkor ḇepakrek roḇa yarafa yaḇuk farkarkor ḇemyaren ma saneraro?
46005001	Kaku ḇeri yasma sikofen ḇadir kwar rofandu mko ono sisya sifrur sasar farbuk ḇesyadadi; rofandu mko ono sisya sifrur sasar farbuk kuker sna ḇefan sesi. Snonkaku ḇefawi Manseren ḇasya kako sakfrur roi ḇeradineḇa!
46005002	Rariryano mkomarares mko. Iḇye syadi mkosnemna nfafardun ma mkosasyar rofandu mko snonkaku ḇefrur rariryasya.
46005003	-
46005004	Ro ḇar baken yaḇinkwanbur mko, ḇape ro ḇar rurya aya isya rofandu mko. Inja, yamarisen yafrur imnis aya isya rofandu mko, "Kuker snonsnon Manseren Yesus Kristus, yafasna faro snonkaku ḇefrur kwar fararur ḇeyarwarem ḇerarirya, nari sismai samamyai!" Rofafisu naek srar mkofanjur ma aya isya rofandu mko kuker rur ayedi, ma kuker papoik ro Manseren koḇedi Yesus,
46005005	naek srar koḇuk snonkaku ani faro Ibirisya insa snon ani baken ḇyedi imar ma rarirya rur ḇyedi isma koreri ro fafisu Manseren ifyaferma werya.
46005006	Rosai mkomararesya, roi ḇeḇyeḇa rirya! Naek srar mkofawi kwar wos sarḇer ine, "Mur kermkun ifrur fa terigu amek nakam napisen!"
46005007	Mkosawen ḇepon mur ḇekwar ani, isoine mur ḇesasar, insa mkomnis terigu amek ḇebabo, ḇesren ro mur sasar ḇekwar anna. Snar munara Paskah koḇedi ḇyeḇerak kwar: Kristus imnis domba Paskah koḇedi, ḇyeḇekaruk kwar.
46005008	Inja mkorama kofrur munara koḇedi kuker mamami ḇepisenḇa, isoine mamami ḇefasna saranden ma roi nakam ḇefrur marisen Allah. Mboi kofrur awer munara Paskah ani kuker mamami ḇefamnai kuker mur ḇekwar, isoine mur sasar ma ḇeḇarḇor.
46005009	Ro syap ḇepon ayedi, yafas ḇadir kwar faro mko insa mkokenem awer kuker snonkaku ḇefrur farbukya.
46005010	Snonkaku ḇefrur farbuk roḇa ḇenandip roḇa ḇeyankarkar roḇa ḇesyom amfyanir ḇefawi Allah ḇasya siso yakofensya! Snar rofyor naek binkwanbur si, nari wasasayarbur supswan ine.
46005011	Moḇ yakara raya isoine, naek wakenem awer kuker snonkaku ḇekarem mankundiḇe Kristen, ḇape snonkaku ani ifrur farbuk, roḇa inandip, roḇa isyom amfyanir, roḇa imarisen donef snonkaku ḇese, roḇa ḇemasaser, roḇa wer ḇekarawraw. Mkokain mkananus awer si kako!
46005012	-
46005013	Yaḇe mankara faro snonkaku ḇeḇe Kristen ḇasya, fararur ayedisyaḇa. Allah mankundi iso nari ḇeḇe mankara farosi. Ḇape faro kina jemaat, mkofawiḇake jemaatya mankundi ḇeḇemankara farosi? Snar ro Refo sfas radine, "Mkopampum snonkaku ḇeḇarḇorsya rofandu mko."
46006001	Snaro ono sisya rofandu mko sra faro mankara ḇenapesḇa fa ssḇuk safsof naek ḇesma kakyar oser, rofyor ryakrakrok kuker naek ḇyani? Snaro dor fa Allah kawasa ḇyesi sawos namuk roi ḇeradineḇa?
46006002	Naek wafawiḇake kawasa Kristen nari sḇemankara supswan ine? Inja rofyor naek wafawi nari bemankara faro supswan ine, snaro wapokḇa wawos namuk roi kasun ḇeradine na?
46006003	Naek srar mkofawiḇake nari koḇemankara faro malaikat-malaikatsya? Isyadi wer roi ḇero kankenem koḇena ro ras-ras!
46006004	Rofyor roi ḇeradine naisya, nari naek bukna faro snonkaku ḇena nasanḇaḇeri ro jemaat?
46006005	Kaku ḇeri ifrur fanor! Mboi rofandu mko ono sisya sifawi nanem fa sawos namuk rakrakrok rofandu naek srar ḇeḇe Kristen kam!
46006006	Ḇape ro ḇarya naek oso rya ḇyuk safsof naek Kristen ḇyedi faro snonkaku ḇeḇe Kristen ḇa!
46006007	Ma rakrakrok rofandu mko kako nfasna ḇadir mkokafyo kwar. Iḇye syadi sewayam mko snar napnapesya roḇa sfandun mkoḇa!
46006008	Ḇape naek srar mko ḇardi ḇefrur napnapesḇa faro snonkaku ḇesesya. Naek mankundaw kako ḇefrur fromo snonkaku ḇesesya. Ma wafrur na faro naek srar ḇesma kakyar oser!
46006009	Wafawiḇake snonkaku ḇeso Allah marisen ḇyenaḇasya, nari sakḇe kinaḇa ro Allah kawasa ḇyesi? Imbude sḇeankar naek uri. Snonkaku ḇefrur farbuk, snonkaku ḇesyom amfyanir, snon ḇefarḇuk kuker snon min sesi,
46006010	mankarawraw, ḇeyanfarmbram ma ḇemasaser, snonkaku ḇeyonef min sesi, ma ḇeyankarkar snonkaku ḇese -- snonkaku ḇeradinesya kam nari sakḇe kina ro Allah kawasa ḇyesiḇa.
46006011	Naek ono rofandu mko ro randakya rari sena namnis rarirya. Ḇape ḇaḇoine mkoḇe ḇefasren kwar ro sasar na. Allah nya mko kwar. Naek mkonapes kwar kuker Allah, snar mkokyar faro Yesus Kristus kwar ma mkona Allah koḇedi Rur ḇyedi.
46006012	Ono sikofen ḇo soḇo, "Ayama yamkei yafrur roi ḇeḇor kam." Ḇape faro aya nefainda kamḇa. Inja yafrur rosairya kaker, ḇape yamewer roi oso ḇyewayam aya.
46006013	Ono kako sikofen ḇo soḇo mboi roḇean faro snewarya, ma snewarya ḇyeḇefasos faro roḇean. Ḇape sukam nari Allah isawen su. Snonkakusya baken sena konana fa kobuki ifrur farbukḇa, ḇape koḇuki duffarmyan Manseren. Ma Manseren nari fyaduru baken ani.
46006014	Allah ḇyawes Manseren Yesus kwar ro marmarya, rarirya kako Allah nari dakḇawes ko kuker papoik ḇyedi.
46006015	Mkofawi ḇake baken mkoḇena irya kina ro Kristus baken ḇyedi. Inja, iḇyeke yun kina oso ro Kristus baken ḇyedi fa yaḇuki ifrur farbuk? Oroḇa beri.
46006016	Roḇa mkofawi ḇaimke snonkaku ḇefosen kuker farbuk, ḇyeoser kwar kuker bin ani! Snar sfas ro Refo radine, "Sukam nari suḇe baken oser."
46006017	Mboi mansei ḇeḇeoser kuker Manseren, Manseren Rur ḇyedi kuker snon ani rur ḇyedi suḇeoser.
46006018	Mkoḇinkwan bur fararur farbuk. Snar sasar ḇeḇor ḇese snonkakusya sifrurna, sifrurna ro ḇandibur baken sena. Ḇape snonkaku ḇefrur farbuk, irya ifrur sasar faro mankundi baken ḇyedi ḇardi.
46006019	Mkofawi baken mkoḇena irya moḇ kankain faro Allah Rur ḇyedi. Rur ani kyain ro mko. Ma Allah mankundi ḇeḇuk Rur ani faro mko. Baken mkoḇena mkoi ḇenananyaḇa. Mboi Allah i ḇenananya.
46006020	Allah fyarwenamuk mko kwar ma ḇyak namuk mko kwar. Inja, mkofaduru baken mkoḇena naḇye kaku insa Allah isma sanandik.
46007001	Insape yamarisen yawos ro rosai naek srar mkofas ro syap mkoḇedi. Rofyor snon oso fyakawinḇa, ikada iḇye kaku.
46007002	Ḇape insa isma awer fafrowes fa ifrur roi ḇeḇyeḇa, imnis rmomen, farbuk; iḇye syadi snon ani nya swa oso ḇardi ma bin oser-oser nya swa oso ḇardi.
46007003	Inja, snonya ikenem imnis fararur ḇyedi faro binya raris swa ḇyedi, ma binya ikenem imnis fararur ḇyedi faro snonya raris swa ḇyedi; oser-oser ikenem imnis fararur ḇyena faro suminya.
46007004	Binya baken ḇyedi ḇinkundi ḇardi ḇenaiyaḇa; ḇena baken ḇyeja isoine swa ḇyeja. Rarirya kako snonya baken ḇyeja mankundi ḇardi ḇenaiyaḇa; ḇena baken ḇyeja isoine swa ḇyeja.
46007005	Muḇesisyeyae awer imnis imbeswa mambeswa. Fafisu ono muḇesisyeyae rofyor mumarisen kam wer. Rarirya oser-oser ḇyenadi kuker kananon. Ḇape ḇarpurya mkokaḇer ma mkofanamyae wer ḇeimbeswa mambeswa. Rofyor rariryaḇa, nari mkoso Ibiris embuk ḇyena snar mkosambraḇ ro rmomenyaḇa.
46007006	Yakofen radine imnis sasoserḇa, ḇape imnis ananun.
46007007	Kaku ḇeri yamarisen syadi insa snonkakusya kam simnis aya. Ḇape snonkaku oser-oser isma kwar fakamaman eḇesisye ro Allah. Oso isma fakamaman ine, eḇeseya isma fakamaman iwa.
46007008	Faro snonkaku ḇefakawin ḇaimsya ma bin-bin ḇeḇe ḇindansya, farkarkor ayeja isoine: Iḇye syadi mkokenem ḇesnonkbor inkbor imnis aya.
46007009	Ḇape rofyor mkosambraḇser rmomen mkoḇenaḇa, iḇye mkofakawin monda. Inja, iḇye syadi mkofakawin snar nari mkosambraḇser rmomen mkoḇenaḇa.
46007010	Faro ḇefakawin kwarsya, sasoser ayedi isoine: (Kaku ḇeri ayai ḇeḇuk sasoser ineḇa mboi Manseren). Bin ḇefakawin kwar oso ibur awer swari.
46007011	Ḇape rofyor ḇyeḇefaspar kwar, ipok ḇyeswa werḇa faswef, roḇa kyaḇer faro swari. Ma snon ḇefakawin oso ipok fyaspar awer swari.
46007012	Faro ḇesesya ananun ayena naiso nane: -- ananun nane ro aya ḇardi, mboi Manseren i ḇa -- rofyor snon Kristen oso fyakawin kuker bin ḇekyar faro Kristus ḇa, ma bin ani imarisen ikenem fnoḇek snon ani, inja snon ani fyaspar aweri.
46007013	Ma rofyor bin Kristen oso fyakawin kuker snon ḇekyar faro Kristus ḇa, ma snon ani imarisen ikenem fnoḇek bin ani, inja bin ani fyaspar aweri.
46007014	Snar snon ḇekyarḇa ani Allah fyasreni snar fakawawin ḇyedi kuker bin Allah nya kwar ani. Rarirya kako bin ḇekyarḇa ani Allah fyasreni kwar snar fakawawin ḇyedi kuker snon Allah nya kwar ani. Rofyor rariryaḇa ido, romawa suḇesi simnis romawa korwar, ḇape romawa ansi Allah romawa ḇyesirya.
46007015	Ḇape rofyor snonkaku ḇekyarḇa ani imarisen fyaspar swari ḇeḇe Kristen kwar, mkodwarek aweri. Rarirya ido naek roḇa srar ani imoḇes, snar Allah imarisen insa mkokenem kuker aski.
46007016	Snar imbesrar wamnis bin ḇekyar kwar faro Manseren --rariso imbesrar wafawi kaku mboi nari wapok buk aski faro swambri? Rarirya kako naik ḇeḇe swa Kristen rariso naek wafawi kaku mboi nari wapok buk aski faro swambri?
46007017	Iḇye syadi oser-oser kankenem ḇyedi iso Manseren farkankin ḇyedi imnis Allah fyasna kwar faroi rofyor Allah dori. Moḇ yaḇuk farkarkor rarirya faro jemaat oser-oser.
46007018	Rofyor snonkaku oso isma sofakfuk kwar, rofafisu isma fararyor ro Allah, rarirya snon ani ḇyesewar fa ipyos aḇyair sofakfuk ani awer. Rarirya kako rofyor snonkaku oso ḇyeḇesofuk ḇaim rofyor isma fararyor ro Allah, snon ani dor fa isma sofakfuk awer.
46007019	Snar koso sofakfukyake roḇake, sukam suḇe fainda osoḇaḇeri. Mboi ḇesyadiya isoine koso Allah sasoser ḇyena.
46007020	Iḇye syadi snonkaku oser-oser ikenem raris fafisu isma fararyor ro Allah.
46007021	Rofyor naek srar mkosma fararyor, rofyor ani mkoḇewomen, ḇape mkokara mankenem awer nyan ani. Ḇape rofyor nari mkosma fafisu faro ḇaḇe mkeya, mkun fafisu ani beri.
46007022	Snar manfyan oso ḇekyar Manseren kwar, ikada snonkaku ḇemkei ro Manseren. Ma snonkaku oso ḇeḇemkei ma ḇekyar kwar faro Manseren, ikada Kristus manfamyan ḇyedirya.
46007023	Allah kyoḇes ma ḇyak namuk mko kwar. Rarirya, naek srar mkopok mkoḇuk mankunmko fa mkoḇewomen faro snonkaku awer.
46007024	Inja, naek srar, rariso wer kuker kankenem mkoḇedi rofyor mkosma fararyor, iḇye syadi mkokenem faswef rarirya kuker Allah.
46007025	Faro inkbor ḇefakawin ḇaim. Farosi yasma sasoser osoḇa ro Manseren. Rariryano imnis snonkaku ḇesma fakamaman ro Manseren, yamarisen yaḇuk ananun ayena.
46007026	Koswarepen kandera ḇeḇor ḇemun rofafisu ine, inja yakara iḇye syadi snonkaku sikenem faswef mura imnis moḇ sikenem rofafisu ine raya.
46007027	Rofyor naek fakawin kwar, ḇesewar fa faspar swambri awer. Rofyor naek fakawin ḇaim ḇesewar fa fakawin awer.
46007028	Ḇape rofyor naek fakawin, ima sasar risyaḇa. Rarirya kako rofyor inkbor oso fyakawin, ikako sasar risyaba. Derer ḇefakawin ansi nari sisrow kandera nabor. Inja yamarisen yafaspar mkobur kandera anna.
46007029	Moḇ yakara raya isoine, naek srar: Kosma fafisu ḇeḇor werḇa. Randak ro baboine, snonkaku oso ḇefakawin kwar ikenem imnis fyakawin ḇaim;
46007030	snonkaku ḇekanes, ikenem imnis sneḇefafardunḇa; snonkaku ḇembrif, imnis iryaḇ ḇa; snonkaku ḇekoḇes kwar, imnis isma roi onoḇa;
46007031	ma snonkaku sne ḇero roi ḇero supswan ine, iḇye ikenem raris ḇyefandun naḇa. Snar supswan ine, imnis moḇ ryaya, nari ipromes!
46007032	Yamarisen insa naek srar ḇemkei ro kandera. Snonkaku ḇefakawinḇa nari kyara monda roi ḇekur Manseren snar imarisen ifrur sneperi Allah.
46007033	Mansei ḇefakawin kwar kyara nabor ro roi ḇero supswan ine, snar imarisen ifrur sneprei swari;
46007034	ḇarpurya ḇyerarwas kakara ḇyena. Inkbor oso ḇefakawinḇa, oroḇa dojaru oso nari kyara ker monda roi ḇekur Manseren, snar imarisen insa kraf ma rur ḇyedi Allah nya na. Ḇape bin oso ḇefakawin kwar, kyarai ker monda roi ḇero supswan ine, snar imarisen ifrur sneprei swa ḇyedi.
46007035	Yafas nanekam radine faro ḇaḇye naek srar mko ḇardi, mboi yakara fa yaḇuki idwarek ḇa. Roi yamarisenya insa naek srar mkofrur roi ḇenapes ma ḇeḇye, ma insa naek srar mkokara ker monda faro Manseren.
46007036	Rofyor snon oso ḇyaḇir ifrur roi ḇemnisḇa faro inkbor ssḇuki dapsasori, rofyor fyarmku nafsu ḇyediḇa, ma kyara doḇo fyakawin kuker dojaru ḇyedi, iḇye ifrur rosai kyara ḇo ḇeḇyeya. Ḇyesasar ḇa, rofyor sufakawin.
46007037	Ḇape rofyor snon oso kyara kwar fa fyakawin awer ma kakara ḇyedi sedusu iba, rarirya fararur ḇyedi iḇye, rofafisu fyakawin ḇa kuker dojaru ḇyedi.
46007038	Inja snonkaku ḇeḇekawin fararur ḇyedi iḇye, ma snonkaku ḇeḇekawin ḇa fararur ḇyedi iḇye syadi wer.
46007039	Bin oso ḇefakawin kwar ḇyeḇefesepen kuker swari kwar rofafisu swari ikenem. Rofyor swari imar kwar, bin ani imkei fa ḇyekawin kuker snon sai imarisenya; mboi fakawin ani fakawin Kristen rirya.
46007040	Rariryano fainda syadi faroi rofyor fyakawin werḇa. Ine mankundaya kakara ayedirya, ma yaḇaḇir Allah Rur ḇyedi ikfin aya kako.
46008001	Knikine kowawos ro roḇean ssḇuki fyarsarser faro karwarsya. Mboi kaku raris wos sikofen, "Koine kam kofawinanem kwar." Ḇape ḇaḇefawawinanemya ifrur fa snonkakusya simarares si, mboi saswarya kada ḇyawes snonkaku.
46008002	Snonkaku ḇekara ḇo ḇeyoḇo ikada ifawi nabor, ḇape ifawi ḇaim rariso fawawi ḇekakuya.
46008003	Ḇape snonkaku ḇeswar kaku Allah sya, Allah ifawi si.
46008004	Ro yar kan roḇean ssḇuki fyarsarser kwar faro karwarsya, kofawi karwarsya sisyaḇaḇeri. Ma kofawi Allah oser ḇaken, oso ḇese isyaḇa.
46008005	Kaku ḇaḇoi mboi roi sorḇe alah ma manseren sibor kako, iḇye ḇero nanki, iḇye kako ḇero supswan ine.
46008006	Ḇape faro ko, Allah oser monda i Kma ḇefrur roi ḇeḇor kam. Kuker i kokenem. Ma Manseren oser monda kako, isoine Yesus Kristus. Kuker i roi ḇeḇor kam neḇefrur, ma snar i kokenem.
46008007	Rariryano, snonkakusya sifawi kam moḇ ineḇa. Ono sisya ro ḇepon iwara sisyom karwar. Inja, eḇedari isof baboine kako sisya skara roḇean, ssḇuki fyarsarser kwar faro karwarsya, irya roḇean faro karwar. Inja rofyor san roḇean anna skara ssasar; snar kakyar sena nsambraḇ ḇaim.
46008008	Roḇean anna ḇardi nafrur fa ḇaḇeoser koḇedi kuker Allah idworenḇa. Rofyor kan roḇean anna, kosma ḇaḇefainda osoḇa. Rarirya kako rofyor kan roḇean annaḇa, kokako kosma fromo osoḇa.
46008009	Ḇape, mkoswarepen! Imbude snonkaku ḇese sḇesasardi --snar kakyar sena nsambraḇ ḇaim -- snar naek ḇaḇemkei bedi ro roi mkofrur nakam.
46008010	Kakara ayedi radine: Naek srar mkoi ḇena kakyar ḇesambraḇya, rofyor mkokain mkanan ro rum karwarya. Ḇarpurya snon oso myam naek srar mkokain mkanan ro moḇ ani. Rofyor snon ani kakyar ḇyedi syambraḇ ḇa, inja nari roi mkofrur ani ifrur fa snon ani dakan roḇean ssḇuk kwar faro karwarsya?
46008011	Rarirya, naek srar kakyar mkoḇedi ifrur fa snonkaku kakyar ḇesambraḇ ḇa ani iḇor. Mboi snon ani kako eḇedari Kristus imar.
46008012	Ma rofyor naek srar mkofrur sasar ḇerarirya faro naek srar Kristensya -- isoine naek srar -- mkokakok kakyar ḇesambraḇ ḇasya sena -- rarirya naek srar mkoḇesasar faro Kristus.
46008013	Eḇedari, rofyor roḇean anna nafrur fa naek ayedi ḇyesasar, rarirya nari yakan wer ḇaḇeri roḇean anna. Imbude yafrur fa naek ayedi ḇyesasardi.
46009001	Aya ine snonkaku ḇemkeiḇake? Aya ine manwawanḇake? Aya ine yakmam Yesus, Manseren koḇedi ḇaimke? Inja naek srar mkoido aḇyair ro fararur ayedi faro Manseren bake?
46009002	Rofyor snonkaku ono ḇese simewer skarem aya ḇemanwawanri, ḇape mko kako nari ono skarem rarirya! Snar naek srar kankenem mkoḇedi imnis snonkaku Kristen irya ḇyefasasna aya ine manwawan oso.
46009003	Rofyor snonkaku sisampum aya, nari yakarem radine:
46009004	Inja yasma rarwas roḇean ma aninem snar fararur ayeja ḇake?
46009005	Inja yasma fa yun srar Kristen oso imnis swa fa ifnoḇek aya ro mararan ayediḇake, imnis raris Manseren Yesus ḇedar ḇyesi ma manwawan ḇesesya ma Petrus moḇ sifrur raya ḇake?
46009006	Roḇaido aya ma Barnabas nuyerer monda nuiso ssḇuk fa ḇesewar nanan ro mankun nu?
46009007	Kina ro sarar osoḇa fa syuref mankundi ro sarar embroḇya! Snon ḇefrur yaf osoḇa kyer anggur ro yaf ḇyedi raimnai dakan bon naḇa? Manfarandows osoḇa ḇefaduru dombasya raimnai dakinem domba ansi sus sesiḇa?
46009008	Roi yakofen nane neknam ro roi ras-ras komam na nererḇa, ḇape snar Refoya dakkofen rarirya kako.
46009009	Sfas ro Moses Syap ḇyedi radine, "Rofyor sapiya imas fasibusya insa krafsya siḇesebur pissya, mkosower sapi ani sḇadonya kuker pisan awer." Inja sapiya iso Allah myamepenya?
46009010	Roḇaido koiso Allah kyara koya? Mboi koiso fas-fas ani kyur koya. Snar snonkaku ḇefrur yafya ma ḇefrur sren fasibusya sifararur kwar kuker kakyar insa sisma rarwas bon ro fararur sena.
46009011	Nko kekef kwar mor rurya faro kankenem naek srar. Inja rofyor nkosma ḇaḇeḇok ro naek srar ro nana mkoḇena, irya nkor nabor syadi faro naek srar mkoke?
46009012	Rofyor snonkaku ono ḇese sikyar sisma roi nane ro naek srar, rosai wer kuker nko nari nkosma syadi wer ro mkoḇake? Ḇape yakfrur nyan ani ḇaim. Mboi yamarisen syadi yaḇar roi ḇeḇor nakam, ro yafrur roi ono fa nadwarek ḇaḇeḇaryas ro Ankankinem Ḇeḇyeya ro Kristus.
46009013	Naek srar mkofawi kaku snonkaku ḇefararur ro Allah Rum ḇyedi dori sisma roḇean sena ro Allah Rum ḇyedi. Ma snonkaku ḇeḇeuser rokef farsarser sisma rarwas ro farsarser sḇukfarser anna.
46009014	Rarirya kako Allah fyasna kwar mboi snonkaku ḇeḇaryas Ankankinem Ḇeḇye ani nari sisma roḇean ro ḇaryas ani.
46009015	Rariryano, yafrur oso ro nyan annane ḇaim. Ma yafas syap ine insa yakofen fa mkofrur roi annane maḇe ayaḇa. Iḇye syadi yamar ro roi ḇebor yamsik kuker anna ndoë.
46009016	Snar rofyor nyan ḇaḇeḇaryas Ankankinem Ḇeḇyeya ro Allah monda, rarirya ido yapok yamsik ayaḇa, snar fararur ayedirya. Aroroo faḇye maḇe aya, iḇye yaroe, rofyor yaḇaryas Ankankinem Ḇeḇyeya ḇaido!
46009017	Imnis raris fararur ani yafruri ro marisen ayedi, yakyar nari yasma sasuref. Ḇape yaḇaryas Ankankinem Ḇeḇyeya irya fararur sḇukma beaya. Allah ḇyuk fa yafrur fararur ani.
46009018	Rarirya ido, rosai yana ḇesasurefya? Sasurefya isoine: mboi yaḇaryas Ankankinem Ḇeḇye ani kuker fararyor ḇaḇyak warek maḇe aya ro osoḇa, snar yamewer yor sasuref ro sayan ayena imnis manbaryas Ankankinem Ḇeḇyeya.
46009019	Aya ine yaḇewomen faro osoḇa; aya ine yamkei. Rariryano yafrur mankundaya ḇemanfyan faro snonkakusya kam. Yafrur rarirya insa yasma snonkaku sibor faro Kristus.
46009020	Faro snon Yahudisya aya ine ya frur imnis snon Yahudi insa yasma snon Yahudi ono faro Kristus. Faro snonkaku ḇeyaser Allah sasoser ḇyena Moses ḇyuk kwar, yafrur imnis yaso sasoser-sasoser anna, ḇape aya ine yamkei ro sasoser anna. Yafrur rarirya insa yasma snonkaku ansi faro Kristus.
46009021	Faro snonkaku ḇeḇe Yahudiḇasya, yafrur imnis snon oso ḇeḇe Yahudiḇa, ḇekenem roḇondibur Allah sasoser ḇyena, Moses ḇyuk na. Yafrur rarirya insa yasma snonkaku ansi faro Kristus. Ḇape roi ḇeḇesya ine nari ḇyefa yaḇeuseḇa faro Allah sasoser-sasoser ḇyena snar aya ine Kristus sasoser ḇyena naḇen aya.
46009022	Rofandu snonkaku kakyar ḇesambraḇ ḇasya, aya kako yafrur imnis snonkaku ḇena kakyar ḇesambraḇ ḇa insa yun snonkaku ansi faro Kristus. Kuker wos ḇeknampu, yamnis roi ḇeḇor faro snonkakusya kam insa kuker nyan rosairya kaker yun ono fasisma aski.
46009023	Yafrur nakam rarirya faro Ankankinem Ḇeḇye ro Allah insa yasma ḇok kako.
46009024	Naek srar mkofawi kaku ro fanandi farandar, ḇesosya oser monda i ḇesma sasurefya. Eḇedari naek mkofaḇri ro farandarya insa mkosma sasurefya.
46009025	Snonkaku ḇeso fari, fyarmku ro roi ḇeḇor kam. Ifrur rarirya snar imarisen ssḇuk fa isron irai pampen ḇaḇefaindaya, isoine pampen nari ḇemaryoi fasaw. Ḇape koine kada kofarmku ro roi ḇebor kam snar komarisen ssḇuk fa kosron pampen irai nari ḇemaryoiḇa.
46009026	Eḇedari yafrar karker ḇemoḇ sfasnaya. Imnis fanandi kaku nari yakuk famfnomba.
46009027	Yaḇuk baken ayedi fa sfari pakreki isof yaknonser aya. Yafrur rarirya, snar imbude yor snonkaku ono ḇese kwar fa sakso fanandi ani, mboi mankundaya yaro ḇondiri.
46010001	Naek mko! Iḇye mkoswarepen rofafisu up koḇesi siso Moses rosai ḇeḇesya kuker si. Sikam mandepya fyadiren si, ma sunuk Soren Ḇerik kuker aski.
46010002	Faro ḇeso Moses, sikam sisma masi sren kuker mandep ma soren ani.
46010003	Sikam san roḇean rur ḇemamnis,
46010004	ma sinem aninem rurya ḇemnis kako. Sikam sinem ro bon karui rur ḇefnoḇek si; bon karui ani isoine Kristus derer.
46010005	Rariryano, Allah imarisenba kuker ḇar ḇebaya, eḇedari simar ro sup ḇeḇeursḇa.
46010006	Nakam nefasasna maḇeko, insa nbuk swarapepen ḇeko insa kormomen awer roi ḇeḇarḇor imnis moḇ sifrur kwar raya.
46010007	Ma insa kaksyom awer karwar imnis ḇar ḇebaya moḇ sifrur raya. Sfas ro Refo radine, "Ma er ansikam san ma sinem, ma simas ḇo sisyom karwar."
46010008	Koma kofrur awer farbuk imnis ḇar ḇebaya moḇ sifrur raya. Snar, sifrur farbuk inja ḇemar ro ras osersya sḇesyaran samfur risuru seser rikior.
46010009	Kofrowes sas awer Manseren imnis ḇar ḇebaya moḇ sifrur raya ro ḇepon iwara, isof ikak ḇeknampu sarek si fa simar.
46010010	Kosasurem awer; imnis ḇar ḇebaya moḇ sifrur raya ro ḇepon iwara, isof Malaikat Marmari myun si.
46010011	Roi nanekam ndarirya farosi fa nefasasna maḇeko ma kawasa ḇese. Ma nakam neḇefasepen fa neswarapepen maḇeko. Snar baboine kokenem ro awar ḇepupesya.
46010012	Snonkaku ḇekara ḇeyoḇo ḇeyores nako, iḇye ḇyesasori; insa isapi awer.
46010013	Farawrowes mkosmaya ikada farawrowes snonkakusya sisma kam rirya. Ḇape Allah inapes ro asas ḇyena. Nari myam monda mkoḇa ro fafrowes ḇesyadi ro samambraḇ mkoḇena. Rofafisu mkosma fafrowes, nari ḇyuk nyan faro mko insa mkofarmku.
46010014	Snar rarirya, naek srar yaswar kaku, iḇye mkayin ḇaḇesamsyom faro karwarsya.
46010015	Yawawos faro mko imnis faro snonkaku ḇefawinananem. Iḇye mkokara ro mankun mko ro wos yakofen nane.
46010016	Rofafisu kinem anggur ma kokofen kasumasa faro Allah, fyasna ḇair ḇake mboi koḇeoser kuker Kristus ro marmar ḇyedi? Ma rofafisu koḇerarwas mamami fa kankam, fyasna ḇair ḇake mboi koḇeoser kuker Kristus baken ḇyedi?
46010017	Snar mamami oser baken monda ma kan kam ro mamami oser baken ani kako, inja kokam kofasna koḇeoser baken.
46010018	Indo mkomamepen ro kawasa Yahudisya. Si ḇeyan roḇean sḇukfarser ro rokef farsarser, sikada snonkaku ḇeḇeoser kuker moḇ ani.
46010019	Rosai yakara kukerya? Mboi karwar roḇaido roḇean sḇukfarsarser faro karwarsya nḇuk fainda osoke?
46010020	Roḇaḇeri! Kakara ayedi rosai sḇukfarsarser ro rokef farsarser faro karwarsya nakada farsarser faro Allah ḇa, mboi faro ibiris sya. Ma yamewer mkoḇeoser kuker ibiris.
46010021	Mkinem awer ro Manseren sek aninem ḇyedi, fnoḇek ibiris sek aninem ḇyedi kako. Mkanan awer ro Manseren meja ḇyedi, fnoḇek ibiris meja ḇyedi kako.
46010022	Inja komarisen kofrur fa Manseren imsorke? Inja kosambraḇ syadi Manserenke?
46010023	Snonkaku sikofen, "Kofrur monda rosai komarisen." Kaku! Ḇape roi ḇeḇor komarisen anna nefainda kamḇa. "Iḇye kofrur rosai komarisen anna" -- ḇape roi ḇeḇor komarisen anna nbawes kankenem kobenaḇa.
46010024	Snonkaku oso ifararur faro fandun mankundi ḇyena ḇardi awer. Snonkaku oser-oser ifararur faro fandun snonkaku ḇese kako.
46010025	Iḇye mkan rosai sboḇ ro pasar. Mkokukeḇ ḇepon awer na, ma mkokamananen awer.
46010026	Snar sfas ro Refo radine, "Supswan ine kuker roi beroi nakam Manseren i ḇenananya."
46010027	Rofyor naek ḇeḇe Kristen ḇa oso pyos aw fa wakanan kada, ma naek wasma paspos ani, wan rosai srir ro meja ani faro aw. Kwukeḇ awer roḇean anna ndamuma kero, insa wakamananen awer.
46010028	Ḇape rofyor ono sikofen faro aw, "Roḇean nane sḇukna nfarser kwar faro karwarsya," wan awer roḇean anna, snar waswarepen fandun ro snon ani ma swaruser ḇyena.
46010029	Ro kakara yedi faro naek sneuser bediḇa, ḇape sneuser ro snon ani. Ono sisya nari sifuken, "Inja, snaro ḇaḇemkei ayena snonkaku ḇesesya komananen ḇyena nadwarek na?
46010030	Rofyor nyaḇe yanan ido yakofen kasumasa faro Allah, snaro snonkaku skoryaye aya kuker roḇean anna, mboi sifawiḇa yanadi yakofen kasumasa faro Allah snar roḇean anna?"
46010031	Rosai wer mkofrurya -- mkanan roḇa mkinem -- mkofrur nakam fa mkoksandik Allah.
46010032	Mkokenem rarirya insa kankenem mkoḇedi ifrur fa snonkaku ḇeḇesya skarkar ma nafnai fa naek mkoḇesi sḇesasar awer; iḇye snon Yahudi roḇa snon ḇeḇe Yahudiḇa, roḇa wer Allah jemaat ḇyedi.
46010033	Mkokenem imnis aya. Yaḇesewar yafrur sneprei snonkaku kam ro roi ḇeḇor kam, kuker kakara faro fandun mankundaya ḇardiḇa. Mboi kakara yedi derer insa sikam sisma aski.
46011001	Mkoso nyan ayedi, imnis aya yaso nyan Kristus.
46011002	Yasandik mko snar mkoswarepen aya ḇesya kwar ma mkoso farkarkor yaḇuk faro mko na.
46011003	Ḇape yamarisen insa mkofawi roi oser wer, isoine ḇeḇeḇru rofandu snonsya oser-oser isoine Kristus; mboi ḇeḇeḇru faro binsya ḇefakawin isoine snonsya, ma ḇeḇeḇru ro Kristus isoine Allah.
46011004	Rofyor snon oso fafisu ḇyenadi roḇa ḇyaryas Allah kafkofen ḇadir ḇyena ro ḇarpon snonkaku ḇeḇor, iswoi karamas, rarirya snon ani kyoryae Kristus.
46011005	Rofyor bin oso fafisu ḇyenadi roḇa ḇyaryas Allah kafkofen ḇair ḇyena ro ḇarpon snonkaku ḇeḇor, mboi iswoi karamasḇa, bin ani kyoryae swari ḇeḇeḇru faroi. Rarirya imnis raris bin ani ḇru ḇyeja ḇyebekapnik.
46011006	Snar rofyor bin oso imewer iswoi karamas, iḇye syadi snonburyam ḇyena neḇekapnik. Rofyor bin oso sikapnik snonburyam ḇyena, irya anonef oso faro ḇinkundi. Inja iḇye syadi iswoi karamas.
46011007	Snonsya kada fandunba fasiswoi karamas snar sfasna Allah sananai ma baba ḇyedi. Ḇape binsya sfasna baba ro snonsya,
46011008	snar snonsya seḇefrur ro binsya ḇa, mboi binsya seḇefrur ro snonsya.
46011009	Ma snonsya seḇefrur faro fandun binsyaḇa, mboi binsya kada seḇefrur faro fandun snonsya.
46011010	Eḇedari, insa malaikatsya sakḇe saksi, inja bin oso nari iswoi saswoi, imnis kakop ḇefasna binsya sfadiren ro siswas si.
46011011	Rariryano ro kankenem ḇaḇe Kristen koḇedi, binya demir ro ḇinkundibur snonyaḇa, ma snonya kako demir ro mankundibur binyaḇa.
46011012	Snar imnis bin ḇepon ani ḇyeḇefrur ro snonya, ḇape ḇarpurya binya daḇen snon ani; ma Allah i ḇeḇeknam roi nakamya.
46011013	Indo naek srar mkokara ro mankun mko roi ḇeḇesya ine: iḇyeke bin oso ḇyenadi faro Allah ro ḇarpon snonkaku ḇeḇor, imboi iswoi saswoiḇa?
46011014	Ro fawawi koḇena, naek mkoḇe ḇefarkor kwar mboi rofyor snonsya snonburyam sena nakwan, ine roi ḇefrur mamyai.
46011015	Ḇape faro binsya, sisma snonburyam ḇekwan fa nakawef siḇrusna iria marisen sedi.
46011016	Ne, inja ono sisya sfamfaḇri, kuker roi ḇeradine, roi oser monda yamarisen yakofen isoine, iḇye kokako wer ma Allah jemaat-jemaat ḇese ḇyena nakam nasma rari oser monda ro jemaat.
46011017	Ro roi yaḇeyawos nane, yasandik naek srar mkoḇa. Naek srar ro fananjur mkoḇena nbuk bon ḇeḇye onoḇa, mboi roi ḇeḇyeḇa nairi.
46011018	Yamnaf ḇeponya mboi ro fananjur jemaat naek srar ro rarwas ono sisya sfamfaḇriyae. Ma yakyar mboi roi yamnaf nane nkaku.
46011019	Kaku rofandu mko anunḇesisye isya, insa komam mansesi ḇeḇe Kristen kakusya rofandu mko.
46011020	Ḇape naek srar mkofananjur ani mkofrur anan meja sren ḇekakuyoḇa.
46011021	Snar rofyor mkanan ido, mkun famfaḇri roḇean faro mankun mko, isof ono saksma roḇean annaḇa, isyadi wer ono simser.
46011022	Snaro rarirya? Mkona rumbake? Fa mkanan ma mkinem rona! Roḇaido naek srar mkomarisen mkokoryae Allah jemaat ḇyedi ma mkokoryae snonkaku ḇesaḇararsya? Inja rosai nari yakofen faro mko? Yarer mkoke? Roḇa! Nari yarer mkoḇa.
46011023	Snar farkarkor yaḇuk faro mko, yasma na ro Manseren mankundi: mboi ro roḇ ani fafisu Yesus, Manseren koḇedi, ḇyeḇeḇoḇ ani, dun mamami,
46011024	ma ikofen kasumasa faro Allah posa, pyef ma pyanasnis mamami ani, raimnai ikofen, "Inekada baken ayedirya ḇyeḇeḇoḇ faro mko. Mkofrur rarirya fa mkoswarepen aya."
46011025	Rarirya kako rofyor sanan posa kwar, dun sek anggur kako ma ikofen, "Anggur ineido Allah asas ḇebabo ḇyedi, ḇyekakop ro rik ayena. Rofyor mkinem i, mkofrur rarirya fa mkoswarepen aya."
46011026	Mboi rofyor mkan mamami ma mkinem anggur ine, naek srar mkoḇaryas Manseren marmar ḇyedi isof iwerma.
46011027	Eḇedari, snonkaku ḇeyan Manseren mamami ḇyedi roḇa ḇeyinem Manseren anggur ḇyedi kuker rari ḇeḇyeḇa ido, snonkaku ani ḇyesasar faro Manseren baken ma rik ḇyena.
46011028	Inja snonkaku oser-oser kyukeḇ mankundi resari insape dan mamami ma dinem anggur ani.
46011029	Snar rofyor mansei ḇeyan mamami ma ḇeyinem anggur ine, ma ḇyefandun anan Meja sren ḇekur Manseren baken ḇyediḇa, snon ani dan ma dinem fa isma samamyai Allah faro mankundi.
46011030	Eḇedari rofandu mko ono sibor siduf ma siryarḇa, ma ono simar kwar kako.
46011031	Ḇape rofyor kokukeḇ mankunko ḇepon resari, Allah nari ḇyuk samamyai faro koḇa.
46011032	Ḇape rofyor Allah ḇyuk samamyai maroko, nari iprerko, insa kosma samamyai fnoḇek awer samamyai supswan ine.
46011033	Eḇedari naek srar, rofyor mkoryur fa mkanan ro Manseren meja ḇyedi, iḇye mkowafyae mko.
46011034	Rofyor ono sibiser, iḇye sanan ḇepon ro rum sena resari. Imbude naek srar mkofanjur monda fa mkosma samamyai Allah faro mankun mkondi. Faro roi ḇese na, nari yakofen ḇayir na wer faro mko, rofyor yaramufa ḇemko.
46012001	Insape yakofenḇadir rosai Allah Rur ḇyedi ḇyuk na. Ro mnuk ine yamarisen insa naek srar mkofawi kaku.
46012002	Naek srar mkoswarepen rofyor mkofawi Manseren ḇaim, naek mkokara famkoso karwarsya ḇeḇeawer.
46012003	Naek srar mkofawi mboi snonkaku ḇeyawawos ro knam Rur Ḇesrenya nari ikofenḇa, "Yesus ḇyeḇefras kada!" Rarirya kako snonkaku osoḇa nari kyarem, "Yesus Manseren dirya!" Rofyor Allah Rur ḇyedi fyarkin i ḇaido.
46012004	Allah Rur ḇyedi fakamaman rosai ḇyuk na nabor fama naḇesisye, ḇape nakam Rur oser iso ḇeḇuknanya.
46012005	Fararur afuffarmyan Manseren nabor, ḇape Manseren kuffarmyan ani, Manseren oser kako!
46012006	Fararur naisya nabor ro affuffarmyan Manseren fararur ḇyena, ḇape ḇeḇuk sambraḇ faro snonkaku oser-oser ikada Allah oser kako.
46012007	Faro ḇayaye koḇena kam, Allah Rur ḇyedi ifararur ro snonkaku oser-oser mankundi.
46012008	Faro snonkaku oso, Rur ani ḇyuk fawawi ro wawos masasik. Faro oso ḇese Rur ani ḇyuk fawawi ḇeḇaryas ro Allah.
46012009	Rur oser ani kako ḇyuk faro snonkaku ḇena kakyar oser ma faro ḇesesya, Rur ani ḇyuk papoik fa ssḇuk pararei faro snonkaku.
46012010	Faro snonkaku oso ḇyuk papoik fa ifrur aḇyair kanandor ma faro ḇese ḇyuk ḇararyas ro Allah aw ḇyena. Faro ḇese kako Rur ani ḇyuk fawawi fa ifawi Allah Rur ḇyedi rosai ḇyuk na ma rosai ḇyukḇa na. Ḇyuk faro ono fawawi fa siwawos ro wos kofawiḇa, ma ḇese kako ḇyuk fawawi fa sḇaryas kankunes ro wos anna.
46012011	Roi ḇeḇor anna Rur oser ani iso ḇefrur nakamya; ḇyuk fawawi ḇardi faro oser-oser raris Rur ani mankundi moḇ imarisen raya.
46012012	Kristus imnis baken snonkaku; bakenya ḇyeoser, ḇape kina ḇyena nabor. Kina annakam, nabor rariso wer, nebaken oser.
46012013	Rarirya kokam kako, iḇye kawasa Yahudi, ma ḇeḇe Yahudiḇa, manfyan ma snonkaku ḇemkei; kokam kosma masasi kwar kuker Rur ani, insa koḇeoser kuker Kristus baken ḇyedi. Kokam kofawi Rur oser ani kako.
46012014	Snar baken ani ḇardi ḇyesya ro kina oser mondaḇa ḇoi kina nabor.
46012015	Rofyor weminya ikofen ḇo doḇo, "Ḇramin risayaḇa inja, yaksun ro baken anyaba," inja rarirya ido weminya dakḇe kina ro bakenya ḇake.
46012016	Ma rofyor knaramya ikofen ḇo doḇo, "Snar mkamor risayaḇa, inja yakḇe kina ro bakenyaḇa," inja rarirya ido knaramya dakḇe kina ro bakenya ḇake.
46012017	Rofyor baken ani ḇesiper ḇyemkamor monda, rariso baken ani nari ryower? Roḇaido rofyor baken ani ḇesiper ḇyeknaram monda, rariso baken ani nari nyas?
46012018	Komam ḇoi kina anna Allah ḇeḇuk na faro bakenya. Allah ḇyuk na oser-oser romoḇ ḇyedi iso marisen ḇyedi.
46012019	Rofyor nakam nekina oser monda, rosaiso sapḇe bakenya?
46012020	Inja kaku kina nabor ḇape bakenya ḇyeoser monda.
46012021	Eḇedari mkamorya nari ikofen faro ḇraminyaḇa ḇo doḇo, "Yafandun awḇa!" roḇaido bruya ikofen faro weminyaḇa ḇo doḇo, "Yafandun awḇa!"
46012022	Roḇarya kina-kina ro baken kokara ḇeryarḇa na kofandun kaku na;
46012023	ma kina-kina kokara ḇeḇefandunḇa na, kina-kina anna naiso koḇuk ḇaḇefandun nabor syadi faro na. Kina ḇepyumba ro bakenya naiso kokara syadi na.
46012024	Kina ḇero baken komambo ḇepyum kwar na, koḇefandun mankun naḇa. Allah fyasos baken koḇedi rarirya kwar isof kina-kina ḇeḇefandun mankunba na naiso koḇuk ḇaḇefandun syadi na.
46012025	Rarirya baken ani ḇyeḇerarwasḇa; kina oser-oser ḇyefandun min ḇese ḇyedi.
46012026	Rofyor kina oso ḇyekandera, kina ḇesena kako nakḇe kandera; rofyor kina oso ḇyeḇesandik, kina ḇesenakam nakraḇ kako.
46012027	Naek srar mko kam Kristus baken ḇyediso mko ma oser-oser ro mko ḇyekina ro baken ani kako.
46012028	Rarirya ro jemaat kako Allah fyasna kwar moḇ faro snonkaku oser-oser: randakya manwawan; ḇeḇesuru, nabi-nabi, ḇeḇekior guru-guru, raimnai ḇefrur aḇyair kanandor, ḇarpurya faro ḇesma papoik fa ḇeḇuk pararei faro snonkaku ḇeduf, roḇaido faro ḇefnoḇek snonkaku ḇese, roḇaido faro manfarkin, roḇaido faro ḇewawos ro wos kofawiḇa.
46012029	Sikam manwawan sisyaḇa, roḇa nabi, robaido guru. Sikam sisma papoikḇa fa sbukfrur aḇyair kanandor,
46012030	robaido ssḇuk pararei faro snonkaku ḇeduf, roḇaido faro ḇewawos ro wos kofawiḇa, roḇaido faro snonkaku ḇepamambar wos-wos anna.
46012031	Eḇedari, naek besewar kaku ḇeri insa wasma fakamaman ḇeba syadiya. Rarirya ro mnuk ine yafasna faro mko nyan ḇeḇye syadi wer.
46013001	Rofyor yawawos ro wos ḇeḇor ro snonkaku kam, ma yawos wos malaikatsya wer kako, ḇape yana saswarḇa ido yamnis raris mawon ḇeroki ḇemaum roḇaido yamnis jorojoro ḇeroki ḇeḇe brenbren.
46013002	Rofyor yasma fakamaman faro yaḇaryas Allah wos ḇyedi, ma yafawi kankunes ro roi ḇeborkam, ma yafawi roi ḇeborkam; ma rofyor yasma kakyar ḇeba kaku isof yawan bon nafa nabur, ḇape yaswar snonkaku ḇeseḇa, rarirya yaḇefainda roi osoḇaḇeri!
46013003	Ma yaḇerarwas nana yena fa yaḇukfarser faro ḇesaḇararsya, ma rofyor yaḇuk baken ayedi fa ḇyeḇekun, ḇape yana saswarḇa ido, nakam nefainda ḇaḇeri.
46013004	Saswar ani kaḇaḇaḇ ma ḇaḇenaḇye. Saswar ani isasyar kuker sasuremḇa, sḇadokḇa, mararesḇa.
46013005	Saswar ani imararesḇa, darer iḇa; saswar ani ḇyedafdifer snonkaku ḇese fa siso marisen ḇyenaḇa, imasasor fasawḇa, ma ikram masasorḇa, rofyor snonkakusya sifrur sasar faroi.
46013006	Saswar ani imarisenba rofyor napnapesya isyaḇa, imarisen monda kuker napnapesya.
46013007	Napnapes ani fyarmku roḇarpon ro roi ḇeḇor nakam ma imarisen ikyar roi ḇeḇye ro snonkaku oser-oser, rofafisu ḇerariso wer kako saswar ani kakyar ḇyedi ryobur iḇa ma ikḇaḇ iwaf roi ḇeborkam.
46013008	Saswar ani nari myarmarḇa. Ḇyuk masasik faro ḇararyas Allah wos ḇyena, ma rofafisu oso ḇararyas wos ani nari imnai. Ḇyuk masasik awawos ro wos-wos ḇeḇor kofawiḇa, ma rofafisu oso masasik ani nari sḇeifa imna. Ḇyuk masasik faro fawawi ro roi ḇeborkam, ma ro fafisu oso roi ḇeḇesya ani nari ḇyeḇefandun werḇa.
46013009	Snar fawawi koḇena ma masasik ḇaḇeḇaryas Allah wos ḇyedi, imnis mankun ḇaim.
46013010	Nari rofyor ḇemnisna ndama kwar, nari ḇemnis mankun ḇaimna nari nadawer kam.
46013011	Rofafisu yaḇe romawamkun, yawos imnis romawamkun yaḇaḇir imnis romawamkun ma yakara imnis romawamkun. Insape yaba kwar, rari ḇaḇeromawamkun yena yasawen na kwar.
46013012	Rosai komam ro baboine namnis nin ḇefafafen ro kansinai. Ḇape nari komambos ḇekakuya. Baboine roi yafawina namnis mankun ḇaim, ḇape nari yafawi namnis imnis raris Allah moḇ ifawi namnis ayaraya.
46013013	Ma roi rikior iḇekainya isoine: kakyarya, saneraroya, ma saswarya; ma ḇeba syadi ro skonya isoine saswari.
46014001	Iḇye naek srar mkoḇesewar fa mkosaswar, insa mkosma fakamaman Allah Rur ḇyedi ḇyukna, isyadi kaku faro masasik koḇuki ḇyaryas Allah aw ḇyena faro snonkakusya.
46014002	Snonkaku ḇewawos ro wos Rurya, snon ani dawos faro snonkakuḇa; ikada dawos faro Allah. Snonkaku oso ifawiḇa rosai ikofen na, snar Allah Rur ḇyediso ḇeḇuk fadawos ro roi Allah demir ifawina.
46014003	Roḇarya snonkaku ḇeḇaryas Allah wos ḇyedi, ḇyaryasna faro snonkaku; fa ḇyuk sambraḇ, masasik, ma sneprei farosi.
46014004	Snonkaku ḇewos kuker wos kofawiḇa dawos fa ḇyuk sambraḇ faro mankundi monda, mboi snonkaku ḇeḇaryas Allah wos ḇyedi ifnoḇek jemaat imbror.
46014005	Iḇyekada yamarisen naek srar mko wawos kam kuker wos ḇeḇor kofawiḇa. Ḇape ḇeḇye syadiya mkoḇaryas Allah wos ḇyena kada. Snar snonkaku ḇeḇaryas Allah wos ḇyena, iso ḇeba syadi ro snonkaku ḇewawos kuker wos ḇeḇor kofawiḇa; ma snonkaku ḇewawos ro wos ḇeḇor kofawiḇa ani ikofen ḇadir rosai ikofen na, insa jemaat ḇesiper sisma fainda ro wos anna.
46014006	Rofyor yaramufa faro mko ma yawawos ro wos Rurya, irya fainda rosai faro mko? Fainda keroḇaḇeri! Mboi, rofyor yafasna fasasnai oso ro Allah, oroḇaido yakofen ḇadir roi oso ro Allah, oroḇaido yaḇaryas Allah wos ḇyedi, oroḇaido yaḇuk farkarkor.
46014007	Dera roi ḇerok ḇeḇenyawayo ḇaḇeri, imnis sonker, sireḇ, rofyor sifnak mnis raroknaḇa mboi ndok fafadi ido, rariso nari snonkaku sifawi dow rosaiso sifnakya?
46014008	Fasasnai oso ḇese isya wer: rofyor siwuf famfnom kḇurya, mansei nari ḇefasos fa ḇeḇe embroḇsya?
46014009	Rarirya kako kuker wos masasik naek srar mkawos ro wos Rurya. Rofyor masasik naek srar mkoḇedi mkawos wos ḇesnaiḇa, snonkaku oso ḇaḇeri nari ifawi rosai mkokofen na. Naek srar wos mkoḇena nari napromes ma nefromo.
46014010	Ro supswan ine wosna nabor kaku, ḇape wos annakam nḇadir roi ono.
46014011	Ḇape rofyor yafawi snon oso wos dawos naḇa, snon ḇeyawos wos ani imnis snon amber maro aya; rarirya kako aya kukeri.
46014012	Faro naek srar mko ḇardi yafawi mkomarisen kaku famkona fakamaman ro Allah Rur ḇyedi. Mboi yakara roi ḇeponya, nari naek srar mkoḇesewar masasik ḇefnoḇek jemaat fa imbrar.
46014013	Eḇedari snonkaku ḇewawos ro wos Rurya nari dor faro Allah insa Allah ḇyuk masasik fa ikofen fasnai rosai ikofen anna.
46014014	Snar rofyor yanadi kuker wos yafawiḇana, rur ayedi kada ḇyenadi, ḇape swaruser ayena nambranḇa.
46014015	Inja nari rosai yafrurya? Nari yafararur radine: Nari yaḇenadi kuker rur ayedi, ma nari yaḇenadi kuker kakara yena kako. Nari yadisen kuker rur ayedi, ma yamarisen yadisen kuker kakara yena kako.
46014016	Snar rofyor naek wakofen kasumasa faro Allah kuker rur bedi monda, ma snonkaku ḇese ḇefawi wos kofawiḇa ḇerama ro Allah Rur ḇyedi, snon ani nari ikofenḇa, "Kaku ḇeri" kuker nadi kasumasa bedi; snar ifawi rosai naek wakofenyaḇa.
46014017	Mboi nadi kasumasa bedi faro Manseren iḇye rariso wer, ḇape nadi ani ḇyuk fainda osoḇa faro snonkaku ḇese.
46014018	Yakofen kasumasa faro Allah snar mankundaya ḇardi yawawos ro wos Rurya isyadi ro naek mkokam.
46014019	Rariryano ro sarawrow ro jemaat koḇuk samsyom faro Manseren, yamarisen syadi yawos wos mnuk ririm snonkakusya sifawina, ro wos mnuk syaran-syaran ro wos kofawiba. Yamarisen syadi rarirya insa yaḇuk farkarkor faro snonkaku.
46014020	Naek srar! Mkokara ḇeromawamkun awer. Ro roi ḇeḇarḇor iḇye naek srar mkomnis romawa kasun. Ḇape ro kakara, naek mkomnis snon kuf.
46014021	Ro Refo sfas radine, "Manseren ikofen, 'Rofandu snonkaku ḇewawos kuker wos Rur ḇesrenya fyarkor na, nari yawawos faro kawasa sine. Mboi rofandu snonkaku amber, nari yawawos faro kawasa ayesi; rariryano, simewer simnaf wos ayenandi.' "
46014022	Inja fakamaman faro wawos kuker wos Rurya imnis aḇyair faro snonkaku ḇekyarsyaḇa, mboi faro snonkaku ḇekyarḇasya. Ma fakamaman koḇuki ḇyaryas Allah aw ḇyena faro snonkaku irya aḇyair faro snonkaku ḇekyarsya, mboi faro snonkaku ḇekyarḇa syaḇa.
46014023	Eḇedari, rofyor sarawrow jemaat, jemaat ḇesiper siwawos kuker wos Rurya, raimnai snonkaku ono ḇese roḇaido snonkaku ḇeḇe Kristen ḇa ono srama, ma nari skara naek srar mkosarḇir kam!
46014024	Mboi rofyor naek srar mkoḇaryas kam Allah wos ḇyedi, raimnai snonkaku ḇeḇe Kristen ḇa ono srama, oroḇaido snon oso ḇese, mboi roi ḇeḇor mkoḇaryas anna kam nari nfasnai snonkaku ani sasar ḇyena ma nafrur faḇyaḇir sasar ḇyena.
46014025	Roi ḇeḇor ḇeyokef ro sneḇyedi nari neḇefasnai, isof nari ryun mankundi ma ḇyansuba faro Allah. Ikada nari kyarem ḇodoḇo: "Kaku ḇeri, Allah isya rofandu mko."
46014026	Inja, naek srar, rosai ḇeḇesya ro roi ḇeḇor anna kam? Rofyor naek srar mkoryur famkosyom Manseren, ono sidisen, ono ssḇuk farkarkor, ono sḇaryas roi ono ro Allah, ono siwawos ro wos Rurya, ma ono wer sikofen ḇadir rosai sikofen na. Ḇape nakam iḇye neḇefrur fa ssḇuki fyarkor ma faro ḇayaye nakam.
46014027	Rofyor ono simarisen sawos ro wos Rurya, iḇyekada snonkaku risuru roḇa kior monda siso ḇeawos asusersya. Ma snonkaku ono sikofen ḇadir rosai ḇewawos ansi sikofen na.
46014028	Rofyor ono sisya fasikofen ḇadirḇa, snonkaku ḇewos ro wos Rurya ansi iḇye sefasis ro sarawrow ani. Iḇye sawos fasis ro sisnesna faro Allah monda.
46014029	Snonkaku risuru roḇa kior ḇesma Allah wos ḇyedi, sḇaryas wos ani rofyor ḇesesya skarauser rosai sikofen na.
46014030	Ḇape rofyor Allah wos ḇyedi ryama faro snonkaku ḇese ḇekain ro sarawrow ani ido, ḇewawos ani imnai.
46014031	Kuker fararur ḇeradine, naek srar mkokam, oser ḇeoser, ḇyaryas Allah wos ḇyedi; insa sikam sisma farkarkor ma sikyar syadi wer.
46014032	Fakamaman ro Rurya ḇyuk fa koḇaryas Allah wos ḇyedi, ḇeḇaryas ani fyara wos ani.
46014033	Allah ani imarisen roi nari ḇeḇeawnos; Allah ḇemarisenḇa faro ḇaḇesapurnakḇa. Allah kawasa ḇyesi ro jemaat nakam,
46014034	binsya sefasis rofyor sarawrow ro jemaat. Ssḇuk fasakawosḇa. Sima sakḇe ḇinfarkinḇa; ine ḇyeḇefas ro Refo kwar.
46014035	Rofyor simarisen sifawi roi oso, nari sifuken siswassi ro rum sena, snar syowiḇa ḇin oso dawawos ro sarawrow jemaat.
46014036	Inja Allah wos ḇyedi ryamaker mkoke? Roḇaido wos ani ḇyeḇeḇaryas monda faro mkererke?
46014037	Rofyor snon oso ḇyaḇir isma fakamaman faḇyaryas Allah wos ḇyedi, roḇa isma fakamaman ḇese ro Allah Rur ḇyedi, snon ani ifawi roi yafas nane sasoser ḇerama ro Manseren.
46014038	Ḇape rofyor ono sakna naḇa, mkofandun awersi.
46014039	Inja iḇye naek srar mkoḇesewar insa mkoḇaryas Allah wos ḇyedi, ḇape mkodwarek awer snonkaku ḇemarisen ḇewos ro wos Rur ani.
46014040	Ḇape nakam iḇye neḇefrur kuker syowi ma awnos.
46015001	Inja baboine, naek srar, yamarisen insa mkoswarepen Allah Ankankinem Ḇeḇye ḇyedi wer yaḇaryas kwar faro mko. Naek wasma kwar, ma kakyar bedi ḇyeknam ro Ankankinem Ḇeḇye ani kako.
46015002	Rofyor naek waswarepen nako faro rosai yaḇaryas ani, rarirya Ankankinem Ḇeḇye ani ḇyuk koreri faro au; demir rofyor mkona na kuker kakyarḇa.
46015003	Rosai yaḇuk faro naek srar roi yasma kwar nairya kako. Roi ḇeḇefandun kaku, imnis fasfas ro Refo, yaḇuk na faro naek mko mboi Kristus imar kwar snar sasar koḇena;
46015004	mboi ḇyeḇekrir kwar, ḇape ḇarpurya ḇyeḇeḇawes kaḇer wer ro ras ḇeḇekiorya. Ine kako ḇyeḇefas ro Refo kwar.
46015005	Yaḇaryas kwar faro naek srar kako mboi Kristus ḇekenem kaḇer wer ani fyasnai mankundi faro Petrus, ma ḇarpurya faro manwawan samfur seser risuru ansi.
46015006	Raimnai fyasnai mankundi wer faro manfamyan ḇyesi isyadi ro utin ririm. Snonkaku ansi sibor sikenem kaker isof baboine, mboi ḇemar kwarsya snonkaku riḇeso monda.
46015007	Raimnai Yakobus ma ḇarpurya faro manwawansya kam.
46015008	Papupes kakuya fyasnai mankundi maro aya kako -- ayai ḇemnis wombrek ḇekapaf!
46015009	Aya ine Manseren manwawan ḇyedi ḇesma anonef. Aya ine sipok sap aya ḇe manwawanḇa, snar yaḇewayam Allah jemaat ḇyena kwar.
46015010	Ḇape snar Allah ḇaḇenaḇye ḇyedi aya isya raris moḇ baboine yaraine. Ma Allah ḇyuk payasyos waworek mondaḇa maro aya. Snar aya iso ḇefararur syadi ro manwawan ḇesesya kam. Ḇape kaku ḇeri ḇaḇesewar ayenaisyaḇa; nane Allah ḇaḇesewar ḇyenairya ḇesewar aya ma ḇefararur fnoḇek aya.
46015011	Inja, ro manseirya wer naek mkosma Ankankinem Ḇeḇye ani -- ro ayake roḇa ro manwawan ḇeseke -- inema ḇyekakaraḇa. Mboi ḇeḇefandunya isoine rosai nkoḇaryas anna ma naek mko kyarna isoine Allah Ankankinem Ḇeḇye ḇyenairya.
46015012	Rofyor rosai nkoḇaryas anna isoine mboi Kristus diḇri kwar ro marmarya, snar rofandu naek srar mko ono sikofen mboi snonkaku ḇemarsya nari siḇer si ḇa?
46015013	Kaku ḇeri rofyor ḇemarsya nari siḇer si werḇa, ine fyasnai Kristus kako nari diḇeri wer ro marmariḇa.
46015014	Ma rofyor imnis raris Kristus diḇri wer ro marmaryaḇa, rarirya fainda osoḇa nkoḇaryas rosai ma fainda osoḇa kako naek wakyar, snar kakyar bedi ḇyeknamba.
46015015	Isyadi wer rona, nfasnai mboi nkoḇeankar faro Allah, snar nkoḇaryas mboi Allah ḇyuk fa Kristus diḇer wer ro marmarya, ḇape Allah ḇyuk aḇiḇer wer faro iḇa -- rofyor kaku rarirya ḇemarsya siḇer si werḇa!
46015016	Snar rofyor snonkaku ḇemarsya siḇer si werḇa, rarirya Kristus kako nari diḇeri ro marmarya werḇa.
46015017	Ma rofyor Kristus diḇeriḇa rarirya ido naek kakyar bena namnis mafafu monda; rarirya ido naek srar mkoisya kaker ro ḇaḇesasar nari ḇesma raroya.
46015018	Rarirya kako snonkaku ḇekyar faro Kristus ḇo ḇemarsya snonkaku ansi sisma raro kako.
46015019	Rofyor saneraro koḇena faro Kristus namuk ro kankenem koḇena ro supswan ine monda, rarirya ido kawasa kam ro supswan ḇesiper ine, koiso nari ḇeḇenyawa ḇaḇeri!
46015020	Ḇape kokam kofawi Kristus ḇyeḇeḇawes ro marmarya. Ine fyasnai sasuref faro snonkaku ḇemar kwar ansi nari sḇeḇeḇawes wer.
46015021	Snar snonkaku oser ifnai fa marmarya syun ro supswan ine, rarirya kako snar snonkaku oser ifnai fa kaḇakḇok ro marmari ḇyeḇeḇuk faro snonkakusya kako.
46015022	Imnis snonkaku kam simar snar ḇaḇeoser kuker Adam, rarirya kako nari sikam sikenem wer, snar ḇaḇeoser kuker Kristus.
46015023	Ḇape oser-oser nari ḇyeḇeḇawes imnis rarwas ḇyedi: ḇepon kakuya Kristus; ḇarpurya ro fafisu Kristus kyaḇerma wer, insape rarwas snonkaku ḇesun ro Kristus kawasa ḇyesi.
46015024	Raimnai ras ḇepupesya ryama. Rofafisu ani nari Kristus ifrur kafyo ḇaḇesasoser kam, ḇaḇepapoik kam, ma ḇaḇesamambraḇ kam; raimnai ḇyuk papoik ḇyedi imnis wairek, faro Allah, Kma koḇedi.
46015025	Kristus iso ḇeyuf ḇaḇesasoserya pdef isof Allah ifrur fa Kristus darefepen mbroḇ ḇyesi kam fa skafyo faroi.
46015026	Mbroḇ ḇepupes nari ifrur kafyoya isoine marmari.
46015027	Sfas ro Refo radine, "Allah ifrur roi ḇeḇor nakam fa nkafyo faroi kwar." Isnaibos ro kakara kuker "roi ḇeḇor kam" ine Allah mankundi daksunba, mboi ifrur fa roi ḇeḇor kam nkafyo faro Kristus.
46015028	Ḇape nakam neḇekafyo kwar faro Kristus ḇaḇesasoser ḇyedi, ma mankundi, isoine Allah Rumkun ḇyedi, nari kyafyoi mankundi faro Allah ḇefrur kwar roi ḇeḇor kam fa nkafyoi faroi. Rarirya Allah mankundi kako nari ḇeḇuk sasoser faro nakamya.
46015029	Rofyor ḇemarsya sḇeḇeḇawes kaḇer werḇa, snaro snonkaku ḇekenem ono sisma masi sren faro ḇemarsya? Rosai snonkaku ḇekenem sikyar ro ḇemar ansi? Mboi rofyor snonkaku ḇemar ansi nari sḇeḇeḇawes kaḇer werḇa, fainda rosai snonkaku sisma masi sren faro ḇemarsya?
46015030	Ma ko kako, snaro komarisen kosun ro kandera-kandera rofafisu ḇerarirya na?
46015031	Naek srar! Rasras kam yafarmku yaḇekandera ma yamsik kuker kankenem mkoḇena snar mkokyar kwar faro Yesus Kristus, Manseren koḇedi.
46015032	Rofyor mnuk ine kyur ḇar snonkaku monda, fainda rosai maro aya, isof yaḇesewar fayasampum aiwan-aiwan ḇeyanḇepek ro Efesus, fainda rosai maḇe aya? Kaku ḇeri rofyor snonkaku ḇemar ansi sḇeḇeḇawes kaḇer werḇa, oh, iḇye syadi: "Mkorama kankinem ma koryaḇ, snar nari meser komar," rarirya rakrok wos peper oso.
46015033	Naek beḇefrowes awer! Rofyor naek bemaniḇoḇ kuker ḇaḇeḇarḇorya, nari rari ḇeḇye bedi dakḇarḇor kako.
46015034	Baḇir beri, ma wafrur sasar kaker awer. Kaku ḇeri roi ḇefrur mamyaya iso rofandu mko ono sisya sifawi kakubos Allah ḇaim.
46015035	Imbude ono sifuken, "Rariso snonkaku ḇemarsya sḇeḇeḇawes kaḇer wer? Baken ḇerariso nari ssḇuk farosi, rofyor sḇeḇeḇawes kaḇer werya?"
46015036	Mkofawi royoḇaḇeri! Rofyor naek kwer rokaker ro saprop, rokaker ani nari isur ḇeriḇa, rofyor rokaker ani ipokem ḇepon ḇaim.
46015037	Ma rokaker naek kwer ro saprop ani -- fasibuke roḇa rokaker ḇese -- rokaker ani bakenya iso ḇesuryaḇa mboi mor ani monda.
46015038	Allah mankundiso nari ḇeḇuk sananai ḇeḇye faro rokaker ani imnis marisen ḇyedi. Allah ḇyuk sananai faro rokaker anna oser-oser.
46015039	Baken ro roi ḇekenem na namnis kamḇa. Snonkaku baken sena naḇese ro aiwansya baken sena; mansya baken sena naḇese, ma insya kako baken sena naḇese wer.
46015040	Rarirya kako kuker roi ḇeḇor ro nanki ma roi ḇeḇor ro supswan ine. Roi ḇeḇor ro nanki oser-oser nya payamyum ḇardi, ma roi ḇeḇor ro supswan rarirya kako.
46015041	Payamyum ori iḇese ro payamyum paiki. Maksya kako sisnai payamyum ḇardi. Mboi payamyum mak ansi oser-oser iḇese kako.
46015042	Rarirya kako nari snonkaku ḇeḇawes kaḇer ro marmar. Baken sikrirya baken ḇekain fyoroḇa ḇape baken sḇawes kaḇerya baken ḇekain fyoro-fyoro.
46015043	Rofyor baken ani ḇyeḇekrirya, baken ani imyaren ma iḇyeḇa; ḇape rofyor ḇyeḇeḇawes kaḇer, baken ani ipyum ma syambraḇ.
46015044	Rofyor sikriri, baken ani baken ro supswan; ḇape ḇyeḇeḇawes kaḇer kwar, baken ani Allah Rur ḇyedi ḇebukiya. Baken ro supswan isya, ma baken ro Allah isya kako.
46015045	Sfas ro Refo radine, "Snonkaku ḇeponya, isoine Adam, ḇyenyawa ḇekenem," ḇape Adam ḇepupes ikada Rur ḇeḇuk kankenem rirya.
46015046	Ḇape ḇerama ḇepon kakuya baken saprop, mboi Ruryaḇa. Mboi Rurya iso berama papurya.
46015047	Adam ḇeponya ḇyeḇefrur ro saprop, Adam ḇeḇe suruya ḇyeknam ro boiyaswa.
46015048	Snonkaku ro supswan ine simnis Adam ḇeponya sḇeḇefrur ro saprop, ḇape snonkaku ro boiyaswa sikada simnis kuker i ḇeramaker boiyaswa.
46015049	Ko ro baboine komnis kuker Adam sifrur ro saprop, mboi ko kako nari komnis i ḇerama ro boiyaswa ani.
46015050	Naek srar, roi yakofen ine, isoine: baken sifrur ro kraf ma rik, nari dakḇekina ro Allah kawasa ḇyesiḇa; ma baken nari ḇemar nari iso baken ḇekain fyoro-fyoroya ḇa.
46015051	Mkokara naḇye kankunes ine: nari komar kamḇa, mboi kokam koḇe ḇesadwer.
46015052	Roi ḇeḇesya ani nari ryarirya imnis arḇeḇer, rofyor kḇurya ryok papupes. Snar rofyor komnaf rakrok kḇur ani, snonkaku ḇemar ansi sḇeḇeḇawes kaḇer kuker baken ḇekain fyoro, ma kokam nari koḇe ḇefadwer.
46015053	Baken koḇedi ḇemar ine nari syun baken ḇemarḇa, ma baken ro supswan nari syun ḇaken ro boiyaswa.
46015054	Rofyor baken ḇemar ine syun baken ḇemarḇaya, ma baken ḇero supswan ine syun kwar baken ro boiyaswa, rofyor ani imnisbos sfas ro Refo radine, "Marmarya ḇyeḇefmom kwar; ma ḇaḇefaindaya ḇyeḇesma kwar!"
46015055	"Ne, marmare, fainda beja isyaro? Ne, marmare, sayaryur beja isyaro?"
46015056	Sayaryur marmari iso sasari, ma sasari imbran fararur ḇyedi ḇyeuser rari agama.
46015057	Ḇape kasumasa faro Allah; snar ḇyuk maḇeko ḇaḇefainda ḇeḇeuser Yesus Kristus Manseren koḇedi!
46015058	Eḇedari, naek srar yaswarkuf, iḇyekada mkosambraḇ ma mkodworen. Mkofararur pdef kaku ḇeri faro Manseren, snar naek srar mkofawi mboi roi mkofrur faro Manseren nakam, nari nefromoḇa.
46016001	Insape kawos ro pipi naek srar mkomarisen mko ḇukfnoḇek faro kawasa Kristen, yor insa naek srar mkofrur imnis moḇ yaḇuk kwar faro jemaat-jemaat ro Galatia.
46016002	Ro rasras Arina, iḇye naek srar mkokam mkoḇuk ḇardi pipiker ono, oser-oser ḇyuk raris moḇ ismaraya. Mko kram pipi ansi isof yarafa, insa rofyor ani koryur ssewar awer.
46016003	Rofyor yarafa kwar, nari yawan snonkaku mkomarisensya. Nari yaḇuk farosi syap ḇekofen fasna, insa ssun pipi fafnoḇek ansi ḇe Yerusalem.
46016004	Ma rofyor fandun ido nari yasosi kako, ma nari yasosi ḇo nkora kam.
46016005	Nari yarakaki mko rofyor yunuk ro Makedonia kwar, snar yakara fayunuk rodia.
46016006	Rodia nari yakainus mko resari rofafisu pnunekya. Raimnai naek srar nari mkofnoḇek aya ro marandan ayedi pdef.
46016007	Yamewer yarakaki mko rarirya monda. Rofyor Manseren ḇyukido, yamarisen yakainus mko fyoro knik resari.
46016008	Rofyor ani nari yakain ro Efesus, isof ro munara Sababu Rurḇesren.
46016009	Fafisu nabor rodine faro fararur ḇeḇefainda, ḇape kawasa ḇesampum sibor sisya kako.
46016010	Rofyor Timotius ryafa, mkosrowi kuker ḇaḇye insa isma sambraḇ rofandu mko, snar i kako ifararur ro Manseren fararur ḇyedi imnis aya.
46016011	Imbude ono smamkyof indi. Mkofnoḇeki ro mararan ḇyedi pdef isof kyaḇer maro aya kuker aski snar yawaf raramuma ḇyedi fnoḇek naek srar ḇesesya.
46016012	Naek koḇedi Apolos, rarwan ono yor kwar faroi insa ryakaki mko fnoḇek kuker naek srar ḇesesya. Ḇape kyara namuk ḇaim fa ryamufa. Mboi rofyor isma fafisu ḇeḇye oso ido nari ryamufa.
46016013	Iḇye mkowaren ma mkores nako ro kakyar. Mkoḇri ma mkosambraḇ!
46016014	Roi mkofrur nakam mkofrur nakam kuker saswar.
46016015	Naek srar mkofawi kwar Stefanus kuker kina ḇyesya; si snonkaku randakya ḇeḇe Kristen ro Akhaya. Si ḇefararur kuker sneḇesiper faro Allah kawasa ḇyesi.
46016016	Yor kaku ḇeri insa naek srar mkoso farkankin snonkaku ḇerariryasya, fnoḇek snonkaku ḇese ḇefararur kayam faḇeyuf farmyan fnoḇek si.
46016017	Yaryaḇ kuker Stefanus, Fortunatus ma Akhaikus rarama suḇedi. Sko kada skosadwer naek srar maro aya.
46016018	Kaku ḇeri skofrur sneryaḇ aya; rarirya kako naek srar mkosnemna. Snonkaku ḇerariryasya mko ḇesyowi kaku si.
46016019	Jemaat-jemaat ro Asia sfarem aroo sena mufa ḇenaek srar mko kam. Akwila ma Priska fnoḇek jemaat ḇeryur ro rum suḇedi sfarem aroo Kristen faro mko kako.
46016020	Naek srar kam rodine sikofen aroo mufa ḇemko. Mkokofen arooyaye oser ḇeoser kuker syowi Kristen.
46016021	Yafas ḇardi aroo yena rodine: Aroo ro aya, Paulus.
46016022	Snonkaku ḇeswar Manseren Yesusḇa, Allah ḇyuk samamyai faroi. Maranatha -- Manseren ryama fasaw!
46016023	Aski ro Manseren Yesus kyain somko kada.
46016024	Yafarem saswar yedi mufa ḇenaek srar mko kam ḇekyar kwar faro Yesus Kristus. Ro nu, Paulus ma Sostenes
47001001	Naek srar Allah kawasa ḇyesi ro Korintus ma Allah kawasa ḇyesi kam ro Akhaya ḇesiper. Ayaine, Paulus, Yesus Kristus manwawan ḇyedi, Allah mankundi isiḇeri imnis mankundi marisen ḇyedi, fnoḇek naek koḇedi Timotius,
47001002	nukyar Allah Kma koḇedi ma Manseren Yesus Kristus ḇyeḇok ma ḇyuk aski faro mko.
47001003	Sanandik faḇe Allah, Kma ro Yesus Kristus Manseren koḇedi. I Kma sneḇeḇye, ma Allah ḇeḇuk samambraḇ sne faro snonkaku.
47001004	Ḇyuk samambraḇ ro kosnesna, ro fafisu ḇaḇekandera kosma na, insa samambraḇ Allah ḇyuk maḇeko ani, ko kako koḇuk samambraḇ sne faro kawasa kam ḇesma marindisya.
47001005	Kandera-kandera Kristus isma na nabor kaksma na kwar. Iso eḇedari kuker Kristus kako, kosnesna nasma samambraḇ kaku.
47001006	Rofafisu nkoisya rofyor ḇaḇekandera fafisu ani ḇyuk samambraḇ ro mkosnemna, faro aski mkoḇena. Rofyor nkosma samambraḇ ro nkosnesna, rarirya naek mko kako mkaksma samambraḇ isof naek mkomku rofafisu ḇaḇekandera imnis kandera nkaksma na kako.
47001007	Nko ḇeḇirḇarḇa ro rosai nkokyar ro mko naek srar, snar nkofawi mkakḇe kandera fnoḇek nko. Ma snar rarirya mkosma samambraḇ fnoḇek nko.
47001008	Naek mko! Nkomarisen naek mkakfawi kandera nkosma ro Asia. Kandera nkosma anna nmarḇak mankenem ma nbarekepen nko, isof nkokyar nari nkokenem werḇa;
47001009	nkokara imnis ssḇuk samamyai marmari maro nko kwar. Ḇape roi ḇerariryana ndarirya insa kokyar samambraḇ ro mankunkoḇena awer, mboi faro Allah ḇeḇuk aḇiḇer faro snonkaku ḇemarsya.
47001010	Allah iso ḇeḇuk koreri kwar maḇeko ro kandera raro marmar ḇeba ani. Ma ikako nari ḇeḇuk koreri maḇeko wer ro ras ḇepupesya, snar iso kokyarya.
47001011	Nkokyar kaku mkoḇenadi warek nko, rarirya Allah nari ḇyuk aski maḇeinko wer ro kandera na. Raimnai snonkaku sibor senadi warek nko, ma nari sikofen kasumasa mufaḇe Allah; snar Allah imarisen ḇyeḇok nko imnis kankarem faro nadi ḇeḇor na.
47001012	Roi nkoryaḇya mboi swaruser ro nkosnesna ro roi ḇeḇor nkofrur ro supswan ine -- isyadi ro ḇaḇeoser nkoḇedi kuker naek mko -- nkofrurna kwar kuker kakara ḇenapes ma ḇesren ro Allah. Nkofrurna kuker fawawi snonkakuḇa, ḇape kuker samambraḇ Allah ḇyuk maḇenko.
47001013	-
47001014	Roi nkofas mufa ḇemko ido nkofas monda roi mkowasya ma mkofawi. Fafisu ine mkofawibos nko ḇaim, ḇape yakyar naek srar nari mkofawi kaku nko. Rarirya, fafisu Manseren Yesus ifyafer wer, naek srar nari mkomsik snar nkoimnis raris nko kako nkomsik snar mko.
47001015	Snar kakyar ine iso randakya yaw fayarakaki mko insa naek srar mkosma ḇok ḇerarwan risuru.
47001016	Yakara fayaḇe yaramufa ḇemko ro marandan ayedi ḇeraḇe Makedonia ma yakaḇer nari yasnefer wer faro mko, insa naek mkofnoḇek aya fa yambran pdefḇe Yudea.
47001017	Ḇape yamḇrer kwar swaruser ine; inja, aw ine fyasna yafrur famfnom mondake? Rofafisu yawya, yaw imnis marisen ayedi mondake, inja yakofen, "Mboi", kniko wer, "Roḇa"?
47001018	Kaku ḇeri kuker Allah ḇedworen, snonsnon ḇyedi ro rosai ikofen na, asas ayedi mufa ḇemko yakofenḇa, "Mboi" ma "Roḇa".
47001019	Snar Yesus Kristus Allah Rumkun ḇyedi, Silas ma Timotius suḇaryas faro mko kwar ani, ma mankundaya kako yakofenḇa "Mboi" ma "Roḇa". Inja imnis kankarem "Mboi" ro Allah.
47001020	Snar kuker Yesus Allah ikofen kwar "Mboi" ro asas-asas ḇyena. Knam ine eḇedari kokarem "Amin" ("Kaku ḇeri") mufaḇe Allah snar Yesus Kristus. Kofrur rarirya insa Allah isma sanandik.
47001021	Allah ḇefrur fa nko ma mko kodworen koḇeoser kuker Kristus; iso ḇekimfir koḇardi faro mankundi.
47001022	Iso eḇedari ryem kofa koḇe kawasa ḇyesi ma ḇyuk Rur ḇyedi ro kosnesna imnis fafnoḇek ro roi ḇeḇor kam fyasos maḇeko.
47001023	Allah ḇyesaksi ḇeaya -- snar ifawi aya -- mboi yaraḇe Korintusḇaya, snar yamewer yafrur mkosnemna nfafardundi.
47001024	Yaḇedafdifer mkoḇa ro rosai nari mkokyarya, snar kakyar mkoḇena nadworen kwar. Mboi yafararur fnoḇek mko monda insa mkomarisen syadi wer.
47002001	Iso eḇedari yakara namuk kwar fayarakaki mufa ḇemkoḇa kuker saraurow ḇefrur fafardun mkosnem na.
47002002	Snar rofyor yafrur fafardun mkosnemna, mansei wer nari ḇeḇuk sneprei ḇeaya, imbude snonkaku ansi onoḇa ḇoi mkoiso yafrur fasne ḇefafardunya?
47002003	Iso eḇedari yafas syap ine mufaḇe naek srar mko. Yamewer yarakaki mko, insa rakaki ayedi ifrur fafardun awer aya, snar mko snonkaku ḇeḇuk raryaḇ maḇe aya. Snar yakyar yasma raryaḇ, rarirya naek mkosma raryaḇ kako.
47002004	Yafas mufa ḇemko kuker sne ḇefafardun ma ḇemarḇak ma kuker mkarui ḇeḇor ḇefarsyersyer. Snar ro kakara yedi insa naek mkofafardunḇa, mboi insa naek mkofawi yaswar kaku ḇeri mko kam.
47002005	Rofyor snonkaku ono sifrur roi ḇefrur fafardun nanekam kwar, ifrurna maro ayaḇa, mboi naborke roḇa ma naborḇa -- insa yapakrek faroi awer -- ifrur rarirya faro naek srar mko kam.
47002006	Faro snonkaku ḇerariryasya, samamyai kawasa ḇeborsya ssḇuk faroi imnis kwar.
47002007	Inja naek buk payasyos faroi ma wadifi wer insa fafardun ḇyedi myarḇak mankenem awer.
47002008	Inja yor, insa mkofasna wer faroi mboi kaku ḇeri mkoswari.
47002009	Yafas syap ine mufa ḇemko fa yaḇukmnasen sas rosai mkomarisen mkoso ḇesya kwar ro fasasna ayena.
47002010	Rofyor mkoḇuk payasyos faro snonkaku ḇefrur sasar faro mko rarirya aya kako yakpyos sasar ro snonkaku ani. Snar rosai yapyos kwar -- rofyor roi ḇeḇefandun kaku ono naisya faneḇepyos -- inja roḇarpon Kristus yaḇuk payasyos faḇei snar naek srar mko.
47002011	Yafrur rarirya insa Ibiris dun awer fafisu faḇyuki duf mko; snar kofawi aw ḇyenaḇa.
47002012	Rofyor yarama ro Troas kuker kakara ma yaḇaryas Ankankinem Ḇeḇye ro Kristus, Manseren ḇyas kwar nyan maḇe aya insa yafararur ro moḇ ani.
47002013	Ḇape yaknonba snar yasrow Titus naek koḇani ro diaḇa. Inja yor snonkaku ḇena ro diasyaḇo yaraḇe Makedonia.
47002014	Ḇape kasumasa mufaḇe Allah, snar fyarkin ko ḇesya kwar fakoso yakyaker ḇaḇefainda Kristus. Allah nyako insa ḇararyas ḇekur Kristus imnis mani spum ḇediref ḇeryer ḇemoḇ nakam.
47002015	-
47002016	Snar koine komnis mani spum mamboḇo ḇediref, Kristus ikun ro Allah ḇarpon ḇyedi. Faro snonkaku ḇeraḇe raro, koine komnis dadiref raro ḇemamun; ḇape faro snonkaku nari ḇesma koreri, komnis dadiref mani spum ḇeyun ḇekankenem. Inja, manseiso nari ḇefrur mnis fararur ine?
47002017	Nkomnis raris snonkaku ḇese ḇefrur Allah wos ḇyediḇe roi ḇefarḇyan mondaḇa. Kakara nkoḇena nasren, snar Allah i ḇeḇuk fararur inema ḇenko. Ma Allah mankundi myam mboi nkoḇaryas wos ani imnis manfamyan Kristus.
47003001	Inja roi ḇeradine fyasna imnis nkosandik mankun nko werke? Roḇa nkofandun syap sanandik faro naek srar mko, roḇawer sanandik ro naek srar mko raris snonkaku ḇesesya sḇefandun raya?
47003002	Syap sanandik nkoḇedi isoine naek srar mankundaw, ḇefas ro nkosnesna ma snonkaku oser-oser iwasya ma ifawi.
47003003	Mankunsi smam mboi naek srar mkomnis Kristus syap fyas, ma fyarem fankune. Syap ani ḇyeḇefas kuker fara esḇa, ḇape kuker Allah Rur ḇyedi ḇekenemya; ḇyeḇefas ro karufasḇa kako, mboi ro snonkaku sisnesna.
47003004	Nkokofen rarirya snar kakyar nkoḇena faro Allah snar Kristus.
47003005	Roi oso isya ro nko ḇaḇeri ḇefrur fa nkomsik fankofrur fararur ine, ḇape Allah i ḇeḇuk masasik ani maḇe nko.
47003006	Iso ḇefrur fankomsik ma nkoḇe manfamyan faro asas ḇebabo oso; asas ḇeḇeknam ro Allah Rur ḇyedi, mboi ro sasoser-sasoser ḇefasḇa. Snar sasoser ḇefasna nari nbuk raro, mboi Allah Rur ḇyedi kada ḇyuk kankenem.
47003007	Rofyor asas nari ḇeḇuk raroya ḇyeḇefrur ma ḇyeḇepaikir ro karui, Allah baba ḇyena nasnai kuker sanapnaper. Sananai ani isnaperbos kaku isof kawasa Israel simku fa smam Moses ḇarpon ḇyediḇa, rofyor sananai ani ipromes fawawasya. Inja rofyor asas nari ḇeḇuk raro ani ḇyeḇefrur ma ḇyeḇeseḇen kuker sanapnaper ḇeba kaku,
47003008	rarirya fararur asas Allah Rur ḇyedi ḇyukya, ḇyeḇeseḇen kuker sanapnaper ḇesyadibos kaku ḇeri wer.
47003009	Rofyor ḇakḇuk asas ḇeḇuk samamyai faro snonkaku isnaper kaku, rarirya ḇakḇuk asas ḇeḇuk faro snonkaku iḇye kaḇer kuker Allah isnaperbos kaku wer.
47003010	Nari kokofen mboi rosai ḇesnaper ro ḇepon iwara, isnaper werḇa kwar snar sanapnaper ḇero baboine.
47003011	Rofyor roi ḇekain kawanba oso isnaper, rarirya roi ḇekain fyoroya nari isnaper syadi wer.
47003012	Snar nkona kakyar imnis ine, eḇedari nkawos masasik rarirya.
47003013	Nkomnis raris Mosesḇa, ḇerup ḇarpon ḇyedi kuker mar ḇerup insa kawasa Israel smam awer Manseren sananai ḇyedi ḇeḇe ḇepromes fawasbur ḇarpon ḇyedi.
47003014	Swaruser sena neḇerup kwar. Ma isof ro ras ine kako kakara sena neḇerup kaker kuker mar ḇerup rofafisu siwasya syap-syap ro asas ḇekwar ani. Mar ḇerup ani ḇyeḇeḇas monda rofyor snonkakusya sḇeoser kuker Kristus.
47003015	Baboine kako, rofyor siwasya Moses syap ḇyena, mar ḇerup ani isya ryup kaker kakara sena.
47003016	Ḇape rofyor snonkaku oso kyaḇer wer faro Allah, mar ḇerup ani kako ḇyeḇekanow bur ḇarpon ḇyedi.
47003017	Inja, Manseren kokara rodine isoine Rurya. Ma romoḇsai Manseren Rur ḇyedi isya roya moḇ ani ḇaḇemkeya isya kako.
47003018	Ḇarpon koḇena kam neḇerupḇa kuker mar ḇerup. Komnis fanin smam faswef kuker sanapnaper ro Manseren Yesus. Rarirya koḇe ḇefadwer pdef fakomnis i; faḇaḇye muma kosnaper syadi snar sanapnaper ḇerama ro Rur, Manseren koḇedi.
47004001	Fararur nkofrur ine ḇyeḇefrur kuker Allah famfnoḇek ḇyedi. Iso ḇeḇuk fararur ine maḇenko. Rarirya nkoḇe ḇirḇarḇa.
47004002	Nkofararur kuker nyan ḇepampan ma ḇefrur fanorḇa. Nkomewer nkofararur kuker ankarkar roḇa nkowararye Allah wos ḇyenandi. Kuker sananai nkoḇaryas Allah marisen ḇyena. Inja nkoḇuk faro snonkaku kam faskara nko ro sisnesna ro Allah ḇarpon ḇyedi.
47004003	Rofyor Ankankinem Ḇeḇye nkoḇaryas ani ono sifawi ḇaim ido, sikada snonkaku nari ḇeramura ḇeraroya.
47004004	Ilah (Manserensya) ḇeḇarḇor ḇeyuf supswan ine srup kakara snonkaku ḇekyarḇasya. Si ḇedwareksi insa smam awer sananai ro Ankankinem Ḇeḇyeya ḇekur Kristus baba ḇyedi, ḇemnis Allah fanir ḇyedi.
47004005	Wos nkobaryas ine wos ro mankun nkoḇa. Wos ani ikada wos ḇekur Yesus Kristus; mboi i Manseren; ma nkoine manfamyan ro naek srar mko snar Yesus Kristus.
47004006	Allah ikofen, "Iḇyekada ro pampanya dori sananaya dek," Allah ani kako ḇeḇuk sananaya fadek ro kosnesna, insa kakara koḇena nasnai insa kofawi Allah sanapnaper ḇyedi ḇesnai ro Kristus ḇarpon ḇyedi.
47004007	Ḇape nana ḇepyum ro rur ani nkuni kuker baken sifrur ro saprop ḇeḇemaejaḇa ine. Rarirya isnaibos mboi baba papoik ani isya ro Allah mboi isya ro nkoḇa.
47004008	Sawos nkora ḇandiḇar, ḇape nkodadorḇa. Nko kmom, ḇape nkoḇeḇirḇarḇa.
47004009	Sibor sembroḇ nko, ḇape nkemir nkokain ḇa. Ma fafisu ono siprer nko rao nkosapi, ḇape nkomarḇa.
47004010	Ro moḇ rosai wer nkoisya nkoḇaḇir ḇesya kwar marmar Yesus ḇyedi ro baken nkoḇena, insa kankenem ḇyedi isnaibos ro ḇaken nkoḇena.
47004011	Rofyor nkokenem ine, marmarya iḇemyun nko snar Yesus, insa Yesus kankenem ḇyedi kako isnaibos wer ro baken nkoḇena nari ḇemar ine.
47004012	Ine fyasna ro baken nkoḇena marmarya isya ifararur sambraḇ ro nyan ḇyena, ro naek srar baken bedi kankenemya iso ḇefararur sambraḇya.
47004013	Ro Refo kosma wos ine, "Yakyar eḇedari yawawos." Inja, kuker kakyar ḇerarirya kako, nkawawos snar nkokyar.
47004014	Nkokyar mboi Allah ḇeḇawes kaḇer Manseren Yesus kwar, nari ḇyawes kaḇer kokako kuker Yesus, ma dun naek srar mko ma nko ḇeḇarpon ḇyedi.
47004015	Roi ḇeḇor nane kam nefandun faro naek srar mko. Snar snonkaku sibor sifawi Allah saswar ḇyedi, nadi kasumasa nabor syadi wer ssḇuk mufaḇe Allah; rarirya Allah isma sanandik.
47004016	Iso eḇedari nkoḇeḇirḇarḇa. Nyan ro ḇar baken koḇena namkok syadi rariso wer, ḇape nyan ro ḇar rur koḇena neḇefrur babo ro ras ḇeras.
47004017	Ma kandera ḇemanan, nkofawi ḇekain fyoroḇa, nari ḇyuk maḇenko marisen ḇesyadadi ma ḇekain fyoro. Marasrisen ani ibasyadi wer kaku rofyor koḇuki kyara kandera ani.
47004018	Snar nkomam epen roi komam naneḇa, mboi roi komamba na. Roi komam na nkain fyoroḇa, ḇape roi komamba na nkain faswef isof fyoro-fyoro.
47005001	Snar nkofawi rofyor aḇdares isoine baken -- moḇ kokenem ro supswan ine ḇyeḇemkok, nari Allah fyasos maḇeko rum oso ro boiyaswa, Allah mankundi ḇefruriya ma ḇekain fyoro-fyoroya.
47005002	Ro aḇdares kokain ro ine, kofafko snar komarisen kaku ḇeri kokain ro rum koḇedi ro boiyaswaya.
47005003	Snar ro rum ine, koḇe ḇefadiren.
47005004	Rofyor kokain ro aḇdares ro supswan ine kofafko snar kamnam koḇena nmarḇak. Snar komarisen, kofasparbur baken koḇeja ro supswan ineḇa, mboi komarisen fa kosun baken ro boiyaswa, insa baken koḇedi nari ḇemar ine kankenemya dufepeni.
47005005	Ḇefasos ko faro moḇ ani isoine Allah mankundi, ma ḇyuk Rur ḇyedi maḇeko fa fyaduru ko.
47005006	Eḇedari kosnesna nsambraḇ ḇesyakwar. Kofawi rofyor kokain ro baken koḇena, koḇinkwan ro rum nari kokain roya fnoḇek kuker Manseren.
47005007	Snar kokenem kuker knam kakyar, mboi ḇyeknam ro roi komam naba,
47005008	eḇedari kosnesna naknon. Komarisen syadi kofasparbur baken koḇena, insa kokain fnoḇek kuker Manseren.
47005009	Eḇedari koḇesewar kaku ḇeri fakofrur sneprei Allah, iḇye rofyor koisya ro aḇdares koḇena ro dine, roḇaido ro diwa.
47005010	Snar nari kokam kores ro ḇarpon Kristus karapesa nasan ḇenapes ḇyedi, ma oser-oser isma munsu imnis raris fararur ḇyedi ro supswan ine -- fararur ḇeḇye roḇaido ḇeḇarḇor.
47005011	Kofawi rosaiso komkak Manseren; eḇedari koḇesewar fa snonkaku sikyar. Allah myamḇaḇir parasres ko, ma yakyar naek mko kako mkomamḇaḇir nko ro mkosnemna.
47005012	Kuker ine nkor fa naek mkosandik nkoḇa. Marisen nkoḇeja monda nkoḇuk nyan ḇeḇye oso faro naek mko insa mkosandik maro nko, insa naek mkofawi rariso nari naek mkokarem faro snonkaku ḇeḇefandun roi ḇekur baken ma roi ḇekur ruryaḇa.
47005013	Snar Allah fandun ḇyena, nkofrur imnis ḇesawo. Ma snar fandun naek mkoḇena, nkoknon.
47005014	Kristus saswar ḇyedi ḇedif nko; ma nkofawi snon oser imar fadwer snonkakusya kam kwar, iso eḇedari snonkakusya kam simar kwar.
47005015	Kristus imar fadwer snonkakusya kam, insa snonkaku ḇekenemsya, sikenem faro mankunsi ḇardi werḇa, mboi sikenem faro Kristus ḇemar kwar ma ḇyeḇeḇawes kaḇer wer snar fandun sena.
47005016	Iso eḇedari, nkokara snonkakusya werḇa imnis warnkyara snonkaku. Randakya nkokara Kristus kwar roḇar snonkaku, ḇape baboine roḇa kwar.
47005017	Snonkaku ḇeḇeoser kwar kuker Kristus, sḇesnonkaku ḇebabo kaku ḇeri. Inja roi ḇekwar ro snonkaku ani isyaḇa kwar -- snar nakam nbabo kwar.
47005018	Allah iso ḇefrur nakamya. Ifrur rarirya snar Kristus ma koḇye kaber wer kuker i, raimnai ḇyuk fararur maḇeko fa koḇaryas wos ḇeḇye insa snonkaku ḇesesya kako sakḇye kaḇer wer faro Allah.
47005019	Inja wos nkoḇena kuker manfandu Kristus, Allah ifrur isof snonkakusya siḇye kaḇer wer kuker Allah. Allah ifrurna rarirya mboi kyor sasar snonkakusya sifrur faroi naba. Ma Allah ḇyuk fararur ani maḇenko fa nkoḇaryas wos ani.
47005020	Inja nkoine manwawan Kristus. Ma nkawawos faro naek mko imnis Allah mankundi ḇewawos faro naek mko. Snar Kristus snonsnon ḇyedi, nkor kaku ḇeri ḇemko, mkona Allah saswar ḇyedi ḇeḇuk fa mkoḇye kaḇer wer kuker i.
47005021	Kristus ifrur sasarḇa, ḇape Allah ḇyuk faḇyar sasar koḇena, insa koḇye kaḇer wer kuker Allah, snar ḇaḇeoser koḇena kuker Kristus.
47006001	Snar nkoine min ḇefararur fnoḇek Allah, inja nkor kaku ḇeri insa naek mkoḇefandunba awer Allah ḇaḇenaḇye ḇyedi.
47006002	Allah ikofen, ro Refo radine, "Rofyor yamarisen, yarower aw kwar, ma ro ras koreriya, yafnoḇek aw kwar." Mkoswarepen kaku! Fafisu marisenya isoine. Ma rasya isoine fakosma koreri.
47006003	Nkofrur roi osoḇaḇeri ḇefrur fa snonkakusya sfafayaf. Inja, snonkaku osoḇaḇeri fa kyoryae afuffarmyan nkoḇena.
47006004	Inja, ro fararur ḇeḇor nkoḇena, nkofasna mboi nkoine Allah manfamyan ḇyesi. Kandera ḇeḇor nakam nkoḇar na kuker kaḇaḇaḇ:
47006005	nkosma aprer, nkosmai ro bui, ma spanjuḇerbo smun nko; nkofararur sambraḇ, nkenef mnisḇa, ma nabor kaku nkananba.
47006006	Ḇape kuker sne ḇesren, fawawi, kaḇaḇaḇ ma sne ḇeḇye, nkofasna mboi nkoine Allah manfyan ḇyesi. Ono wer nkokyar faro fanaḇnoḇek Allah Rur ḇyedi, ma kuker saswar ḇenapes,
47006007	ma nkoḇaryas Allah wos ḇyedi kuker papoik Allah, nkofasna mboi nkoine Allah manfyan ḇyesi. Nkufepen Allah marisen ḇyena imnis romamun maḇe nko fa nkoḇuki doper, roḇa nkokḇriwarek mankun nko.
47006008	Sḇesyowi nko, ḇape skoryae nko kako; sisandik ma sonef kako. Nkonapes rariso wer, ḇape soḇe nkoḇeankar.
47006009	Soḇe smamḇaḇir nkoḇa, ḇape snonkakusya kam smamḇaḇir nko. Soḇeda nkomar, ḇape nkoisya nkoḇye kaker. Smun siprer nko rariso wer ḇape nkomarḇa.
47006010	Rofyor sifrur fa nkosnesna nfafardun rariso wer, ḇape nkoryaḇ ḇesya kwar kako. Nkomnis snonkaku ḇesaḇarar, ḇape nkofrur fa snonkaku sibor sekayan. Nkomnis snonkaku ḇena royoḇa, ḇape nkona roi ḇeḇor nakam.
47006011	Naek srar yaswar kaku ro Korintus! Nkawos isnai kaku faro naek srar mko kwar. Roi ḇero nkosnesna nkokofen na kwar.
47006012	Nkosnesna nbasbos faro naek srar mko, mboi naek srar mkoiso ḇesisen mkosnemnabur nko.
47006013	Knikine kawawosyae, inja yor, insa mkoḇas mkosnemna kako maro nko. (Yawawos mufa ḇemko imnis romawa karyer ayesi.)
47006014	Mkomarisen mkoḇe oser awer kuker snonkaku ḇekyar faro Yesusḇasya; ine imnisḇa. Inja snonkaku ḇefrur Allah marisen ḇyenasya nari sḇeoser kuker snonkaku ḇesampum Allahsyake! Isnaya nari ḇyeoser kuker pampanyaḇa.
47006015	Kristus nari ḇyeoser kuker Ibirisyaḇa. Rosai ḇemnis kuker snonkaku ḇeḇe Kristen ma snonkaku ḇeḇe Kristenḇa?
47006016	Rosai ḇepam Allah rum ḇyedi kuker rum karwarya? Koine Allah rum ḇyedi, isoine Allah ḇekenem. Allah mankundi ikofen, "Nari yakain ro fadu sena, ma yakenem fnoḇeksi. Nari yaḇe Allah farosi, ma nari sḇe kawasa ayesi.
47006017	Eḇedari, mkosasyarbur kawasa ḇemambaḇir Allahḇasya, ma mkoḇinkwanbur si. Mkopampam awer beri kuker roi ḇeyarwarem, rarirya nari yana mko.
47006018	Nari yaḇe Kma faro mko, ma nari mkoḇe romawa maro aya, Manseren ḇepoik kaku ikofen rarirya."
47007001	Naek srar yaswar kaku! Snar asas ḇeḇor kam neḇefrur maroko kwar. Inja, iḇye kofasren mankun ko ro roi ḇeḇor kam ḇefrur mamas baken ma rur koḇesi. Iḇye komkak faro Allah, ma kofrur sren ko insa kosma kankenem ḇardi kuker Allah.
47007002	Naek srar mkoḇuk moḇ ro mkosnemna maḇe nko. Nkawos sasar faro snonkaku osero ḇaḇeri, ma nkofrur fromo snonkaku oseroḇa kako.
47007003	Yakofen rarirya fa yaḇuk sasar faro naek srarḇa. Snar, imnis yakofen ḇepon faro mko kwar, naek mkofanam kaku nkosnesna, ma kokam koḇebati ḇekenem kam ma ḇemar kam.
47007004	Yakyarbos kaku ḇeri faro mko. Ma yamsik syadi kuker mko! Mboi nkosma kandera nabor rariso wer, ḇape yasma sneprei snar naek srar mko. Rarirya yaryaḇ kaku!
47007005	Rofafisu nkofyafer ro Makedonia wer, nkokfis ro kanderayaḇa kako. Ro moḇna kam nkosma marindi; ro mun snonkaku ḇese rakrakrok, romun nkoḇeja makakak ro nkosnesna.
47007006	Ḇape kasumasa faro Allah, ḇeḇuk sneprei faro snonkaku ḇeḇeḇirḇarsya; ḇyuk sneprei maḇe nko, snar Titus rarama ḇyedi.
47007007	Nkosnesna naprei snar Titus ryamaya dererḇa, ḇape snar ikofen ḇadir naek srar mkoḇuk sneprei ḇei. Ikofen ḇadir maro nko naek srar mkomarisen fa mkosrow aya; mboi naek srar mkofafko mboi baboine kuker sneḇemarisen mkoḇesano warek aya. Wos annane nafrur fa yaryaḇ syadi wer.
47007008	Imbude syap ayedi ifrur fa mkosnemna nfafardun kwar, ḇape yafafkoḇa snar syap yafas kwar ani. Kaku rofafisu yamam syap ayedi ifrur fafardun mkosnemna -- ḇape fafardun mkoḇena nkain fyoroḇa -- rariryano yafafko kako.
47007009	Ḇape insape yamarisen -- snar mkosnemna nfafardun kwaryaḇa, mboi snar fafardun mkoḇan na nafrur fa naek srar mkosadwer rari mkoḇena. Mboi Allah imarisen fafardun ḇerarirya na. Inja, nkofrur fromo mkoḇa.
47007010	Snar ḇaḇefafardun Allah imarisen na nbuk bon fararwe sne ḇeḇuk koreri. Ma snonkaku nari sfafko ro roi ḇeḇesya ineḇa. Rarirya, fafardun ro supswan ine ḇyefafardun ḇeḇuk marmar.
47007011	Naek srar indo mkokara sas bon rosai mkosma snar fafardun ḇerama ro Allah! Bon ḇyedi isoine naek srar mkosewar kaku ḇeri fa mkofasren famameya! Naek srar mkoyin sasarya, mkomkake, mkoswarkuf, mkomsik, mkomarisen mkoḇuk samamyai faro ḇesasarsya! Roi ḇeḇor nane kam mkofasna kwar mboi mkofrur sasarḇa.
47007012	Inja, yafas syap ani kwar, syap ani ḇyeḇefas snar snonkaku ḇefrur sasar kwarsyaḇa. Syap ani kako faro snonkaku ḇeḇekandera kwar snar sasar aniḇa. Yafas syap ani insa ro Allah ḇarpon ḇyedi, naek srar mkofawi ro mankun mko rariso naek srar mamamepen mkoḇena naba kaku maḇe nko.
47007013	Iso ḇeḇuk sneprei nko. Ma sneprei mondaḇa, mboi isyadi wer snar nkomam Titus raryaḇ ḇyedi; naek srar mkoḇuk sneprei kwar faroi.
47007014	Ma yasandik mko kwar faroi. Kasumasa, snar mkofrur mamyai ayaḇa. Roi ḇeḇor nkokofen kwar faro mko roi ḇekaku nairi. Rarirya kako sanandik rosai nkokofen ro mko faro Titus nkaku kako.
47007015	Insape iswarsyadi naek mko, snar iswarepen naek mko kam mkomarisen farkankin ḇyena ma rariso naek mkosrowi kuker makakak ma araryof.
47007016	Yamarisen kaku, ma yakyar kaku mko.
47008001	Naek srar, nkomarisen famkofawi kako rariso Allah saswar ḇyedi faro kawasa Kristen ro Makedonia.
47008002	Kawasa Kristen ansi seḇemnasen kwar kuker ḇaḇewayam ḇemarbak kaku. Ḇape rofandu ḇaḇewayam ma saḇarar sena siryaḇ ma ssḇuk fafnoḇek ḇekakaku faro snonkaku ḇese.
47008003	Mankundaya yamam ssḇuk raris moḇ sisma raya, mboi ssḇuk syadi wer. Ma oso ḇyedifer siḇa,
47008004	sikako sor ro nko insa sakḇuk fafnoḇek faro Allah kawasa ḇyesi ro Yudea.
47008005	Nkokyar ma nkor ro siḇa mboi ssḇuk rarirya, snar randakya ssḇuk mankunsi faro Manseren kwar; ḇarpurya faro nko kako, snar Allah imarisen rarirya.
47008006	Inja, nkor kaku faro Titus -- ḇerak sasewar ine -- insa ifrur pdef sasewar ḇeḇye ine ro fandu naek srar kako.
47008007	Naek srar mkoḇye kaku ro roi ḇeḇor kam. Naek srar mkoḇye ro kakyarya, mkoḇuk kakara, ro fawawi, ma ro roi ḇeḇor ḇekur sasewar, ma ro sasewar mkoḇena maḇe nko. Inja, iḇye naek mkofawi nanem kako ro sasewar ḇeḇye ine.
47008008	Yakofen na imnis sasoser oso mufa ḇemkoḇa. Ḇape kuker fasasna ro snonkaku ono ḇese ḇefararur sambraḇ kaku ḇeḇuk fafnoḇek fa ḇefnoḇek snonkaku, ma yamarisen yamam kako isof ro moḇsaiso naek srar saswar mkoḇena.
47008009	Snar naek srar mkofawi kaku mboi Yesus Kristus Manseren koḇedi iswar ko. Ḇyekayan, ḇape ifrur mankundiḇe ḇesaḇarar faro naek srar fandun mkoḇena, insa kuker saḇarar ḇyena, naek srar mko ḇekayan.
47008010	Imnis kakara yedi, ro roi ḇeḇesya nane iḇye naek srar mkofrur posa rosai mkorandak kwar ro wampasi wambarek aniyafa. Snar naek srar mkoiso ḇerak sasewar ine. Rarirya kako kakara fa mkofrur sasewar ḇeradine ryama ro mko.
47008011	Inja, iḇye naek srar mkofararur pdef imnis samambraḇ mkoḇena. Iḇye naek srar mkomsik fa mkofrur posa sasewar ani, imnis raris randakya kako mkomsik ḇo mkawraya.
47008012	Rofyor mkomarisen fa mkoḇuk, nari Allah imarisen fa nyana snar neknam ro rosai mkosma na, mboi neknam ro saḇarar mkoḇenaḇa.
47008013	Yasma kakara ḇaḇeri fa yaḇuk mananan faro snonkaku ḇese ro kankarem, mboi yaḇuk marḇak faro mko. Iḇye namamnis.
47008014	Ḇape snar baboine naek srar mkosma namnis, inja iḇye mkofamfon ananjar sena. Nari rofyor mkakananjar ma saksma namnis, nari sakfnoḇek naek srar mko. Rarirya sukam suḇe ḇeyuf farmyan.
47008015	Sfas ro Refo radine, "Snonkaku ḇero andido, nya syadiḇa, ma snonkaku ḇero bakyaf, dananjarḇa."
47008016	Nko kofen kasumasa mufaḇe Allah snar ifrur fa Titus imyaren imnis nko fa ifnoḇek naek srar mko!
47008017	Snar Titus imarisen iso fararyor nkoḇedi mondaḇa, ḇape ikako imyaren kaku fa ifnoḇek mko isof mankundi imarisen ma dawos namuk fa ryamufa ḇemko.
47008018	Nkofarem fnoḇeki naek oso semafi rofandu kawasa Kristen snar fararur ḇyedi ro ḇararyas Ankankinem Ḇeḇye ro Allah.
47008019	Snar naek ani ḇyeḇekinfir kwar kako ma kawasa Kristen sikanowi fa ifnoḇek nko ro marandan nkoḇena. Snar nari ro marandan nkoḇedi fa nkoḇuk fafnoḇek anna, insa Manseren isma sanandik ma insa naek srar mkomam mboi nkomarisen nkofnoḇek.
47008020	Nkoḇesasor kaku insa snonkaku ono skara sasar awer nko ro fafnoḇek ḇeba nkoḇuk anna.
47008021	Nkomarisen nkofrur napnapes ro Manseren ḇarpon ḇyedi mondaba, ḇape roḇarpon snonkaku kako.
47008022	Titus kuker naek kokofen ani, ma nkowan naek oso ḇese kako. Nkomnasen birikwar ḇerarwan ono ma nkomam imarisen ifamfnoḇek. Ma baboine, imarisen syadi ifnoḇek naek srar snar ikyar kaku nko.
47008023	Titus, inido min ayedi ḇefararur fnoḇek aya fa ḇefnoḇek mko. Ma faro naek ḇese ansuine, ḇeso fnoḇek Titus, kawasa Kristen siso ḇewan sunya -- sanandik oso faro Kristus.
47008024	Nkokyar naek srar mkofasna saswar farosi, insa kawasa Kristen kam sifawi naek srar mkoswar si ma rosai nkomsik kukerya faro naek srar mkokyar beri.
47009001	Fandun werḇa yafas faro naek srar ro fafnoḇek sfarem faro Allah kawasa ḇyesi ro Yudea.
47009002	Yafawi naek srar mkomarisen mkofnoḇek, ma yasandik mko kwar faro kawasa ro Makedonia. Yakofen farosi, naek srar ro Akhaya randak ro wampasi wambarek ḇesyonde kwar sfasos kwar fa ssḇuk famfnoḇek. Ma naek srar sasewar mkoḇena nadif ḇarḇebaya kwar ro sasewar sena kako.
47009003	Insape yawan Titus ma naek ḇese ansuine mufa ḇemko insa rosai nkomsik nko fa ḇekur mko nebeidi awer. Inja, naek srar iḇye mkofasos, snar yakofen farosi mboi mkofasos famfnoḇek anna kwar.
47009004	Yamkak warek rofyor kawasa Makedonia ono siso fnoḇek aya rofafisu yara mufaḇe mko. Ma rofyor sisrow mkofasos ḇaim, sye, nari komai kaku, snar nkokofen kwar mboi nkokyar faro mko! Ma naek srar mankun mko kako nari mkomai.
47009005	Eḇedari fandun kaku fa yawan ḇepon snonkaku sine faro mko fa mkofasos fanaḇnoḇek mkoḇe asas anna. Yafrur rarirya insa rofyor yarafa, famfnoḇek mkoḇena nfasos kwar. Rarirya, famfnoḇek ro naek srar mko, neḇeḇuk kuker marisen, mboi kuker ḇaḇedafdiferḇa.
47009006	Mkoswarepen! Snonkaku ḇeḇuḇer rokaker kermkun monda nari duf kermkun monda kako. Ḇape snonkaku ḇeḇuḇer rokaker nabor nari duf nabor kako.
47009007	Snonkaku oser-oser ḇyuk imnis marisen ḇyedi. Ḇyuk kuker fafardun awer roba snar ḇaḇedafdifer, snar Allah iswar snonkaku ḇeḇuk kuker marisensya.
47009008	Allah nari ḇyuk ḇok ḇefarsbawer faro naek srar, insa naek srar mkosma rosai mkoḇe fandun na; mboi nari naek srar mkona syadi fa mkokfrur ḇaḇye.
47009009	Sfas ro Refo ro Allah radine, "Allah ḇyerarwas, ḇyuk faro snonkaku ḇesaḇararsya; ḇaḇye ḇyedi ḇekain fyoro-fyoroya."
47009010	Allah i ḇefasos rokaker faro mambuḇer ma roḇeyan maḇeko, Allah ani kako nari fyasos ma ḇyuk nabor rosai naek buḇer na, insa ḇaḇenaḇye bedi nabor syadi wer.
47009011	Rarirya naek srar nari mkosma mnis roi ḇeḇor kam isof mkomarisen mkoḇuk kuker sanemura. Ma roi ḇeḇor mkoḇuk ma nkoḇerarwas na, nbedar snonkaku sibor sikofen kasumasa faro Allah.
47009012	Snar fararur ḇeḇye naek srar mkofrur ine, ḇyefa Allah kawasa ḇyesi sisma mnis monda ro ananjar senaḇa, ḇape nari sḇedar snonkaku sibor sikofen kasumasa faro Allah.
47009013	Snar ro ḇaḇenaḇye naek srar mkofasna ine, kawasa Kristen ḇeḇor ro Yudea nari sisandik Allah snar smam ḇaḇesyowi mkoḇena faro Ankankinem Ḇeḇye ro Kristus mkoso ani. Ma snar sanemura ro naek srar mkoḇerwas rosai isya ro mko farosi ma faro snonkaku ḇesesya kam.
47009014	Ma nari senadi warek naek srar kuker saswar ḇeba snar Allah ḇyenaḇye faro mko.
47009015	Iḇye kokofen kasumasa mufaḇe Allah snar roi ḇyukma naba kaku.
47010001	Ro aya, Paulus, mankundaya ḇardi yamarisen yaḇuk wos ono faro mko. Snonkaku ono sikofen ro aya soḇo, rofyor yasrow naek srar mko, yamsik ayaḇa, mboi yaḇinkwan ido yamsik aya. Mboi snar fafafir ma ḇaḇenaḇye ro Kristus,
47010002	inja yor kaku faro mko: insa mkodif awer aya fa yafasna masasik ayena rofyor yaramufa ḇemko. Snar yakara fa yaḇe yafasna masasik ayena faro kawasa ḇekofen mboi nkofararur kuker kakara ro supswan ine.
47010003	Mboi koisya kokenem kaker ro supswan ine, ḇape kofaḇaḇri kuker romamun supswan ine senaḇa.
47010004	Romamun koḇuki fyaḇaḇri na romamun supswan naisyaḇa, ḇape romamun Allah fyasos kuker papoik ḇyedi. Kuker romamun anna koḇuki kyakok ayar mamun snonkaku; ma koḇuki idwarek famfaḇri na
47010005	ma koḇukna nkakok ayar mamun marares sḇawes fa ssḇuki isampum napnapes ro Allah. Koḇukna nfor kakara kawasa ma kofrursi fa sesyowi mufaḇe Kristus.
47010006	Ma rofyor naek srar mkoḇeuser kaku kwar, nari mkofasos fa mkoḇuk samamyai faro snonkaku kam ḇeḇeuser ḇasya.
47010007	Naek srar mkofawi rosai ḇekakuya. Fyor snonkaku ono sikyar Kristus nyasi, iḇye kyukeḇ mankundi ma ifawi mboi Kristus nya nko kako imnis si.
47010008	Yafawi yamaiḇa rofyor yamsik nabor syadi wer ro Manseren papoik ḇyuk kwar maḇe nko, snar papoik ani ḇyeḇeḇuk fa nkokḇawes naek srar, mboi nkoḇuki kyakok ḇa.
47010009	Ro syap ayena yamewer mkokara ḇo mkoḇo yafrur makakak mko.
47010010	Nari snonkaku ono sikofen ḇosoḇo, "Paulus syap ḇyena nmarḇak ma npakrek, ḇape rofyor mankundi isya ro fandu ko, syambraḇ ḇa ma wos ḇyena nefaindaḇa!"
47010011	Iḇye snonkaku ḇerarirya ansi sifawi mboi rofyor nkorafa, nari nkofrur imnis rosai nkofas ro syap anna.
47010012	Kakuḇaḇoi nari yakara roḇa yaḇuk mankundaya fayamnis kuker kawasa ḇesandik mankunsisya ḇa. Snonkaku ansi sifawi royoḇaḇeri ssḇuk mankunsi skara imnis warnkyara fa skarayae mankunsi.
47010013	Nkoma rariryaḇa. Nkomsik nko, fa nkosyadi yawek yaḇa. Mboi nkoisya ro yawek supya fyor Allah ḇyuk fa nko fararur roya. Ma naek srar mkaksun ro supya fyor ani kako.
47010014	Inja, rofyor nkorakaki naek srar ma nkoḇaryas Ankankinem Ḇeḇye ro Kristus mufa ḇemko, kaku ḇeri nkunuk yawek ro supya fyor nkofararur royaḇa, snar naek srar mkoisya ro yawek ani dori.
47010015	Ine fyasna nkosandik nkoḇa ro fararur snonkaku ḇese ḇekain ro ḇondibur Allah yawek ḇyuk maḇe nko. Mboi nkokyar naek srar kakyar mkoḇena neḇefamfon wer insa nkofrur fararur ḇeba syadi wer rofandu naek srar, ḇape nkokain faswef ro Allah yawek ḇyuk maḇe nko.
47010016	Rarirya nkoḇaryas kako Ankankinem Ḇeḇye ani ro mnu-mnu ḇese mboi nkomarares mankun nkoḇa ro fararur nkofrur kwar ro supya mnuk snonkaku ḇesesya suffarmyan rona.
47010017	Sfas ro Refo radine, "Snonkaku ḇemarisen ḇemarares kuker roi oso, iḇye imarares i kuker rosai Allah ifrur kwar na."
47010018	Snonkaku mansei Allah isandikya, i besma sanandik ro kawasa, mboi ḇesandik mankundiḇa.
47011001	Mkoḇuk fa yafrurḇe ḇefawi royoḇa kerkoper. Iḇyeke?
47011002	Yaswar mufaḇe naek srar, imnis Allah mankundi iswar mufaḇe naek srar kako. Naek srar mkomnis dojaro ḇesren kaker oso, yaḇe asas kwar fa nari ḇefakawin kuker snon oso, isoine Kristus.
47011003	Ḇape yamkak warek kakara naek srar mkosma fafrowes fa nari mkoḇesyowi faro Kristusḇa, imnis raris ḇepon iwara Hawa kako isma fafrowes ro ikakya.
47011004	Snar rofyor snon oso ryama faro naek srar ma ḇyuk farkarkor ro Yesus eḇeseya -- mboi Yesus nkofasna kwar aniḇa. Ma naek srar mkomarisen kako mkona rur ma 'ankankinem ḇeḇye' eḇesebos beri kuker Allah Rur ḇyedi ma Ankankinem Ḇeḇye mkosma kwar ro nko.
47011005	Yafawi yasasar kermkuno ḇaḇeri ro 'manwawan-manwawan' ḇebasyadi mkoḇesi!
47011006	Mboi yafawi yawawos mankunba, ḇape fawawi ḇekur Allah yafawi syadi. Eḇedari nkofas na kwar roi ḇeḇor kam mufaḇe naek srar.
47011007	Rofyor yaḇaryas Ankankinem Ḇeḇye ro Allah faro naek srar mko, yor sasuref kermkun oḇa ro naek srar kako; ma rarirya yarun mankundaya. Yafrur rarirya insa yakanow naek srar mko. Inja, yafrur sasar oso faro naek srarke?
47011008	Rofafisu yuffarmyan naek srar mko kawasa Kristen ḇese siso ḇeḇak warek aya. Rarirya ido yafrur fromo kawasa Kristen ansi insa yafnoḇek naek srar.
47011009	Rofyor yasma pipiḇa rofafisu ani, yamewer yafrur kandera snon oso ro fandu mko. Fandun ayena kam naek srar ḇeramaker Makedonia siso befasosna. Yamkuser aya naḇye insa yaḇuk kandera awer faro naek oso ro rosai ryawer, ma nari yamku pdef faswef rarirya.
47011010	Masasik ayedine oso nari ḇyereriḇa ro moḇ sairya wer ro supya mnuk Akhaya ḇesiper, snar Kristus farkarkor ḇenapes ḇyena naisya ro aya.
47011011	Yakofen rarirya snaro? Yaswar naek srar mkoḇake? Allah ifawi yaswar mko!
47011012	Rosai yafrur ro baboine nari yafrur pdefi insa manwawan ḇese ḇemarares ansi, sisma nyan osoḇa fa simsiksi ḇo sikofen, mboi sakfararur kako imnis ko.
47011013	Snonkaku ḇerarirya syaido manwawan ḇesararer. Sikada sifararur kuker ankarkar ma sefarari imnis Kristus manwawan ḇyesi.
47011014	Kokandor fararur sedi ḇerariryaḇa snar Ibiris mankundi kako ḇyefarari malaikat ḇesren.
47011015	Inja nari kokandorḇa rofyor manfamyan ḇyesi sifrur farari imnis manfamyan ḇefrur Allah marisen ḇyedi. Ḇape ḇarpurya nari smunsu farosi imnis fararur ḇeḇor sena.
47011016	Yakofen ḇeosero wer: Imbude ono skara ayaḇe ḇefawi royoḇari. Ḇape rofyor naek mkokara aya rariryano, mkomarisen ido mkoḇuk fa yafawi royoḇayo yamsik kerkoper kako.
47011017	Rodine nari yakofen masasik ayedi, ḇape Manseren iso ḇewan fa yakofenyaḇa. Mboi roi ḇeḇesya ine yawawos imnis snon ḇefawi royoḇa oso.
47011018	Kakuḇaḇoi snonkaku sibor simsiksi ro roi ḇeḇor ro supswan, inja yoḇe yamsik mankundaya kermkuno kako.
47011019	Naek srar kuker sneḇemarisen mkokḇaḇ faro snonkaku ḇefawi royoḇasya, snar mkokara mkofawi nanemrya!
47011020	Rofyor snonkaku sifrur mkoḇe women, roḇa sinem rik mkoḇena, sfasyar nana mkoḇena, ma skara sikaki syadi ro mko ma sḇaser mko, mkoren monda!
47011021	Yamai yakarem mboi nkosambraḇ ḇafa nkofrur imnis si. Ḇape rosai snonkaku ḇese simsiksi kuker na, yamsik aya kako! (Yawawos imnis snon ḇefawi royoḇa.)
47011022	Snon Ibrani siryake? Aya kako snon Ibrani. Snon Israel siryake? Aya kako snon Israel. Abraham up ḇyesiryake? Aya kako rarirya!
47011023	Kristus manfamyan ḇyesiryake? Mboi yawawos imnis snonkaku ḇena swaruserḇa, ḇape aya manfamyan ḇeḇye syadi ro sikam. Yafararur sambraḇ syadi, sḇeaya fa yasun ro bui, siprer aya syadi isof fanam yamar.
47011024	Kawasa Yahudi siprer aya ḇerarwan ririm kwar kuker ayos samfur rikior seser risiw.
47011025	Kawasa Roma siprer ayaḇe rarwan rikior; fafisu ono sso aya kuker karui. Kapalna nambroi kuker ayaḇe rarwan rikior ro soren, ma rarwan oser yapyar yaki yararyoi ḇeoras samfur risuru seser fiak.
47011026	Rarwan nabor kaku yambran mararan ḇeyun raro: war ḇedaf ḇeyun raro, manfasyar ḇeyun raro ro kawasa Yahudi rarirya kako kawasa ḇeḇe Yahudiḇa, raro ro mnu ḇebana, ḇondina, raro ro soren, ma raro ro kawasa ḇeyap mankunsiḇe naek Kristen ḇape Kristen sisyaḇa.
47011027	Yafararur sambraḇ isof yaḇe yamar kaku: rarwan ono yenefḇa, yananḇa, yinemḇa, rarwan nabor yabiser, yasyuf snar mar bemnisba ma yasma mob fa yakain roḇa.
47011028	Robo nakam, ras ono yararyofwarek kawasa Kristen kam.
47011029	Rofyor ono ssambraḇ ḇa aya kako yaksambraḇ ḇa. Rofyor ono sisapi ro sasar, sne ayedi fyafardun kako.
47011030	Rofyor yamsik ro ras ono, rarirya yamsik ro roi ḇefasna samambraḇ ḇa ayena.
47011031	Yaḇe ankarḇa; Allah, Manseren Yesus Kma ḇyedi ḇyesaksi ḇeaya! Snonsnon ḇyedi isma sanandik ro fyoro-fyoro.
47011032	Rofafisu aya isya ro Damsyik, wairek Aretas faker ḇyedi, iwan bo sordadesya siwaren warek kedwai ro mnuya insa sfor aya.
47011033	Ḇape sikyu aya kuker aram oso ro koḇkir ayar mamun karuya. Rarirya yasma faspar rodia.
47012001	Kakuḇaḇoi fainda oso ro masasikyaḇa. Ḇape yamarisen yaḇaryas kako Allah rosai ḇyuk maḇe aya ro fasasna ma mamam oso.
47012002	Ro wampasi wambarek samfur seser rifiak ḇesyonde yamam snon Kristen oso ḇyeḇekanow ḇesyos ḇeḇekior ro Firdaus (Yafawiḇa baken ḇyedi ḇyeḇekanow kaku roḇa ine mamam oso monda -- Allah i ḇefawi mondaya).
47012003	-
47012004	Yakofen ḇeosero wer yafawi mboi snon ine ḇyeḇekanow ḇe Firdaus (Yafawiḇa baken ḇyedi ḇyeḇekanow kaku roḇa ine mamam oso monda -- Allah i ḇefawi mondaya). Rodiwa snon ani imnaf roi ono snonkakusya sifawi skara naba ma ssḇuk fa snonkakusya sawos naba.
47012005	Snonkaku ani iso eḇedari yamarisen yamsikya, mboi mankundayaḇa. Faro mankundaya, yawos monda roi ḇeḇor ḇekur samambraḇ ḇa ayena, iso eḇedari yamarisen yamsikya.
47012006	Imnis raris yamarisen yamsik ro roi oso kako, ḇape yamewer yaḇe mandawri; mboi nari yakofen roi ḇenapes. Ḇape yafarmkuser aya, snar yamewer snonkaku ono skara ayaḇe ḇesyadi ro rosai smam yafrur kwar roḇa rosai simnaf yakofen kwar.
47012007	Ḇape insa yamarares mankenem awer snar mamam ḇefrur kanandor anna inja skuk baken ayedi kuker borek oso imnis malaikat Ibirisya ḇyaserpum aya. Dafduf ani ḇyeḇeḇuk faiprer aya insa yamararesḇa.
47012008	Yaḇenadi ḇerarwan rikior faro Manseren ro dafduf ani. Yor fa Manseren imarisen ido ikanow dafduf anibur aya.
47012009	Ḇape Manseren kyarem, "Yaswar aw inja imnis mufa ḇeaw; snar papoik ayena nsambraḇ syadi rofyor awsya rwoi samambraḇ ḇaya." Iso eḇedari yamarisen yamsik ro samambraḇ ḇayena, snar rofyor yasambraḇ ḇa, rofafisu ani yaḇaḇir Kristus samambraḇ ḇyedi fyadiren aya.
47012010	Inja yaryaḇ kako kuker samambraḇ ḇa ayena. Yaryaḇ rofyor sonef aya, rofyor yasma kandera, rofyor siyawyaw aya ma rofyor yasma kandera snar Kristus. Snar rofyor yasambraḇ ḇa, rofafisu ani yapok kaku.
47012011	Kaku ḇeri yafrur imnis snonkaku ḇefawi royoḇa -- ḇape naek srar mkoiso ḇefrur fa yararirya. Inja yafawi mkoiso ḇesandik aya. Mboi yaḇe maejaḇa rariso wer, nari yakafyoḇa faro manwawan ḇebasyadi mkoḇesi!
47012012	Aḇyair-aḇyair kanandor ma papoik yafasna ro fararur ḇeba kuker kabaḇaḇ mufaḇe naek srar fa nfasna aya ine manwawan oso.
47012013	Ma rosaiso nkomam mankunba ro mko, rofyor nkoḇuk kakara kuker kawasa Kristen ḇese? Mboi roi oser monda isoine: Yafrur kandera faro naek srar mkoḇa famkoḇak warek aya. Mkoḇuk maaf ro sasar aninekada.
47012014	Baboine yafasos ḇerarwan ḇeḇekiorya fa yara kaki mko. Ma yamewer yafrur kandera mko, snar roi yamarisenya arasa mkoḇenaḇa, mboi mankun mko. Snar romawa siso ḇesewar arasa faro sinan sesiḇa, ḇape sinan ansiso ḇesewar arasa faro romawa sesya.
47012015	Snar naek srar mkoi eḇedari kuker sne ḇeryaḇ yamarisen fayaḇuk roi ḇeḇor kam, mboi isof yamarisen yaḇuk mankundaya kako faro naek srar mko. Rofyor yaswar mko rarirya, rosai eḇedari naek srar mkoswar mankun ayaḇa?
47012016	Inja, naek srar mkokofen mankundaya yafrur kandera mkoḇa. Ḇape ono sisya sikofen aya ine yafawi yasararer; inja yasma ḇaḇefainda ro naek srar mko snar kakara sararer ayena.
47012017	Rariryaḇa! Inja ḇaḇefainda rosai yasma ro naek srar ro snonkaku yawan faro mkonsya?
47012018	Yawan Titus ma naek Kristen ḇese ansi kwar fa srakaki mko. Inja Titus dun ḇaḇefainda ono ro mkoke? Ḇape Titus ma aya nufararur kam kuker rur ḇemamnis ma nuso wewur oser!
47012019	Inja mkokara mkoḇo fafisu ine nuḇesewar fa nuḇesano warek nu faro mkoke? Roḇaḇeri! Naek srar nuswar kaku, Allah ifawi roi nkokofen anna kam kada namnis Kristus marisen ḇyedi. Ma roi ḇeḇor nkofrur annakada nkoḇukḇawes kankenem rur ro naek srar.
47012020	Yamames warek imbude rofafisu yarakaki naek srar, nari yasrow naek srar mko imnis moḇ yakyar rayaḇari, ma naek srar kako nari mkosrow aya imnis moḇ mkokyar rayaḇari. Imḇude kosrow ko kuker rakrakrok, sasurem, dosam, rmomen arasa, anonefyae, sikofenyae, marares ma anunḇesisye.
47012021	Yamkak warek imbude Allah ayedi ryun aya wer ro ḇarpon naek srar rofafisu yaramufa ḇemko. Yamames warek kako roḇepon iwara naek srar ono ḇefrur sasar kwar, nari sifrur fayakanes snar simbror baim ma simnaiba ro sifrur farbuk, roi bemamas ma roi ḇemnisḇa.
47013001	Ine rarwan ḇeḇekior nari yarakaki naek srar wer. Sfas ro Refo radine, "Wawos (parakara) oso kyaku rofyor kosma saksi risuru roba kior."
47013002	Snonkaku ḇefrur sasar ro ḇepon iwara kwar ma snonkaku ḇesesya kam, yaḇuk swarepen ḇepon farosi kwar rofafisu yarakaki naek srar ro rarwan ḇeḇesuruya. Insape, rofafisu yaḇinkwan ro naek srar, yaḇuk swarepen wer insa rofyor yaramufa wer, snonkaku oso ḇaḇeri rosi nari ikfisḇa ro samamyaiya.
47013003	Nari naek srar mkosma fasasna kaku ḇeri Kristus dawawos kuker sḇayo ayedi. Rofyor Kristus fyasna papoik ḇyedi faro mko, papoik ḇyedi syambraḇ kaku, rarirya fyasna papoik ḇyedi rofandu naek srar.
47013004	Mboi rofafisu ḇyeḇepai ro aprop, syambraḇ ḇa, ḇape snar Allah papoik ḇyedi baboine ikenem. Nko kako nkosambraḇ ḇa, snar nko ḇeoser kuker Kristus ro kankenemya, ḇape rofyor nkoisya ro ḇarpon mkoḇedi, nko kako nkosambraḇ fnoḇek Kristus snar Allah papoik ḇyedi.
47013005	Indo naek srar mkomnasenbir mankun mko ma mkokukeḇ kaku ḇeri naek srar mkoisya mkokenem imnis kankarem kakyar mkoḇena faro Kristus! Nari naek srar mkofawi mboi Yesus Kristus isya ro fandu mko! -- mboi rofyor naek srar kakyar mkoḇena nkakuḇari.
47013006	Yakyar naek srar mkofawi nkoine nkodworen kaku ro manasnasenya.
47013007	Nkonadi mufaḇe Allah insa imarisen ifnoḇek naek srar famkofrur sasar awer. Mboi nkofasnaḇa nkoine nkofawi nkofrur posa fararur nkoḇena, ḇape insa naek srar mkofawi Allah rosai imarisen na -- imnis raris nkoḇefromo, ḇape roi osoḇa!
47013008	Snar nari nkofrur roi osoḇaḇeri ḇemnisḇa ḇesampum Allah marisen ḇyena; nkokada nkoso Allah marisen ḇyena.
47013009	Nkoryaḇ rofyor nkosambraḇ ḇa, mboi naek srar mkosambraḇ. Nkonadi warek naek srar insa mkokenem mnis.
47013010	Eḇedari yafas syap ine ḇepon rofyor aya isya ḇaim rofandu naek srar mko. Rarirya, rofyor yarafa kwar, nari yafasna pakakrek faro mkoḇa kuker papoik Manseren ḇyukma ḇeaya. Papoik ani ḇyeḇeḇuk fa nkoḇuki ḇyawes naek srar mko, mboi nkoḇuki kyakokḇa.
47013011	Ḇarpurya, naek srar, iḇye mkoryaḇ, ma mkoḇesewar mkokenem mnis. Mko kram farkarkor ḇeḇor ayena. Iḇye naek srar mkoḇe sne oser ma mkokenem kuker aski. Allah ḇesaswar syadi ma ḇeḇeknam aski ani nari ryowus naek srar mko.
47013012	Mkokofen arooyae ma faḇyee imnis naek srar Kristen. Allah kawasa ḇyesi kam sfarem aroo mufa ḇenaek srar.
47013013	Manseren Yesus Kristus ḇyeḇok naek srar, ma Allah iswar naek srar. Iḇye Allah Rur ḇyedi ryowus naek srar mko kam kada! Ro nu, Paulus ma Timotius
48001001	Ro Paulus, manwawan oso, mboi snar ro snonkakuḇa, ma ro snonkaku osoḇa kako, mboi ro Yesus Kristus ma Allah, Kmaya, ḇeḇawes i kwar rofandu ḇemarsya,
48001002	ma aya kuker naek ḇerowus ayasya kam, faro jemaat-jemaat ro Galatia:
48001003	Saswar-fakamaman ma aski ḇeramaker Allah, Kma koḇedi, ḇerama ro Yesus Kristus.
48001004	Ḇeḇuk mankundi kwar ḇefarsarser snar sasar koḇena, insa fyasparko ro ḇarḇor supswan ine imnis Allah ma Kma koḇedi marisen ḇyedi.
48001005	Sanandik mufaḇe Allah rawo isof fyoro-fyoro! Amin.
48001006	Yakandor, snar mkowai dokor fasaw bur Allah, ro saswar-fakamaman Yesus ḇeyor mko kwar, ma mkoso ankankinem ḇeḇye oso ḇese,
48001007	Ankankinem Ḇeḇye ḇekakuḇa. Snar snonkaku ono sisya sfarkor ninyan mko ma skara fasoḇo siwararye Ankankinem Ḇeḇye ro Kristus.
48001008	Ḇape iḇye nko roḇaido malaikat oso ro boiyaswa ḇeḇaryas Ankankinem Ḇeḇye oso ḇese bur Ankankakinem Ḇeḇye nkoḇaryas faro mko, nari ḇyeḇefras kada.
48001009	Imnis nkokofen ḇepon kwar, baboine yakofen ḇeoser wer: rofyor snonkaku sisya sḇaryas Ankankinem Ḇeḇye oso ḇese bur, rosai mkosma kwar, nari ḇyeḇefras kada.
48001010	Inja knikine rariso: yasewar snonkaku marisen sena roḇaido yasewar Allah marisen ḇyenake? Yasewar fayun snonkaku sisnesna insa simarisen aya kaker? Rofyor yamarisen yasewar fayun snonkaku sisnesna insa simarisen maro aya, rarirya ido ayaine Kristus manfamyan ḇyedi sayaḇa.
48001011	Rarirya yaḇuk farkarkor faro naek ayesi mko, mboi Ankankinem Ḇeḇye yaḇukfarkor ani Ankankinem Ḇeḇye ro snonkaku riryaḇa.
48001012	Snar yasma i ro snonkakuḇa, ma snonkakusi ḇefarkor i maḇe ayasyaḇa, mboi yasma i kuker fasasna ro Yesus Kristus.
48001013	Snar mkomnaf ḇepon kwar kankenem ayedi ro agama Yahudi: Yafrur kandera Allah jemaat ḇyena kuker pakakrek kaku ma yasewar fayakakok na.
48001014	Ma rofyor ayaisya ro agama Yahudi ayaiso ḇero ḇarpon syadi ro min ḇeḇor ayesi ḇemnis kuker aya rofandu er ayedi, imnis snonkaku ḇemyaren ḇefaduru rari up ayesi.
48001015	Ḇape rofafisu Allah, ḇekimfir aya randak ro yaḇe ḇeyaḇen ḇaimya ma dor aya kuker saswar-fakamaman ḇyedi,
48001016	imarisen fyasna Rumkun ḇyedi maḇe aya, insa yaḇaryas i rofandu er-er ḇese ḇeḇe Yahudiḇa, rarirya fafisu oso ḇaḇeri fayor kakara ro snonkaku;
48001017	ma yara ḇe Yerusalemḇa kako fayasrow naek ḇeḇe manwawan ḇepon kwar ro aya, ḇape yara ḇesup Arab raimnai yakaḇer wer ḇe Damsyik.
48001018	Raimnai, wampasi wambarek rikior posa, yara ḇe Yerusalem fa yarakaki Kefas, ma yeḇeryar ro rum ḇyedi ḇeras samfur seser ririm.
48001019	Ḇape yamam manwawan ḇese ansi oso ḇaḇeri, derer Manseren Yesus naek ḇyedi Yakobus.
48001020	Ro Allah ḇarpon ḇyedi yakofenbos: roi yafas faro mko nane nkaku rarirya, yasrerḇa.
48001021	Ḇarpurya yara ḇesupya fyor Siria ma Kilikia.
48001022	Ḇape jemaat-jemaat ro Yudea smamḇaḇir aya ḇaim.
48001023	Sikada srower monda, iso ḇeponiwara ḇefrur kandera si, knikine ḇyaryas kakyar saiso, imarisen kyakok ani.
48001024	Ma sisandik Allah snar aya.
48002001	Ḇarpur ro wampasi wambarek samfur seser rifiak besyof kwar, aya kuker Barnabas nura ḇe Yerusalem wer ma yun Titus kako.
48002002	Yara snar fasasna oso. Ma yafar farosi Ankankinem Ḇeḇye yaḇaryas faro er-er ḇese ḇeḇe Yahudiḇa -- yawawos ḇardi kuker ḇefawisya serer, -- insa fararur yafrur ḇepon ma yafrur wer na nefromoḇa.
48002003	Rariryano Titus, ḇewarpu aya ani, ikada snon Yunani rirya, ḇape ḇyeḇedif faifrur sofakfuk ḇyediḇa.
48002004	Mboi kaku naek ḇesararer ono sisya ssun fasis fa sidafdif, isoine ḇesun fasis faḇedwarek ḇaḇemkei koḇedi kosma ro Yesus Kristus, insa kuker nyan ine sewayam ko wer.
48002005	Ḇape fafisu oso ḇaḇeri fa komarisen kosusu ma kokunem farosi insa Ankankinem Ḇeḇye ḇekakuya kyain faswef faro mko.
48002006	Ma faro si kokara ḇefawi ansi rariso kankain ḇepon sena, faro aya nefandunḇa, snar Allah myam ḇaḇekaryerḇa -- ḇefawi ansi rariso wer kako, nari sedafdifer aya kuker roi oso ḇeseḇa.
48002007	Ḇape rarirya roḇarya, fafisu smam kwar mboi faro aya ssḇuk kakyar kwar ro ḇaḇeḇaryas Ankankinem Ḇeḇye faro kawasa ḇesma ḇaḇesofakfuk ḇasya, imnis raris Petrus faro ḇesma ḇaḇesofakfuksya
48002008	-- snar Allah ḇeḇuk kwar samambraḇ mufaḇe Petrus fa ḇyemanwawan faro snonkaku ḇesma sofakfuksya, Allah ani kako ḇyuk kwar samambraḇ maḇe aya faro snonkaku ḇeyaksma sofakfuk ḇaimsya.
48002009	Ma smam saswar-fakamaman ḇeḇuk kwar maḇe aya, inja Yakobus, Kefas ma Yohanes, smam imnis ḇeḇe manfarkin jemaat, sedasi kuker aya ma Barnabas imnis aḇyair ḇaḇeoser, insa nkora mura ḇe snonkaku ḇesma sofakfuk ḇaimsya ma sikada sra faro snonkaku ḇesma sofakfuk kwarsya;
48002010	mboi nkoswarepen kaku snonkaku ḇesaḇararsya ma iso yamarisen yaḇesewar kaku ḇeri fayafrurya.
48002011	Rofafisu Kefas ryama ḇe Antiokhia, kuker fababa yasampumi snar ikada syasar.
48002012	Snar snonkaku ono ro ḇar Yakobus srama ḇaim, Petrus danan kuker naek ḇeyaksma sofakfuk ḇaimsya, ḇape srama kwar, isusu ma ḇyinkwanbur si snar imkak kawasa ḇesma sofakfuk kwarsya.
48002013	Ma kawasa Yahudi ḇesesya sifrur ankar kako kuker i, isof Barnabas dakso ankarkar sena kako.
48002014	Ḇape rofyor yamam, mboi kankenem sena namnis kuker Ankankinem Ḇeḇye ḇekakuyaḇa, yakofen bos kaku mufaḇe Kefas ro ḇarpon sena kam: "Rofyor aw, snon Yahudi oso, wakenem imnis korwar ma wakenem imnis Yahudiḇa, rariso nari wadafdif naek ḇeyakso sofakfuk ḇasya fasikenem imnis snonkaku Yahudi?"
48002015	Koḇe ḇeyaḇen imnis snon Yahudi ma komnis snon ḇesasar ro er-er ḇesesyaḇa.
48002016	Mkofawi, mboi snonkaku osero ḇaḇeri sbuk napnapes faroi snar ḇyeuser sasoser Refo Yahudiya, ḇape snar kakyar faro Yesus Kristus monda. Eḇedari nko kako nkokyar faro Yesus Kristus kwar, insa nkosma ḇaḇenapnapesya snar kakyar faro Kristus. Mboi snar ḇaḇeuser sasoser Refo Yahudiyaḇa.
48002017	Ḇape rofyor mankun nko ḇardi, nkoḇesewar insa ssḇuk ḇaḇenapnapesya maḇe nko ro Kristus, rofyor ani nkofawi nko snonkaku ḇesasar, rarirya ido roi ḇeradine fyasna inja Kristus duffarmyan sasar na ke? Oroḇaḇeri.
48002018	Ḇape aya ine yafasna mankundaya imnis snon ḇeḇeyuk sasoser Refo Yahudi, rofyor yaḇawes kaḇer rosai yakakok kwar na.
48002019	Ḇape yamar kwar faro sasoser agama anna -- inja sasoser anna naiso ḇemun aya -- insa yakenem kuker Allah. Spai epen aya ro aprop kuker Kristus kwar;
48002020	rariryano yakenem, ḇape yakenem ro mankundaya ḇa, mboi Kristus ikenem fnoḇek aya. Ma kankenem ayedi yakenem kuker baken ro baboine, irya kankenem ro kakyarya faro Allah Rumkun ḇyedi ḇeswar aya kwar ma ḇyuk mankundi ḇefarsarser maro aya.
48002021	Nari yapampum saswar-fakamaman Allah ḇyena ḇa. Snar rofyor ḇaḇenapnapes isya ro sasoser Refo Yahudi ido, nari Kristus ḇaḇemarmar ḇyedi ḇyefromo monda.
48003001	Sye, kawasa Galatia mkoyano, ḇemamkarkirḇa, mansei ḇeyawninyan mko kwar? Yesus Kristus ḇyeḇepaiepen kwar ro aprop ani ḇyeḇefasna kwar faro mko ḇake?
48003002	Inja roi yamarisen yafawi ro mko isoine: Mkosma Rurya kwarke snar mkoḇeuser sasoser Refo Yahudi roḇaido snar kakyar faro ḇaḇeḇaryas Ankankinem Ḇeḇyeya?
48003003	Snaro mkomamkarkir ḇaḇeri rarirya? Mkorandak kwar kuker Rurya, raimnai ro ḇarpurya mkomarisen mkosma i kuker papoik ro mankun mko?
48003004	Roi mkosma kwar anna kam nefromoke? Nari nefromoḇa!
48003005	Inja knikine rariso, Allah ḇeḇuk fa mkofo kuker Rurya ma ḇefrur aḇyair kanandor rofandu mko, ifrur rarirya snar mkoḇeuser sasoser Refo Yahudiya roḇaido snar kakyar faro ḇaḇeḇaryas Ankankinem Ḇeḇyeya?
48003006	Rarirya kako kakyar Abraham ḇyedi faro Allah, eḇedari Allah kyor roi ani ḇenapnapesya faro i.
48003007	Inja mkomam, snonkaku ḇekenem kuker kakyarsya sikada Abraham romawa ḇyesirya.
48003008	Ma Refo ifawi ḇepon kwar, Allah ḇyuk napnapesya faro snonkaku ḇeḇe Yahudiḇasya snar kakyar, Ankankinem Ḇeḇye ine ḇyeḇeḇaryas ḇepon faro Abraham kwar: "Snar aw nari er-ersya kam ro sup ine sḇeḇeḇok."
48003009	Inja ḇekenem kuker kakyarsya sikada sisma ḇaḇeḇok fnoḇek kuker Abraham snon ḇekyar ani.
48003010	Snonkaku ḇekyar ma ḇeswarmura ro kankenem sena neknam ro ḇaḇekoreri -- snaro sḇeḇefras? Snar sfas kwar radine: "Fafras faḇe snonkaku ḇeḇeuser ma ḇefrur roi ḇeḇor ḇefas kwar ro syap sasoser Refo Yahudiḇasya."
48003011	Ma ḇaḇenapnapesya isya faro snonkaku osoḇa ro Allah barpon ḇyedi snar ifrur sasoser Refo Yahudi isna kwar, snar: "Snonkaku ḇenapes nari sikenem kuker kakyarya."
48003012	Ḇape sasoser Refo Yahudi ḇyeknam ro kakyaryaḇa, mboi mansei ḇefrur na, nari sikenem snar na.
48003013	Kristus ḇyak namuk ko kwar ro fafras sasoser Refo Yahudi kuker nyan ḇyuk mankundi fa isma fras snar ko, snar sfas kwar radine: "Fafras faro snonkaku ḇekaf ro ai apropya!"
48003014	Yesus Kristus ifrur rarirya kwar, insa kuker i Abraham ḇaḇeḇok ḇyedi rya faro er-er ḇese, isof kuker kakyar kosma Rur ḇeḇeasas kwar ani.
48003015	Naek srar, iḇye yun fasasna oso ro kankenem ras-ras. Asas oso ḇeser kankarem namuk kwar ro snonkaku, osoḇaḇeri faḇyereri roḇa pyami.
48003016	Faro Abraham ma ḇeḇekpu roi Allah ikofen asas ḇeḇor anna kam. Sikofenḇa "faro kpu-kpu ḇyesi" imnis raris kawasa ḇeḇor, ḇape faro snonkaku oser monda: "ma faro kpu besi," isoine Kristus.
48003017	Swaruser ayedi isoine: Allah asas ḇyena ro randakya neḇekarem namuk kwar, inja sasoser Refo Yahudi nari damrer naba, snar insape nasasyar babo ro wampasi wambarek utin rifiak samfur rikior ro ḇarpurya, isof samambraḇ asas ani ipromes.
48003018	Snar, rofyor rosai Allah ḇyuk na neknam ro sasoser Refo Yahudi, mboi neknam ro asasḇa; ḇape snar Allah asas ḇyena ḇyuk saswar-fakamaman ḇyena faro Abraham kwar.
48003019	Rarirya ido fandun rosai kuker sasoser Refo Yahudiya? Sasoser anna nafnoḇek snar ḇaḇeyuk -- sasoser anna nambran isof fafisu kpu ro asas ani ryama -- ma malaikat-malaikatsya ssḇuki faro manfandu oso.
48003020	Manfandu dun wos ro snonkaku oser mondaḇa, mboi Allah ikada ḇyeoser.
48003021	Rariryaido, sasoser Refo Yahudi nasampum kuker Allah asas ḇyenake? Roḇaḇeri. Snar sasoser Refo Yahudi ḇyeḇeḇuk imnis roi oso ḇeḇuk kankenem, rariryaido napnapesya ḇyeknam ro sasoser Refo Yahudiya.
48003022	Ḇape sfas ro Refo radine mboi roi ḇeḇor kam naisya ro ḇaḇepapoik sasarya, insa kuker kakyar faro Yesus Kristus asas ani ḇyeḇeḇuk faro bekyarsya.
48003023	Rofyor kakyar ani ryama ḇaim sasoser Refo Yahudi iwaren warek ko, ma pyadwar ko isof kakyar ani ḇyeḇefasna.
48003024	Rarirya sasoser Refo Yahudi ikfin ko isof Kristus ryama, insa ḇyuk napnapesya maḇe ko snar kakyar koḇena.
48003025	Baboine kakyar ani ryama kwar, inja koisyaḇa kwar ro manwadwaren ḇefarkin ani.
48003026	Snar mkokam mkoḇe romawa faro Allah snar kakyar faro Yesus Kristus.
48003027	Snar mkokam, mkoḇe ḇemasi kuker snonsnon Kristus, inja mkona Kristus kwar.
48003028	Rarisya rarwas oso isyaḇa rofandu snonkaku Yahudi roḇaido snonkaku Yunani, manfyanoḇa roḇaido snonkaku ḇemkei, snon ma bin isyaḇa kwar, snar mko kam mko ḇeoser kuker Yesus Kristus.
48003029	Rofyor Kristus nya mko, mko kako mko ḇeup ro Abraham ma nari mkosma kako Allah asas ḇyena.
48004001	Swaruser ayedi isoine: rofyor snon ḇena waris oso ḇyesnonkuf ḇaim, imnisbos kaku manfyan oso, ḇape i ḇena waris ḇeḇor anna;
48004002	ḇape isya ro manwadwaren ḇefaduru i isof fafisu kmari ikofen faroiya imnis kwar.
48004003	Rarirya ko kako: rofyor koḇesnonkuf ḇaim, koḇemanfyan faro rodur ḇero supswan ine.
48004004	Ḇape fafisuya imnis kwar, Allah iwan Rumkun ḇyedi, ma bin oso daḇen i ma kyunem faro sasoser Refo Yahudi.
48004005	Ḇyeḇewan faḇyak namuk kawasa kam ḇekunem faro sasoser Refo Yahudisya, insa nya ko ḇeromawa ḇyesi.
48004006	Ma snar nya mko ḇeromawa ḇyesi, inja Allah iwan Rumkun ḇyedi Rur ḇyedi fasyun ro kosnesna, ma kyaru: "o Mami, o Mami yedi!"
48004007	Inja mkoḇemanfyan wer ḇa kwar, mboi mko ḇeromawa; rofyor mko ḇeromawa, nari mko kako mkasma Allah waris ḇyena kam.
48004008	Ro ḇeponiwara, rofyor mkomamḇaḇir Allah ḇa, mko ḇemanfyan faro papoik-papoik imnis allah, ḇape Allah ḇekaku naisya ḇaḇeri.
48004009	Ḇape baboine mkofawi Allah kwar, roḇaido Allah ifawi mko kwar, inja rariso mko kaḇer wer faro rodur-rodur ro supswan ḇesambraḇ ḇa ma ḇesaḇarar ma mkomarisen mkorandak mko ḇemanfyan faro na wer?
48004010	Kuker aunos mkofaduru ras ono, paik ono, fafisu ono faswef ma wampasi wambarek ono.
48004011	Yamames warek imbude kandera yena faro mko nefromo mondari.
48004012	Naek srar yor faro mko, insa mkomnis raris aya, snar aya kako yamnis raris mko kwar. Mko frur roi ḇeḇyeḇa oso ḇaim maro aya.
48004013	Mkofawi, mboi ro randakya yaḇaryas Ankankinem Ḇeḇyeya faro mko kwar isoine snar baken ayedi iduf.
48004014	Kaku ḇeri rariryano baken ayedi ḇyefafrowes faro mkono, mkayin ayaḇa mboi mkosrow aya kwar, imnis mkosrow Allah malaikat ḇyesi oso, isyadi wer imnis mkosrow Yesus Kristus mankundi.
48004015	Fyor ani aski ḇeba faro mko! Ma baboine, ḇaḇeaski mkoḇani ryoiyo? Snar yaḇesaksi ḇemko, mboi rofyor ani mkomarisen mker mka mkoḇesi maḇe aya kwar.
48004016	Inja baboine mkokara aya ḇembroḇ mkoḇedi, snar yafasna napnapesya faro mko?
48004017	Sikada sfaḇri sesewar insa ssun mko, ḇape kuker sne ḇenapesḇa sena, snar simarisen ssun mko fa mkoso si kuker kaku ḇeri.
48004018	Mboi iḇye rofyor snonkaku sesewar fasun snonkaku ḇese faro roi ḇeḇye, mboi sifrur rarirya rofafisu nakam, imbude rofafisu aya isya rofandu mko mondari.
48004019	Ne, romawa yesi, snar mko yaḇekandera dafduf yaḇeyaḇen wer, isof rari Kristus ḇyair ro mko.
48004020	Yaswarkuf kaku aya isya rofandu mko rofyor ine fa yawawos kuker mko kuker mkaren ḇese, snar yafawi werba yafrur rosai mufabemko.
48004021	Mkokofen maḇe aya, ne, mko kam ḇemarisen ḇeso sasoser Refo Yahudi, mkomnaf ḇaimke sasoser Refo Yahudiya?
48004022	Ro dia isya sfas, Abraham nya romawa risuru, oso ro infyan bin ḇyedi ma oso ro bin ḇemkeya?
48004023	Ḇape romawa ro infyan bin ani ḇyeḇeaḇen imnis marisen snonkaku ma romawa ro bin ḇemkei ani ḇyeḇeaḇen snar Allah asas ḇyedi.
48004024	Inekada wospeper. Snar bin risuru ansuya supeperyar ḇaḇeasas risuru ro Allah: Oso ḇyeknam ro bon Sinai (isoine Hagar) -- (Hagar daḇen romawa ḇyesi simnis manfyan.)
48004025	Hagar imnis bon Sinai ro sup Arab -- ma imnis kuker Yerusalem ro baboine, snar ikenem ro ḇaḇeinfyan kuker romawa ḇyesi.
48004026	Ḇape Yerusalem ro boiyaswa ikada bin ḇemkeiya ma ikada sna kobedirya.
48004027	Snar sfas kwar radine: "Mkoryaḇ naba ḇae, ne, bin ḇepansnasem ḇefawi ḇeaḇen ḇaim! Mkoryaḇ ma mkobras, ne aw ḇefawi ḇaḇekandera ḇaim dafduf aḇaḇenya! Snar bin swa ḇyedi iburya nari daḇen romawa sibor syadi ro bin ḇeḇeswaya."
48004028	Inja naek srar, mkokada romawa sḇeasas imnis Ishak.
48004029	Ḇape imnis ḇeponiwara, saḇen kuker marisen snonkaku, ḇyewayam faro saḇen kuker marisen Rurya, rarirya baboine kako.
48004030	Ḇape rosai sfas ro Refoya? Ro Refo sfas radine: "Mkoyaw infyan ani kuker romawa ḇyedi, snar romawa ro infyan ani nari daksma warisḇa fnoḇek kuker romawa ro bin ḇemkei ani."
48004031	Inja, naek srar, koine romawa ro infyan aniḇa, mboi romawa ro bin ḇemkeiya.
48005001	Baboine komkei, snar Kristus ḇyuk makakei maḇe ko kwar! Inja mkufnako ro ḇaḇemkei mkoḇedi ma mkomarisen fasrir awer kamnam ḇaḇemanfyan ani wer.
48005002	Kaku ḇeri, aya, Paulus, yakofen faro mko: rofyor mkor famkosma sofakfuk ido, Kristus ḇyefainda faro mkoḇa.
48005003	Yakofen wer faro snonkaku mansei ḇeyor faḇesma sofakfuk, insa sifrur sasoser ḇeḇor kam ḇero Refo Yahudi na.
48005004	Ḇaḇeoser mkoḇedi kuker Kristus imuk, rofyor mkokyar ḇaḇenapnapes sasoser Refo Yahudiya; nari mkokenem ro ḇandibur saswar-fakamaman Allahya.
48005005	Snar fafnoḇek Rurya, ma snar kakyarya faro Kristus, kowaf ḇaḇenapnapes, koswarmura roya.
48005006	Snar kuker Kristus, ḇaḇesofakfuk ro baken, nefandunḇa, mboi fararur kakyarya kuker saswar monda.
48005007	Ro ḇeponiwara mkofaḇri naḇye kwar. Baboine mansei ḇedwarek mko wer, isof mkoso napnapesya wer ḇa?
48005008	Dafdif faro mkoso si wer ndama ro Allah ḇeyor mko kwar aniḇa.
48005009	Mur kermkun ifrur faterigu amek oser ipisen.
48005010	Snar koḇeoser kuker Manseren, inja yakyar mkosma swaruser ḇesebur swaruser ineḇa. Ḇape manseirya wer kako ḇefrur ḇirḇar mko nari isma samamyaiya, ro Allah.
48005011	Ma aya ine wer, naek srar, rofafisu yaḇaryas kaker sofakfuk ani, ḇyefandun, snaro sewayam aya kaker? Rarirya ido, aprop ani ḇyekarui karkar werḇa.
48005012	Iḇyesyadi ḇefrur ḇirḇar mko ansi skar mankunsi monda!
48005013	Naek srar, mkoḇe ḇeyor kwar famkomkei. Ḇape mkona ḇaḇemkei ani imnis fafisu fa mkoḇuki ifrur marisen kankenem ḇesasar awer, mboi iḇye mkuffarmyan yae mko kuker saswar.
48005014	Snar sasoser Refo Yahudi nakam neknam ro wos oser ine, isoine: "Waswar min ḇesi snonkaku ḇese imnis waswar mankundaw!"
48005015	Ḇape rofyor mkarek yae ma mkoren yae mko ido, mko swarepen naḇye, insa mkofarmambri yae awer.
48005016	Kakara yedi radine: mkokenem kuker Rurya kada, nari mkoso kankenem rmomen krafya ḇa.
48005017	Snar rmomen krafya fyamfaḇri kuker rmomen Rurya ma rmomen Rurya fyamfaḇri kuker rmomen krafya -- snar sukam sufamfaḇriyae -- isof ro rarwan ono mkofrur rosai mkomarisen naba.
48005018	Ḇape rofyor Rurya ikfin, mko nari mkokenem ro sasoser Refo Yahudiya ḇa.
48005019	Fararur krafya isna kwar, isoine: farbuk, mamas, rmomen,
48005020	ḇaḇesyom amfyanir, mon, mbroḇ, fadḇan, masasor ro sne, msor, fandun mankun, rakrakrok, rur-makakok,
48005021	ayin, masaser, munara marares, ma ḇese na. Nane kam yaḇuk swarepen faro mko -- imnis yaḇuk swarepen ro ḇepon kwar -- mboi mansei ḇefrur roi ḇerarirya, nari isma rarwas ro Allah Ḇaḇesasoser ḇyedi ḇa.
48005022	Ḇape rofyor Rurya ikfin ido bon ḇyena isoine: saswar, raryaḇ, aski, ḇaḇekaḇaḇaḇ, ḇaḇenaḇye, ḇaḇeuser, ḇaḇesyowi,
48005023	ḇaḇerandun sne, ḇaḇefarmku mankun. Roi ḇeradine sasoser oso isyaḇa faisampum na.
48005024	Yesus Kristus nya manseirya kwar ido, nari myun kraf kuker nafsu ḇeḇor ma rmomen ḇyena kam.
48005025	Rofyor kokenem kuker Rurya, iḇye wer Rur ani ikfin kankenem koḇena kako,
48005026	inja komararesḇa, kosampumyae ḇa ma kayinyae awer ko.
48006001	Naek srar, rofyor mkosrow snon oso rofandu mko ifrur sasar, iḇye syadi ḇekenem kuker Allah Rur ḇyedi, mkokfin snon ani ḇenyan ḇenapes kuker rur kaḇaḇaḇ, ma mkoḇesasor mankun mko, insa mkaksapi awer ro farawrowesya kako.
48006002	Mkofnoḇekyae mko ma mkoḇar kamnam mkoḇena! Rarirya mkoḇeimnis sasoser Kristus.
48006003	Snar rofyor snon oso kyara iso ḇesyadiya, mboi ḇyerarirya ḇaido, ikada ḇyeankar mankundi.
48006004	Iḇye syadi snonkaku oser-oser imnasen mankundi resari ro kankenem ḇyedi; insape imsik mankundi, mboi myam awer faro kankenem snonkaku ḇese.
48006005	Snar snonkaku oser kamnam ḇyena namnis faro i kwar.
48006006	Ma mansei ḇesma farkarkor ro Manseren wosya, nari ḇyerwas roi ismana faro snonkaku ḇeḇuk farkarkor faro iya.
48006007	Mkoḇor awer! Allah myam monda mankundi ḇo ḇyeḇekoryae ḇa. Snar rosai snonkakusya sker ma skekef na nari sinekna.
48006008	Snar mansei ḇeker ma ḇekekef imnis rari snonkaku, nari dinek marmarya ro rari ḇyedi. Ḇape rofyor kyer ma kyekef imnis farkankin ro Allah Rur ḇyedi, nari dinek kankenem ḇekaku ma ḇekain fyoro ro Allah Rur ḇyedi.
48006009	Inja komor awer ro kofrur roi ḇeḇye, snar rofyor fafisuya ryama, nari kinek bon na rofyor ani.
48006010	Rarirya, rofyor kosma fafisu ine, mkorama kofrur roi ḇeḇye faro snonkakusya kam, isyadi faro min koḇesi ḇesma kakyar oser.
48006011	Mkomam, ro mnuk ine mankundayai ḇefas faro mko rodine, kuker fasfas ker ḇeba.
48006012	Snonkaku ḇemarisen ḇeyow mankun kuker roi ḇero baken, sikada sesewar seyayu mko faro ḇaḇesofakfuk, kuker kakara, insa sisma awer kandera snar aprop Kristus.
48006013	Snar snonkaku ḇesma sofakfuksya kako, sfaduru sasoser Refo Yahudiya ḇa. Mboi simarisen, fa mkosma sofakfuk, insa simarares si snar mkoḇeyuser sasoser anna.
48006014	Ḇape ayama yamewerbos kaku yamarares aya, mboi kuker aprop Manseren koḇedi Yesus Kristus, snar kuker i supswan ine ḇyeḇepai maro aya, ma aya faro supswan ine.
48006015	Snar ḇaḇesofakfukke roḇake, nefainda ḇa. Ḇeḇefaindaya isoine snonkaku saḇen babosya.
48006016	Ma snonkaku kam, ḇeḇuk mankun faro kakara ine, aski ḇaḇenaḇye Allah isabu faro si ma faro Israel ḇyesi.
48006017	Inja snonkaku oso ifrur kandera ḇe aya awer, snar aḇyair-aḇyair Yesus nya aya naisya ro baken ayedi.
48006018	Saswar-fakamaman ro Manseren koḇedi Yesus Kristus ḇyeḇok mko! Amin. Ro aya, Paulus
49001001	Aya Paulus, manwawan Yesus Kristus kuker marisen ro Allah, mufaḇe kawasa ḇesren ro Efesus, kawasa ḇekyar faro Yesus Kristus!
49001002	Saswar-fakamaman ma aski ḇerama ro Allah, Kma koḇedi ma ro Manseren Yesus Kristus ryoyus mko.
49001003	Sanandik faro Allah, Kma ro Manseren koḇedi Yesus Kristus, ḇeḇuk kwar maḇeko ro Kristus, ḇaḇeḇok rur ḇeḇor kam ro boiyaswa.
49001004	Snar kuker Yesus Allah kyinfir ko kwar rofyor supswan ine ḇyeḇefrur ḇaimya, insa kosren ma kofarorew ḇa ro ḇarpon ḇyedi.
49001005	Kuker Allah saswar ḇyedi fyasna ḇepon ko kwar ro randakya ro Yesus Kristus fa koḇeromawa ḇe i imnisbos marisen ḇyedi,
49001006	insa koḇuk sanandik mufaḇe Allah saswar-fakamaman baba ḇyedi, ḇyukma ḇeko ro Yesus, Rumkun ḇyedi iswarbos ani.
49001007	Snar ro Yesus kosma fasaspar snar rik ḇyedi, isoine ḇaḇepayasyos ro sasar, imnis nana saswar-fakamaman ḇyena,
49001008	fakamaman ḇyena, ḇyuk fawawi ma kakara, nabor syadi maḇeko.
49001009	Snar fyasna kwar kankunes marisen ḇyedi maḇeko, imnis aw ḇyedi, isoine aw dun namuk kwar ro randakya kuker Yesus
49001010	imnis fasasos faro fafisuya ryama roi ḇeḇor kam neoser ro Kristus ma ḇyeḇru faro nakam, iḇye ro boiyaswa iḇye kako ro supswan ine.
49001011	Yakofen "ro Kristus", snar ro Allah kosma rarwas ro ḇaḇeasas ḇyedi -- koine ro awarya ḇyuk fa kosma rarwas ani imnisbos kuker Allah kakara ḇyedi, ifrur roi ḇeḇor kam imnis marisen ḇyedi --
49001012	insa koine ro randakya bekyar faro Kristus, kosandik faro Allah, baba ḇyedi.
49001013	Ma ro Allah mko kako -- snar mkomnaf kwar wos napnapesya, isoine Ankankinem Ḇeḇye ḇeḇuk koreri faro mko -- ro Allah mko kako, rofyor mkokyarya, Allah ḇyuk aḇyair mboi nya mko, isoine Rur Ḇesren ḇyedi ḇyeasas kwar faro mko ani.
49001014	Ma Rur Ḇesren ani isaramper ko insa kosma rosai Allah ḇyeasas kwar faro kawasa ḇyesi, isoine ḇaḇefaspar ḇefrur fa Allah nya ko, insa kosandik Allah baba ḇyedi.
49001015	Snar yamnaf kwar mkokyar faro Manseren Yesus ma mkoswar snonkaku ḇesrensya,
49001016	inja yamnaiḇa yakofen kasumasa ḇemko. Ma indo yaswarepen mko ma yanadiwarek mko ḇesya kwar,
49001017	ma yor ḇe Allah Manseren koḇedi Yesus Kristus, Kma ḇepyum ani, ḇyuk Rur fawawi nanem ḇyedi fa fyasna i faro mko isof mkomambir kaku i.
49001018	Insa kakara ḇero snembri neḇeseḇen fanasnai, insa mkofawi sanemura ro rosai nari mkosma ro fararyor ḇyedi: isoine payamyum ḇeḇor ḇyena fyasos mufaḇekawasa ḇesrensya,
49001019	ma Allah papoik ḇyedi iba faro ḇekyar koya, imnis raris mankundi papoik ḇyedi,
49001020	ḇyuki ifrur rofafisu ḇyawes Kristus rofandu ḇemarsya ma ḇyeifa kyain ro ḇar raku ḇyedi ro boiyaswa,
49001021	kankain Kristus ikaki syadibur ro ḇeḇuk sasoser ḇeborsya kam, ḇesma papoiksya kam, ḇeḇeḇrusya kam, ma manseirya kaker ḇeḇesnonsnon ro supswan ine mondaḇa ma supswan nari ḇeramaya.
49001022	Ma roi ḇeḇor kam Allah ryir na kwar ro Kristus weḇam ḇyedi ma ḇyeifa ḇyeḇru ro jemaat ro roi ḇeḇor nakam kwar.
49001023	Jemaat ani Kristus baken ḇyedirya, iḇeḇefa namnis, snar mankundi ḇefrur roi ḇeḇor kam fanamnisya.
49002001	Ḇeponiwara mkomar snar ḇaḇeyuk ma sasar mkoḇena.
49002002	Mkokenem ro sasar na, snar mko nyan supswan ine, ma mkoḇeyuser ḇesma papoik ḇaḇesasoser ro sansoren, isoine rur ḇeḇarḇor baboine ḇefararur rofandu snonkaku ḇeḇarḇorsya.
49002003	Kaku ḇeri roḇeponiwara ko kako sakkor ko rofandu si, rofyor kokenem ro kakara ma marisen baken ḇeḇarḇor koḇena. Rofafisu ani kosma masasor ro Allah kako, imnis snonkaku ḇese ansi.
49002004	Ḇape Allah ḇyuk maḇe ko fakamaman snar ifo kuker saswar ḇeba.
49002005	Koine snonkaku ḇemar kwar snar sasar koḇena -- ḇape ifrur fa kokenem kaḇer fnoḇek Kristus, snar saswar-fakamaman Allah mkosma koreri --
49002006	snar koḇeoser kuker Yesus Kristus, Allah ḇyawes kaḇer ko ma ḇyuk moḇ ḇeko fnoḇek Yesus Kristus ro boiyaswa,
49002007	insa rofafisu nari ḇeramaya, fyasna saswar-fakamaman ḇyedi imnis raris ḇaḇye ḇyedi maḇeko ro Yesus Kristus.
49002008	Snar saswar-fakamaman mkosma koreri snar kakyar; ima bon ro sasewar bediḇa, mboi Allah i ḇeḇukiya,
49002009	ine bon ro fararur bediḇa: insa snonkaku ono simarares awer mankunsi.
49002010	Snar Allah iso ḇefrur konya, koḇe ḇefrur ro Yesus Kristus insa kofrur fararur ḇeḇye, Allah fyasos ḇepon maḇeko kwarya.
49002011	Rarirya mkoswarepen, mboi fafisu iwara -- mkoḇe snonkaku Yahudiḇa ḇesma aḇyair ro baken, imnis snir ḇesnonkaku ḇesma sofakfuk ḇa ro kawasa Yahudi ḇenir mankunsi "ḇesofakfuk", isoine sofakfuk ro baken kuker fararur snonkaku, --
49002012	mboi rofafisu ani mkoḇeoser kuker Kristusḇa, mkaksun ḇekawasa Israel ḇa ma mkaksma rarwasḇa ro asas sikofen na, kuker saneraroḇa ma kuker Allah ro supswan ineḇa.
49002013	Ḇape baboine mkoḇeoser kuker Yesus Kristus, ḇeponiwara mko "ḇinkwan", ḇape mko "fanam" kwar snar Kristus rik ḇyedi.
49002014	Snar ikada aski ma raryaḇ koḇedirya, ifrur fakawasa Yahudi ma kawasa Yahudiḇa sḇeoser kwar ma kyakok ayar ḇerwas, isoine ḇaḇembroḇ,
49002015	snar marmar ḇyedi; imnis snonkaku ipyos kwar sasoser Refo Yahudi ma sasoser ḇeborna ma ifrur er ansuya fasuḇe er oser snonkaku babo ḇeḇeoser kuker Kristus, ma rarirya ifrur askiya,
49002016	ma ifrur fa er ansuya suḇedasi kuker Allah fa suḇebaken oser, kuker aprop ipyos ḇaḇembroḇ ro su.
49002017	Ryama ma ḇyaryas kwar aski faro "ḇeḇinkwan" mkoya ma aski faro "ḇefanamsya",
49002018	snar kuker Kristus kokam -- iḇye kawasa Yahudi iḇye kawasa ḇeḇe Yahudiḇa -- kosma Rur oser fakofanam Kmari.
49002019	Rarirya mkoḇe amber ma mandamanḇa, mboi mkoḇe min kina oser ro snonkaku ḇesren ma kina-kina ro Allah,
49002020	sḇawes robo araref manwawan ma nabisya, kuker Yesus Kristus ḇeḇe karui dopir.
49002021	I ḇepam ḇaḇawes rum ani ḇesiper fa ḇyerum ḇepyum faro Allah ḇesrenya, ro Manseren.
49002022	Kuker Kristus mko kako mkomnis dera-dera insa mkoḇe ḇeḇawes fa mko kako mkoḇe Rum Rur faro Allah.
49003001	Rarirya aya ine, Paulus, manfamyan Yesus Kristus, ḇesmai snar fandun mkoḇena, ne kawasa ḇefawi Allahḇa
49003002	-- ma mkomnaf kwar rariso fararur saswar-fakamaman Allah, sikyar mabe aya faro mko,
49003003	isoine kuker nyan mamam sfasna maḇe aya kankunes, imnis fas-fas ḇeknampu yafas iyasne.
49003004	Fyor mkowasya i, nari mkofawi kakara ayedi ro Kristus kankunes ḇyedi,
49003005	rofyor syos ḇeponiwara kankunes ani ḇyeḇeḇaryas ḇa faro romawa-romawa snonkaku, ḇape ro baboine Allah Rur ḇyedi fyasna i faro manwawansya ma nabi ḇesren ḇyesya,
49003006	isoine snonkaku ḇeḇe Yahudiḇa, ḇape snar Ankankinem Ḇeḇye, sisma kako ḇaḇeromowi ma sḇekina ro baken ma siwarpu ro amar ssḇuk ro Yesus Kristus ani.
49003007	Ro Ankankinem Ḇeḇye ani yuffarmyan kwar raris Allah saswar-fakamaman ḇyukma ḇeaya, imnisbos kaku fararur papoik ḇyedi.
49003008	Aya kada, yaḇyeḇa syadi rofandu kawasa kam ḇesrensya, ḇape ssḇuk saswar-fakamaman ine, insa yaḇaryas mufaḇe kawasa ḇeḇe Yahudiḇa nana Kristus ḇyena nari ḇeḇroḇa,
49003009	ma insa yaḇaryas rosai ḇeḇeknam ro fararur kankunes ro wampasi wambarek utin-utin ono ḇeyokef ro Allah, ḇeau roi nakam,
49003010	baboine insa jemaatna nbaryas Allah fawawi ḇeḇor ḇyena faro ḇeḇuk sasoser, ma ḇesma papoik ro boiyaswa,
49003011	imnisbos kuker Allah marisen ḇyena ḇekain fyoro, ifrur kwar kuker Yesus Kristus, Manseren koḇedi.
49003012	Kokyar faro Kristus ma koḇeoser kuker i nari komsik ma kosma nyan ḇesun mufaḇe Allah, kuker kakyar koḇena faro i.
49003013	Rarirya yor faro mko, insa mkomkak warek awer aya ro kandera ayedi snar mko, snar kandera ayedi kada idaw ḇaḇye ḇemko.
49003014	Rarirya yakain wepur yaḇansubainaḇe Mami ḇarpon ḇyedi,
49003015	faro i kina kam ro boiyaswa ma ro supswan ine sna snonsnon ḇyedi.
49003016	Yaḇenadi insa Allah ḇeḇye syadi imarisen ḇyuk samambraḇ ma makaku faro mkosnemna kuker Rur ḇyedi,
49003017	insa Kristus kyain ro mkosnemna snar kakyar mkoḇena, ma mkoḇe rares ma mkoḇe knam ro saswar.
49003018	Yanadi, insa mko ma snonkaku ḇesrensya kam mkofawi, saswar Kristus ḇyedi aḇaḇamya, kawanwanya, kakakiya ma swafya,
49003019	insa mkofawi kaku saswar Kristus ani isyadi fawawi ḇeḇor kam. Yanadi, insa mkofo kuker Allah ḇaḇeimnis ḇyena.
49003020	Kuker Allah papoik ḇyedi ḇefararur sambraḇ ro ko, Allah ifrur rosai kam nasyadi ro rosai konadi ma korna roḇa kokarana,
49003021	Allah imarisen akak-awob ro jemaat sisandik Allah kada ro Yesus Kristus isof fyoro-fyoro. Amin.
49004001	Snar rarirya yaḇuk swarapepen faro mko, aya, snon sḇefa ḇesma samamyai snar Manseren, insa kankenem mkoḇena namnis snonkaku sor kwar imnis raris fararyor ani.
49004002	Inja mkorun mkosnemna ḇesya kwar, mkosnemna nasḇunek ma mkokaḇaḇaḇ. Mkofasnai saswar mkoḇena ro mkofnoḇekyae mko.
49004003	Ma mkoḇesewar famkofaduru ḇaḇeoser Rurya insa fyesepen mko kuker aski:
49004004	baken oser ma Rur oser, imnis raris moḇ sor mko kwar raya faro saneraro oser ro fararyor mko smaya,
49004005	Manseren oser, kakyar oser, masisren oser,
49004006	Allah oser ma Kma ro roi nakam, Allah robo roi nakam ma ifnoḇek roi nakam ma nya papoik nakam.
49004007	Faro oser-oser ro ko ssḇuk kwar saswar-fakamaman siso warnkyara Kristus ḇyukya.
49004008	Rarirya mnuk ro Refo doḇo: "Rofafisu dek ḇemoḇ ḇekaki, dun women sibor; i ḇebuk roi ḇeḇor ḇeḇye faro snonkaku."
49004009	Rarirya "dek kwar" isoine, ido kwar kako ḇesupswan mun ḇerabaḇ syadiya?
49004010	I ḇedo kwar, i kako dek ḇinkwan ḇemoḇ ḇekaki syadi kwar ro nanki kam, insa ifrur mnis roi ḇeḇor kam.
49004011	Ma i ḇeḇuk kwar iḇye manwawan, iḇye kako nabi-nabi, iḇye manbaryas Ankankinem Ḇeḇye, iḇye kako manfarandous ma ḇeḇuk farkarkorsya,
49004012	insa sfasos snonkaku ḇesren faro fararur afuffarmyan, faro ḇaḇawes Kristus baken ḇyedi,
49004013	isof kokam kosma kwar ḇaḇeoser ro kakyarya ma fawawi ḇekaku ro Allah Rumkun ḇyedi, ma komnis snonkuf ḇepduk, ma faḇaḇye muma ḇesur imnis Kristus,
49004014	inja komnis romawa kasun werḇa, ro farkarkor wam syoso-syoso ḇefrur ḇirḇar ro farfnak fromo ro snonkaku ḇefawi ankarkar ḇeḇuk farkarkor ninyan,
49004015	ḇape kuf nako farkarkor ḇenapes ma saswar, ro roi ḇeḇor kam insa nasur faro i, isoine Kristus, ḇeḇeḇruya.
49004016	Ro i baken ḇesiper ani, -- ḇyeḇesyos ma ḇyeḇeyaḇek ḇeoser imnis afuffarmyan baken ḇesiper ro kina oser-oser, --ḇesma sasur ḇyedi ma ḇeḇawes mankundi ro saswarya.
49004017	Rarirya kuker snonsnon Manseren, yakofenbos faro mko: Mkokenem kaker awer imnis snonkaku ḇefawi Allah ḇa kuker kakara ḇeḇefromo
49004018	ma kakara ḇepampan ḇyena sikenem ḇinkwanbur ḇaḇeoser kuker Allah, snar fawawiḇa ma pakakrek ro sisnesna.
49004019	Ḇaḇaḇir sena napup, isof siso rmomen ḇeḇor kam, ma sifrur farbuk raris marisen sena kuker mamyaiḇa.
49004020	Ḇape mko kada mkoḇese kaku ḇeri. Mko kada mkofarkor kwar ma mkofawi Kristus.
49004021	Snar mkomnaf i kwar ma mkosma farkarkor ro i ma mkoḇeuser napnapes ro Yesus,
49004022	isoine mkosawen kankenem ḇekwar ro ḇepon, rmomenya kyakok kwar kuker ankarkar,
49004023	insama mkosnemna ma kakara ḇeḇor mkoḇena nbabo kam,
49004024	inja mkokenem babo, imnis raris Allah ifrur kwar ma marisen ḇyedi isoine kankenem ḇenapes, ma ḇesren.
49004025	Rarirya mkosawen ankarkar ma mkokofen roi ḇekakuyae faro mko, snar kokam koḇekina ro Kristus baken ḇyedi.
49004026	Rofyor mkomsor, mkomsor isof ori isyun epen awer, rarirya ido mkoḇesasar,
49004027	inja mkoḇuk fafisu faro Ibirisya awer.
49004028	Snonkaku ḇekarawraw, kyaraw wer awer, iḇye syadi ifararur sambraḇ kaku ro fararur ḇeḇye kuker ḇra ḇyesuya, isof isma roi ono faḇyerwas na faro snonkaku ḇesma mnisḇasya.
49004029	Wawos ḇemamas nasasyar awer ro mkosḇamna, mkawos kuker wos ḇeḇefandun ḇeḇawes, insa ḇemnafsya, sisma saswar-fakamaman.
49004030	Mkofrur snefafardun Allah Rur Ḇesren ḇyedi awer, snar Rur ani ryem mko kwar famkowaf ras Koreriya.
49004031	Mkosawen swaruser ḇeḇor ḇesarmar ro mkosnemna, dosam masasor, rakrakrok ma famfaras, rarirya kako ḇarḇor ḇeḇor ḇero mkosnemna kam.
49004032	Mboi mkosnemna nfafir faro min mkoḇesi, mko swaryae mko, ma mkoḇuk ampunyae faro mko, imnis raris Allah ḇyuk ampun ḇemko ro Kristus.
49005001	Rarirya mkoso asuser Allah, imnis romawa iswar kaku
49005002	ma mkokenem ro saswar, imnis Yesus Kristus iswar mko ma ḇyuk mankundi fa ḇyefarsarser samsom ḇediref faro Allah.
49005003	Ḇape farbuk ma roi ḇemamas roḇa fararur famfnom neḇekofen awer rofandu mko, imnis kankenem ro snonkaku ḇesrensya.
49005004	Rarirya kako wos ḇemamas, ḇeḇebei roḇa fararur famfnom -- snar roi ḇeradine nasyusḇa -- iḇye syadi wakofen kasumasa faro Allah.
49005005	Mkoswarepen naḇye: snonkaku ḇefrur farbuk, ḇefrur mamas roḇaido snonkaku ḇefrur famfnom, isoine ḇesyom faro amfyanir, osoḇaḇeri fanari isma rarwas ro Kristus ma Allah Ḇaḇesasoser suḇedi.
49005006	Mkoḇor awer kuker wos ḇeḇebeidi ro snonkaku, snar roi ḇerarirya nbuk masasor faro Allah ro kawasa ḇeḇeuser i ḇasya.
49005007	Mkoḇebati awer kuker si.
49005008	Ḇepon iwara mkoro pampan, ḇape baboine mkoroi Manseren isnai ḇyedi. Inja mkokenem imnis romawa ro isnaiya,
49005009	bon ro isnaiya isoine kankenem ḇeḇye ma fararur ḇenapes ma ḇekaku faro Allah,
49005010	ma mkoḇesewar fa mkomamḇaḇir rosai ḇefrur sneprei faro Allah.
49005011	Mkoso ma mkun awer rarwas ro fararur ḇepampan ḇeḇefaindaḇa, iḇye syadi mkosampum fararur anna.
49005012	Snar roi sifrur ro kankunes sikofen na ido nafrur mamyai kwar.
49005013	Ḇape roi ḇeḇor ḇero isnaiya na nfababa, snar isnaiya isnaiyar nakam kwar.
49005014	Rarirya sikofen kwar: "Mkokḇok, ne, ḇeyenef mko, ma mkiḇer mko rofandu ḇemarsya ma nari Kristus isnai mko."
49005015	Rarirya, mkokara naḇye kaku, mkokenem rariso, mkomnis awer snonkaku ḇefawi royoḇa, mboi mkokenem imnis snonkaku ḇemamkarkir,
49005016	mkofandun fafisuna kuker aunos, snar fafisu ine fafisu ḇeḇarḇor.
49005017	Snar rarirya mkofawi royoḇa awer, ḇape mkoḇesewar insa mkofawi Manseren marisen ḇyedi.
49005018	Ma mkinem awer anggur ḇefrur masaser mko, snar anggur ifrur rarmomen-nafsu, mboi mkoḇesewar insa mkofo kuker Rurya,
49005019	ma mkowawosyae faro min mkoḇesi kuker dow, dow sanandik. Mkodisen dow rurya mkobras faro Manseren kuker sneḇesiper.
49005020	Ma mkomarisen syadi ro roi ḇeḇor kam ma mkokofen kasumasa ḇesyakwar faro Allah -- Kmaya, kuker snonsnon ro Manseren koḇedi Yesus Kristus,
49005021	ma mkorun mankun mko oser faro ḇeseya ma nari mkomkak Kristus.
49005022	Ne, bin, kwunem faro swambri imnis kwunem faro Manseren,
49005023	snar swambri ḇyebru faro aw imnis raris Kristus ḇyebru ro jemaat. I kada ḇyuk aski faro jemaat ḇeḇebaken oser ro i.
49005024	Snar jemaat kyunem faro Kristus, rarirya kako binya kyunem faro swari ro roi ḇeḇor kam.
49005025	Ne, snon, waswar swambri imnis Kristus iswar jemaat kwar ma ḇyuk mankundi faḇyesom warek jemaat ani
49005026	ma fyasren jemaat, fyasren kwar ani kuker war masisren ma Allah wos ḇyedi,
49005027	insa ḇye jemaat ani fadores ro ḇarpon ḇyedi kuker baba fyarorewḇa, ikruremḇa roḇaido eḇesena, insa jemaat isren ma fyarorewḇa.
49005028	Rarirya kako snonya iswar swari kada imnis raris baken mankundi ḇyedi: Mansei ḇeswar swari imnis raris iswar mankundi.
49005029	Snar snonkaku oso dayin baken mankundi ḇyedi ḇaim, mboi fyaduru ma ḇyemanmin i imnis raris Kristus faro jemaat ḇyedi,
49005030	snar koine kina ro Kristus baken ḇyedi.
49005031	Ro Refo sfas radine, "Rarirya nari snon oso ibur snari ma kmari ma ḇyeoser kuker swari, isof suḇe baken oser."
49005032	Kankunes ine ibabos, ḇape ro yakofen kukerya isoine ḇaḇeoser Kristus kuker jemaat ḇyena.
49005033	Ḇape rariso wer kako snon mko oser-oser: iswar swari imnis iswar mankundi ma bin oser-oser iḇye kada ḇyesyowi swa ḇyedi.
49006001	Snar rarirya, ne, romawa mko, indo mkosouser sasoser ro sna-kma mkoḇesi snar Manseren.
49006002	Mkoḇesyowi sna-kma mkoḇesi -- ine kada sasoser ḇeḇefandun ro asas ine:
49006003	insa mkosma aski ma kankenem ḇekwan ro supswan ine.
49006004	Ma kma mkoya, mkomsor awer romawa mkoḇesi, mboi mkofarkor si kuker farkarkor ma ananun Manseren.
49006005	Ne, manfamyan mkoya, mkosouser tuan mkoḇesi kuker makakak ma radadai kuker sne ḇeḇye ro supswan ine, imnis raris mko souser faro Kristus,
49006006	ma mkoso user ro ḇarpon sena monda awer fa mkofrur sneprei sisnesna, ḇape mkomnis manfyan faro Kristus inja mkofrur Allah marisen ḇyena kuker sne ḇesiper,
49006007	ma ḇemarisen ḇefrur afuffarmyan ḇyedi imnis snonkaku ḇeyuffarmyan faro Manseren mboi faro snonkaku ḇa.
49006008	Mkofawi, mboi snonkaku oser-oser, iḇye manfamyan, iḇye kako ḇemkei, rofyor ifrur roi ḇeḇye oso, nari isma munsu ḇyedi ro Manseren.
49006009	Ma tuan-tuan mkofrur rarirya kako faro si ma mkosawen masasor. Mkoswarepen, mboi Manseren sedi ma Manseren mkoḇedi isya ro boiyaswa ma ikada snonkakusya simnis kam.
49006010	Ḇarpurya, mkosambraḇ kuker papoik ro Manseren.
49006011	Mkuf Allah romamun ḇeḇor fyasos faḇyuk faro mkona, insa mkofarmku mkosampum Ibiris ankarkar ḇyena;
49006012	snar kofaḇri fakosampum snonkaku ḇa, ḇape kosampum samambraḇ ḇeḇuk sasoser, ḇesma papoiksya, ḇeḇeḇru ro supswan ḇepampan ine, rur ḇeḇarḇor ro farsyos sansoren.
49006013	Snar rarirya mkun Allah romamun ḇeḇor fyasos na, insa mkosambraḇ mkoḇuk sampum ro ras ḇeḇarḇor ani ma mkores nako, famkokfrur mnis roi ḇeḇor kam kwar.
49006014	Inja mkores nako, mkoḇoḇek roi ḇeḇoḇek napnapesya ma mkosansun-sansun embroḇ napnapesya,
49006015	mkosower mkowemna kuker roi ḇesower wemin, ma mkoḇaryas Ankankinem Ḇeḇye ro askiya.
49006016	Rofafisu nakam mkun adai kakyar snar kuker adai ani nari mkofasye ikoi ḇesak nakam ro Ibirisya;
49006017	mkosaswo ḇaḇeaskiya imnis roi ḇesaswo ma Allah wos ḇyedi imnis sepada Rurya,
49006018	mkofrur nakam kuker nadi famkor fafnoḇek ro Allah. Mkonadi kada rofafisu nakam kuker Rurya ma mkomnai awer ro nadi ma fararyor faro snonkaku ḇeḇor ḇesrensya,
49006019	ma aya kako, insa yasma wawos ḇemnis, rofyor yaḇas sḇadon ayedi, yasma fakamaman ḇenapes, insa yaḇri yaḇaryas kankunes Ankankinem Ḇeḇye,
49006020	yuffarmyan imnis manwawan sḇefa ḇesmai. Mkonadi kada insa kuker ḇri yaḇaryas i, imnis moḇ yawos rai.
49006021	Insa mkofawi rariso ro mankundaya ma rariso ro dine, nakam nari Tikhikus, naek koḇedi yaswar ani ma ḇefnoḇek aya ro afuffarmyan ro Manseren, nari ikofen ḇadir faro mko.
49006022	Kuker kakara ine yawan i faro mko insa ikofen ḇadir rariso kuker nko faro mko ma iwos sneprei mkosnemna.
49006023	Aski ma saswar kuker kakyar ro Allah, Kmaya ma Manseren Yesus Kristus ryowus mko kam.
49006024	Iḇye Allah ḇyeḇok naek srar mko kam kada, ḇeswar Manseren koḇedi Yesus Kristus kuker saswar ḇekain fyoro-fyoroya. Ro aya Paulus
50001001	Syap ro Paulus ma Timotius, Yesus Kristus manfamyan ḇyesi, faro Allah kawasa ḇyesi kam ro Yesus Kristus ro Filipi, kuker manfarkin ma ḇeyuffarmyan (syamas) jemaat.
50001002	Saswar-fakamaman ma aski-marisen ro Allah, Kma koḇedi, ma ro Manseren Yesus Kristus ryous mko kada.
50001003	Rofyor yaswarepen mko rofafisu ono yakofen kasumasa faro Allah yedi.
50001004	Ma rofyor yanadiwarek mko kam, yaḇenadi ḇesya kwar kuker sneḇemarisen.
50001005	Yakofen kasumasa faro Allah yedi snar ḇaḇeoser mkoḇedi ro ḇararyas Ankankinem Ḇeḇye ro ras randakya isof baboine.
50001006	Inja yakyar kuker sne ḇesiper, insa Allah, ḇerandak fararur ḇeḇye ine rofandu mko, nari ifnoḇek pdefi isof ro papupesya ro ras Yesus Kristus kyaḇer muma werya.
50001007	Mboi yakara rarirya kwar ro mko kam, snar yaswarepen mko ro sneri, snar mko kam mkosma rarwas ro saswar-fakamaman Allah ḇyuk ḇeaya, iḇye rofyor yasmai ro bui, iḇye kako rofyor yaḇesanowarek Ankankinem Ḇeḇyeya.
50001008	Snar Allah ḇyesaksi ḇeaya ro roi yakofen na kaku ḇeri yaswar mko kuker saswarkuf ro Yesus Kristus mankundi.
50001009	Ma yanadi radine, iḇyekada saswar mkoḇena nafo ro fawawi ḇenapes ma kakara ḇeḇor kam,
50001010	isof mkokinfir roi ḇeḇye kam, insa mkosren ma mkofarorewḇa famkowaf Kristus ras ḇyedi,
50001011	ḇefo kuker bon napnapes Yesus Kristus ifrur kwar faro payamyum ma sanandik Allah.
50001012	Yamarisen, insa naek srar mkofawi, mboi roi ḇeradine kuker aya nane, nai ḇeḇewar fa Ankankinem Ḇeḇye iryer,
50001013	isof ḇekon ro istana (rum) Gubernur ma snonkaku ḇese ḇero diansya kam sakfawi yasmai ro bui snar Kristus.
50001014	Ma samamyai yedi eḇedari naek srar ḇena kakyar oser sibor sikyar syadi faro Manseren ma simsik ḇo siwawos ro Allah wos ḇyedi kuker makakak ḇa.
50001015	Snonkaku ono sisya sḇaryas Kristus snar masasor ma rakrakrok, ḇape ono kako sḇaryasi kuker kakara ḇeḇye.
50001016	Snonkaku sine kada sḇaryas Kristus kuker saswar, snar sifawi, mboi aya isya rodine fayaḇesanowarek Ankankinem Ḇeḇyeya,
50001017	ḇape ḇesesya snar ḇaḇefandun mankunsi sena ma kuker kakara ḇenapesḇa, skara ḇo soḇo kuker rarirya sifrur samamyai yedi famyarḇak ro bui.
50001018	Ḇape rariryano royoḇa, snar rariso wer kako, Kristus ḇyeḇeḇaryas, kuker kakara ḇesasar roḇaido kakara ḇeḇye. Roi ḇeradine yamarisen na. Ma nari yamarisen faswef,
50001019	snar yafawi, mboi ro roi ḇeḇor nane kam ḇarpurya isoine yasma aski snar nadi mkoḇena ma fafnoḇek ro Yesus Kristus Rur ḇyedi.
50001020	Snar roi yaḇe ḇare ma yakyar kakuya isoine mboi ro roi ḇeḇor anna kam nari yamai ḇa, mboi raris fafisu nakam, rarirya baboine, Kristus isma syom snar aya, ro kankenem yedi, iḇye ro marmar yedi kako.
50001021	Snar kankenemya maḇe aya Kristus irya ma marmarya fainda rirya.
50001022	Ḇape rofyor nari yakenem ro supswan ine, irya fyasna ḇeaya yafararur fayaḇuk bon. Inja rosai nari yakimfirya, yafawi ḇa.
50001023	Ḇar risuru suḇedifer aya: yamarisen yara yakain fnoḇek Kristus -- ikada iḇye syadi kaku;
50001024	ḇape fandun syadi yakain ro supswan ine snar mko.
50001025	Ma ro kakyar ine yafawi: nari yakain ma nari yarowus mko kam wer, insa mkosamberen syadi ma nkoryaḇ snar kakyarya,
50001026	isof masasik mkoḇena ro Yesus Kristus nasyadi wer snar aya, rofyor yakaḇer faro mko.
50001027	Iḇye syadi mkokenem namnis kuker Kristus Ankankinem Ḇeḇye ḇyedi insa rofyor yaramufa yamam, mboi rofyor yarafa ḇaido yamnaf, mboi mkores nako ro rur oser, ma mkoḇe sne oser ro fararur faro kakyar ḇerama ro ḇaryas Ankankinem Ḇeḇye,
50001028	kuker makakak kermkuno ḇaḇeri faro mbroḇ mkoḇesi. Faro sikam irya aḇyair raroya, ḇape faro mko aḇyair ro askiya, ḇerama ro Allah.
50001029	Snar faro mko mkosma fakamaman snar kakyar faro Kristus monda ḇa, mboi mkoḇekandera kukeri kako,
50001030	ḇaḇesewar mkoḇedi imnis kuker rosai mkomam ro aya, ma baboine rosai mkomnaf ro aya.
50002001	Inja ro Kristus ananun naisya, sneprei ma saswar, ḇaḇeoser ro Rurya isya, saswarya ma snesoya isya,
50002002	insa mkofrur mnis raryaḇ yedi isoine: iḇye mkona sne-kakara oser, mkona saswar oser, rur oser, kakara oser,
50002003	mboi mkosewar ḇaḇefandun mankun mkoḇena ḇardi awer roḇa sanandik ḇeḇefromo awer. Inja iḇye kuker randun sne mkomam min mkoḇesi sikaki syadi ro mankun mko;
50002004	ma mkono oser-oser syewar fandun mankundi ḇyena awer, ḇape fandun snonkaku ḇesesya kako.
50002005	Iḇye ro kankenem kayam mkona, swaruser ma ḇaḇir raris kosma ro Yesus Kristus kako,
50002006	I kada imnis kuker Allah, ḇape kyara ḇaḇaḇeoser ḇyedi ḇemnis kuker Allah, nari iḇriwarek naḇa.
50002007	Mboi ryir nakam kwar ma ḇyeimnis mankundi raris manfyan oso. Imnis raris snonkaku, ma ikenem imnis snonkaku.
50002008	Ryun mankundi, ma ikenem kuker aunos faro Allah isof imar -- isoine spai ro aprop faimar.
50002009	Eḇedari Allah ikanowi fa ikaki syadi, ma ḇyuk faroi snonsnon ḇeba syadi ro snonsnon besena kam.
50002010	Ma faro ḇaḇesyowi Yesus, roi ḇeḇor kam ḇekenem ro boiyaswa, ma ro supnane baḇna, nari nbansuba faroi.
50002011	Sikam nari skarem Yesus Kristus ikada Manseren, ma rarirya Allah Kmaya isma syom.
50002012	Naek srar yaswar kaku mkoine, indo mkoḇeuser; inja mko fararur faswef ro sasewar koreri mkoḇena kuker makakak ma araryof, imnis raris rofyor aya isya rofandu mko, mboi isyadi baboine rofafisu aya isya rofandu mko ḇa kako,
50002013	snar Allah iso ḇefararur ro mko iḇye marisen ma ro fararur kako imnis marisen ḇyedi.
50002014	Mkofrur roi ḇeḇor kam kuker sasurem ma famfaḇri awer,
50002015	ma mkofrur sasar awer, imnis Allah romawa ḇesren ḇyesi rofandu snonkaku ḇeḇarḇor ma ḇesasar ma ḇeḇor sine, isof mkosna rofandusi imnis maksya ro supswan ine,
50002016	ma mkoserepen ro wos ḇekenemya, insa ro ras Kristus ḇyedi yamsik aya, mboi yafaḇri waworek ḇa ma yaḇekandera fromo ḇa.
50002017	Ḇape rik ayena neḇesbawer ḇefasarser kako snar kakyar mkoḇena, yamarisen naba ma yaryaḇ naba kaku kuker mko.
50002018	Ma rarirya kako nari mkoryaḇ kaku ma mkoryaḇ kuker aya.
50002019	Ḇape ro Manseren Yesus yakyar nari yawan Timotius faro mko, insa yasma sneprei kako rofyor yamnaf rariso kankenem mkoḇena.
50002020	Snar snonkaku oso isya ro dine ḇa, ḇena sne ma kakara oser kukeri ma ḇekara kaku ḇeri ḇaḇefandun mkoḇena;
50002021	snar sikam ssewar ḇaḇefandun mankunsi sena, mboi ḇaḇefandun ro Yesus Kristus ḇa.
50002022	Mboi mkofawi ḇaḇeuser ḇyena neḇemnasen kwar ma ifnoḇek aya kwar ro afuffarmyan ro Ankankinem Ḇeḇyeya imnis romawa oso ifnoḇek kmari.
50002023	Iso nari yakyar yawan fasaw mufaḇemko, rofyor wawos ḇekur aya nane nasnai kwar maḇeaya.
50002024	Ḇape yakyar faro Manseren, nari mankundaya kako yarakaki fasaw faro mko.
50002025	Rofafisu ine yakara iḇye yawan Epafroditus faro mko, isoine naek ayedi ma min ḇefararur kayam, mkowan faḇeyuffarmyan aya ro ḇaḇefandun yena.
50002026	Snar iswarkuf mko kam ma imkakwarek mko snar mkomnaf dafduf ḇyedi kwar.
50002027	Kaku iduf rawo fanam imar, ḇape Allah iswari, ma derer monda ḇa, mboi aya kako, insa yaḇekandera mankenem awer.
50002028	Eḇedari yawan fasaw i, insa rofyor mkomam i, mkoryaḇ wer ma sneri iknon.
50002029	Inja mkosrow i kuker marisen ḇeba ma mkoḇesyowi snonkaku ḇerariryasya.
50002030	Snar kuker fararur Kristus ḇyena indokada imar ma ḇyuk rur ḇyedi fa ifrur mnis rosai ḇemisḇa ro afuffarmyan mkoḇena maro aya.
50003001	(1a) Papupesya naek srar mkoryaḇ snar Manseren. (1b) Yafas radine faro mko snar nmarḇak maro aya ḇa mboi nbuk aski faro mko.
50003002	Mkosasor mko ro nafsya, mkosasor mko ro snonkaku ḇeḇarḇorsya, mkosasor mko ro sofakfuk ḇesasarna,
50003003	snar koine snonkaku ḇesma sofakfuk ḇekaku, ḇeḇeari kuker Allah Rur ḇyedi, ma ḇemsik kuker Yesus Kristus mboi kosma kakyar faro rari snonkaku ḇa.
50003004	Kaku ḇeri aya kako yasma knam faro yakyar rari snonkaku sena. Rofyor snonkaku ono ḇese sisya skara soḇo sikyar faro rari snonkaku sena, ayama yasyadi wer:
50003005	yasma sofakfuk ro ras ḇeḇewar, ro er Israel, ro keret Benyamin, snon Ibrani kaku, ro ḇaḇeuser sasoser Refo Yahudi aya ine snon Farisi,
50003006	ro fararur yaḇewayam jemaat, ro ḇaḇenapnapes ma sasouser sasoser Refo Yahudi yafarorewḇa.
50003007	Ḇape rosai ḇeḇefandun ḇeaya, baboine nefainda ḇa snar Kristus.
50003008	Rarirya roi ḇeḇor kam yakara naḇe roi ḇeḇefromo, snar mambir faro Yesus Kristus Manseren ayedi, naḇye syadi ro roi nakam. Snar i eḇedari yasawen ḇesena kam ma yakara naḇe mamas, insa yasma Kristus,
50003009	ma aya isya kuker Kristus mboi kuker ḇaḇenapnapes ayena ḇa snar yaḇeuser sasoser Refo Yahudi, mboi kuker napnapes snar kakyar faro Kristus, isoine napnapes Allah ḇyuk snar kakyarya.
50003010	Ma Yamarisen insa yamambaḇir Kristus ma papoik ro ḇaḇeaḇiḇer ḇyedi ma ḇaḇeoser ro ḇaḇekandera ḇyena, ro moḇ yaḇeoser kuker Kristus ro ḇaḇemarmar ḇyedi,
50003011	insa ro papupesya yasma ḇaḇeaḇiḇer rofandu ḇemarsya.
50003012	Inja imnis raris yasma moḇ ine kwar roḇa yamnis kwar, mboi yayawna, isof yaforna, snar aya kako Yesus Kristus fyor aya ro marandan ḇeraḇe Damsyik.
50003013	Naek srar, yakara ḇa ro mankundaya, mboi yaforna kwar,
50003014	ḇape moḇ yafararur raiso ine: yafanander rosai ḇero ḇarpur ayedi kwar ma yamamker monda faro rosai ḇero ḇarpon ayedi, ma yafrar faro yasma sasuref, isoine fararyor ro boiyaswa ro Allah snar Yesus Kristus.
50003015	Inja mkorama, ḇemnis kwar koya, kokara rarirya. Ma rofyor mkona kakara ḇese ro roi oso, roi ḇerarirya ani nari Allah fyasnai faro mko.
50003016	Ma rosairya monda kosma kwar, kombran rarirya monda.
50003017	Naek srar, mkoso kankenem ayedi ma mkomam warek si, imnis kankenem mkomam ro nko.
50003018	Snar, raris yakofen ḇerarwan ono faro mko kwar, ma yafasḇair wer ro baboine kuker kankanes, snar kawasa sibor sikenem imnis sembroḇ Kristus aprop ḇyedi.
50003019	Ḇarpurya nari sisma raro, snar Manseren sedi iso marisen baken sena, simsik si kuker roi ḇefrur mamyai, siswaruserker monda roi ḇero supswan ine.
50003020	Snar koine koḇe kina ro boiyaswa, ma rodia kako kowaf Manseren koḇedi Yesus Kristus ḇeḇuk koreri ḇeko,
50003021	ma nari ḇesadwer baken ḇepyumba koḇenane, fanamnis kuker baken ḇepyum ḇyedi, imnis papoik ḇyedi ḇefrur kafyo roi ḇeḇor kam faro mankundi.
50004001	Eḇedari, naek srar yaswar kaku ma yaḇeḇare-ḇeswar, raryaḇ ayedi ma wower ayedi, mkores nako kako snar Manseren, ne, naek srar yaswar kaku!
50004002	Yanun mu Euodia ma Sintike, insa muna sne-kakara oser snar Manseren.
50004003	Mboi, yor kaku faro mko kako, Sunsugos, min ḇeḇeasuser ayedi: mkofnoḇek si. Snar sifnoḇek aya kwar ro ḇaḇeḇaryas Ankankinem Ḇeḇyeya, fnoḇek kuker Klemens ma min ḇese yesi ḇesma fararur oser, ḇena snonsnon ḇefasepen ro syap kankenemya.
50004004	Mkoryaḇ ḇesya kwar snar Manseren! Yakofen ḇeoser wer: mkoryaḇ mura!
50004005	Iḇye syadi sneḇefafir mkoḇena snonkakusya kam sifawina. Manseren fyanam kwar!
50004006	Iḇye mkoraryof rosairya wer kako, mboi mkofasna roi ḇeḇor kam marisen mkoḇena faro Allah ro nadi ma fararyor kuker kafkofen kasumasa.
50004007	Saswar-ḇaḇye ro Allah, ḇesyadi ro kakara, nari nfaduru sne ma kakara mkoḇena snar Yesus Kristus.
50004008	Inja papupesya, naek srar, ḇekaku mkoya kam, ḇesma snonsnon mkoya kam, ḇenapes mkoya kam, ḇesren mkoya kam, ḇefafir mkoya kam, ḇewos pyum mkoya kam, ḇeḇenaḇye mkoya kam ma nari ḇesma sanandik, mkokara roi ḇeḇor anna kam.
50004009	Ma rosai mkofarkor kwar, ma rosai mkosma kwar, ma rosai mkomnaf kwar, ma rosai mkomam kwar ro aya, mkofrurna. Mboi Allah ḇeḇeknam saswar-ḇaḇenaḇye nari ryowus mko.
50004010	Yaryab fafayaḇa snar Manseren, mboi ḇarpurya kakara mkoḇena ma ḇaḇaḇir mkoḇena mkoswar aya wer. Mboi swarapepen mkoḇena naisya, ḇape mkosma fafisu ḇa.
50004011	Yakofen rarirya snar yananjar ḇa, snar mankundaya yafrur mnis fandun yena ro fafisu nakam.
50004012	Yafawi rosaiso ḇaḇebakyafya ma yafawi rosaiso andidoya. Ro roi ḇeḇor kam ma rosairya wer nekankunes wer maro aya ḇa; iḇye rofafisu yasyopen, iḇye rofafisu yabiser, iḇye rofafisu andido, iḇye rofafisu bakyaf kako.
50004013	Ro roi ḇeḇor nakam yaḇarna snar Kristus ḇeḇuk samambraḇ maḇe aya.
50004014	Rarirya fararur mkoḇena naḇye kako, snar mkun rarwas kwar ro kandera yena.
50004015	Mankun mkofawi kako, ne, kawasa Filipi; rofafisu yarandak yaḇaryas Ankankinem Ḇeḇyeya, rofyor yabur Makedonia, jemaat oso isya ḇa ifrur karkor kuker aya ro nyaki yena mboi mkerer.
50004016	Snar ro Tesalonika kako rarwan risuru mkofarem kwar fafnoḇek mkoḇena maro aya.
50004017	Mboi farsarser anna naiso yakor syadina ḇa, mboi bon ḇyena, ḇefrur fainda mkoḇena naba syadi.
50004018	Baboine yasma kwar rosai ḇeḇefandun ro mko, mboi isyadi wer ro roi ḇeḇor anna. Ayaisya ro andido, snar yasma kwar farem mkoḇena ro Epafroditus, farsarser ḇediref oso, samsom oso ḇefrur marisen ma Allah imarisen na.
50004019	Allah yedi nari myunsu fandun mkoḇena kam imnis raris nana ma papoik ḇyedi ro Yesus Kristus.
50004020	Sanandik faro Allah ma Kma koḇedi isof fyoro-fyoro! Amin!
50004021	Mko kofen aroo ayena faro Allah kawasa ḇyesi ḇeḇeoser kuker Yesus Kristus. Aroo faro mko ro naek srar ḇewarpu aya rodinesya.
50004022	Allah kawasa ḇyesi kam rodine, isyadi wer snonkaku ro istana (rum) Kaisar, sfarem aroo faro naek srar.
50004023	Saswar-ḇaḇye ro Manseren Yesus Kristus ryowus rur mkoḇesi! Ro nu, Paulus ma Timotius
51001001	Ro Paulus, Yesus Kristus manwawan ḇyedi, snar Allah marisen ḇyedi, ma Timotius naek koḇedi,
51001002	faro naek srar Allah kawasa ḇyesi ḇekyar faro Kristus ro Kolose. Saswar-fakamaman ma aski ro Allah, Kma koḇedi, ryowus mko kada.
51001003	Rofafisu nkoḇenadiwarek mko, nkokofen kasumasa ḇesya kwar faro Allah, Kma ro Manseren koḇedi Yesus Kristus,
51001004	snar nkomnaf kwar kakyar mkoḇena faro Yesus Kristus ma ro saswar mkoḇena faro Allah kawasa ḇyesi,
51001005	snar kakyar, ḇefasos kwar faḇemko ro boiyaswa. Ro kakyar ani mkorower ḇepon kwar ro wos ḇaḇenapnapesya, isoine Ankankinem Ḇeḇye,
51001006	mkosma kwar. Ankankinem Ḇeḇye ani imarem ma iryer supswan ḇesiper, rarirya kako rofandu mko rofafisu mkorower i ma mkomam baḇir Allah saswar-fakamaman ḇekaku ḇyena.
51001007	Mkofawi nakam kwar ro Epafras, min nkoswar ro afuffarmyan, ḇeḇemanfamyan ḇeḇeuser Kristus snar nko.
51001008	I ḇekofen kako saswar mkoḇedi ḇyeknam ro Rurya.
51001009	Eḇedari rofyor nkomnafya, nkomnai ḇa nkonadiwarek mko. Ma nkor, insa mkona fawawi nakam ma kakara rurya, faro mkofawi mnis Manseren marisen ḇyena,
51001010	isof kankenem mkoḇena naḇye ro Manseren ḇarpon ḇyedi ma imarisen na ro roi ḇeḇor nakam, ma mkoḇuk bon ro fararur ḇeḇor ḇeḇyena ma mkosur ro fawawi ḇekaku ro Allah,
51001011	ma mkosambraḇ kuker samambraḇ ḇeḇor kam kuker Allah papoik ḇyedi kada insa mkoḇar roi ḇeḇor kam kuker farmku ma kbaḇ,
51001012	ma mkokofen kasumasa kuker raryaḇ faro Kmaya, iso ḇefrur famkona rarwas ro rosai ssḇuk faro Allah kawasa ḇyesi kam ro ḇaḇesasoser isnaya.
51001013	Fyaspar kobur papoik pampanya ma dun koḇe papoik Ḇaḇesasoser Rumkun saswar ḇyedi;
51001014	kuker Rumkun ḇyedi kosma faspar, isoine sasar koḇena neḇepyos kwar.
51001015	Kristus ikada fanir ro Allah kopok komamba, i rumkun rak, i ḇepon ro roi ḇeḇor ḇefrur kwarna.
51001016	Snar kuker i, Allah ifrur kwar roi ḇeḇor kam, ro boiyaswa ma ro supnane, roi komamna ma roi komambana, iḇye karapesa ḇaḇesasoser, ḇaḇesasoser kako, iḇye ḇesasosersya, iḇye kako ḇesma papoiksya; roi ḇeḇor kam neḇefrur snar Kristus ma faro Kristus.
51001017	Kristus isya ḇepon kaku kwar ro roi ḇeḇor nakam ma roi ḇeḇor anna kam naisya snar Kristus.
51001018	I ḇeḇeḇru ro bakenya, isoine jemaat. I rumkun rak, ḇyeḇeḇawes ḇepon rofandu snonkaku ḇemarsya, isof i ḇeḇefandun syadi ro roi ḇeḇor kam.
51001019	Allah mankundi imarisen insa roi ḇeḇor anna kam ḇemnis ro Allah, kosma nakam ro Rumkun ḇyedi,
51001020	snar Rumkun ani kako Allah ifrur roi ḇeḇor kam kuker ḇaḇeaski faro mankundi, iḇye roi ḇeḇor kam ro supnane, ma roi ḇeḇor kam ro boiyaswa kako, Allah ifrurna snar marmar Rumkun ḇyedi ro apropya.
51001021	Randakya mkokenem ḇinkwanbur Allah, ma mkoḇe mbroḇ i kuker rari ma kakara ḇeḇarḇor mkoḇena;
51001022	ḇape ro baboine, kuker marmar ro Rumkun ḇyedi, Allah ifrur ḇaḇeoser mkoḇedi, iḇye kaḇer wer kuker mankundi. Kuker nyan ine dun mko faro Allah imnis snonkaku ḇesren, mkokaku ma mkofarorew ḇa.
51001023	Inja nari mkodworen ro kakyarya, mkores faswef ma mkomarmer ḇa, ma mkorir awer kakyar faro Ankankinem Ḇeḇyeya, mkomnaf kwarya ma ḇyeḇeḇaryas kwar ro supswan ine, ma aya ine, Paulus, ḇeyuffarmyan faro i kwar.
51001024	Baboine yaryaḇ snar yaḇekandera kuker mko, snar kuker kandera yena, yafasos rosai ḇemnis ḇa ro kandera Kristus ḇyena, ro baken ḇyedi, isoine jemaat.
51001025	Aya ine yaḇemanfyan faro jemaat ani imnis raris fararur Allah ikyar kwar maro aya fayaḇaryas pdef wos ḇyedi faro mko,
51001026	isoine ḇaryas ḇeyokef ma ḇeḇekankunes wampasi wambarek utin-utin roḇepon iwara faro snonkakusya kam, ḇape baboine ḇyeḇekofenḇadir faro kawasa ḇyesi.
51001027	Allah imarisen ikofenḇadir faro si, ro ḇaḇye ma baba ro kankunes ani rofandu er-er ḇese, isoine: Kristus isya rofandu mko, isoine nari mkosma rarwas ro Allah baba ḇyedi!
51001028	Iso nkoḇaryasya, rofyor nkoḇuk farkarkor ma nkanun snonkaku oser-oser ro fawawi ḇeḇor kam, insa sfarkin snonkaku oser-oser faro ḇaḇeimnis snar Kristus.
51001029	Eḇedari yaḇesewar kaku kuker samambraḇ ḇeḇor kam imnis Kristus papoik ḇyedi ḇefararur sambraḇ ro aya.
51002001	Snar yamarisen insa mkofawi, fararur ḇemarḇak yafrur faro mko, ma faro si ro Laodikia ma faro mko kam, ḇemambaḇir aya ḇaimsya,
51002002	insa sisnesna naprei ma sḇeoser ro saswari, isof sisma nana ḇeḇor kam ḇekur ḇaḇesnekin ro kakara, inja smambaḇir Allah kankunes ḇyedi isoine Kristus, sna nana ḇaḇemamkarkir ḇeḇor kam ma fawawi anna neḇeyokef ro Kristus.
51002003	Snar nana fawawinanem ḇeḇor kam ma fawawi neknam ro Kristus.
51002004	Roi ḇeḇor nane kam yakofena, insa ono sḇeankar mko maroḇa kuker wos ḇerok marndanden.
51002005	Snar rariso wer kako imburo baken yedi isya rofandu mkoḇa, ḇape rur yedi isya fnoḇek mko ma yamam kuker raryaḇ kankenem aunos ma kakyar ḇedworen mkoḇena snar Kristus.
51002006	Mkona Yesus Kristus, Manseren koḇedi kwar. Inja nari mkokenem faswef kuker i.
51002007	Ma mkoḇerares ro i ma mko ḇeḇeḇawes roi, ma kakyar mkoḇena nadworen syadi ro rosai sḇukfarkor mko, ma mkosnemna nafo kuker kasumasa.
51002008	Mkosasor mko insa rosai sḇukfarkor ninyan mko fasfarkin mko ro nyan sasar awer ma ḇekaku ḇana, snar siso farkarkor ninyan ma rodur ḇero supswan ine, fama ḇyeknam ro Kristus ḇa.
51002009	Snar roi ḇeḇor kam ro Allah naisya ro Kristus, isoine ro ḇaḇesnonkaku ḇyedi,
51002010	ma ssḇuk namnis ḇemko kwar ro Kristus, snar Kristus iso ḇeḇeḇru ro ḇesasosersya ma ḇesma papoiksya kam.
51002011	Ro Kristus mkosma sofakfuk kwar, sofakfuk snonkaku sifrur ḇa, ḇape kuker Kristus sofakfuk ḇyedi, ḇeḇeknam ro ḇaḇemkei baken ḇesasar ine,
51002012	snar kuker Kristus mko ḇeḇekrir ro masisren, ma kuker Kristus mko ḇeḇeḇawes kako snar kakyar mkoḇena faro Allah fararur papoik ḇyedi, ḇeḇawes Kristus rofandu ḇemarsya kwar.
51002013	Mko kako, ro randakya mkomar ro ḇar rurya snar sasar mkoḇena, ma snar mkosma sofakfuk ro ḇaken ḇa, ḇape ro baboine Allah ḇyuk kankenem faro mko fnoḇek Kristus. Allah ipyos sasar ḇeḇor mkoḇena kwar.
51002014	Snar kuker payasyos syap nyakiya, ro fasasna sasoser ḇeḇuksof ma ḇesampum ko. Ma ipyosna ḇo pyaepenna ro ai apropya:
51002015	Kristus pyampum ḇesasosersya ma ḇesma papoiksya kwar ma ifrur si ḇeḇaḇeuni ḇefababa ro ḇaḇefainda ḇyedi faro si.
51002016	Inja mkomam monda awer snonkaku oso ḇeḇuksof faro mko ro roi ḇefor, inja rosai mkan ma mkinem roḇaido ras munara, munara paik babo roḇa wer ras Mananai Yahudi:
51002017	Nane kam nenin monda ro roi nari ḇerama, mboi neknam ro Kristus.
51002018	Mkomam monda awer fainda mkoḇena ḇo neḇeposer ro snonkaku ḇefrur ḇeḇefawi ḇa ḇerun mankun ḇo ḇeḇenadi faro malaikatsya, ḇeḇesewar ro ḇaḇemamam kuker knam oso ḇa ḇekanow mankun ro kakara sena ro supswan ine.
51002019	Mboi iserepen nako ḇa faro Ḇeḇeḇru, ro moḇsai baken ḇesiper ḇyeḇefaduru ma ḇyeḇefesepen faḇyeoser kuker urek ma faswisew, ḇesma sarsur ḇerama ro Allahya.
51002020	Rofyor mkomar fnoḇek Kristus kwar ma mkomkei ro rodur ro supswan ine, rosai eḇedari mkokafyo faro rari ḇeḇor, imnis raris mkoisya mkokenem kaker ro supswan ine:
51002021	Mkopan awer ine, mkorepen awer iwa, mkoḇyunek awer ine;
51002022	nakam nkur monda roi ḇeḇor kona ma nari ḇero snar naso monda sasoser ma farkarkor snonkaku.
51002023	Kaku ḇeri, rari anna komamna nafo kuker fawawi nanem kuker ḇaḇeari sifrur ro mankunsi, imnis raris randun mankun, ḇaḇewayam mankun, nefainda oso ḇa mboi sifrur syopen kankenem sena ro supswan ine.
51003001	Eḇedari rofyor mko ḇeḇeḇawes fnoḇek Kristus, mkosewar roi ḇero boiyaswa, ro moḇ Kristus isya, kyain ro Allah ḇar raku ḇyedi.
51003002	Mkoswarepen monda roi ḇekur boiyaswana, mboi mkoswaruser roi ḇero supswan inena awer.
51003003	Snar mkomar kwar ma kankenem mkoḇena nayokef kuker Kristus snar Allah.
51003004	Rofyor Kristus, ḇeḇeknam kankenem koḇena, nari fyasna mankundi kwar, mko kako nari mkakfasna mkofnoḇek i ro ḇaḇenasan ḇyedi.
51003005	Eḇedari mkomun marisen rosai ḇero baken mkoḇena ro supswan ine, isoine ḇaḇe farḇuk, ḇaḇearwarem, ḇaḇermomen, marisen ḇeḇarḇor, ma faḇri mankun kako, imnis kuker ḇaḇesamsyom faro karwar,
51003006	nakam nafrur fa Allah imsor [faro snonkaku ḇeso Allah ḇasya].
51003007	Ma mko kako ro randakya mkakfrur roi ḇerarirya rofafisu mkokenem rona.
51003008	Ḇape baboine, mkosawen roi ḇerarirya kam, isoine masasor, dosam, ḇarḇor, kankonem ma wos ḇemamas ḇesasyar ro mkosḇamna.
51003009	Ma mko ḇeankaryae awer, snar mkobur snonkaku ḇekwar ani ma rari ḇyena kwar,
51003010	ma mkorer kwarbur snonkaku ḇekwar fnoḇek rari ḇeponiwara, ma mko ḇeḇefrur babo pdef ro ras ḇe ras farari fanir (Allah) ḇefrur mko kwar.
51003011	Roi ḇeradine isya wer ḇa snonkaku Yunani, roḇa snonkaku Yahudi, snonkaku ḇesofakfuk ma snonkaku ḇesofakfuk ḇa, snonkaku Barbar roḇa snonkaku Skit, women roḇa ḇemkei, ḇape Kristus monda ḇyeknam ro roi ḇeḇor nakam.
51003012	Eḇedari, mkomnis snonkaku Allah kyinfir ma fyasren ma iswar syadi, ma mkofasna ḇaḇesneso, snemura, ḇaḇerun sne, ḇaḇefafir ma ḇaḇekaḇaḇaḇ.
51003013	Mkokḇaḇyae mko ma mkoḇuk ampunyae rofyor snon oso ikram masasor faro min ḇyedi; imnis raris Manseren ipyos sasar mkoḇena kwar mko kako mkakfrur rarirya kada.
51003014	Ma ro roi ḇeḇor nane kam: mkona saswari, ḇekaḇrai ḇefesepen ḇaḇeoser ma ḇaḇemanasnisya.
51003015	Ma saswar-ḇaḇye Kristus ḇyedi ḇyepoik mkosnemna, snar i eḇedari mko ḇeḇeyor kwar famko ḇebaken oser. Inja mkokofen kasumasa.
51003016	Mboi Kristus wos ḇyena nakenem kuker nana ḇeḇor ḇyena kam rofandu mko, isof kuker fawawinanem ḇeḇor kam mkoḇuk farkarkor ma mkosonekyae mko ma mkodisen mazmur, ma sanandik ma dow rurya, ma mkokofen kasumasa ro mkosnemna faro Allah.
51003017	Ma roi ḇeḇor kam mkofrurna, mkofrurna kuker wawos ma fararur, mkofrur nakam kuker snonsnon Manseren Yesus, ma mkokofen kasumasa snar Kristus faro Allah, Kma koḇedi.
51003018	Ne, bin ḇena swa, wasouser swambri imnis faro Manseren.
51003019	Ne, snon ḇena swa, waswar swambri ma bewayam awer i.
51003020	Ne, inai ma romawa mko, indo mkoḇeuser sna-kma mkoḇesi ro roi ḇeḇor kam, snar naiso ḇefrur marisen faro Manseren.
51003021	Ne, sna-kma mkoya, indo mkofrur sneduf awer faro inai ma romawa mkoḇesi, insa sisnesna nfafayaf awer.
51003022	Ne, manfamyan mkoya, mkoḇeuser kuker manseren mkoḇesi ro supswan ine ro roi ḇeḇor kam, mboi mkoḇeuser ro ḇarpon sena monda awer famkofrur sneprei si, mboi kuker sneḇenapes snar mkomkak faro Manseren.
51003023	Ma rosairyawer mkofrurna, mkofrur kuker sne ḇeryaḇ imnis faro Manseren mboi faro snonkaku ḇa.
51003024	Mkofawi, isoine ro Manseren nari mkosma rarwas sfasnaḇadir imnis sasuref. Kristus imnis tuan ma mko ḇemanfamyan ḇei.
51003025	Mansei ḇefrur sasar, nari ḇyar sasar ḇyena, snar ro Manseren kakara ḇyedi snonkaku simnis kame.
51004001	Ne, faro manseren mkoya, mkofrur mnis kuker napnapes faro manfamyan mkoḇesi ro sasuref sena; snar mkofawi mkona Manseren oso ro boiyaswa.
51004002	Mkofarmku ro nadi ma mkepen mko ma mkokofen kasumasa.
51004003	Ma mkonadiwarek aya kako, insa Allah ḇyas kedwai faro ḇaḇeḇaryas nkoḇena, isof nkawawos kankunes ro Kristus, ḇefnai fayasmai ro buiya.
51004004	Rarirya nari yafasnai, ḇararyas ani imnis moḇ ryaya.
51004005	Inja mkokenem kuker fawawi faro snonkaku ḇekyar ḇasya, ma mkofnak awer fafisuna.
51004006	Iḇye mkawawos kuker saswar, ma wos anna mbuar awer, isof mkofawi, rariso nari mkokarem faro snonkaku oser-oser.
51004007	Tikhikus, naek koḇedi koswar kaku ani, manfamyan ḇeḇeuser ma min ḇeyuffarmyan faro Manseren nari ikofenḇayir faro mko, ro roi ḇeḇor kam ḇekur ayana.
51004008	Yawan i faro mko kuker kakara insa mkofawi roi ḇekur nko ma insa ḇyuk sneprei faro mko.
51004009	Yawan i warpu Onesimus, naek koswar kaku ani ma ḇeḇeuser, snon oso rofandu mko. Nari sukofenḇayir faro mko ro roi ḇeḇor kam ḇero dinena.
51004010	Ma Aristarkus fyarem aroo faro mko, min ḇesmai fnoḇek aya ro bui ma Barnabas fno ḇyedi Markus mkosma ankinem kwar ro i; mkosrow i rofyor ryafa kwar faro mko.
51004011	Ma ro Yesus snirḇe Yustus. Snonkaku rikior skoine skerer skoi ḇesma sofakfuk skoi ḇeḇemin kuker aya ḇesma fararur oser ro Ḇaḇesasoser Allah; skoiso ḇeḇesneprei maro aya.
51004012	Epafras fyarem aroo faro mko; i snon oso rofandu mko, Yesus Kristus manfamyan ḇyedi, ḇeḇenadi ḇesyakwar faro mko, insa mkores nako, imnis snonkuf ma ḇekyar kaku roi ḇeḇor kam Allah imarisen na.
51004013	Mankundaya yaḇesaksi mboi ifararur sambraḇ kaku kwar faro mko ma naek srar ro Laodikia ma Hierapolis.
51004014	Lukas dokter (ḇefawinanem aryawin faro ḇedufsya) koswar kaku ma Demas sufarem aroo faro mko.
51004015	Mko kofenḇayir aroo nkoḇena faro naek srar ro Laodikia; ma faro Nimfa ma jemaat ḇero rum ḇyedi.
51004016	Ma rofafisu syap ine ḇyeḇewasya rofandu mko kwar, mkosewar fainsa ḇyeḇewasya faro jemaat Laodikia kako ma syap faro Laodikia kako ḇyeḇewasya faro mko.
51004017	Ma mko kofenḇayir faro Arkhipus: Mamwarek naḇye, insa afuffarmyan wasma ro Manseren ani wafrur mnisna.
51004018	Aya, Paulus, yafarem aroo faro mko. Aroo ine mankundaya iso ḇefas iya. Nari mkoswarepen wanka yena. Saswar-fakamaman ryowus mko kada. Ro nu, Paulus ma Timotius
52001001	Ro Paulus, Silwanus ma Timotius faro kawasa jemaat ro Tesalonika, kawasa ro Allah Kmaya ma ro Manseren Yesus Kristus: Saswar-fakamaman ma aski-ḇaḇye ryowus mko kada.
52001002	Nkokofen kasumasa faro Allah ḇesyakwar snar nko kam ma nkap mko ronadi nkoḇena ḇesyakwar.
52001003	Snar nkoswarepen fararur kakyar mkoḇena ḇeaya kwar, fararur saswar mkoḇena ma ḇaḇesaneraro ḇedworen mkoḇena faro Manseren koḇedi Yesus Kristus ro ḇarpon Allah ma Kma koḇedi.
52001004	Ma nkofawi, ne, naek srar Allah iswar mkoya, mboi Allah kyinfir mko kwar.
52001005	Snar Ankankinem Ḇeḇye nkoḇaryas ani nkoḇuki faro mko kuker wawos monda ḇa, ḇape kuker papoik ro Rur Ḇesrenya ma kuker kakyar ḇeko. Mboi mkofawi, rariso nkofararur rofandu mko snar mko.
52001006	Mboi fyasna ḇadir mkosouser nko ma mkoso Manseren kwar; ro ḇaḇewayam ḇemarḇak mkona wos ani kuker raryaḇ ḇeḇeknam ro Rur Ḇesrenya.
52001007	Isof mko ḇefasasna kwar faro kawasa ḇekyarsya kam ro supya mnuk Makedonia ma ro Akhaya.
52001008	Snar rofandu mko, Manseren wos ḇyedi ryok ḇeruran ro Makedonia ma Akhaya monda ḇa, ḇape ro moḇna kam kakyar mkoḇedi faro Allah, ḇyesno kwar, isof nari nkokofen roi oso ḇa.
52001009	Snar mankunsi sfarfyar ro nko, rariso mkosrow nko ma rariso mkokaḇerbur karwarsya faro Allah famkuffarmyan Allah ḇekenem ma ḇenapes,
52001010	ma insa mkowaf raramuma ro Allah Rumkun ḇyedi ro boiyaswa, ḇyefa ḇeyiḇer kwar rofandu ḇemarsya isoine Yesus, ḇefaspar kobur masasor nari ḇeramumaya.
52002001	Naek srar mankun mko kako mkofawi, raramufa nkoḇedi faro mko waworek ḇa.
52002002	Mboi kaku ḇeri nkorafa ḇaimya, mkofawi sewayam ma sonef nko ro Filipi kwar, ḇape kuker fafnoḇek ro Allah koḇedi, nkosma makaku fankoḇaryas Ankankinem Ḇeḇye ro Allah faro mko ro fararur ḇemarḇak ine.
52002003	Snar ananun nkoḇena farkarkor ninyan naisya ḇa roḇaido kakara ḇekaku nairya ma sararer naisya ḇa kako.
52002004	Roḇa. Snar Allah kyara nkosyus ma ikyar Ankankinem Ḇeḇye ani faro nko, rarirya nkoḇaryas, fankofrur marisen snonkaku ḇa, mboi nkofrurfa Allah imarisen ma imnasen nkosnesna.
52002005	Snar fafisu oso ḇaim fankowos marnden -- roi ḇeradine mkofawi -- ma nkona kakara faḇrimankun ḇeyokef ḇa -- Allah ḇeḇesaksiya --
52002006	fafisu oso ḇaim nkosewar sanandik ro snonkaku, inja ro naek srar mko ma snonkaku ḇese kako. Kaku ḇeri nkofrur rarirya imnis Kristus manwawan ḇyesi, rarirya nari nkor roi ono ro mko.
52002007	Ḇape nkoḇeaḇaḇen mko, imnis sna oso fyarus ma fyaduru romawa ḇyedi.
52002008	Rarirya kako, nkoswar naba faro mko, inja nkomarisen nkoḇerwas Allah Ankankinem Ḇeḇye ḇyedi monda faro mkoḇa, ḇape kankenem nkoḇena ḇardi kako kuker mko, snar nkoswar mko kwar.
52002009	Snar mkoswarepen kaker ḇaḇesewar ma kandera -- marmor nkoḇena kwar. Rofafisu nkofararur ro roḇ meser, insa nkofrur kandera faro oso ḇa kako rofandu mko, snar nkoḇaryas Allah Ankankinem Ḇeḇye ḇyedi faro mko.
52002010	Mko ḇesaksi maro nko, rarirya kako Allah, nkokenem nasren, nkofrur mnis ma nkofarorew ḇa fankokenem rofandu mko ḇekyar faro Kristus kwar.
52002011	Mkofawi, nkomnis kma oso faro romawa ḇyesi, nkanun mko ma nkoḇuk sambraḇ faro mko oser ḇe oser kwar;
52002012	ma nkor kaku ḇeri, insa mkokenem namnis raris Allah marisen ḇyena, ḇeyor mko faro Ḇaḇesasoser ma baba ḇyedi.
52002013	Ma rarirya nkomnai ḇa ro nkokofen kasumasa faro Allah kako, snar mkona Allah wos ḇyedi nkoḇaryas kwar ani, imnis wos ro snonkaku ḇa, ḇape -- ma kaku ḇeri rarirya -- Allah wos ḇyedi, ḇefararur ro ḇekyar mkoya kako.
52002014	Naek srar ḇaḇewayam rosai mkosmana, jemaat-jemaat Allah ro Yudea ḇena Yesus Kristus saksma ḇaḇewayam anna kako kwar. Ḇaḇewayam mkosmana ro er mankun mkoḇansya, imnisbos kaku moḇ Allah jemaat ḇyena ro Yudea sisma ḇaḇewayam raya ro Yahudisya.
52002015	Mboi Yahudisya smun Manseren Yesus kwar ma nabisya ma sḇewayam nko ḇesya kwar. Allah rosai imarisenna sfandun naba mboi sḇembroḇ snonkakusya kam,
52002016	snar simarisen sidwarek nko insa nkobaryas awer wos ani faro er ḇese fasaksma koreri. Rarirya sifrur pdef ḇesya kwar sasar sena rawo nabor kaku inja baboine Allah masasor ḇyedi myun si kwar.
52002017	Ḇape naek srar rofafisu koḇesisyeya koḇinkwan ro mamamyae, ḇape kofanamyae ro kosnesna, nkoḇeḇare ḇeswar kaku ḇeri ma nkoḇesewar insa nkorakaki fankomam mko.
52002018	Snar nkokara kwar fankorakaki mko -- ma aya, Paulus, yafasos kwar isyadi ro rarwan oser, -- ḇape Ibirisya idwarek nko.
52002019	Kaku ḇeri mkoiso nkokyar ma nkoryaḇ kukerya. Snar nari rofyor Manseren Yesus ryama ma kosrow iya, nari mkoiso komsik kukerya.
52002020	Kaku ḇeri, mkoi eḇedar nkomsik ma nkoryaḇya.
52003001	Ḇarpurya nkofarmku wer ḇa, mboi nkokara iḇye syadi yerer yakain ro Atena.
52003002	Mboi nkowan Timotius, naek ḇefararur faro Allah fnoḇek ro ḇaḇeḇaryas Kristus Ankankinem Ḇeḇye ḇyedi ryafa ḇyuk sambraḇ ḇemko ma danun mko ro kakyarya,
52003003	insa ono kakyar sena namarmer awer snar ḇaḇewayam anna. Mankun mkofawi, mboi sfasna ko faro ḇaḇewayam ḇera dinena kwar.
52003004	Snar, rofyor nkoisya fnoḇek mko, nkokofen faro mko kwar, nari kosma ḇaḇewayam. Ma mkofawi, ḇaḇewayam ḇeradine ndarirya kwar.
52003005	Eḇedari yafarmku wer ḇa, mboi yawan Timotius, insa yafawi rariso kakyar mkoḇena, snar yaḇeḇirḇar rofyor mkosma fafrowes ro Ibirisya kwar ma nari ḇaḇesewar nkoḇeja ḇyefromo.
52003006	Ḇape baboine, Timotius kyaḇerma kwar ma dun ḇaryas ḇefrur raryaḇ ro kakyar ma saswar mkoḇena, ma mkoḇe ḇare nko ḇesyakwar ma mkomarisen mkosrow nko, imnis nko kako nkomarisen nkosrow mko,
52003007	naek srar, nko kako, ro ḇaḇewayam ḇeḇor nkoḇena nkosma sneprei snar kakyar mkoḇena.
52003008	Baboine rofyor mkores faswef ro Manseren, imnis raris nkokenem kaḇer wer.
52003009	Snar kafkofen kasumasa rosai nari nkoḇuk faro Allah ro ḇaḇeraryaḇ ḇeḇor, nkosma ro mko, ro ḇarpon Allah koḇedi?
52003010	Ro roḇ meser nkonadi kaku ḇeri, insa kosrowyae ḇarpon kuker ḇarpon ma nkofamfon rosai ḇedawer kaker ro kakyar mkoḇena.
52003011	Allah, Kma koḇedi, ma Manseren koḇedi Yesus, ḇyuk nyan maro nko fankosrow mko kada.
52003012	Manseren ifrur famkoswar syadiyae mko ma mkoswar kawasa kam, imnis raris nko kako nkoswar mko.
52003013	Manseren ḇyuk sambraḇ faro mko kada, insa mkosren ma mkofarorew ḇa, ro ḇarpon Allah ma Kma koḇedi rofyor raramuma ro Manseren koḇedi, Yesus fnoḇek kawasa ḇyesya kam.
52004001	Ḇarpurya, naek srar, nkor ma nkanun mko ro Manseren Yesus: Mkorower ro nko kwar rariso mkokenem insa mkofrur Allah marisen ḇyedi. Roi ḇerarirya ani mkoso i kwar, ḇape kaku ḇeri mkofrur i kada.
52004002	Snar mkofawi kako fasasnai rosai nkoḇuk kwar faro mko ro snonsnon Yesus.
52004003	Snar Allah marisen ḇyedi isoine ido: Insa mkokenem kuker saranden, isoine mkofrur farḇuk awer,
52004004	inja mkono oser-oser dun bin oser faḇyeswa faro mankundi ḇardi insa ikenem kuker saranden ma ḇaḇesyowi,
52004005	mboi kuker rmomen baken nafsu ḇa, imnis fararur ro snonkaku ḇefawi Allah ḇasya,
52004006	ma insa roi ḇeradine kawasa sifrur awer roi ḇeḇyeḇa faro naek sesi roḇa seankar si. Snar Manseren nari myunsu roi nanekam, imnis nkokofen fasna faro mko ro ḇeponnya.
52004007	Allah dorko insa kofrur roi ḇemamas ḇa, mboi roi ḇesren.
52004008	Inja, mansei ḇesampum roi ḇeradine, isampum snonkaku ḇa, mboi isampum Allah ḇeḇuk Rur Ḇesren ḇyedi faro mko kako.
52004009	Ro saswar manbekanaek fandun faneḇefas faro mko ḇa, snar mankun mko mkofarkor kwar saswaryae ro Allah.
52004010	Roi ḇeradine mkofrurna kako faro naek mkoḇesi kam ro supya mnuk Makedonia ḇesiper. Ḇape nkanun mko, naek srar, insa mkofrur syadi kakuna wer.
52004011	Ma mkokarana imnis ḇaḇesyowi oso faro kankenem ḇeknon, famkokara roi ḇekur mankun mko ḇardi ma mkosewar nanan ro mankun mko, imnis nkanun kwar faro mko,
52004012	isof mkokenem raris snonkaku ḇeḇesyowi ro mamam snonkaku ḇese ma mkokasandem awer faro si.
52004013	Naek srar nkomarisen insa mkakfawi kaku roi ḇekur snonkaku ḇemar kwar ansi; insa mkoḇarop awer imnis snonkaku ḇese ḇena kakyar ḇasya.
52004014	Snar rofyor kokyar, mboi Yesus imar kwar ma ḇyeḇeḇawes wer, ma kokyar kako mboi ḇemar kwar ro Yesus nari Allah fyanjur si fasiwarpui.
52004015	Nkokofen radine faro mko kuker Manseren wos ḇyedi: ma ḇekenem kaker koya isof Manseren raramuma ḇyedi nari kopon ḇemar ansya ḇaḇeri.
52004016	Snar rofafisu ssḇuk aḇyair, isoine rofafisu mananir malaikatya kyaru ma Allah kḇur ḇyedi ryok, ma nari Manseren mankundi dado ro boiyaswa ma ḇemar ro Kristus nari sḇawes si ḇepon;
52004017	raimnai, ḇekenem kaker koya, nari koḇe ḇekanow fnoḇek si ḇemandep ro farsyos sansoren fakosrow Manseren. Rarirya nari kowarpu Manseren isof fyoro-fyoro.
52004018	Inja mkoḇuk snepreiyae faro mko kuker wos nane.
52005001	Ro awar ma fafisu fandun faneḇefas faro mko ḇa,
52005002	snar mankun mko ḇardi mkofawi kwar, mboi ras Manseren ryamumaya imnisbos kaku ḇekaraw ro roḇna.
52005003	Rofyor sikofen: Nakam neaski ma naknon -- ḇape fasaw kaku ḇaḇeraroya kyur si, imnis bin ḇemoḇesḇa oso iduf iḇedaḇen romawa ḇyedi.
52005004	Ḇape naek srar, mkokenem ro pampanya ḇa, isof ras ani ryama ifrur kanandor mko imnis ḇekaraw oso,
52005005	snar mko kam romawa ro sananai ma romawa ro meser. Koine snonkaku ro pampan roḇa snonkaku ro roḇ ḇa.
52005006	Rarirya kenef awer imnis kawasa ḇese, mboi koḇaḇir ma kowaren.
52005007	Snar ḇeyenefsya, senef ro fafisu roḇ ma ḇemsersya simser rofafisu roḇ.
52005008	Ḇape koine, kawasa ro meser, iḇyekada koḇaḇir, kona kakyar ma saswar imnis sansun mankarmomen ma kona saswoi mankarmomen kakyar faro koreri.
52005009	Snar Allah ḇyuk fakosma masasor ḇyedi ḇa, mboi kosma koreri snar Yesus Kristus, Manseren koḇedi,
52005010	ḇemar kwar snar ko, insa kowarenke, roḇa kenefke, kokenem fnoḇek kuker Kristus.
52005011	Rarirya mkanunyae mko ma mkosonemyae mko, imnis moḇ mkofrur ro baboine raya.
52005012	Nkor faro naek srar, insa mkoḇesyowi ḇefararur sambraḇ rofandu mko, ḇefarkin ma ḇesonek mko snar Manseren;
52005013	ma insa kaku ḇeri mkoḇeuser si kuker saswar snar fararur sena. Mkokenemyae ḇesya kwar kuker aski.
52005014	Nkanun mko kako, naek srar, insa mkosonek ḇekenem kuker aunos ḇasya, mkawos sneprei faro ḇefafardunsya, mko ḇesanowarek ḇeryarḇasya, mkokḇaḇ faro snonkakusya kam.
52005015	Mkoswarepen naḇye, insa snonkaku ono smunsu ḇarḇor kuker ḇarḇor awer, ḇape mkoḇesewar ḇesya kwar roi ḇeḇye, faro mko oser-oser ma faro snonkaku kam.
52005016	Mkorayaḇ ḇesya kwar.
52005017	Mkoḇenadi faswef.
52005018	Mkokofen kasumasa ro roi ḇeḇor kam, snar Allah marisen ḇyedi faro mko ro Yesus Kristus.
52005019	Mkofasye awer Rurya.
52005020	Ma mkomamkyof awer ḇardadi Allah Rur ḇyedi ḇyukna.
52005021	Mkomnasen roi ḇeḇor kam ma mkona ḇeḇyena.
52005022	Ma mkoḇinkwanbur ḇarḇor syoso-syoso kam kada.
52005023	Allah saswar-ḇaḇye ḇyedi fyasren mko kam kada mboi rur kenem fnoḇek baken mkoḇena, neḇefaduru mnis kuker farorewḇa faro raramuma ro Yesus Kristus, Manseren koḇedi.
52005024	Allah i ḇeyor mko kwar ima ikaḇaḇaḇ, i kako nari ḇyefanamnis.
52005025	Naek srar mkonadiwarek nko kada.
52005026	Mkokofen aroo nkoḇenane faro naeksya kam ḇena kakyar oser.
52005027	Kuker snonsnon ro Manseren yor kaku ḇeri insa mkowasya syap ine faro naeksya kam.
52005028	Saswar-fakamaman ro Yesus Kristus, Manseren koḇedi, ryowus mko kam kada! Ro nko, Paulus, Silas ma Timotius
53001001	Ro Paulus, Silwanus ma Timotius, faro kawasa jemaat Tesalonika ro Allah Kma koḇedi ma Manseren Yesus Kristus.
53001002	Saswar-fakamaman ma aski-ḇaḇenaḇye ro Allah, Kma koḇedi, ma ro Manseren Yesus Kristus ryowus mko kada.
53001003	Naek srar, ro ras nakam nkokofen kasumasa faro Allah snar mko. Ma nkofrur rarirya, snar kakyar mkoḇena nfamfon syadi ma saswaryae mkoḇena nsambraḇ syadi rofandu mko,
53001004	isof ro Allah jemaat ḇyena mankun nkomsik snar mko snar ḇaḇefarmku mkoḇena ma kakyar mkoḇena ro kandera ma wayam ḇeḇor mkosmana:
53001005	fasasna oso ro napnapes ro Allah ḇaḇemankara ḇyedi, ḇekofen mboi mkosyus famkosun ro Allah Ḇaḇesasoser ḇyedi, snar rofafisu ine mkoḇekandera kuker Ḇaḇesasoser ani.
53001006	Snar ḇeḇenapnapes Allah nari myunsu ḇaḇewayam mkoḇena faro ḇeḇewayam mkosya.
53001007	Ma ḇyuk ḇaḇemkei faro sewayam mkoya, ma faro nko kako, rofafisu Manseren Yesus Kristus fyasna mankundi fnoḇek malaikat ḇyesi ro boiyaswa kuker papoik ḇyedi,
53001008	rofor ḇesak-ḇesber ma myunsu faro si ḇefawi Allah ḇasya ma ḇeḇeuser Ankankinem Ḇeḇye ro Yesus, Manseren koḇedi ḇa.
53001009	Sikada nari sisma samamyai raro fyoro-fyoroya, sḇinkwanbur Manseren ḇarpon ḇyedi ma ro papoik samambraḇ ḇyedi,
53001010	rofyor ryama ro ras ani kawasa ḇesren ḇyesya nari sisandik baba ḇyedi ma snonkaku ḇekyarsya sikandori, snar ḇaḇesaksi nkun faro mkona mkokyarna kwar.
53001011	Rarirya nkoḇenadiwarek mko ḇesyakwar kako, insa Allah koḇedi kyara mkosyus faro fararyor ḇyedi ma kuker samambraḇ ḇyedi ifrur mnis marisen mkoḇena famkofrur roi ḇeḇye ma ḇyeimnis fararur kakyar ḇeḇor mkoḇena kam,
53001012	isof snonsnon Yesus, Manseren koḇedi, isma baba snar mko ma mkosma baba snar i, imnis Allah koḇedi saswar-fakamaman ḇyedi ma Manseren Yesus Kristus.
53002001	Ro raramuma ro Manseren koḇedi Yesus Kristus ma raryur koḇedi kuker Yesus Kristus nkor faro mko naek srar,
53002002	insa mkokmom ma mkoḇeḇirḇar fasaw awer, roi ḇekur fasasna rurya, ma kako ro ḇaḇeḇararyasya roḇa sikofen ro syap nkoḇeja, ma wos ḇeyoḇo Manseren ras ḇyedi ryama kwar.
53002003	Rariso wer kako, imbude snonkakusya sḇeankar mkori. Snar ras ani ryama ḇaimya roi ḇeradinena ndama ḇepon resari: Ma sfasna ḇepon snonkaku ḇeḇarḇorsya fa nari simar,
53002004	isoine mbroḇ ḇekanow mankunsi syadi ro roi ḇeḇor kam sapḇe roba sisyom imnis Allah. Ma kyain ro Allah Rum ḇyedi ma imarisen fyasna mankundiḇe Allah.
53002005	Mkoswarepen ḇake roi ḇeradinena yakofenna ḇesyakwar faro mko, rofafisu aya isya yarowus mko?
53002006	Ma baboine mkofawi rosai ḇeḇriwareki, isof nari insape fyasna mankundi rofafisu sfasna faro iya.
53002007	Snar kuker kankunes ḇarḇorya irandak ifararur kwar, ḇape baboine oso isya idwarek. Rofyor ḇedwarek ani sḇeifa ikren kwar,
53002008	rofyor ani ḇeḇarḇor ani nari fyasna mankundi, ḇape Manseren Yesus nari myuni kuker sḇayo ḇyedi faimar, rofyor Manseren Yesus kyaḇer muma werya.
53002009	Raramuma ro ḇeḇarḇor ani ikada fararur ro Ibirisya, ma nari ifrur ḇaḇekanandor nabor, aḇyair-aḇyair ma aḇyair kanandor ḇekaku ḇa.
53002010	Ma nari ifrur ankarsararer ḇeḇor faḇyukḇeninyan snonkaku rawo isof nari simar, ma simar snar simewer siswar ḇaḇenapnapes ḇeḇuk koreri faro siya.
53002011	Eḇedari Allah ḇyuk papoik oso fadun siḇe nyan ḇeḇor, isof sikyar faro roi ḇeḇeankarkar.
53002012	Ḇarpurya snonkaku ḇemarisen ḇaḇeḇarḇorya ma simewer sikyar faro ḇaḇenapnapesya nari sisma samamyai.
53002013	Ma nari nkokofen kasumasa ḇesyakwar faro Allah snar mko, naek srar, Manseren iswar kaku, snar ro randakya Allah kyinfir mko kwar famkosma koreri kuker Rur ḇefasren mko ma ro napnapes mkokyar ani.
53002014	Eḇedari dor mko kwar kuker Ankankinem Ḇeḇye nkoḇaryas ani, insa mkaksma ḇaḇebaba ro Yesus Kristus, Manseren koḇedi.
53002015	Inja mkores nako ma mkufepen farkarkor mkosma ro nko kwar, ma kuker wos roḇa wer kuker fas-fas.
53002016	Ma Allah, Kma koḇedi, kuker Manseren Yesus Kristus, saswar-fakamaman ḇyena iswar ko kwar ma ḇyuk ḇeko sneprei ḇekain fyoro ma saneraro ḇeḇye maḇeko,
53002017	ma nbuk sneprei ma samambraḇ faro mko ro fararur mkoḇena kada, fnoḇek awawos ḇeḇye ro kakyarya.
53003001	Inja, naek srar, mko ḇenadiwarek nko, insa Manseren wos ḇyedi irwuren ma imbran kuker payamyum rofandu mko.
53003002	Ma insa nkosma faspar ro ḇefrur fafardun ma snonkaku ḇeḇarḇor, snar snonkakusya saksma kakyar kam ḇa.
53003003	Manseren ikada i kaḇaḇaḇ. Nari ḇyuk samambraḇ ma i ḇriwarek mko ro ḇeḇarḇorsya.
53003004	Ma nkokyar faro Manseren, mboi rosai nkanun faro mko kwar, nari mkofrur pdefna.
53003005	Ma Manseren ikfin mko faswef rarirya ḇesyakwar faro Allah saswar ḇyedi kada, isof Kristus kananon ḇyedi.
53003006	Ḇape nkanun faro mko, naek srar, kuker snonsnon Manseren Yesus Kristus, insa mkoḇinkwanbur naek ono ḇefrur fararur sena ḇa ma ḇeḇeuser farkarkor mkosma kwar ro nko anna ḇa.
53003007	Snar mankun mkofawi, rariso nari mkoso kankenem nkoḇena. Rofyor nkoisya rofandu mko nkofararur myaren kaku.
53003008	Ma nkan snonkakusya roḇeyan sena waworek ḇa, mboi nkoḇesewar rawo nkardomes ro roḇ meser, insa nkofrur kandera awer oso ro mko.
53003009	Nkosma hak fankor fafnoḇek faro naek srar kako, ḇape nkor ḇa, snar nkomarisen nkoḇe fasasna faro mko, insa mkoso fasasna ani.
53003010	Snar, rofyor nkoisya rofandu mko kako, nkoḇuk swarapepen ine faro mko kwar: Rofyor snonkaku oso imewer ifararur, dakanan awer.
53003011	Nkokofen radine snar nkomnaf, mboi ono sisya sikenem kuker aunosḇa ma sifararur ḇa, mboi ssombirek kuker roi ḇeḇefandun ḇa,
53003012	snonkaku ḇerariryasya nkoḇuk swarepen ma anun kuker Manseren Yesus Kristus, insa siknon ma sifrur faswef fararur sena ma rarirya nari sanan ro mankunsi.
53003013	Ma mko, naek srar, mko papum fasaw awer mkofrur fararur ḇeḇye.
53003014	Rofyor snonkaku ono simewer simnaf rosai nkokofen ro syap ine, mko kakop si (mko fasepen si) ma mkokenem awer kuker si, insa simai,
53003015	mboi mkokara si ḇembroḇ awer, ḇape mkosonek si imnis naek mkoḇesirya.
53003016	Manseren ḇeḇeknam aski-fakamaman, ani ḇyuk aski-fakamaman ḇyedi ro roi ḇeḇor kam, faro mko kada. Manseren ryowus mko kam kada.
53003017	Aroo ro aya, Paulus. Aroo ine mankundaya yafas ḇardi. Ine aḇyair ro syap ḇeḇor ayena.
53003018	Ma saswar fnoḇek fakamaman ro Manseren koḇedi Yesus Kristus, ryowus mko kam kada! Ro nko, Paulus, Silas ma Timotius
54001001	Ro Paulus, manwawan Yesus Kristus ḇeso Allah sasoser ḇyedi, ḇeḇe Manfaspar ḇeko, snar kakyar koḇedi,
54001002	faro Timotius, romawa karyer ayedi snar wakyar faro Kristus: saswar-fakamaman, ma aski-ḇaḇenaḇye ro Allah Kmaya ma Yesus Kristus, Manseren koḇedi, ryous aw kada!
54001003	Rofyor yaḇe yambran pdef mararan ayedi ḇesupya mnuk Makedonia, yanun aw insa kwain ro Efesus ma buk farkarkor faro snonkaku ono ḇardi, insa ssḇuk farkarkor eḇese awer
54001004	roḇaido ssombirek kuker farfyar kakais ma ḇaḇeḇarpur ḇemnaiḇa, ḇeḇawes rakrakrok monda, mboi sisoḇa kankenem awnos ma ḇaḇeaski Allah ḇyukya snar kakyarya.
54001005	Knam ro ananun ani isoine saswar ḇeyek ro sne ḇesren, ro sneuser ḇesren kaku ma ro kakyar ḇenapes kakuya.
54001006	Ḇape snonkaku ono sisya srarpon ro knam aniḇa mboi sikmom ro wawos ḇeḇefromo monda.
54001007	Simarisen sḇeguru fasḇuk farkarkor ro sasoser Refo Yahudi ḇape sifawi mankunsi wos sikofen naba ma knam siḇe ssḇuki fyarkarkor naba.
54001008	Kofawi mboi sasoser Refo Yahudi ani iḇye rofyor koḇeuser i,
54001009	isoine kuker fawawi mboi sasoser Refo Yahudi ani faro snonkaku ḇenapesya ḇa, mboi faro snonkaku ḇefrur arubiru ma snonkaku ḇeḇarḇor, faro manankarkar ma snonkaku ḇesasar, faro snonkaku ḇefrur marisen supswan ma ḇena agama ḇasya, faro ḇemun sna ma kma sesi, faro ḇemamun ḇesyakwarsya,
54001010	faro snonkaku ḇefrur farḇuk ma snon ḇefarḇuk kuker snon, faro ḇefor snonkaku faḇeḇoḇ, faro manankarkar, faro mananfafores ma roi ḇemnisḇa nabor kaker ḇesampum farkarkor ḇenapesya
54001011	ḇeḇeknam ro Ankankinem Ḇeḇye ro Allah ḇeba ma ḇesma sanandik, imnis sikyar kwar faro aya.
54001012	Yakofen kasumasa faro Yesus Kristus, Manseren koḇani, ḇeḇuk sambraḇ ḇeaya ma snar kyara aya ḇeḇeuser ma ikyar afuffarmyan ine maḇeaya --
54001013	Ḇeponya yonef ma yaḇewayam kuker yakoryae ma yamsor Yesus Kristus, ḇape Allah iswar aya, snar yafrur nakam kuker fawawiḇa snar rofyor ani yakyar ḇaim.
54001014	Ḇape saswar-fakamaman ro Manseren koḇani ḇyuk kwar maro aya kakyar ma saswar snar Yesus Kristus.
54001015	Wos nane nkaku inja konakasiperna: "Yesus Kristus ryafes ḇesupswan ine insa ḇyuk koreri faro snonkaku ḇesasarsya," ma rofandu si ayaiso ḇesasar syadiya.
54001016	Ḇape rariryano Allah iswar aya, insa aya ḇardi imnis snon ḇesasar syadi, Yesus Kristus fyasna kaḇaḇaḇ ḇyena kam maro aya. Snar rarirya yaḇefasasna faro snonkaku ḇekyar papur faro isya insa sisma kankenem ḇekain fyoroya.
54001017	Syowi ma sanandik faro Allah isof fyoro-fyoro, Wairek ro awar nakam, snar i ḇekain fyoro, ḇyeoser ma komami ḇa! Amin.
54001018	Timotius romawa yedi, yaḇuk fararur ine faro aw, imnis rosai ḇeḇardi kwar faḇekur aw, insa ḇardadi ani ḇyuk samambraḇ faro aw fawafararur kuker fararur ḇeḇye kuker kakyar ma sneuser ḇekaku.
54001019	Snonkaku ono sisampum sneuser ḇesren ani eḇedari kakyar sena ndo,
54001020	rofandu si Himeneus ma Aleksander, yaḇuk kwar faro Ibiris, insa sumnai ro anonef suḇena.
54002001	Ananun yaḇuk ḇepon kaku: Insa mkoḇenadi, mkofararyor fafnoḇek ma mkokofen kasumasa faro Allah snar snonkakusya kam,
54002002	ma faro waireksya ma faro ḇebararasya kam, insa kokenem kuker kananon ma aski, ro kakyar ma ḇaḇesyowi faro Allah.
54002003	Naiso ḇeḇyena ma ḇefrur marisen faro Allah, Manfaspar koḇedi,
54002004	ḇemarisen insa snonkakusya kam sisma koreri ma sifawi ro ḇaḇenapnapesya.
54002005	Snar Allah ḇyeoser ma i ḇeḇemanfandu rofandu Allah ma snonkaku, ḇyeoser kako, isoine snonkaku Yesus Kristus,
54002006	Yesus Kristus ḇyuk mankundi kwar imnis sasuref warek sasar ro snonkakusya kam: iso ḇeḇesaksi rofafisu ḇemnis kwar.
54002007	Faro ḇaḇesaksi ani yaḇe ḇekinfir kwar imnis manbaryas ma manwawan -- roi yakofen nane kam, yasrer ḇa -- ma yamnis ḇeḇuk farkarkor faro ḇeḇe-Yahudibasya, ro kakyar ma ḇaḇenapnapesya.
54002008	Eḇedari yamarisen, insa ro moḇna kam snonsya sḇenadi kuker sne ḇesren, kuker masasor ma sasurem ḇa.
54002009	Rarirya kako binsya. Bin ansi sḇemaris faḇaḇye si mboi kuker syowi, ma snonburyam sena nbekapyai -- kapyai awer, semaris awer si kuker karamas brawen roḇa mustika roḇa kako sansun ḇekakur,
54002010	ḇape ḇyemaris i kuker fararur ḇeḇye, imnis bin ḇesyus faro ḇaḇeariya.
54002011	Iḇyesyadi binsya sḇefasis ro ḇinkunsi ma sisma farkarkor kaku ḇeri ma srun ḇinkunsi.
54002012	Yaḇuk kaku ro binsya ḇa fasakḇuk farkarkor oroḇa kako yaḇuk kaku ḇa fasawawos syadi snonsya; iḇye sefasis ro ḇinkunsi.
54002013	Snar Adam i sifrur ḇeponya, raimnai insape Hawa.
54002014	Ma Adam i ḇesma fafrowesya ḇa mboi bin ani iso ḇesma fafrowes ma ḇesapi ro sasar.
54002015	Rariryano, bin ani nari isma koreri snar aḇaḇen romawa, rofyor ḇyeuser kuker kakyar ma saswar ma ḇaḇesaranden ma ikenem faro Allah.
54003001	Kaku ḇeri ro wos ine: "Snonkaku ḇemarisen nasan manfarkin ro jemaat imarisen snar fararur ine iḇye kaku."
54003002	Eḇedari manfarkin ro jemaat iḇye snonkaku ḇefarorewḇa, snon ḇefakawin kuker bin oser, imkuser mankundi, ifawi nanem, ikenem kuker aunos, imarisen nya dakam, ifawi ḇyuk farkarkor,
54003003	fyarandinem ḇa, ḇemasasor ḇa mboi ḇefafir, ḇewos sneprei, ḇermomen pipi ḇa,
54003004	ifawi fyaduru kina ḇyesi kuker ḇaḇye, ma ḇyuk farkarkor faro romawa ḇyesi fasikenem kuker aunos ma sesyowi mankundi.
54003005	Snar rofyor snon oso ifawi fyaduru kina mankundi ḇyesi ḇa, rariso nari fyaduru Allah jemaat ḇyena?
54003006	Manfarkin ani snonkaku ḇeḇe-Kristen babo awer, insa imarares awer i, imbude isma fras imnis Ibiris ro ḇeponiwara.
54003007	Snonkaku ḇesma snonsnon ḇeḇye rofandu kawasa, insa sonef awer i ma isapi awer ro Ibirisya denem ḇyedi.
54003008	Rarirya kako (syamas) ḇefnoḇek ro jemaat iḇye snonkaku ḇesma syowi, mboi snonkaku ḇeḇeramar kasipḇa, snonkaku ḇefarandinem ḇa, snonkaku ḇermomen pipi ḇa,
54003009	mboi snonkaku ḇekram kankunes kakyar ro sneuser ḇesren.
54003010	Iḇye seḇemnasen ḇepon resari, rawo sfarorewḇa, insape sifnoḇek ro jemaat.
54003011	Rarirya kako swa sesi bin ḇeḇesyowi, bin ḇeyawos anonef ḇa, iḇye fyarmkuser ḇinkundi ma ḇyeḇekyar ro roi ḇeḇor kam.
54003012	Syamas (ḇefnoḇek ro jemaat) fyakawin bin oser ma fyaduru romawa ḇyesi ma kina ḇyena kuker ḇaḇye.
54003013	Snar snonkaku ḇeyuffarmyan ro jemaat nari isma syowi ma nari imku ro ḇaḇesaksi kakyar sena faro Yesus Kristus.
54003014	Yakyar nari yarakaki aw fasaw, rariryano yafas roi ḇeḇor nane faro aw.
54003015	Inja, rofyor yasaryar ido, wafawi kwar rariso snonkaku sikenem imnis Allah kina ḇyesi, isoine jemaat ro Allah ḇekenem, adir kakyar ma knam napnapes.
54003016	Ma kaku ḇeri kankunes ḇaḇeari koḇedi iba kaku: "Fyasna mankundi kwar ro ḇaḇesnonkakuya, Rurya fyasna irya kaku; ḇefasna mankundi faro malaikatsya. Ḇyeḇeḇaryas rofandu er-er ḇemamḇaḇir Allah ḇasya; ḇyeḇekyar ro supswan ḇesiper, ma ḇyeḇekanow ḇeboiyaswa."
54004001	Ḇape Rurya ikofenbos mboi rofafisu ḇarpurya, nari snonkaku ono nari sfamyunepen Allah raimnai siso rodur ḇeḇeninyan ma farkarkor ro Ibiris
54004002	ma kuker farawrowes ro ḇesararersya snar sneuser sena npanpan.
54004003	Sikada sidwarek snonkaku sfakawin awer, sidwarek snonkaku san awer Allah roḇean ifrurna, insa roḇean anna nbeḇeyan kuker kafkofen kasumasa faro Allah, ro snonkaku ḇekyar faro Kristus ma ḇemamḇaḇir kwar Allah ḇaḇenapnapes ḇyedi.
54004004	Snar Allah roi ifrur anna kam naḇye ma osoḇaḇeri faḇyeḇean farfor, rofyor neḇean kuker nadi kafkofen kasumasa faro Allah,
54004005	snar nakam neḇefasren kuker nadi ma Allah wos ḇyedi.
54004006	Ma buk swarepen ḇesyakwar ro roi ḇeḇor anna kam faro naek srar koḇansi, nari wamnis snonkaku ḇeḇye oso ḇeyuffarmyan Yesus Kristus, farkor mankundaw ro knam kakyar koḇedi ma farkarkor ḇekaku waso fyoro kwar ani.
54004007	Waso awer kakyar famfnom ma farfyar kakais ḇeḇefainda ḇa.
54004008	Fari faro baken ḇyefandun mankenem ba, ḇape ḇaḇeari ani ḇyefandun ro roi ḇeḇor kam, snar naisya kuker asas, iḇye faro kankenem ine ma faro kankenem nari ḇeramaya kako.
54004009	Kaku ḇeri wos ine ma kona kakui.
54004010	Eḇedari kofaḇri isof kardomes, snar kona kakyar faro Allah ḇekenem, Ḇeḇuk koreri faro snonkaku kam, isyadi faro ḇekyarsya.
54004011	Baryas ma buk farkarkor ro roi anna kam.
54004012	Snar besnonkbor kaker, imbude snonkaku ono skara ma srun awri. Mankundaw fasna faro kawasa ḇekyarsya, ro wawos bena, ro rari bena, ro saswar bena, ro ḇaḇesyowi bena ma ro saranden bena.
54004013	Rofafisu ine, isof nari yarafa, wawasya kaku ḇeri Refo faro si wadif si ma buk farkarkor faro si.
54004014	Waswarepen naḇye insa wafrur raris fakamaman wasma kwar ro Allah Rur ḇyedi, rofyor manfarkin jemaatsya sisawar dofen aw ma nabisya ssḇuk kwar faro mankundaw ro ananun Allah.
54004015	Waswarepen roi nane kam, wafrurna insa marandan bedi isnai faro kawasa kam.
54004016	Wepen mankundaw ma wepen farkarkor bena. Beasuser roi ḇeḇor kam, snar wafrur rarirya ido nari mankundaw ma kawasa ḇerowersya mkosma aski kam.
54005001	Wamsor awer mansarsya, mboi wasonek si imnis kma oso faro aw. Wasonek snonkborsya imnis naek besi,
54005002	ḇinsarsya imnis sna faro aw ma dojarusya imnis srar besi kuker saranden.
54005003	Besyowi faro ḇeḇekabom kakusya.
54005004	Ḇape rofyor kabom oso nya romawa roḇa kpu ono, iḇye simor faro kina mankunsi sena ma smunsu syowi kma ma kpu sesi, snar naiso ḇefrur marisen faro Allah.
54005005	Mboi kabom oso ḇeḇekabom kaku, ḇeyerer ro ḇinkundi, ḇerir kakyar ḇyedi faro Allah ma fyarmku ro nadi ma fararyor ro roḇ ma meser.
54005006	Ḇape kabom oso ḇekenem kuker maris ikada imar kwar rofyor isya ikenem kaker.
54005007	Buk swarepen roi ḇeradine kako faro kabom ansi insa sikenem kuker farorew ḇa.
54005008	Ḇape rofyor snon oso fyaduru kawasa ro keret ḇyedi ḇa, isyadi wer kina mankundi ḇyesi, snon ani iḇyeḇa syadi ro snonkaku ḇekyar ḇasya.
54005009	Sfasepen ḇe ḇekabomsya, isoine ḇeḇewampasi wambarek samfur riwonem kwar, ma sfakawin ḇeoser monda
54005010	ma sfasna ḇair sifrur fararur ḇeḇye, imnis sfaduru romawa, ssḇuk sim ḇeḇeryar faro dakam, suffarmyan snonkaku ḇena kakyar oser, ma sifnoḇek snonkaku ḇeyananjarsya --rarirya sifrur kaku ḇeri fararur ḇeḇyena.
54005011	Mkofasepen awer kabom ḇeḇebinkufsya. Snar rofyor nafsu sedi faro sfakawin wer, nafsu ani fyaspar sibur Kristus.
54005012	Inja sikada sor samamyai faro ḇinkunsi, snar sḇerer asas ssḇuk faro Kristus.
54005013	Osower syun-swaye ro ono ḇese rum sena, indo simyaren ḇa ma simyaren ḇaya derer mondaḇaḇoi sḇeḇindaw ma spambarḇar snonkaku ḇese wawos sena ma sikofen roi ḇenapes ḇa.
54005014	Eḇedari yamarisen fakabom ḇeḇebinkufsya sfakawin wer, insa sna romawa, ma sfaduru kina sena ma ssḇuk moḇ fambroḇ koḇesi sifrur fanor kosnosna awer.
54005015	Snar kabom ono sibor siso Ibiris kwar.
54005016	Rofyor snon roḇa bin ḇekyar ono kina sena kabom ono sisya, iḇye ifnoḇek si mboi sekamnam faro jemaat awer. Rarirya jemaat ifnoḇek monda kabom ḇena kina ḇasya.
54005017	Penetuasya manfarkin ḇefararur mnis ro jemaat, indo sisma syowi rarwan risuru, isyadi faro ḇeḇesewar kuker ardomes faḇefaya ma ḇeḇuk farkarkorsya.
54005018	Snar sfas ro Refo radine: "Swower sapiya sḇadon ḇyedi kuker pisan awer rofyor imas fasibu famorsya siḇesebur smarya," ma "Snon ḇefararur oso nari isma sasuref ḇyedi."
54005019	Safsof ro penetua oso wamnafi rofyor snon risuru roḇa kior sḇesaksi.
54005020	Snonkaku ḇefrur sasarsya sḇeḇesonek ro fababa ro ḇarpon jemaat insa eḇesesya simkak.
54005021	Ro ḇarpon Allah, Yesus Kristus ma malaikat skinfirsya yanun kaku ḇeri faro aw: insa waswarepen ananun ine kuker warkaki ḇa ma wafrur roi ḇeḇor kam mboi wafnoḇek awer ono.
54005022	Wasawsaw awer wasawardofen snonkaku oso ma wasaso awer sasar ro snonkaku ḇese. Swasor saranden mankundaw bedi.
54005023	Winem monda war awer, mboi winem anggur kenmkun ono kako imnis aryawin faro snewar, snar indo wadafdufrya.
54005024	Snonkaku ono sasar sena indo nfababa, rofyor sun na ḇeḇaḇemankara ḇaimya, ḇape ono sasar sena insape nasnai ro ḇarpurya.
54005025	Rarirya kako fararur ḇeḇyena indo nasnai fasaw ma rofyor rarirya ḇaido, nari nayokef ḇa.
54006001	Kawasa Kristen ḇeḇewomensya skara tuan sesi sisyus fasisma syowi ḇeḇor kam, insa Allah snonsnon ḇyedi ma farkarkor koḇena nḇeḇeyonef awer.
54006002	(2a) Rofyor tuan sesi snonkaku ḇeḇe-Kristen sirya, imbude soḇo semanbekanaek ro Kristus inja suffarmyan mnis siḇari, snar tuan ḇesma ḇok ro afuffarmyan ḇeḇye syadi wer, ikada naek ḇekyar ma koswar kaku. (2b) Buk farkarkor ma wanun roi nane kam.
54006003	Rofyor oso ḇyuk farkarkor eḇese ḇemnis ḇa kuker farkarkor ḇenapes ro Manseren koḇedi Yesus Kristus -- ma iso farkarkor ḇemnis kuker ḇaḇeari koḇena ḇa,
54006004	snonkaku ani imarares ḇo doḇo ifawi ḇape ifawi royoḇaḇeri. Dafduf ḇyedi isoine imarisen fyamfaḇri kuker wawos, ḇefrur masasor, anunḇesisye, anonef, warkaki ḇeḇyeḇa,
54006005	ma anunḇesisye rofandu kawasa ḇekara mnisḇa ma ḇaḇenapnapes ḇa, skara ḇaḇeari ani sun oso ḇeḇuk ḇaḇefainda.
54006006	Kakuḇaḇoi ḇaḇeari ani rofyor kofrur mnis i, ḇyuk fainda ḇeba.
54006007	Snar kun roi oso ḇesupswan ineḇa rarirya kako nari kun roi oso ḇokosasyarbur supswan ineḇa.
54006008	Rofyor roḇean ma sansun naisya, namnis kwar.
54006009	Ḇape mansei ḇemarisen ḇenana nari isapi ro fafrowes, ro denem ma ro nafsu ḇeḇor ḇeḇebei ma ḇeyun raro. Nafsu anna nafrur fasnonkakusya sfarmambriwer ma sro.
54006010	Snar ḇarḇor ḇeḇor nakam nerares ro mkaba pipiya. Snar sasewar pipi eḇedari snonkaku ono ssunkirbur kakyar sena ma sewayam mankunsi kuker ḇarop nabor.
54006011	Ḇape, aw, ne, Allah snonkaku ḇyedi, nari rwoḇandibur roi ḇeḇor nane kam, mboi swewar ḇaḇenapnapesya, ḇaḇeariya, ḇaḇefarmkuya, saswarya, ḇaḇekaḇabaḇya ma ḇaḇefafafirya.
54006012	Faḇri kada ro famfaḇri kakyar ḇenapesya insa nwa kankenem ḇekain fyoroya. Iso eḇedari beḇeyor kwar ma kwarem kwar kankarem ḇenapes ro ḇarpon saksi ḇeḇor.
54006013	Ma ro Allah ḇarpon ḇyedi ḇeḇuk kankenem faro roi ḇeḇor kam ma ro Yesus Kristus ḇarpon ḇyedi ḇekarem kankarem ḇenapes ani kako ro Pontius Pilatus ḇarpon ḇyedi yaḇaryas faro mko:
54006014	Mkoḇeuser sasoser nanekam, ma mkoḇeuk awerna, isof rofafisu Manseren koḇedi Yesus Kristus ifyaferya,
54006015	isoine fafisu Allah nari fyasnaya ma fafisu ani ifo kuker aski, Wairek robo waireksya kam ma Tuan robo tuansya kam.
54006016	Demir monda kyunem faro marmari ḇa, ḇekain ro isnai nari kofanam ba. Snonkaku osero ḇaim famyam i ma kaku ḇeri snonkakuyo nari myam i ḇa. Faroi syowi ma papoik isof fyoro-fyoro! Amin.
54006017	Buk swarepen faro ḇenanasya ro supswan ine insa simarares awer si ma sikyar awer roi nari ḇero imnis nana, mboi sikyar faro Allah ro nana ḇyena ḇyukma ḇeko ro roi ḇeḇor fakona na.
54006018	Buk swarepen faro si insa sifrur roi ḇeḇye, snana ro ḇaḇenapnapesya, simarisen ssḇuk ma sirarwas
54006019	ma rarirya sfanjur arasa ono imnis knam ḇeḇye faro mankunsi rofafisu nari ḇeramaya insa sisma kankenem ḇekakuya.
54006020	Ne, Timotius, faduru rosai yakofen kwar faro aw. Binkwanbur wawos ḇeḇebei ma ḇemamas ma ḇesren ḇa ma famfaḇri ḇaḇeknam ro rosai sap ḇefawawi,
54006021	snar snonkaku ono sisya ssḇuk farkarkor rona ma rarirya ssayebur kakyarya. Saswar-fakamaman ndous mko kam kada! Ro aya, Paulus
55001001	Ro Paulus, manwawan Yesus Kristus snar Allah marisen ḇyedi yaḇaryas asas ro kankenem kuker Yesus Kristus,
55001002	faro Timotius, romawa karyer ayedi: saswar-fakamaman, ḇaḇye ma aski ro Allah Kmaya ma Yesus Kristus Manseren koḇedi, ryous aw kada.
55001003	Yakofen kasumasa faro Allah, yuffarmyan kuker sneuser ḇesren imnis raris up ayesi sifrur kwar. Ma yaswarepen aw ḇesyakwar ro fararyor yena, ro roḇ ma meser.
55001004	Ma rofyor yaswarepen mkaru ḇena, yamarisen fayasrow aw wer kuker marisen.
55001005	Snar yaswarepen kakyar ḇesrendam bedi, isoine kakyar ḇekenem randak ro kpumi Lois ma ro snami Eunike ma yakyar naisya ro mankundaw kako.
55001006	Eḇedari yaḇuk swarepen faro aw rofyor yasawardofen aw fabaryas fakamaman Allah ḇero awya.
55001007	Snar Allah ḇyuk rur ḇemakakak maro koḇa, mboi rur ḇeḇawes samambraḇ, saswar ma ḇaḇeawnos.
55001008	Inja wamsik ma besaksi Manseren koḇedi ma wamsik kako snar aya, snon ḇesmai ro bui snar Yesus Kristus, mboi wakḇe kandera faro Ankankinem Ḇeḇye ḇyedi kuker Allah samambraḇ ḇyedi.
55001009	Allah iso ḇeḇuk koreri ḇeko ma ḇeyor ko kuker fararyor ḇesren, ḇeḇeknam ro fararur koḇena ḇa, mboi ḇyeknam ro kakara ma saswar-fakamaman mankundi ḇyena, ḇeḇuk ḇeko kwar ro Yesus Kristus ro awarmadero ḇaimya.
55001010	Ma baboine ḇyeḇefasna snar rarama Yesus Kristus ro Ankankinem Ḇeḇye ḇeḇuk korerima ḇeko, ro papoik marmari kwar ma ḇeyun kankenem ḇekain fyoroya.
55001011	Snar Ankankinem Ḇeḇye ine yaḇe ḇefasna imnis manbaryas, imnis manwawan ma imnis guru.
55001012	Eḇedari yasma kandera kukerna kam, ḇape yamai ḇa; snar yafawi manseiso yakyarya ma yakyar nari ipok fyaduru rosai ikyar kwar maḇeaya isof ro Ras Ḇepupesya.
55001013	Waserepen roi ḇeḇor wamnaf kwar ro aya imnis fasasna faro farkarkor ḇeḇye ma wafrurna kuker kakyar ma saswar snar Yesus Kristus.
55001014	Faduru arasai ḇeḇye, sikyar kwarma ḇeko, ro Rur Ḇesren ḇekain ro kosnesna.
55001015	Wafawi kwar mboi sikam ro supya mnuk Asia-Kasun si susubur aya; rarirya kako Figerus ma Hermogenes.
55001016	Manseren ḇyuk ḇaḇye ḇyedi faro Onesiforus kina ḇyesi snar rarwan riḇeso kwar ifrur sneprei aya. Imai ḇa ryakaki aya ro bui.
55001017	Fafisu aya isya ro Roma, syewar aya ma isrow aya kako kwar.
55001018	Ma ro Efesus ifnoḇek aya nabor kwar. Roi ḇeradinena wafawi kwar. Manseren fyasna ḇaḇye ḇyedi faro i ro Ras Ḇepupesya kada.
55002001	Inja, ne, romawa yedi, swambraḇ ro saswar-fakamaman ro Yesus Kristus.
55002002	Rosai wamnaf ro aya kwar ro saksi ḇeḇor, farkorna kada faro snonkaku wakyarsya, ma sifawinanem kako sakfarkor snonkaku ḇese.
55002003	Mkoso ma mkakḇekandera imnis sordade ḇeḇye ro Yesus Kristus.
55002004	Rofyor sordade oso ḇyesewar ro fararur ma ḇyefandun ḇaḇefandun mankundi ḇyena ḇa, rarirya mananir ro sarar ḇyedi imarisen.
55002005	Snonkaku oso ḇefaḇri ro farfnak syewar monda faisma wower rofyor isomnis sasoser ḇekur farfnak ani.
55002006	Manfrudo oso ḇefararur myaren ro yaf iso nari ḇeyan ḇepon pun ro ardomes ḇyena.
55002007	Waswarepen rosai yakofen nane; Manseren nari ḇyuk fawawi faro aw ro roi ḇeḇor kam.
55002008	Waswarepen: Yesus Kristus ḇekḇok kwar rofandu ḇemarsya, ḇyeḇeyaḇen kwar imnis up ro Daud, iso yaḇaryas ro Ankankinem Ḇeḇye ayedi.
55002009	Snar ḇaḇeḇaryas Ankankinem Ḇeḇye ine eḇedari yaḇekandera, ma sewanka aya imnis snonkaku ḇeḇarḇor oso, ḇape Allah wos ḇyedi kada ḇyeḇeḇewanka ḇa.
55002010	Eḇedari yakbaḇ ḇo yaḇarna kam faro snonkaku Allah kyinfirsya, insa si kako saksma koreri snar Yesus Kristus kuker ḇaḇebaba ḇyedi ḇekain fyoroya.
55002011	Kaku ḇeri ro wos ine: "Rofyor komar fnoḇek i, ko kako nari kokenem fnoḇek i;
55002012	Rofyor kofarmku, ko kako nari kakḇuk sasoser fnoḇek i. Rofyor ko famyun i, i kako nari dakfamyun ko.
55002013	Rofyor komkuser ko ḇa, i kada imku faswef, snar nari fyamyunepen mankundi ḇa."
55002014	Buk swarepen ma wanun nakam kuker kaku ḇeri faro si ro Allah ḇarpon ḇyedi, insa spambarḇar wos awer, snar roi ḇeradine nefainda ḇaḇeri, isyadi naser famfaḇri faro ḇemnafsya.
55002015	Besewar insa wasyus ro Allah ḇarpon ḇyedi imnis snon oso ḇemai ḇa, mboi baryasbos wos ḇenapes ani.
55002016	Ḇape wamnaf awer faro wos ḇekaku ḇa ma ḇemamasna.
55002017	Wawos sena naduḇ imnis dafduf kanker: Rofandu si Himeneus ma Filetus su kako,
55002018	ḇeḇor kwar ro nyan ḇenapesya ma ḇefarkor mboi kuker ḇaḇeaḇiḇer ro bakenya isyof kwar ma rarirya skokok kakyar ro snonkaku ono.
55002019	Ḇape araref Allah ryirya idworen ma sfas ro araref ani radine: "Manseren ifawi snonkaku ḇyesi" ma "Snonkaku oser-oser ḇeyap Manseren snonsnon ḇyedi isusubur ḇarḇorna kada."
55002020	Ro rum ḇebaya dori kosma dera brawen ma sarak monda ḇa, mboi ono kako ro ai ma saprop; kona ono faro roi ḇeḇye syadi ma kona ono faro roi ḇeḇye mankenem ḇa.
55002021	Rofyor snon oso fyasren mankundi ro roi ḇeḇarḇor, nari ḇyedera ro rum ani faro roi ḇeḇye syadi, ḇyeḇefasren, ma ḇyefainda faro tuan ḇyedi ma ḇyeḇefasos faro fararur rosai ḇeḇye syadiya.
55002022	Fanam awer marasrisen ḇeḇerarmomen baken ro snonkborsya, mboi swewar ḇaḇenapnapesya, ḇaḇefarmkuya, saswar ma aski fnoḇek snonkaku ḇefararyor faro Manseren kuker sne ḇesrensya.
55002023	Fanam awer wawos ḇeḇor ro snonkaku ḇefawi royoḇasya. Snar wafawi roi ḇerarirya nbawes rakrakrok,
55002024	snar Manseren manfamyan ḇyesi nari srakrakrok ḇa, mboi sfafir faro snonkakusya kam. Ifawi ḇyuk farkarkor, ikbaḇ
55002025	ma kuker aḇaḇen fyarkin snonkaku ḇesampampumsya, snar kofawi ḇa imbude Manseren ḇyuk farosi fafisu ono fasimbror ma fyarkin si isof smamḇaḇir ḇaḇenapnapesya,
55002026	ma rarirya nari sḇaḇir wer, nari sḇeḇeperbur Ibirisya denem ḇyedi ḇeyaḇek si kwar kuker marisen ḇyena.
55003001	Mkofawi mboi ro ras ḇepupesna nari ndama kuker kandera nabor.
55003002	Snonkakusya nari siswar mankunsi ḇardi ma sewomen faro pipi. Nari sḇemandaw ma simarares mankunsi, sanonef, nari sisampum sinansya ma sifawi sikofen kasumasa ḇa, sfandun ḇar rurya ḇa,
55003003	sifawi saswar ḇa, simewer ḇaḇeaskiya, simarisen skoryae snonkaku, sfarmkuepen mankunsi ḇa, siḇarḇor, simewer roi ḇeḇyena,
55003004	simarisen sḇoḇ min sesi, skara nakwan ba ma simarares si, siso syadi rmomen-nafsu sena ro siso Allah.
55003005	Sifrur ḇaḇeari sena imnis kakara snonkaku, ḇape simewer knam ro agama ani ḇardi. Inja mkofanam awer si!
55003006	Snar rofandu si ono sisya ssun fasis ḇerum snonkaku ono bese ma sidenem bin ono ḇefo kuker sasar ma ḇefo kuker rmomen bakenya,
55003007	ma simarisen sḇeḇefarkor, ḇape smambir ḇaḇenapnapesya ḇa.
55003008	Simnisbos kaku Yanes ma Yambres ḇesampum Muses, rarirya si kako sisampum ḇaḇenapnapesya. Swaruser sena ndobur si ma kakyar sena nasusu.
55003009	Inja nari sirwuren ḇa, snar simnis raris Yanes ma Yambres, ḇaḇefawawi royoḇa sena nari nfababa faro snonkakusya kam.
55003010	Ḇape waser farkarkor yena kwar, rariso kankenem ayedi, marisen ayedi, kakyar ayedi, kaḇaḇaḇ ayedi, saswar ayedi, ma ḇaḇenamu ayedi.
55003011	Waso kwar ḇaḇekandera ḇaḇewayam ma kandera imnis yaḇekandera ro Antiokia ma ro Ikonium ma ro Listera kwar. Kandera anna kam yaḇarna ma Manseren fyaspar ayaburna kam.
55003012	Mboi snonkaku oser-oser ḇemarisen ḇekenem ro ḇaḇeari snar Yesus Kristus nari sisma ḇaḇewayam,
55003013	mboi ḇeḇarḇorsya ma ḇesararersya sikada nari sḇarḇor syadi, sfarkor ninyan ma sḇeḇeyakḇeninyan kako.
55003014	Ḇape wuf faswef ro ḇaḇenapnapes wasma kwar ma wakyar ani, ma waswarepen ḇesyakwar snonkaku ḇefarkorna kwar faro aw.
55003015	Waswarepen kako mboi rofyor wabaḇaya mambir kwar Refo ḇeḇuk fawawinanem faro aw ma ḇefarkin aw faro koreri snar kakyar faro Yesus Kristus.
55003016	Fasfas ḇeḇor ḇeramuma ro Allah nbefainda kaku fakoḇuki fyarkor, koḇuki ikofen fasna ḇaḇesasarya, koḇuki ifrur mnis rari ma koḇuki fyarkor snonkaku ro ḇaḇenapnapesya.
55003017	Rarirya Allah snonkaku ḇyesi oser-oser sḇeḇefasos faro fararur ḇeḇyeya.
55004001	Ro ḇarpon Allah ma Yesus Kristus nari bemankara snonkaku ḇekenem ma ḇemarsya, inja yanunkaku ḇeri faro aw kuker fasasna ro Allah ma Ḇaḇesasoser ḇyedi:
55004002	Baryas Allah wos ḇyedi, fasos rofafisu ḇeḇye roḇa fafisu ḇesamswen, fasna rosai ḇesasar, wasonek ma buk ananun kuker kaḇaḇaḇ ma farkarkor.
55004003	Snar rofafisuya nari ryama, snonkakusya nari sisma farkarkor ḇenapes werḇa, mboi nari siryur gurusya raris marisen sena fasḇuk farkarkor raris mankunsi marisen sena.
55004004	Sikada nari snos knaram senabur napnapesya ma sḇasna faro farfyar kakais monda.
55004005	Ḇape wepen mankundaw ro roi ḇeḇor kam, wakḇaḇ ro ḇaḇekandera, wafrur fararur ḇaḇeḇaryas Ankankinem Ḇeḇye, ma wafrur posa afuffarmyan bedi!
55004006	Faro mankundaya, fafisuya ryama kwar nari yamar imnis farsarser faro Allah ma kniko wer nari yabur supswan ine.
55004007	Fanandi ḇeḇyeya yafrur posai kwar, ma yasma mun ḇepupesya kwar ma rarirya yafaduru kakyarya kwar.
55004008	Ras suine wower napnapesya ḇyeḇefasosma ḇeaya kwar nari Manseren ḇyukima ḇeaya, Mankara ḇenapes, ro ras ḇepupes ḇyedi; ḇape faro yerer monda ḇa, mboi faro snonkaku kam ḇewaf raramuma ḇyedi.
55004009	Besewar insa rwamuma fasaw,
55004010	snar Demas iswar supswan ine inja ibur aya. Ryai Tesalonika kwar. Kreskes ryai Galatia kwar ma Titus ryaḇe Dalmatia.
55004011	Mboi Lukas derer i ḇekainus aya. Wun Markusi ḇo muramuma, snar afuffarmyan ḇyedi ḇyefandun kakuma ḇeaya.
55004012	Tikhikus yawan i kwar ḇe-Efesus.
55004013	Rofyor rwamuma ido wun syatu ayedi ro Troas yaburi ro Karpus rum ḇyedi ma wun kako syap ayena, isyadi kaku perkamenya (aiwan kif imnis syap ḇefasapepen).
55004014	Aleksander, kamasan kansai ani, ifrur ḇarḇor nabor kwar maro aya. Manseren nari myunsuna imnis fararur ḇyena.
55004015	Inja wepen aw, snar Aleksander isampumbosḇeri farkarkor koḇena.
55004016	Rofyor yaḇesano ro randakya snonkaku oso ifnoḇek aya ḇaḇeri, sikam sibur aya -- roi ḇeradine sikamar awerna, --
55004017	ḇape Manseren ifnoḇek aya ma ḇyuk samambraḇma ḇeaya, insa Ankankinem Ḇeḇyeya yaḇaryasi faḇeyakḇe Yahudiḇasya sakmnaf i. Rarirya yasma faspar ro marmarya.
55004018	Ma Manseren nari fyaspar ayabur ḇarḇorna kam. I kada nari ḇyuk aksi ḇeaya isof yasun ro Ḇaḇesasoser ḇyedi ro boiyaswa. Sanandik faro ḇaḇebaba ḇyedi fyoro-fyoro kada! Amin.
55004019	Aroo faro Priskila ma Akwila ma faro Onesiforus kina ḇyesi.
55004020	Erastus kyain ro Korintus ma Trofinus yabur i ro Miletus snar iduf. Rofafisu primya ḇaim besewar farwamuma kada.
55004021	Aroo faro aw ro Ebulus, Pudes, Linus, Klaudia ma ro naek srarsya kam.
55004022	Manseren ryous aw. Manseren ḇyeḇok naek srar mko kam kada! Ro aya, Paulus
56001001	Ro Paulus, Allah manfamyan ḇyedi ma Yesus Kristus manwawan ḇyedi faḇefaduru Allah snonkaku kyinfir kwarsya kakyar sena ma fawawi ro napnapesya ḇeḇair ro ḇaḇeari koḇena,
56001002	ma ḇyeknam ro saneraro ḇekaku ḇekain fyoro rofyor awarya ḇaim Allah ḇyeasas i kwar ma Allah ipok isrer ḇa,
56001003	ma rofyor Allah imarisen, fyasna kwar ro wos ḇyedi ro ḇaryas Ankankinem Ḇeḇye ikyar kwar maro aya imnis Allah sasoser ḇyedi, Ḇeḇuk korerima ḇeko.
56001004	Faro Titus, romawa karyer yedi ro kakyar koḇena kam: Allah Kmaya ma Yesus Kristus, saswar-fakamaman ma aski-ḇaḇye ḇyedi ryous aw kada.
56001005	Yaḇur aw kwar ro Kreta kuker swaruser ine, insa wafrur rosai ḇeḇefandun ma insa wakanaw penetua-penetua ro mnuna imnis raris moḇ yanun kwar faro aw,
56001006	isoine snonkaku ḇefarorewḇa, ḇena swa oser monda, kina ḇyena sikenem kuker kakyar faro Kristus ma sisma safsof awer ro kankenem ḇeḇyeḇa mboi sikenem kuker aunos.
56001007	Snar ḇefararur ro Allah rum ḇyedi snonkaku ḇefarorewḇa, ḇemarares ḇa, ḇemasasor ḇa, ḇemasaser ḇa, mkaba pipiḇa,
56001008	mboi ḇemarisen ḇeḇuk moḇ ḇeḇeryar, ḇemarisen roi ḇeḇye, ḇefawi nanem, ḇenapes, ḇekenem nasren, ḇemkuser mankundi
56001009	ma ḇeserepen wos ḇenapes ḇemnis kuker farkarkor ḇeḇye, insa ifawi ḇyuk farkarkor faro snonkaku ro knam farkarkor anna ma ḇyenamu faḇyuk snekin faro ḇesampumisya.
56001010	Snar snonkaku sibor kwar sikenem kuker aunos ḇa, isyadi rofandu snonkaku ḇeso sasoser sofakfukya. Kuker wos ḇeḇefromo ma sfarkor ninyan snonkaku.
56001011	Snonkaku ḇerariryasya sḇadon sena neḇesisen kada, snar sfarkor ninyan kina sibor kuker farkarkor ḇemnis ḇa fasisma fainda ḇefrur mamyai.
56001012	Nabi oso ro siḇardi, ḇekain ro Kreta ikofen kako: "Kretasya indo sankarkar, sḇeaiwan ḇeḇarḇor, ḇeyanburamek ma ḇemanon."
56001013	Nabi ani wos ḇyedi kyaku. Inja wasonek pakrek kaku si insa sikyar faro Allah kuker nyan ḇenapes,
56001014	ma sikyar kaker awer farfyar kakais Yahudi ma sasoser-sasoser snonkaku ḇesasyarbur ḇaḇenapnapesya.
56001015	Faro ḇesrensya roi ḇeḇor nakam nasren; ḇape faro ḇearwaremsya ma ḇekyar ḇasya osoḇaḇeri faisren, snar kakara ma swaruser sena nmamas.
56001016	Skarem soḇo sifawi Allah, ḇape ro fararur sena sfamyun Allah. Sikada snonkaku befrur roi ḇemnis oso ḇaḇeri.
56002001	Ḇape aw Titus, baryas farkarkor ḇenapes raris Allah farkarkor ḇyena.
56002002	Snonkaku ḇeḇesinansya simkuser si, sesyowi, sifawinanem, kakyar sena nanapes, sisaswar ma senamu.
56002003	Rarirya kako ḇinsarsya, sikenem imnis snonkaku ḇesren, skoraryae ḇa, seḇinfyan faro swan ḇa, ḇape sifawi ssḇuk farkarkor ro roi ḇeḇyena
56002004	ma rarirya sfarkor inai babosya fasiswar swasesi ma romawasesi,
56002005	sikenem kuker fawawinanem ma saranden, simyaren sfaduru kina sena, sfafir ma saser faro swasesi, insa Allah wos ḇyedi snonkakusya sonef aweri.
56002006	Rarirya kako romawa babosya; wanunsi insa simkusersi ro roi ḇeḇor kam
56002007	ma mankundaw benyan ḇefasna kankenem ḇeḇye. Inja buk farkarkor kuker aunos ma kaku ḇeri,
56002008	wawos bena nanapes ma ḇaryas bena nfarorewḇa isof ḇesampum awsya simai, snar roi ḇeḇyeḇa ono naisyaḇa fasikofen ro ko.
56002009	Manfamyansya sesyowi manseren sesi ro roi ḇeḇor kam ma sisampum awer si,
56002010	ma skaraw awer, ḇape sikenem naḇye kuker awnos, insa rarirya snonkakusya sisandik Allah farkarkor ḇeḇor ḇyena kam, Ḇeḇuk korerima ḇeko.
56002011	Snar Allah saswar-fakamaman ḇyena ḇeḇuk koreri faro snonkakusya kam nasnai kwar.
56002012	Allah saswar ḇyedi fyarkor ko insa kobur ḇarḇorna ma rmomen supswan ine ma insa kokenem kuker fawawinanem, nanapes ma ḇaḇeari faro Allah ro supswan ine.
56002013	Ma kowaf Ras ḇepupes sanemura ro ani, ḇefo kuker aski; ro Ras ḇepupes ani nari supswan smam Yesus Kristus baba ḇyedi, isoine Allah Ḇebasyadi ma Wairek Ḇeḇuk korerima ḇeko.
56002014	Ḇeḇuk mankundi kwar maḇeko insa ḇyuk ḇaḇemkei ḇeko ro ḇarḇor nakam ma fyasren kawasa ono faro mankundi, ḇemyaren ḇefrur roi ḇeḇye.
56002015	Baryas roi ḇeḇor anna kam, ma buk ananun ma buk snekin snonkaku kuker papoik wasmana. Ma snonkaku ono smamkyof awer aw.
56003001	Buk swarepen faro si insa siso ḇaḇesasoserya ma snonkaku ḇesma papoik, sisouser ma sfasos fasifrur fararur ḇeḇye.
56003002	Sonefyae awer si, srakrok awer, iḇye sikenem kuker fafir faro snonkakusya kam.
56003003	Snar ḇeponiwara ko kako kokenem ro fawawi royoḇa: koḇeuser ḇa, koḇor, koḇemanfyan faro nafsu ḇeḇor ma rmomen, kokonem ro ḇarḇor ma kram masasor, kayinyae ko.
56003004	Ḇape Allah, Ḇeḇuk korerima ḇeko fyasna saswar ḇyedi kwar ma ḇaḇye ḇyedi faro ko,
56003005	rofyor ani ḇyuk korerima ḇeko, snar fararur ḇeḇye koḇena ḇa, ḇape snar ḇaḇenaḇye ḇyedi ro masi sren ḇeyaḇen kaḇer ko snar fararur ro Allah Rur ḇyedi,
56003006	Allah Rur ḇyedi ḇyukma ḇeko ro Yesus Kristus, Ḇeḇuk korerima ḇeko,
56003007	insa komnis snonkaku ḇenapes snar saswar-fakamaman ḇyedi, ko kako kosma kankenem ḇekain fyoro, imnis raris sanemura koḇena.
56003008	Wos ine kyaku ma yamarisen insa kuker snekin swambrabser i, insa ḇekyar kwar faro Allahsya sesewar kaku ḇeri fasifrur roi ḇeḇye ma ḇeḇefainda faro kawasa kam.
56003009	Ḇape binkwanbur famfaḇri ma ḇefawiroyoḇa, ma wawos ḇekur up, kankenem ḇemnisḇa ma rakrakrok ḇekur sasoser Refo Yahudi, snar nakam nefainda ḇa ma nefromo monda.
56003010	Snonkaku ḇeḇuk farkarkor ninyan oso wasonek i ḇerarwan oser roba suru, posa wakenem awer kuker i.
56003011	Wafawi kwar ḇerariryasya siḇarḇor ma sasar sena nbuk samamyai faro mankunsi.
56003012	Yawan Artemas roba Tikhikus faro aw, ḇesewar fawasrow aya ro Nikopolis, snar yakara namuk kwar fayakain ro dia rofafisu primya.
56003013	Wafnoḇek naḇye kaku Zenas, ḇefawinanem Refo Yahudi ani, ma Apolos, ro mararan suḇedi, insa suyananjar royo awer.
56003014	Ma snonkaku koḇesi farkor si kako insa sifrur roi ḇeḇye faro fandun sena, insa kankenem sena nefromo awer.
56003015	Naek srar ḇewarpu aya rodine nkofarem aroo faro aw. Ma wakofen aroo nkoḇena faro min koḇesi ḇekyar fnoḇek ko faro Kristus. Manseren ḇyeḇok naek srar mko kam kada. Ro aya, Paulus
57001001	Ro Paulus, snon ḇesmai snar Yesus Kristus ma ro Timotius naek koḇedi, faro Filemon yaswar kaku, bati ḇefararur kayam
57001002	ma faro Apfia, srar koḇedi ma faro Arkipus, bati ro fararur koḇedi ma faro jemaat ḇefananjur ro rum ḇyedi:
57001003	Saswar-fakamaman ma aski-ḇaḇenaḇye ro Allah, Kma koḇedi ma ro Manseren Yesus Kristus ryous mko kada!
57001004	Rofyor yabenadi, yap snonsnon bedi ma yakofen kasumasa faro Allah yedi.
57001005	Snar yamnaf saswar bedi faro Allah kawasa ḇyesi, ma kakyar ḇena faro Manseren Yesus.
57001006	Ma yanadi, insa ḇaḇeoser koḇedi ro kakyarya iso ḇefrur fawawi ḇeḇye rofandu ko faro Kristus.
57001007	Ro saswar bena yasma kwar marasrisen ḇeba ma samambraḇ, ma Allah kawasa ḇyesi sisma sneprei snar aw.
57001008	Snar rarirya naek ḇena kakyar oser eḇedari yaḇuk sasoser faro naek aw insa wafrur rosai nari wafrurna,
57001009	ḇape yaswarepen saswar ḇena, iḇye syadi yor faro aw. Aya, Paulus, yaḇemansar kwar, ma baboine kako yasmai ro bui snar Yesus Kristus,
57001010	inja yor ro aw snar romawa yedi Onesimus yasma kwar rofafisu aya isya ro bui
57001011	-- randakya ḇyefainda faro aw ḇa, ḇape baboine ḇyefainda kaku iḇye faro aw ma aya kako.
57001012	Yawan kaḇer i faro aw -- ikada sneuser yedi. --
57001013	Yaḇe yakarwarek kaku i rodine faisadwer aw insa duffarmyan aya rofyor yasmai ro bui snar Ankankinem Ḇeḇyeya,
57001014	ḇape rofyor wamarisen ḇaim, nari yafrur roi oso ro marisen ayedi ḇa, insa roi ḇeḇyena wafrur awerna kuker ḇaḇedafdifer mboi wafrurna kuker marisen.
57001015	Eḇedari Onesimus byinkwanbur aw resari, insape nwa i isof fyoro-fyoro,
57001016	imnis manfyan wer ḇa, mboi isyadi ro manfyan, isoine imnis naek koswar kaku, faro aya rarirya, rosai wer faro aw, iḇye faro snonkaku ma faro Manseren kako.
57001017	Rofyor kwara aya ḇemin bedi ḇena kakyar oser, nwa Onesimus imnis nwa aya.
57001018	Ma rofyor ifrur fromo faro aw roḇawer ḇyenyaki faro aw, buknama yaḇarna kam, --
57001019	aya, Paulus, yafaduru i kuker fasfas ro mankundaya: Nari yaḇakna -- insa yakofen awer: "Aw ḇeḇarna kamya!" -- snar ḇyenyaki maro aya, isoine mankundaw ḇardi.
57001020	O, naek ayedi, befaindama ḇeaya kada snar Manseren: Buk sneprei maḇe aya snar Kristus!
57001021	Yafas mufaḇe aw, snar yakyar nari beuser wos ayena. Mboi yafawi nari wafrur syadi ro fararyor ayedine.
57001022	Rofyor ani fasos kako fabuk moḇ yaḇeryar ro, snar yakyar nadi ḇena nari yakaḇer faro aw.
57001023	Aroo faro aw ro Epafras, min ayedi ḇeyaksmai fnoḇek aya ro bui snar Yesus Kristus,
57001024	ma ro Markus, Aristarkus, Demas ma Lukas, min ḇefararur kayam kuker aya.
57001025	Saswar-fakamaman Manseren Yesus Kristus ryous rur mkoḇesi kada! Ro aya, Paulus
58001001	Ro awar ḇeponiwara Allah dawawos ḇerarwan ono mufaḇe kpu koḇesi kuker nabi ḇyesya ro nyan nabor, ḇape ro awar ḇepupes ine Allah dawawos maḇeko kwar kuker Rumkun ḇyedi ḇeḇemanfanduya.
58001002	Allah ḇyeasas kwar mboi Rumkun ḇyedi i ḇena roi ḇeḇor kam. Snar Yesus Allah ifrur kwar sansoren ḇoka.
58001003	I ḇeḇeisnai ro Allah ḇaḇe baba ḇyedi; ma fanir ro Allah mankundi. Ikada fyaduru sansoren ḇoka ine kuker papoik ro wos ḇyedi. Ma fyasren snonkakusya ro sasar sena kwar, insape kyain ro karapesa sasoser fnoḇek Allah, ḇena papoik ḇekaki syadiya ro boiyaswa.
58001004	I sma kankain ḇekaki syadi ro malaikatsya, imnis raris Allah snonsnon ḇyuk faroi kako ipyum syadi ro snonsnon malaikatsya.
58001005	Snar Allah ikofen ḇaim radine faro malaikat oso: "Awkada Rumkun ayedi! ro ras ine yaḇe Kma faro aw?" ma Allah ikofen kako faro malaikat oso ḇaim, "Nari yaḇe Kma faroi, ma nari ḇyeromawaḇe aya?"
58001006	Ma rofyor Allah iwan Rumkun rak ḇyedima ḇesupswan ine, ikofen radine: "Allah malaikat ḇyesi kam sḇansuba faro i."
58001007	Faro malaikatsya, Allah ikofen radine: "Allah ifrur malaikat ḇyesi fasewamdoḇer, ma ḇeyuffarmyan besi fasimnis for ḇesber."
58001008	Ḇape Allah ikofen faro Rumkun ḇyedi: "Karapesa nasan bedi, o Allah, nari kyain fyoro-fyoro, ma ḇaḇesasoser bedikada sasoser ḇaḇenapnapes."
58001009	"Awkada wamarisen ḇaḇenapnapesya ma wayin ḇarḇorya, rarirya Allah, Allah bedi ryem aw kwar kuker mani imnis aḇyair marasrisen, isyadi ro min besi."
58001010	Allah ikofen wer: "Ro awar ḇeponiwara, aw o Allah, wafrur kwar sup ine, ma kuker ḇramin beja wafrur nanki.
58001011	Ma nari nakam napromes, ma nari nakwar imnis mar wai, ḇape awma nari farweḇa.
58001012	Nari waper sansoren ḇoka ine imnis mar ma nari wasadwerna, ḇape auma nari fadwerḇa, ma kankenem bedi kyain fyoro-fyoro."
58001013	Ma Allah ikofen ḇaim radine faro snon oso ro malaikat ḇyesi kako: "Kwain ro ḇar raku yedi, isof yafrur mbroḇ besi faskuk wepur ro ḇarpon bedi?"
58001014	Malaikat ansi kam isoine rur ḇeyuffarmyan Allah sirya, ma iwan si fasifnoḇek snonkaku nari ḇesma koreri?
58002001	Snar rarirya kufepen nako ma kodworen ro rosai komnaf kwar, insa koki awer ro kiraya.
58002002	Snar wos malaikatsya sikofen nari ndarirya faswef, ma ḇaḇeuk ono ma ḇaḇeuserḇa nari nasma munsu,
58002003	nari kokfis rariso rofyor kokara kuker awnosḇa knam ro koreri ani, randakya Manseren ikofen kwar ma kosma na ro snonkaku ḇerower kwarsya sfar pampyam maḇeko kuker nyan kokyar na,
58002004	Allah ifrur ḇaryas sena fanadworen kaku kuker aḇyair ma aḇyair kanandor ma fasasna ḇeḇor kuker papoik ḇyena ma Rur ḇyedi ḇyerarwas na imnis mankundi marisen ḇyedi.
58002005	Snar malaikatsya sisma papoik ro Allah ḇa fasḇuk sasoser ro supswan ḇebabo nari ḇeramaya, isoine sup koḇekawawos ine.
58002006	Ro Refo mnuk oso isya sfas radine: "O, Allah, snonkakusya mansesirya, isof wamarisen waswarepen si, oroḇaido rumkun snonkaku, isof ḇefandun si?
58002007	Rofafisu ḇeknampu rwun syadi i ro malaikatsya, ma buk ḇei kankain ḇepyum ma ḇaḇesyowi,
58002008	wafrur i faisma papoik ro roi ḇeborkam." Isoine roi oso kako ryobaḇ papoik snonkaku ḇa. Ḇape baboine komam ḇaim, snonkaku sisma papoik ro roi ḇeḇor anna.
58002009	Ḇape Yesus rofafisu kermkun ḇyeḇerun faryobaḇ malaikatsya, isoine Yesus komam, snar kandera marmar, ḇyeḇesiḇer kuker wower payamyum ma syowi, insa Allah saswar-fakamaman ḇyena ifawi marmari faro snonkakusya kam.
58002010	Snar imnis raris Allah rari ḇyedi -- ifrur ma fyaduru roi ḇeḇor kam, -- Allah dun snonkaku sibor faro babaya, ma ḇyeimnis Yesus, faḇyemanfarkin ḇesi faro koreri, kuker ḇaḇekandera ḇyedi.
58002011	Snar Yesus fyasren ma sḇeḇefasren, sikam sḇeknam oser; eḇedari imai ḇa dap siḇe naek srar.
58002012	Yesus ikofen faro Allah: "Nari yaḇaryas snombri faro naek srar ayesi, ma yasandik aw rofandu jemaat."
58002013	Yesus ikofen wer: "Nari yarir kakyar ayedi mufaḇe Allah." Ma Yesus ikofen wer: "Kaku ḇeri, aya isoine ma romawa Allah ḇyuk maḇe aya kwarsya."
58002014	Snar snonkaku dap ḇeromawa ansi, sikada kankenem snonkaku, nari ḇemar, inja Yesus mankundi imnis kuker si ma ikenem ro rari snonkaku imnis si. Ifrur rarirya insa marmar ḇyedi kyakok Ibiris, ḇesma papoik ro marmari,
58002015	ma kuker nyan ḇerarirya ḇyuk ḇaḇemakakei faro snonkaku ro kankenem sena ḇesiper sisya ro ḇaḇewomen snar simkak faro marmari.
58002016	Snar kaku ḇeri, malaikatsya si iswarsya ḇa, ḇape Abraham kpu ḇyesi iswar si.
58002017	Snar rarirya ro roi ḇeḇor kam imnisbos naek srar ḇyesi, insa ḇye Imam Ḇeba ḇena saswarya ma ḇeḇeuser faro Allah ma ḇyuk aski faro ersya kam ro sasar sena.
58002018	Kuker nyan ine mankundi isma kwar kandera ma fafrowes, insa ifnoḇek snonkaku ḇesma fafrowes sya.
58003001	Inja, naek srar Allah kawasa ḇesren ḇyesi, ḇesma rarwas ma fararyor ro boiyaswa, mkomam faro Manwawan ma Imam Ḇeba kokarem ani, isoine Yesus,
58003002	Yesus iso ḇeḇeuser Allah ḇekinfir i kwar, imnis Moses kako ḇeponya ḇeḇeuser ḇefrur mnis rum ḇesiper ḇyedi.
58003003	Yesus isma ḇaḇesyowi ḇeba syadi ro Moses, imnis snon ḇefawinananem ḇaḇawes rum ḇyesyowi syadi i ro rum sḇawesya.
58003004	Snar snon oso ḇefawinananem ḇaḇawes rum ḇape snon ḇefawinananem ḇaḇawes roi ḇeborkam isoine Allah.
58003005	Moses ikada ḇyeuser Allah rum ḇyedi ḇesiper imnis manfamyan ḇaḇesaksi roi kam Allah fyasna faroi nari ḇerama na.
58003006	Ḇape Kristus ikada ḇyeuser imnis Rumkun nari ḇeḇeḇru ro Allah rum ḇyedi; ma Allah rum ḇyedi isoine koine, rofyor koisya ro papupesya kuf nako ro kakyar ma saneraro ro rosai komsik kukerya.
58003007	Snar rarirya, imnis raris Allah Rur ḇyedi ikofen: "Ro ras ine, rofyor Allah mkaren ḇyedi,
58003008	mkosnemna npakrek awer imnis kpu mkoḇesi spakrek, rofafisu sisma fafrowes ro sup ḇeursba.
58003009	Rodiwa kpu mkoḇesi smam fararur ayena kwar, ro wampasi wambarek samfur rifiak, ḇape sifrowes sas aya kuker nyan simnasen aya.
58003010	Rarirya yamsor si, ma yakofen: 'Sikada indo sankarkar, ma ssmambaḇir nyan ayena ḇa.'
58003011	Isof yamsorḇo yafores: 'Nari saksun ro moḇ mananai ayedi ḇa.' "
58003012	Naek srar, mkepen mko, insa rofandu mko snon oso iḇarḇor awer ma ikyarḇa awer ma isusubur Allah ḇekenemya.
58003013	Inja rasras mkofarkor yae mko, rofafisu sapḇe "Ras Ine," imnis ono rofandu mko sisnesna npakrek, snar ankarkar sararer ro sasarya.
58003014	Snar kosma kwar rarwas ro Kristus, inja kuf nadworen ro kakyar ḇepon koḇena isof ras ḇepupesya.
58003015	Ine kada sfasi ro Refo: "Ro ras ine rofyor mkorower Allah mkaren ḇyedi, mkosnemna npakrek awer, imnis kpu mkoḇesi spakrek rofafisu sisampum Allah."
58003016	Inja, snonkaku mansesiso ḇerower Allah mkaren ḇyedi raimnai ḇesampum i? Sikada kawasa kam Moses dun faḇesasyarbur sup Masir inke?
58003017	Manseren Allah imsor ro wampasi wambarek samfur rifiak? Faro si ḇefrur sasar ma ḇesapi ḇemar ro sup ḇeursḇa?
58003018	Mansesiso Allah fyoreswas nari ḇeyaksun ḇa romoḇ mananai ḇyedi? Mansesiso Allah ikofen wersya? Sikada snonkaku besampum Allah inke?
58003019	Rarirya komam kada, mboi sima saksun ḇa snar ḇaḇekakyar ḇa sena.
58004001	Inja, iḇye kepen ko, insa oso isya rofandu mko skara iḇe ḇesusu awer, snar Allah asas ḇyedi nari kosun ro ḇaḇemananai ḇyedi isya kaker.
58004002	Snar Ankankinem Ḇeḇye sḇaryas ani ssḇuki kwar maroko imnis raris faro si, ḇaryas ani ḇyefainda faro siḇa, snar rofafisu simnafya, sna na kuker kakyar ḇa.
58004003	Mboi ḇekyar koya kada, nari kosun ḇemoḇ mananaiya raris wos ḇyedi: "Yamsor ma yaforeswas: Mboi sikada nari saksun ḇemoḇ mananai yedi ḇaḇeri!" Allah ikofen rarirya, ḇape fararur ḇyedi imnai kwar ro randak supswan ine ḇyeḇefrur kwarya.
58004004	Snar ro ras ḇeḇefikya sfas kwar ro Refo radine: "Ro ras ḇeḇefikya Allah imnai ro fararur ḇeḇor ḇyena."
58004005	Ma ro mnuk ani sfas radine wer: "Nari saksun ḇemoḇ mananai ayedi ḇaḇeri."
58004006	Inja ḇemnaf ḇepon ḇaryas ro Ankankinem Ḇeḇye ani, ssḇuk moḇ mananai ḇesi ḇa, snar sikyar ḇari.
58004007	Ḇape Allah fyasna ḇepon kwar ras oso, sapḇe "Ras Ine," rofafisu ikofenbadir fyoro ḇepon kwar faro Daud imnis sikofen ro diasne radine: "Ro ras ine, rofafisu mkorower mkaren ḇyedi ido, mkoḇe mkosnemna fanpakrek awer!"
58004008	Snar imnis raris Yosua dun snonkaku ansi fasun kwar ḇemoḇ mananai ani, nari Allah dawawos ro ḇarpurya ro ras ḇese nari ḇeramuma werya ḇa.
58004009	Inja ras mananai oso isya ḇyeḇefasos, faro Allah kawasa ḇyesi, imnis Allah imnai ro ras ḇeḇefikya.
58004010	Snar mansei ḇesun ḇemoḇ mananai Allah ḇyuk faro i kwar, nari imnai kwar ro fararur ḇeḇor ḇyena imnis raris Allah imnai ro fararur ḇyena.
58004011	Inja mkorama koḇesasewar kaku ḇeri fakosun ḇemoḇ manai ani ro Allah. Imbude komindi oso isapiri imnis si roḇepon, snar sikyar faro Allah ḇa.
58004012	Snar Allah wos ḇyena wos ḇekenem ma ḇepok isar syadi ro sumber ḇesar raḇandiḇar. Wos ani kyuk randum ḇyerwas rur ma kankenem, faswisew ma korkor kuker sorem na; isof ifrur fakakara ma swaruser ro kosnesna nbaḇer kam.
58004013	Ma roi ḇekenem oso kako iyokef ḇa ro Allah ḇarpon ḇyedi, snar roi ḇeḇor kam nbas ma nbaḇer ro Allah ḇarpon ḇyedi. Ma nari kokarem faro i.
58004014	Baboine kona Imam Ḇeba kaku ḇesun isof ro ḇarpon Allah ḇyedi, isoine, Yesus Kristus, Allah Rumkun ḇyedi, inja kuf nako ro kakyar koḇedi kada.
58004015	Imam Ḇeba koḇedi, imam ḇemam monda ko ro raryar ḇa koḇena, snar mankundi kako isma kwar faraurowes sas ḇeḇor kwar imnis ko, mboi dakfrur sasar ḇa.
58004016	Rarirya komkak ḇa kora faro Allah ḇeḇuk sasoser kuker snemura. Nari Allah iswar ko ma ḇyeḇok ko ma kosma fafnoḇek, rofafisu koḇefandunya.
58005001	Snar imam ḇeba oser-oser, skinfir rofandu snonkaku, sikanow faḇeḇeḇru ḇeyuffarmyan Allah, fararur ḇyedi isoine ḇyuk farsarser faro Allah ro rosai ssḇuk fasna ḇesom snar sasar sena.
58005002	Imam ḇeba ani mankundi syambraḇ ḇa ro roi nabor, rarirya ikḇaḇ snonkaku ḇefawi royoḇa ma ḇembran sasarsya,
58005003	mankundi syambraḇ ḇa kako, inja ḇyuk farsarser som snar sasar kawasa sena monda ḇa, ḇape faro mankundi kako.
58005004	Ma snonkaku osoḇa kako dun ḇaḇesyowi ani faro mankundi ḇardi, ḇape Allah dori faro nasan ani imnis raris Harun.
58005005	Kristus kako rarirya, ikanow mankundi ḇa faḇye Imam Ḇeba, Allah, mankundi ḇekanow i, Allah ikofen faro i: "Awkada Rumkun ayedi! Ro ras ine yaḇe Kma faro aw."
58005006	Allah ikofen kako ro mnuk oso ḇese: "Awkada nari be Imam ro fyoro-fyoro, imnis raris rarwas imam Melkisedek."
58005007	Rofyor Yesus ikenem imnis snonkaku, ḇyenadi kwar ma dor kuker kankanes faro Allah, ḇepok ḇefaspar i bur marmari, ma snar kyunem faro Allah inja Allah imnaf i.
58005008	Yesus ikada Rumkun Allah, ḇape isouser rosai isma kandera kukerya kwar,
58005009	ma isma payamyum ḇyedi kwar, ḇyeknam ro koreri ḇekain fyoro faro snonkaku ḇesouser i sya,
58005010	ma Allah fyasna i fabye Imam Ḇeba ro rarwas imnis imam Melkisedek.
58005011	Ro Yesus ḇaḇenasan ḇyedi imnis Imam Ḇeba, roi nabor nkoḇenkoḇaryas faro mko, ḇape nsamswen faneḇekofen snar nari mkofawi fasaw na ḇa.
58005012	Fafisu mkoḇedi imnis kwar fa mkoḇe guru, ḇape mkofandun kaku snonkaku ono ḇese fasḇuk farkarkor ḇemko ro Allah fasasna ḇyena moḇ neknam raya ma nari mkosma roḇean ḇepnas ḇa mboi mkinem sus monda.
58005013	Snar mansei ḇeḇefandun ḇeyinem sus kaker, ḇyewombrek kaker, ifawi ḇaim roi ḇekaku ma roi ḇesasar na.
58005014	Roḇean ḇepnas kada faro ḇebasya, snar sima sifawi smambir kwar roi ḇeḇye ma roi ḇeḇarḇor.
58006001	Snar rarirya mkorama komnai ro koḇuk farkarkor araref ḇepon ro ḇaḇe Kristen, ma iḇyekada kombrar ro farkarkor ḇemnis, isoine snonkaku simnai ro sifrur roi ḇeḇefromo, mboi sikyar faro Allah,
58006002	isoine farkarkor ḇeḇeararef ro masi sren, kanow ḇramin ro snonkaku siḇrus na, kaḇakḇok ro ḇemarsya ma ḇaḇesamamyai ḇekain fyoroya.
58006003	Roi nanekam, Allah imarisen ido, nari kofrur na. (Inja kokara awer roi kofrur ma kokyar na naiso ḇefnai koreri maḇeko naba, mboi snar Yesus iso ḇefnai fakosma koreriya.)
58006004	Snar sisya ḇepon kwar ro Allah isna ḇyedi, ma san kwar ḇaḇeḇok ḇeḇye ro boiyaswa, ma sisma rarwas ro Rur Ḇesrenya,
58006005	ma san Allah wos ḇeḇye ḇyena ma fakamaman awar nari ḇeramaya,
58006006	ḇape sfamyun wer, rariso nari kokfin kaḇer si fasimbror ro sasar sena, snar mankunsi spaiepen Allah Rumkun ḇyedi wer ma sfafirek i ro fababa.
58006007	Snar saprop ḇesosef nanek ḇemyun roi, ḇyuk mamarem rokaker ḇeḇefainda faro snonkaku ḇefrurisya, sisma Allah ḇaḇeḇok ḇyena.
58006008	Ḇape rofyor saprop ani ḇyuksur rokaker ḇemarem ḇemanuk, ma kaḇrai borek, saprop ani ḇyefainda ḇa ma nari Allah ifrasi, ma ḇarpurya ḇyeḇekun.
58006009	Ḇape naek srar yaswar kaku, nkokofen wos ḇeḇuk kandera nemirḇa, mboi yafawi kaku ḇeri rariso nari mkokfisbur na, snar mkona roi ḇeba syadi ro kandera anna, isoine koreri.
58006010	Snar Allah inapes, isof nari fyanander ḇa fararur mkoḇena faro i ro fafnoḇek mkoḇena mkofrur faro kawasa ḇese ḇeḇe Kristensya, mkofnoḇek isof ro baboine kako.
58006011	Nkomarisen insa mko oser-oser fyasna kaku ḇeri roi ikyarya isoine koreri isof isma i ro ḇarpurya,
58006012	ma mkomyaren ḇa awer, ḇape nkomarisen mkoso si snar kakyar ma kaḇaḇaḇ sisma rarwas ro Allah ḇaḇeasas ḇyedi mkowaf ani.
58006013	Snar rofafisu Allah ḇyuk asas ḇyedi faro Abraham, Allah ḇyuk mankundi fyores warek, snar oso ikaki syadiḇa ro i,
58006014	doḇe: "Kaku ḇeri nari yaḇeḇok aw ma yafrur fawaryewen."
58006015	Abraham iwaf kuker kaḇaḇaḇ ma rarirya isma rosai sḇeasas faroi.
58006016	Snar snonkaku indo sfafores kuker snonkaku mansei ḇekaki syadi, isma samambraḇ ro fafores ani, ma isma fafnoḇek.
58006017	Allah imarisen kawasa ḇesma asas ḇyedi ani, insa sikyar kaku, eḇedari ḇyuk mankundi fyores,
58006018	insa fasasna risuru ansuya susadwer ḇa, isoine asas ma fafores, Allah fyes mankundi kuker fafores ani, Allah isrer ḇa, inja ḇesewar fafnoḇek koya, idif ko fakufnako kakyar ḇero ḇarpon koḇena.
58006019	Kakyar ani kada yor ḇesambraḇ moḇ kufepen ko ma kankenem koḇena naknon, snar ḇyeḇemsawer isof ro sorenya ropukya, knamya isya ro sim ḇesren ro Allah rum ḇyedi ro boiyaswa.
58006020	Yesus syun fapyon ko kwar, rofafisu iso rarwas Melkisedek, ḇye Imam Ḇeba isof fyoro-fyoro.
58007001	Melkisedek ine Allah Ḇekaki Syadi imam ḇyedirya ḇye wairek ro Salem; fafisu Abraham ḇyeembroḇ waireksya ma kyafyo si, Melkisedek ryama isrow i ma ḇyeḇoki.
58007002	Abraham ḇyuk faro Melkisedek rarwas ḇar ḇeḇesamfur ro rosai dun ro embroḇ ani. (Snonsnon Melkisedek ḇeponya "Wairek Ḇenapes"; wairek ro Salem, "Wairek Aski".)
58007003	Melkisedek ine sikofen ḇadir snariḇa, kmariḇa ma ḇarpur ḇyediḇa, sikofen ḇadir ras saḇeniya ma ras imarya ḇa. Imnis raris Allah Rumkun ḇyedi, ḇyeimam isof fyoro-fyoro.
58007004	Komam Melkisedek ine iba syadi isof Abraham kpu koḇedi, ḇyuk rarwas ḇar ḇeḇesamfur faroi ro rosai ḇeḇye syadi dun ro embroḇ.
58007005	Lewi kpu ḇyesi sisma nasan imam, imnis sasoser Refo Yahudi, insa sor rarwas ḇar ḇeḇesamfur ro er Israel, isoine ro naek sesi, snar sikako seknam ro Abraham.
58007006	Melkisedek ḇyekpu ro siḇa, ḇape isma rarwas ḇar ḇeḇesamfur ro Abraham ma ḇyeḇoki, snar Allah ḇyuk asas faroi.
58007007	Rarirya sisampumḇa ḇeba syadiya ḇyuk ḇok faro ḇebaḇaya.
58007008	Imamsya ḇesma ḇaḇyak rarwas ḇar ḇeḇesamfur ani sikada snonkaku monda nari ḇemar, ḇape Refoya doḇo: Melkisedek ḇesma ḇar rarwas ḇeḇesamfur ani ikada snonkaku ḇekenem.
58007009	Inja kofawi Lewi mankundi ḇyeknam kako ro Abraham isma ḇaḇyak ḇar rarwas ḇeḇesamfur ro kawasa Israel -- ḇyak kako faro Melkisedek ḇar rarwas ḇeḇesamfur ani ro Abraham.
58007010	Fafisu Melkisedek isrow Abraham, Lewi ḇyeḇeaḇen ḇaim, ḇape ḇyeknam ro Abraham.
58007011	Rofafisu imam Lewisya ssḇuk sasoser agama Yahudi faro kawasa Israel. Snar imam Lewisya sifrur mnisḇa ro roi sifrurna, inja fandun kaku imam ḇese, ro rarwas imam Melkisedek, mboi rarwas imam Harun werḇa.
58007012	Snar rofyor nasan imam ḇyeḇefadwer rarirya, nari sasoser Refo Yahudi ani ḇyeḇefadwer kako.
58007013	Manseren koḇani iso sikofen rodineya, ikada ḇye Manseren faro er ḇese, ma er ḇyedi kada snon oso ifrur fararur imnis imam ḇaim.
58007014	Snonkaku sikam sifawi Manseren koḇedi ḇyeknam ro er Yehuda; ma Moses dap er aniḇa rofyor iwawos ro imamsya.
58007015	Roi siwos ine isnai syadi wer, kuker imam oso ḇese dores imnis Melkisedek.
58007016	Sikanow i faḇyeimam, snar ḇarpur ḇyediḇa, ḇape snar papoik ro kankenem ḇyedi ma nari imar ḇa.
58007017	Snar ro Refo sikofen: "Nari au beimam fyoro-fyoro, imnis nasan imam rarwas Melkisedek."
58007018	Inja, baboine sasoser ḇekwar sisusu na, snar samambraḇ ḇa nbefainda ḇa,
58007019	-- snar kaser sasoser Refo Yahudiya nari ḇyuk koreri ḇaḇeri -- inja baboine ssḇuk ḇeko kakyar ḇeḇye syadi oso; rarirya kofanam Allah.
58007020	Ma roi ḇeradine ndarirya kuker fafores ḇa. Rofafisu imam ḇesesya sikanow si faseimam, Allah iso kuker fafores ḇa.
58007021	Ḇape Yesus ḇyeḇekanow faḇyeimam, syun ro fafores, rofafisu Allah ikofen faroi: "Manseren fyores kwar, ma nari syadwer marisen ḇyedi ḇa: 'Au kada beimam fyoro-fyoro,' "
58007022	rarirya kako Yesus ḇyefafnoḇek oso ro asas ḇeḇye syadi.
58007023	Ma imam-imam ḇeḇor ḇese ansi, snar oseroser imar isof sifararur pdef ro nasan sedi ḇa.
58007024	Yesus kada ikenem fyoro-fyoro, inja nasan imam ḇyedi ssḇuki faro snonkaku ḇese ḇa.
58007025	Rarirya Yesus ḇyuk aski fyoro-fyoro faro kawasa ḇerama faro Allah snar i. Yesus ifrur rarirya snar ikenem fyoro-fyoro fadun fararyor kawasa sena faro Allah.
58007026	Yesus ikada Imam Ḇeba kofandun kaku. Ima isren, kosma ḇaḇesasar oso ro iḇa roḇaido sasar rosai wer kako. Skinfir i kwarbur snonkaku ḇesasarsya, ma ḇyeḇekanow ḇemoḇ ḇekaki syadi kam ro nanki.
58007027	Ima imnis imam-imam ḇeba ḇesesya ḇa, insa rasras ssḇuk farsarser som snar mankunsi sasar sena ḇepon, posa insape kawasa sasar sena, Yesus ḇyuk farsarser som ḇerarwan oser monda rofyor ḇyuk mankundi ḇefarsarser somya.
58007028	Sasoser Refo Yahudi ikanow snonkaku ḇemnis ḇa fasḇe Imam Ḇeba, ḇape ḇarpur ro sasoser Refo Yahudi, Allah ifrur asas kuker soar, ikanow faḇeḇe Imam Ḇeba, isoine Rumkun ḇemnis kwar isof fyoro-fyoro.
58008001	Knam ro wos ḇeḇor nane isoine: kosma Imam Ḇeba ḇerarirya, ḇekain ro Allah Ḇeba syadi ḇar raku ro karapesa nasan ḇyedi ro boiyaswa,
58008002	ma ḇeyuf fararur imnis Imam Ḇeba ro Moḇ Ḇesren Syadi, ro Rum kruḇen Ḇaḇeari ḇekaku, Manseren ifrurya ma snonkaku oso ifruri ḇa.
58008003	Imam ḇeba oseroser ḇyeḇekanow insa ḇyuk farsarser roḇa som faro Allah: Rarirya kako Imam Ḇeba koḇedi, nari isma roi ono fanya ḇefarsarser.
58008004	Imnis raris isya ro supswan inekada, nari ḇyeimam ḇa, snar imam sisya kwar fasḇuk farsarser som siso sasoser Refo Yahudi.
58008005	Fararur sifrur imnis imam ani ḇyefanir ma nin ro rosai isya ro boiyaswa, Allah ikofen ḇadir ḇepon faro Moses kwar rofafisu nari ḇyawes Rum kruḇen faseari roya. Allah ikofen radine faro Moses: "Waswarepen! Wafrur nakam imnis raris sfasna faro au ro bonya bori kwar."
58008006	Ḇape baboine Yesus isma nasan imam ḇeba syadi, ro fararur imam sifrur na. Snar asas ḇeyaḇek epen ḇyeḇefrur rofandu Allah kuker snonkaku, ikada imnis Manfandu ro ḇaḇeasas ḇeḇye syadi, snar roi ḇeradine neknam ro asas ḇekaki syadi.
58008007	Snar rofyor asas ḇeyaḇek ḇepon ani fyarorewḇa kada, nari faindaḇa fakofrur asas ḇeyaḇek ḇeḇesuruya.
58008008	Ḇape Allah isrow farorew ani ro kawasa ḇyesi, isof ikofen: "Mkoswarepen nari fafisu iyama, nari yafrur asas ḇebabo kuker kawasa yesi Israel, ma kawasa Yehuda.
58008009	Asas ani imnis kuker asas yafrur kwar kuker kpu sesiḇa rofafisu yakfin si fasisasyarbur sup Masir. Sḇeuser asas yafrur faro siyaḇa, rarirya yafandun siḇa.
58008010	Ḇape baboine, asas yafrur faro kawasa Israel ro rasras nari ḇerama, rarirya Manseren ikofen: Nari yaker sasoser ayena ro kakara sena, ma neḇefas ro sisnesna. Nari yaḇe Allah ḇesi, ma nari sḇekawasa ḇeaya.
58008011	Ma osoḇa rofandu si fyandun ḇyuk farkarkor faro kina min ḇyesi, robaido ifkai faro naek byesi: 'Mkofawi Manseren kada!' Snar sikam, ḇeba kasun, nari sifawi aya.
58008012	Nari yapyos sasar sena, ma yafanander na."
58008013	Snar ifkaiḇair asas ḇebabo oso, Allah ifrur asas ḇepon ḇekwar ani faipromes fasaw.
58009001	Asas ḇeyaḇekepen ḇepon isma sasoser ḇaḇeari, ma isma kako moḇ ḇaḇeari snonkaku sifrur na.
58009002	Sifrur rum kruḇen oser ḇarpondi sniriḇe Moḇ Ḇesren. Rodia isya paramrom ma meja kuker mamami ssḇuki fyarsarser faro Allah.
58009003	Roḇarpur kruḇen ḇeḇesuru ḇepandwas sim ḇesren ma sim Ḇesren Syadiya.
58009004	Ro sim Ḇesren Syadi ani isya rokef ḇekun mamboḇo, sifruri ro brawen, ma isya kako Burua Asas soweri kam kuker brawen. Ro Burua ani dori isya sek brawen ḇeser mamami (manna), Harun ankyon ḇyedi ḇekpirew kwar, ma karufas risuru sḇukfasepen Allah sasoser samfur ḇyena.
58009005	Ro Burua ani sosef ḇyedi isya fanir malaikat risuru roi ḇekenem ḇeḇeprer ḇekakopḇair Allah isya. Prer ro fanir malaikat ansu skambreres robo moḇ snepek rik, ḇaḇepayasyos ro sasar. Ḇape fafisu ine nari kawos roi ḇeḇor anna kamba.
58009006	Rarirya srir roi ḇeḇor anna ro moḇ ḇesren ani. Ma rasras kam imamsya ssun ro rum kruḇen ani sim ḇero ḇarponya fasḇeari.
58009007	Ro sim ḇeḇesuru ro rum kruḇen ani imam ḇebaya derer i ḇesunya. Ifararur rodia ḇerarwan oser monda ro wampasi wambarek oser, ma ifararur rodia dun rik ḇyukfarser warek faro Allah snar mankundi sasar ḇyena ma snar kawasa ḇyesi sasar sena sifrur ḇo sḇaḇirḇana.
58009008	Kuker sasoser ine, Allah Rur ḇyedi ḇyuk farkarkor isnai ḇeko, rofyor sim ḇepon ro rum kruḇen ani ḇarpon ḇyedi isya kaker, nyan kosunyoḇ Moḇ Ḇesren Syadi ani nari syeḇen ḇaim.
58009009	Ine ḇyewos peper ro awar baboine. Isoine farsarser ma aiwan sikun ḇesom faro Allah, nari nafrur mnis ḇeḇuk farsarser ansi sisnesnaḇa.
58009010	Snar nakam nun monda marisen ḇeroḇean, aninem ma farsarser syoso-syoso, nama sasoser faro kankenem baken, nari ndarirya rawoo isof fafisu Allah ifrur ḇaḇebaboya.
58009011	Ḇape Kristus ryama kwar, imnis Imam Ḇeba ro roi ḇeḇye ḇerama kwar: Rum kruḇen moḇ ḇaḇeari ifrur fararur ḇyeja roya imnis Imam Ḇeba ikada, Rum kruḇen ḇeba syadi ma ḇemnis syadi, snonkaku sifrur ḇa, --isoine ḇeḇeknam ro supswan ineḇa, --
58009012	Kristus syun ro Moḇ Ḇesren Syadi ani ḇerarawan oser ma imnis isof fyoro-fyoro. Rofafisu ani dun domba som ono rik senaḇa roḇaido lembu mkuno rik ḇyenaḇa faḇyukfarser, ḇape ḇyuk mankundi rik ḇyena, rarirya ḇyuk ḇaḇemkei ḇekain fyoro-fyoro ḇeko.
58009013	Snar rofyor domba snon oso rik ḇyena ma lembu snon oso rik ḇyena fnoḇek oref ro lembu mkun sikun ḇesom, snepekna faro ḇearwaremsya isof sisren ro baken monda,
58009014	ḇape Kristus rik ḇyena nasyadi ro Rur ḇekain fyoro, Kristus ḇyuk mankundi fyarserḇe Allah kwar raris som ḇefarorewḇa, rik ḇyena nfasren kosnesna ro fararur kankenem ḇekaku ḇaya insa koḇeari faro Allah ḇekenemya.
58009015	Snar rarirya, ro Kristus, Allah ifrur asas ḇeyabekepen babo oso insa ḇesma fararyor kwar ro Allah sisma ḇok ḇekain fyoro Allah ḇyeasas kwarya. Nakam ndarirya snar oso imar kwar, isoine Kristus ma marmar ḇyedi ḇyuk ḇaḇemkei faro snonkaku, sasar sifrur rofafisu asas ḇeyaḇekepen ḇepon ani isya kaker.
58009016	Rofafisu syap romowi isya, rodia sikofen ḇadir snonkaku ḇefrur romowi ani imar kwar.
58009017	Snar syap romowi ani kyaku ḇa, rofyor ḇefruriya isya ikenem. Syap ani kyaku rofyor ḇefruriya imar kwar.
58009018	Rarirya snaro asas ḇeyaḇekepen ḇepon ani ḇyeḇekarem namuk kuker rikḇa.
58009019	Randakya Moses ikofen ḇadir kam sasoser Refo Yahudi faro er Israel ḇesiper; posa kwar Moses dun lembu mkun rik ḇyena ma domba snon rik ḇyena, irḇaren na kuker war, ḇarpurya nyepek na ro syap Allah ma er Israel ḇesiper kuker dombabur ḇeafuk ma hisop (ajumek ram),
58009020	ma ikofen, ḇo doḇo: "Inekada rik ḇeḇeasas ḇeyabek epen Allah ifrur ḇemko."
58009021	Ḇarpurya Moses nyepek rik anna kako ro Rum kruḇen ḇaḇeari ma roi ḇeḇor ssḇuki isyom Allah na.
58009022	Rarirya siso sasoser Refo Yahudi, roi ḇeḇor kam neḇefasren kuker rik; inja sasar nasma payasyos rofyor rikya isbawer.
58009023	Kuker nyan ḇeradine roi ḇeḇor ḇeḇekakop ro roi ḇeḇesya nane ro boiyaswa, neḇefasren. Ḇape roi ḇeḇor ro boiyaswa ḇardi nefandun som ḇeḇye syadi.
58009024	Snar Moḇ Ḇesren Kristus syun roya moḇ snonkaku sifrur risyaḇa. Moḇ ani ḇyekakop monda ro Moḇ Ḇesren ḇekakuya. Kristus mankundi syun ro boiyaswa isrow Allah fadawawos fandun koḇena.
58009025	Imam Ḇeba Yahudi wampasi wambarek nakam syun ro Moḇ Ḇesren Syadi ro Allah Rum ḇyedi dun rik ro aiwan oso. Ḇape Kristus syun faḇyuk mankundi fyarser kaḇer ḇesya kwar ḇa.
58009026	Snar rarirya ido, randak supswan ine ḇyeḇefrurya, isma kandera ḇesya kwar. Ḇape kofawi baboine ro awar ḇepupes ine, ryama ḇerarwan oser monda faipyos sasar kuker ḇyuk mankundi ḇefarsarser.
58009027	Allah ikofen kwar mboi snonkaku simar ḇerarwan oser munda, posa kwar Allah kyakara si.
58009028	Rarirya kako Kristus ḇyefarsarser ḇerarwan oser monda imnis som ḇepyos sasar snonkaku sibor. Nari ryama wer ḇerarwan ḇeḇesuruya ḇyar sasar werḇa, mboi ḇyuk koreri faro snonkaku ḇewaf rarama ḇyedi.
58010001	Ro sasoser Refo Yahudiya ḇyuk monda nin ro koreri nari ḇeramaya, ḇape nin ro koreri ḇardiḇa. Wampasi wambarek nakam samsom ssḇuk ḇefarsarser namnis ḇesyakwar monda. Inja rariso sasoser Refo Yahudi ma samsom ḇerarirya nbuk manasnis faro snonkaku ḇerama ḇesyom Allahsyake?
58010002	Ma snonkaku ḇesyom Allah seḇefasren kaku kwar ro sasar, nari sḇaḇir sḇesasar wer ḇa, ma nari simnai ro ssḇuk som.
58010003	Ḇape samsom ro wampasi wambarek nakam nḇuk swarepen faro snonkaku sasar sena.
58010004	Snar lembu snon rik ḇyena ma domba snon rik ḇyena nari napyos sasar ḇa.
58010005	Rarirya rofafisu Kristus syun ḇesupswan ine, ikofen faro Allah: "Aw wamarisen ḇa som ma farsarser ḇape fasos kwar baken oso ḇeaya.
58010006	Wamarisen ḇa som aiwan ḇekun imnis farsarser oroḇaido samsom ssḇuk farser faḇepyos sasar.
58010007	Inja yakofen: 'Ayaisoine, o Allah! Yarama insa yafrur marisen bedi, imnis fasfas ḇekur aya ro syap ḇeniw ine.' "
58010008	Randakya Kristus ikofen: "Wamarisen ḇa som ma farsarser; wamarisen ḇa som aiwan ḇekun imnis farsarser ma samsom ḇepyos sasar." Kristus ikofen rarirya, ḇape som ḇeḇor anna ssḇuk farser siso sasoser Refo Yahudi.
58010009	Ma ḇarpurya Kristus ikofen: "Aya isoine, o Allah! Yarama insa yafrur marisen bedi." Rarirya Allah ipyos som-som ḇekwar ḇeḇor anna kam, isadwer na kuker Kristus raris som ḇebabo.
58010010	Ma snar Allah marisen ḇyedi, Yesus Kristus fyasren ko kam ro sasar kuker som ro Yesus mankundi ḇyeḇefarser ḇerarwan oser monda isof fyoro-fyoro.
58010011	Imam Yahudi oser-oser ifrur fararur ḇyedi ro ras oser-oser, ma fyarser kaḇer ḇesyakwar som ḇemnis nari ḇepyos sasar ḇa.
58010012	Kristus ḇyuk farsarser som oser monda snar sasar, som ani kyain rawo isof fyoro-fyoro. Posa kwar Kristus kyain ro Allah ḇar raku ḇyedi ma ḇyuk sasoser fnoḇek Allah.
58010013	Ma baboine Kristus iwaf isof Allah ifrur mbroḇ ḇyesi faskafyo faroi.
58010014	Snar kuker som oser monda, Kristus ifrur snonkaku ḇesma ḇaḇefasren ro sasar, fasinapes isof fyoro-fyoro.
58010015	Ma roi ḇeḇesya ani Allah Rur ḇyedi ḇyuk ḇaḇesaksi ḇeko. Allah Rur ḇyedi ikofen:
58010016	" 'Ine kada asas nari yafrur faro si ro rasras nari ḇerama,' Manseren ikofen, 'Nari yarir sasoser yena ro sisnesna, ma yaker na ro kakara sena.'
58010017	'Nari yafanander sasar ma ḇarḇor sena.' "
58010018	Inja, sasar ma ḇarḇor anna neḇepyos kwar fandun fasḇuk som ḇaḇepayasyos sasar wer ḇa.
58010019	Inja naek srar, baboine kuker marmar Yesus ani ḇyuk makakei fakosun ro Moḇ Ḇesren Syadi ani,
58010020	snar Yesus syeḇen kwar nyan babo oso ḇeko, isoine nyan ḇeḇuk kankenem. Nyan ani dunuk kruḇen eruk, isoine Yesus mankundi baken ḇyedi,
58010021	ma kona snon oso ḇeḇe Imam Ḇeba ḇeḇeḇru ro Allah Rum ḇyedi.
58010022	Inja, mkorama kofanam Allah kuker sne ḇenapes ma kakyar ḇekaku beri, snar kosnesna neḇeḇan sren ro ḇaḇaḇir sasar, ma ḇaken koḇena neḇeḇan sren kwar kuker war ḇesren.
58010023	Mkorama kufnako ro rosai kokarem imnis raris kakyar koḇedi, snar kokyar Allah nari ḇyuk raris asas ḇyedi.
58010024	Mkorama kokarayaye insa kodifyae ko, insa kofrur roi ḇeḇye ma kofasna saswarya.
58010025	Koḇinkwanbur awer fananjur kayam ro ḇaḇeari koḇena, imnis snonkaku ono sifrur kwar, ḇape mkorama kanun yaeko, snar kofawi mboi fyoroḇa wer nari Manseren ryama.
58010026	Snar rofyor Allah ḇaryas ḇyedi sikofen i kwar maḇeko, ḇape kofrur sasar ḇesyakwar, kuker famamyun nari som oso isyaḇa faipyos sasar koḇena.
58010027	Ḇape isya faroko isoine kofanam Allah kakara ḇenapes ḇyedi ma for masasor Allah nari ḇekunpres snonkaku ḇesampum isya.
58010028	Ro ḇeponiwara ḇesampum sasoser Moses ḇyuknasya nari sisma payasyos ro sasar senaḇa mboi sisma samamyai ma marmar, rofyor saksi risuru roḇa kior sesaksi snonkaku ani ḇyesasar kaku ḇeri.
58010029	Rariso samamyai ḇemarḇak ssḇuk faro snonkaku ḇekoryae Allah Rumkun ḇyedi, snonkaku ḇekofen rik asas ḇefasreni darwarem, ma snonkaku ḇekoryae saswar-fakamaman Rurya?
58010030	Snar kofawi mansei ḇekofen ḇo ḇeyoḇo: "Nari ayaiso ḇemunsuya. Ma kakuḇaḇoi nari mankundayaiso ḇemunsu na." Ma ikofen wer ḇo doḇo: "Nari Manseren ḇyemankara faro kawasa ḇyesi."
58010031	Ḇayesi ḇeyonef ansi nari simkak namsinḇaḇeri, rofyor sisapi ro Allah ḇekenemya ḇramin ḇyesuya.
58010032	Mkoswarepen fafisu ḇesyof. Rofyor ani mkosma kandera ḇemaḇak, ḇape snar mkosma Allah isna ḇyedi kwar inja mkofaḇri ma mkosusuḇa,
58010033	fafisu ono skoryae naek srar ma sifrur iḇyeḇa ro fababa. Fafisu ono kako mkun ḇar fnoḇek ḇesma kandera ansya.
58010034	Fafisu ono mkun kwar ḇar ro kandera samamyai snonkaku ma fafisu ono papus mkoḇena sfasyar na, mkosma roi ḇeḇesya nane kuker marisen monda, snar mkofawi nari mkona arasai ḇeḇye syadi ḇekain fyoro-fyoroya.
58010035	Rarirya mkorir awer kakyar mkoḇena, snar sasuref ḇeba isya iwaf.
58010036	Mkofandun kaku kaḇaḇaḇi insa mkofrur Allah marisen ḇyedi, ma rarirya nari mkosma rosai Allah ḇyeasas kwar faro mko.
58010037	Snar sfas ro Refo radine, "Knikmkun monda wer, sfasna faḇerama ani, nari ryama; ma nari isusu rarama ḇyediḇa.
58010038	Ḇape snonkaku yesi ḇenapes nari ikenem; snar kakyar ḇyedi faro aya, ḇape rofyor fandusi ono sisusu, nari yamarisen siḇa."
58010039	Ḇape nkoine nkoḇeoser kuker ḇaḇeoserya ma ḇeḇorḇa, mboi nkoine kawasa ḇekyar faro Allah ma ḇesma kankenem.
58011001	Ḇaḇe kakyar ḇyeknam ro roi ḇeḇor kokyar ma bon ro roi ḇeḇor komam ḇaim na.
58011002	Snar kakyarya, sikofen ḇadir kwar kuker ḇaḇesaksi faro kpu koḇesi ro awar madero.
58011003	Snar kakyarya, kofawi mboi sansoren ḇoka ḇyeḇefrur kuker rosai Allah ikofen, isof rosai komam na ndarirya ro rosai komam ḇaim na.
58011004	Snar kakyarya, Habel ḇyuk farsarser kwar faro Allah kuker samsom ḇeḇye syadi ro samsom Kain ḇyena. Snar kakyar ḇyedi Allah nya Habel imnis snonkaku ḇenapes, snar Allah imarisen farsarser ḇyena. Habel imar kwar, ḇape snar kakyar ḇyedi, isya iwawos wer.
58011005	Snar kakyarya, Henokh imarḇa, mboi ḇyeḇekanow ma ḇyeḇeyun faro Allah. Snonkaku oso isrow iḇa kako, snar Allah i kanowi kwar. Sfas ro Refo mboi rofyor Henokh ḇyeḇekanow ḇaim, isma ḇaḇesaksi, ifrur marisen Allah ḇyedi kwar.
58011006	Kakyar isyaḇa, snonkaku osoḇa kako ifrur Allah marisen ḇyedi. Snar snonkaku ḇerama faro Allah, ikyar Allah isya, ma Allah myunsu faro ḇesewar kaku isya.
58011007	Snar kakyarya, Nuh isma swarapepen Allah ḇyuk faroi roi nari ḇerama ro ḇarpurya, ḇyeḇemam ḇaim ma snar Nuh ḇyesyowi Allah isof ifrur wai oso faḇyuk ḇeaski faro kina ḇyena; papupesya ssḇuk samamyai faro supswan, ḇape rofyor ani Allah fyasnai Nuh mankundi ḇeḇenapes snar kakyar ḇyedi.
58011008	Snar kakyarya, Abraham ḇyesyowi Allah rofafisu Allah dori ma iwani farya ḇemnu Allah ḇyeasas faroi, raimnai Abraham rya ḇoi ifawi moḇ iḇe ryayoḇya ḇa.
58011009	Kuker kakyar faro Allah, Abraham kyain ro mnu Allah ḇyeasas faroi ani imnis mandaman. Abraham kyain rodia ro rum kruḇen kuker Ishak ma Yakub, ḇeyaksma asas ani kako ro Allah.
58011010	Snar Abraham ikyar nari iḇe kyain ro mnu Allah dawya ma ḇyawes kuker araref ḇesambraḇ.
58011011	Snar kakyarya, Abraham ma Sara suyaḇen romawa kpu, rofyor Abraham ḇyemansar kaku kwar ma Sara ḇinkundi pyansnasem. Abraham ikyar nari Allah ifrur namnis asas ḇyedi.
58011012	Fafisu ani Abraham syambraḇ ḇa fanya romawa, ḇape romankundi daḇen kpu up sibor, dandonek sedi kokor napok siba-- simnis dandonek maksya ro nanki ma karyen mor ro swan andirya.
58011013	Sikam snonkaku ḇekyar faswef, isof rofafisu simar, ḇape sakmam ḇaim rosai Allah ḇyeasas kwar, sikada smam mura rona monda ḇoi srar na kuker kakyar ro sisnesna, ma rarirya sfasna, sikada mandaman ma snon dakam ro supswan ine.
58011014	Snonkaku ḇekofen rarirya sfasnaibos mboi simarisen ssewar mnu kaku sedi.
58011015	Ḇape mnu seknam ro ma sibur kwar ani skaraya ḇa. Snar rarirya ido sisma fafisu kwar faskaḇer ḇemnu ani wer.
58011016	Ḇape baboine simarisen mnu oso ḇeḇye syadi, isoine mnu ro boiyaswa. Rarirya Allah imai ḇa sap iḇe Allah sedi, snar Allah fyasos mnu oso faro si kwar.
58011017	-
58011018	Snar kakyar kako, fafisu Allah imnasenpan Abraham, Abraham ḇyuk Ishak, romawa ḇyedi faḇyefarsarser som. Romawa Allah ḇyeasas ani ḇyuki faro Abraham kwar; ma romawa ani Allah ikofen kwar, "Ro Ishak inekada nari wasma kpu-up yaḇeasas faro aw." Rariryano Abraham imarisen ḇyuk romawa oser ḇyani kako.
58011019	Snar Abraham kyara Allah ipok ḇyuk kaḇer kankenem faro Ishak ro marmar ḇyedi -- inja kokofen raris Abraham isma kaḇer Ishak kwar ro marmar.
58011020	Snar kakyar, Ishak ḇyeasas ḇok-ḇok faro Yakub ma Esau ro ḇarpuriyama.
58011021	Snar kakyar, rofafisu Yakub imar ḇaim -- ikasandem ro ankyon ḇyedi ḇo ḇyansuba faro Allah -- Yakub ḇyuk ḇok ḇyena faro Yusuf romawa ḇyesuya.
58011022	Snar kakyar, Yusuf -- rofafisu fanam imar -- iwawos ro kawasa Israel nari sisasyarbur sup Masir. Raimnai kwar Yusuf ḇyuk ananun insa sfaduru rombronbyesya.
58011023	Snar kakyar, Moses sinan ḇyesuya suyokef i ḇepaik rikior rofyor Moses ḇyeḇeyaḇenya. Sumam romawa snon ani ipyum kaku, ma sumkak ḇa fasusampum wairek sasoser ḇyena.
58011024	Snar kakyar, Moses iba kwar imewer sap i ḇeromawa ro imboki wairek Masir.
58011025	Imarisen syadi ḇyekandera kuker Allah kawasa ḇyesi rofafisu kermkun ikenem ro marisen kankenem ḇesasar.
58011026	Moses ḇyaḇir maeja ḇesyadiya isma anonef kuker Wairek Ḇeḇuk koreri Allah ḇyeasas ani ro isma arasai ḇeḇor ro mnu Masir; snar Moses ikyar sasuref ro ras ḇarpurya.
58011027	Snar kakyar, Moses ibur Masir kwar ma imkak ḇa wairek masasor ḇyedi. Moses imbran pdef ḇemoḇ ryayoḇya imnis raris myam kwar, Allah komam ḇaim ani.
58011028	Snar kakyar, Moses ifrur munara Paskah ma isasyar sasoser fakawasa Israel snepek rik ro rum sena ro kedwa na insa Malaikat Marmari myun awer romawa rak sesi.
58011029	Snar kakyar, kawasa Israel ssunuk Soren Ḇerik, raris simbran ro saprop ḇesyor, ma rofyor kawasa Masir sakunuksas kako ḇape soren ani doren si.
58011030	Snar kakyar, kawasa Israel simbran yaryar ayar karui Yerikho ras rifik, ma ayar karui ani imbroḇen.
58011031	Snar kakyar kako, Rakhab, bin ḇefrur farbuk ani sakmun iḇa fnoḇek kawasa ḇeḇeankarkar, snar fyaduru manpaf ro Israelsya.
58011032	O, yaḇe yawos pdef ḇape fafisu yena nabor ḇa, rofyor yamarisen yafarfyar ro Gideon, Barak, Simson, Yefta, Daud, Semuel ma nabisya.
58011033	Snar kakyarya, sḇefainda ro embroḇ kuker ḇaḇesasosersya. Sifrur rosai ḇenapes, isof sisma rosai Allah ḇyeasas faro si. Spanoser singasya sisḇasna,
58011034	sfasye for ḇeba. Sikfis kwar ro sumber ḇemamun. Sambraḇ ro raryarḇa sena; sambraḇ syadi ro embroḇ isof sifrur kafyo sararsya ro er mandaman.
58011035	Snar kakyar, bin-binsya sisma kaḇer kawasa ḇemar kwar sesi. Ḇape ono simarisen sisma kandera isof simar, simewer sisma mkei, snar simarisen sisma kaḇer kankenem ḇeḇye syadiya.
58011036	Kawasa ono kako sḇeḇekoryae, siprersi, sewanka si ma sesifa ssun ro bui.
58011037	Ssosi kuker karui isof simar, sisyoḇuksi, smunsi kuker sumber. Sinarbur kuker famamar ro domba kif roḇa kambing kif; ssabarar ma sifrur kandera si.
58011038	Supswan ine isyusḇa farosi. Sinarbur ro supḇeursḇa ma ro bon na, skain ro abyaḇ na ma ner ro saprop.
58011039	Fainda ḇeba kaku faro snonkaku sine snar kakyar sena! Ḇape sisma ḇaim rosai Allah ḇyeasas faro si.
58011040	Snar Allah fyasos kwar faro ko roi ḇemnis syadi; koisya ḇa ido nari sisma manasnisya ḇa.
58012001	Snar kona saksisya sibor ḇesiryaryar ko raris mandepna, eḇedari mkoramuma kosawen roi ḇemarḇakna ma sasar ḇekrof roko ma mkorama kofarmku koso famfaḇri sḇukma ḇeko.
58012002	Mkorama komam monda faro Yesus, snar i ḇefnoḇek ko faro ḇaḇekakyarya faro i ro randakya isof papupesya! Ḇyefandun ḇa imar ro apropya imnis roi oso ḇefrur mamyai. Iswarepen monda marisen nari ḇyaḇir ro ḇarpurya. Baboine ḇyuk sasoser fnoḇek Allah ro ḇar raku karapesa nasanya.
58012003	Mko karasas rariso Yesus kandera ḇyedi ro ḇarpon snonkaku ḇesasar ḇesampum i. Rarirya mkosambraḇ ma kakyar mkoḇena namuk awer.
58012004	Snar mkofaḇri mkosampum sasar, isof ro mkosasyar rik ḇaim.
58012005	Ma mkosampum awer Allah ananun ḇyena faro mko imnis kma oso dawawos kuker romawa ḇyesi! Allah ikofen, "Ne, rumkun yedi, kwara nabye rofyor Manseren fyarkor aw, ma kakyar mkoḇena namuk awer rofyor imsor mko.
58012006	Snar Manseren fyarkor snonkaku saneraro ḇyesi, ma iprer snonkaku kyarem imnis romawa ḇyesi."
58012007	Rofyor mkosma aprer ro Allah imnis raris farkarkor ro kma oso. Snar rariso romawa oso isma aprer ro kmari ḇa?
58012008	Rofyor mkoso aprer ḇyena ḇa imnis romawa fyarkor, mkoḇeromawa kaku ḇa, mboi mkoḇeromawa daḇyor.
58012009	Kosma kma ro supswan ine. Kosma farkarkor ro kma ani, ma nari koḇesyowi i. Rarirya kako faro kma rur koḇedi ro boiyaswa, kokenem syadi faroi insa kosma kankenem.
58012010	Sinan koḇesi ro supswan ine ssḇuk farkarkor rofyor ḇeknampu monda, ro rosai skara ḇeḇye. Ḇape Allah fyarkor ko faro ḇaḇye mankun koḇena, insa kosren fnoḇek i.
58012011	Rofyor sfarkor ko, aprer anna nbuk marisen ro kosnesna ḇa. Ḇape ro ḇarpurya, sfarkor kwar koya, koso kankenem Allah imarisen na, isof nbuk bon ḇeḇaḇir aski maro ko.
58012012	Snar rarirya swambraḇser ḇramin ḇemor bedi ma wepur ḇeradadai bedi.
58012013	Wambran ro nyan ḇepyom insa wemin ḇeryarḇa bedi ryosdis awer mboi iprei.
58012014	Besewar wakenem kuker aski faro kawasa kam, ma faḇri fawakenem nasren kuker Manseren, snar kuker nyan ine ḇa snonkaku osoḇa nari myam Manseren.
58012015	Mkowaren insa snon oso ḇaḇeri isasyarbur awer Allah saswar-fakamaman ḇyedi, insa ono simnis awer rokaker ḇemamur rofandu naek srar isof nḇuk rakrakrok ma makakok snonkaku ḇeḇor kuker mamur ḇyedi.
58012016	Mkowaren insa mkokenem ro farḇuk awer roḇaido mkofandunḇa rosai ḇesren, imnis raris Esau, ḇyoḇ nasan romawa rawer ḇyedi kuker roḇean ben oser monda.
58012017	Snar mkofawi mboi ro ḇarpurya Esau imarisen isma ḇok ani ro kmari, ḇape ḇyeḇepampum. Esau dor kuker kankanes, ḇape isma fafisu osoḇa fa fyadwer sasar ḇyena.
58012018	Snar mkaksrow roi oso ḇaim imnis er Israel fyoriwara sisrow kwar. Sisrow bon span roya, isoine Bon Sinai kuker for ḇesber ḇyena; sisrow ḇaḇepampan, fnureḇ ma wam doḇer,
58012019	sisrow kḇur ḇerok, ma mkaren ḇerok nababos. Rofafisu kawasa Israel ansi srower mkaren ani, sor insa mkaren ani dawawos kaker faro si awer.
58012020	Snar ssambraḇ srower mkaren ani ḇa ro sasoser ḇyuk na. Snar mkaren ani ikofen, "Rofyor aiwanke roḇa manseirya wer kako, ḇefanam bon ine, nari ḇyeḇeso kuker karui isof imar."
58012021	Ma rosai kawasa Israel smam ani dun nyawa isof Moses ikofen, "Yamkak ma yaradai!"
58012022	Ḇape mkora kwar ḇe Bon Sion Allah mnu ḇekenem ḇyedi, isoine Yerusalem ro boiyaswa kuker malaikat syaran-syaran ḇyesi.
58012023	Ma mkorower raryaḇ fananjur oso--fananjur Allah rumkun rak ḇyesi, snonsnon sena neḇefas epen ro boiyaswa. Mkorower Allah, Mankara ro snonkaku kam. Mkosrow snonkaku ḇeḇye rur sesi sifrur faḇemnis kwar.
58012024	Ma mkosrow Yesus manfandu ḇeyun asas ḇebabo ḇeyaḇek epen ani; mkosrow rik ḇesepek ḇefaduru roi ḇeḇye syadiya ro fadaduru Habel rik ḇyedi.
58012025	Rarirya mkepen mko imbude ḇeyawawos ani mkomewer mkorower indi. Rofyor simewer simnafi, ḇefkai ḇayir Allah wos ḇyedi ro sup ine, nari sikfisbur ḇa, isyadi wer koine ḇemnaf i ḇeyawawos ro boiyaswa ani! Rofyor komewer komnaf i, rariso nari kokfisbur i?
58012026	Rofafisu ani mkaren ḇyedi imkiker sup ine. Ḇape baboine ḇyuk asas kwar, "Nari yamkiker ḇerarwan oser wer, sup ine derer monda ḇa mboi nanki kako."
58012027	Wos "ḇerarwan oser wer" fyasna roi ḇeḇor kam sifrur faḇemkiker kwar anna, nari sena fanakrenbur insa ḇemkiker ḇa na nkain faswef.
58012028	Inja kokofen kasumasa faro Allah, snar kosma kwar ro Allah ḇaḇesasoser oso nari ḇemarmer ḇa. Inja kokofen kasumasa ma koḇeari kuker kakyar faro Allah kuker syowi ma makakak, imnis raris Allah mankundi marisen ḇyedi.
58012029	Snar Allah koḇedi imnis for ḇekun.
58013001	Inja mkoswaryae mko imnis raris kawasa Kristen ḇeḇemanbekanaek.
58013002	Mkofanander awer mkoḇuk moḇ ḇeḇeryar faro snonkaku, snar fararur ḇorarirya snonkaku ono kuker fawawi ḇa sedakam malaikat ono kwar.
58013003	Mkoswarepen snonkaku ḇesma samamyai ro bui, imnis mkoisya kuker si ro bui kako. Ma snonkaku sifrur mnis ḇa, mkoswarepen si imnis mko kako sakfrur mko rarirya.
58013004	Mko kam mkoḇesyowi fakawawinya, eḇedari imbeswasya sesyowiyae si. Snar ḇefrur farḇuk ma ḇefrur ḇarḇor nari Allah ḇyuk samamyai faro si.
58013005	Mkormomen pipi awer, mboi mkokenem imnis kuker rosai isya faro mko. Snar Allah ikofen kwar, "Nari yarir aw ḇa ma nari yabur aw ḇa."
58013006	Rarirya kuker kakyar kokofen: "Manseren ifnoḇek aya, inja nari yamkak ḇa. Snonkaku oso ḇaḇeri nari ifrur roi oso maḇe aya!"
58013007	Mkofanander awer manfarkin mkoḇesi, ḇefkai ḇair Allah wos ḇyedi faro mko kwar. Mkoswarepen kankenem ḇepupes sena ma mkokyar faro Allah ma mkofrur farari kakyar ma fararur sena.
58013008	Yesus Kristus fyarwe ḇa, ro ḇeponiwara, baboine, isof fyoro-fyoro.
58013009	Mkomam monda awer farkarkor syoso-syoso ḇeḇor ḇefarkor ninyan mko. Allah ḇaḇye ḇyedi ifrur mkosnemna fanamku, mboi sasoser ro roḇean ḇa. Snar kawasa ḇepon ansi sisouser sasoser anna ḇape sisma fainda oso ḇa.
58013010	Kona rokef farsarser oso fakobuk farsarser som faro Allah. Ma imamsya ḇeyuffarmyan ro rum kruḇen ḇaḇeariya nari san rosai isyaro rokef farsarser ani ḇaḇeri.
58013011	Aiwan rik ssḇuk farsarser imnis som ḇepyos sasar, Imam ḇebaya dun iḇe Moḇ Ḇesren Syadiya ro rum kruḇen ani dori; ḇape aiwan kraf ani kada ḇyeḇerap ro rum kruḇen ani ḇandiri.
58013012	Rarirya Yesus kako imar ro kedwai ḇeba ro mnuya ḇandiri faipyos kawasa ḇyesi sasar sena kuker rik mankundi ḇyedi.
58013013	Snar rarirya mkorama kora faro i ro rum kruḇen ani ḇandiri ma kosma anonef kuker i.
58013014	Snar ro sup ine moḇ ḇekain fyoro oso faro koḇa; inja kosewar mnu nari ḇeramumaya.
58013015	Rarirya kuker Yesus mkorama kosandik Allah ḇesya kwar; ine imnis som kasumasa koḇena faroi, isoine sanandik ro sḇadon koḇena faro snonsnon ḇyedi.
58013016	Mkofanander awer mkofrur roi ḇeḇye ma mkofnoḇekyae mko, snar Allah i marisen samsom ḇerarirya.
58013017	Mkoḇeuser manfarkin-manfarkin mkoḇesi, ma mkoḇesyowi faro sikada, snar siwaren ḇesya kwar rur mkoḇesi ma skarem faro Allah. Rofyor mkoḇeuser si, nari sifararur kuker marisen; rofyor rarirya ḇa, nari sifararur kuker fafafko, snar roi ḇerarirya nbuk fainda osoḇa faro mko.
58013018	Mkonadiwarek ḇesya kwar faro nko; snar nkokyar nkosnesna nasren, snar nkomarisen nkofrur roi ḇenapes ḇesya kwar.
58013019	Yor faro mkerer, mkonadiwarek aya, insa Allah dun kaḇer aya fasaw faro mko.
58013020	Allah ḇyawes kwar Manseren koḇedi Yesus ro marmar. Snar marmar ḇyedi, baboine ḇye Manfarandous Ḇeba maro ko imnis domba-domba ḇyesi. Marmar ḇyedi kako ḇyuk kaku ro Allah asas ḇyedi ḇekain fyoroya.
58013021	Allah knam askiya fyasos mko kuker roi ḇeḇye kada, mkofandun famkofrur imnis marisen ḇyedi. Kuker Yesus Kristus manfandu Allah, ifrur maro ko rosai imarisenya. Sanandik fyoro-fyoro faro Kristus! Amin.
58013022	Yor ro mko, naek srar, insa mkokara wos ananun ayenane kuker kaḇaḇaḇ kada, snar syap ayedine ikwan mankenem ḇa.
58013023	Mkofawi naek koḇani Timotius sisasyar i kwar ro bui. Rofyor ryama kwar ro moḇ ayedine, nari yuni rofyor yaḇe yarakaki mko.
58013024	Mkokofen ḇadir aroo ayedi faro manfarkin mkoḇesi kam ma faro Allah kawasa ḇyesi kam. Naek srar ro Italia kako sfarem aroo faro mko kam.
58013025	Manseren ḇyebok naek srar mko kam kada.
59001001	Ro aya, Yakobus, Allah ma Manseren Yesus Kristus manfamyan suḇedi yafarem aroo faro keret samfur seser risuru ḇekakek ro supswan ine.
59001002	Naek srar ayesi, rofyor mkosapi ro fafrowes ḇeḇor, mkokarana imnis aski oso,
59001003	snar mkofawi, mboi manasnasen ḇekur kakyar mkoḇena nbuk ḇaḇenamu faro mko.
59001004	Ma ḇaḇenamu ani ḇyuk bon ḇemku, insa mkomnis ma mkosiper ma mkananjar awer roi ono kako kada.
59001005	Ḇape rofyor rofandu mko ono sisya smamkarkir mnis ḇa ido, sor mamkarkir ani ro Allah kada, ḇeḇuk faro snonkaku kam kuker sanemura ma ḇeyor kaḇerna ḇa,-- inja roi anna nari neḇeḇuk faroi.
59001006	Inja dorna kuker kakyar, ma ḇyeḇirḇar awer, snar ḇeḇeḇirḇar simnis kuker ḇak ro soren, wamya dun mura-muma.
59001007	Snonkaku ḇerarirya kyara awer nari isma roi oso ro Manseren.
59001008	Snar snonkaku ḇeḇesnemandu nari iknon ro kenem ḇyedi ḇa.
59001009	Kawasa Kristen ḇesaḇarar siryaḇ kada rofyor Allah ikanow si.
59001010	Ma kawasa Kristen ḇeḇekayan siryaḇ kako kada, rofyor Allah ryun si. Snar snonkaku ḇeḇekayan nari sipromes imnis aḇris pampen.
59001011	Snar ori dek kuker samsam ḇeyosuk ma ḇefrur maryoi aḇris ansi, isof pampen sesi skapaf ma sananai ḇepyum sena ndo. Rarirya kako kuker ḇeḇekayansya; rofandu ḇaḇesewar ḇeḇor sena nari napromes.
59001012	Aski faro snonkaku ḇedworen ro fafrowesna, ma dores nako kwar ro manasnasen ido, nari isma wower kankenem Allah ḇyeasas faro mansei ḇeswar Allah.
59001013	Rofyor snonkaku oso isma fafrowes ido ikofen awer: "Fafrowes ine ryama ro Allah!" Snar ḇarḇorya ipok ifrowes Allah ḇa, ma Allah mankundi ifrowespan manseirya ḇa kako.
59001014	Ḇape snonkaku oser-oser isma fafrowespan snar mankundi rmomen baken ḇyena, nasmeri ma nadenemi.
59001015	Ma ḇaḇermomen baken ani ḇyebon kwar daḇen sasar; ma rofyor sasar imku kwar, daḇen marmari.
59001016	Naek srar yaswar kaku, mkoḇor awer!
59001017	Roi ḇeḇye ma ḇemnis kosmana ndamaker boiyaswa, Allah ḇyena fanado, i ḇefrur isnai ḇeḇor kam ro nanki.
59001018	Kuker marisen ḇyedi i frur ko kwar kuker wos ḇenapes ḇyedi, insa kosma moḇ ḇepon fakoḇe romawa rak rofandu roi ḇekenem kam ifrurna.
59001019	Ne, naek srar yaswar kaku, mkoswarepen: Mko kam mkosamberen famkomnaf, ḇape mkowawos ma mkomasasor fasaw awer kako;
59001020	snar masasor snonkaku nafrur roi ḇenapes ono ro Allah ḇarpon ḇyedi ḇa.
59001021	Inja mkosawen roi ḇemamasna kam ma ḇarḇor ḇeborna kam ma kuker randun sne mkona Allah wos ḇyedi kyer kwar ro mkosnemna, nari ḇeḇuk koreri faro rur mkoḇesi.
59001022	Ḇape mkuffarmyan wos ani ma mkorower monda awer; snar rarirya ḇaido mkoḇeankar mankun mko.
59001023	Snar snon oso imnaf monda wosya ma ifrur ḇaido, imnis kuker snon oso ḇemam mankundi ro kansinai.
59001024	Kniko fasaw myam mankundi, raimnai rya ma ḇyeprobos moḇ isnairaya.
59001025	Ḇape mansei ḇekukeḇ sasoser ḇemnis anna isoine sasoser ḇeḇuk ḇaḇemkei faro snonkaku, ma ḇyenamu faḇyeuserna, inja ryower monda ma fyananderna ḇa, ḇape ifrur kakuḇerina, nari isma aski ro fararur ḇyena.
59001026	Rofyor snon oso kyara mankundiḇe ḇeḇeari nasrawen, ḇape fyarmku ramar ḇyedi ḇa, ḇyeankar mankundi, ma ḇaḇeari ḇyena nefromo.
59001027	Ḇaḇeari ḇekaku ma ḇefarorewḇa ro Allah, Kma koḇedi ḇarpon ḇyedi, isoine ryakaki awak param ma kabomsya ro ananjar sena, ma ḇyesasor mankundi insa supswan ine ifrur mamas aweri.
59002001	Naek srar ayesi, imnis snonkaku ḇekyar faro Yesus Kristus, Manseren koḇedi ḇepoksyadi, kakyar ani mkofrur i kuker mkomam karyer awer.
59002002	Snar, rofyor snon oso syun ro fananjur mkoḇedi kuker iwur kawin brawen ma syansun sansun ḇepyum ma snon ḇesaḇarar oso kako ryama daksun kuker sansun ḇepyum ba,
59002003	ma nari mkoḇesyowi snonkaku ḇesansun-sansun ḇepyum ani ma mkokofen faroi: "Tuan kwain ro moḇ ḇeḇye ine!" -- mboi faro snonkaku ḇesaḇarar ani mkokofen: "Wores rodiwa!" roḇa: "Kwain rosop fanam wemin ayesi!"
59002004	Mkofawiḇake mkofrur kwar ḇaḇemambaḇir ro mkosnemna ma mkofrur imnis mankara kuker kakara ḇeḇarḇor?
59002005	Mkomnaf naḇye, ne naek srar yaswar kaku! Mkofawiḇake Allah kyinfir snonkaku supswan ine skaraḇe ḇesaḇarar fasekayan ro kakyar ma sepusaka ro ḇaḇesasoser Allah ḇyeasas kwar faro mansei ḇeswarisya?
59002006	Ḇape mkokoryae snonkaku ḇesabararsya kwar. Mkofawiḇake snonkaku ḇeḇekayan siso ḇeḇewayam mko ma ḇesmer mko ḇekankain karkara ḇenapes?
59002007	Mkofawiḇake siso ḇeyonef snonsnon ḇesma syowi syadi, eḇedari Allah nya mko?
59002008	Ḇape, rofyor mkofruruser sasoser ḇepon sfas ro Refo: "Waswar snonkaku min besi imnis waswar mankundaw."
59002009	Ḇape, mkomam karyer ido, mkofrur sasar, ma mkoḇeyuk Allah sasoser ḇyena.
59002010	Snar mansei ḇeḇeuser sasoser ḇeḇor anna kam, ḇape ḇyeuser mnuk osoḇa rona, ḇyesasar farona kam.
59002011	Snar ḇekofen ḇo ḇeyoḇo: "Wafrur farbuk awer," Ikofen kako: "Mamun awer." Inja mkofrur farbuk ḇa ḇape mkomamun, rarirya mkoḇeyuk sasoserna kako.
59002012	Mkawos ma mkofrur imnis snonkaku nari ḇesun ro ḇaḇemankara kuker sasoser ḇeḇuk makakei faro snonkaku.
59002013	Snar ḇaḇemankara ḇena saswari isyaḇa nari ryarirya faro ḇesaswar ḇasya. Ḇape saswari nari ḇyuk fainda faro mankaraya.
59002014	Fainda rosai, naek srar ayesi, rofyor oso ikofen, ikada nya kakyarya, ḇape fyasna ro rari fararur ḇyena ḇa? Nari kakyar berarirya ḇyuk koreri faroike?
59002015	Rofyor naek oso roḇa srar oso isma sansun ḇa ma dananjar roḇean ro ras-ras,
59002016	ma snonkaku oso rofandu mko ikofen: "Parperoo, swabusum maramuk ma wanan rao warbor!" -- ḇape ḇyuk rosai ḇeḇefandun faroiḇa, fainda rosai ro wos anna?
59002017	Rarirya kako kuker kakyarya: Kakyarya ifnoḇek farararur ḇa, kakyar ani imar.
59002018	Ḇape nari snonkaku ono sisya sikofen: "Faro aw kakyarya isya ma faro aya fararurya isya," nari yakarem faroi: "Fasna maro aya kakyar bedi fnoḇek fararur ḇa, ma nari yafasna faro aw kakyar ayedi kuker fararurna."
59002019	Wakyare, snar Allah oser monda isya. Ḇape rodursya kako sikyar rarirya ma sradai.
59002020	Ne, snonkaku ḇefawiroyoḇa, wamarisen fakwarem ro knikine, mboi kakyar kuker fararur ḇa irya kakyar ḇeḇefainda ḇa?
59002021	Mkofawiḇake Abraham kma koḇedi, ssḇuk napnapes faroi snar fararur ḇyena, rofyor ḇyuk romawa ḇyedi Ishak ḇefarsarser, ro rokef farsarserya?
59002022	Mkomam, mboi kakyarya fyasna ifararur kayam kuker fararurya rarirya kakyar ani imnis.
59002023	Rarirya mnuk ro Refo ḇekofen: "Abraham ikyar faro Allah, ma Allah kyori ḇeḇenapes." Eḇedari Abraham sapiḇe: "Allah bati ḇyedi."
59002024	Inja mkomam, mboi snonkakusya sisma napnapesya snar fararur sena ma snar kakyar monda ḇa.
59002025	Mkofawiḇake Rakhab, bin befrur farbuk ani kako, isma napnapes snar fararur ḇyena, rofyor iyokef manpaf Israel ro rum ḇyedi, raimnai fyaspar si ro nyan oso ḇese?
59002026	Snar imnis baken ḇena rur ḇa irya kakyar ḇemar rirya, rarirya kako kakyar fnoḇek fararur ḇa irya kakyar ḇemar rirya kako.
59003001	Naek srar ayesi, rofandu mko sibor simarisen seguru awer; snar kofawi, mboi ḇaḇeguruya nari kosma mankara imnis warnkyara ḇemarḇak syadi.
59003002	Snar kokam kosasar ro roi nabor; mansei ḇesasar ḇa kuker wos ḇyena, ikada snonkaku ḇenapes, ma nari fyara baken ḇesiper ḇyedi kako.
59003003	Korir pisan ro kudaya sḇadon ḇyedi, insa iso marisen koḇena, kuker nyan ḇerarirya kako koḇuki fyara baken ḇesiper ḇyedi.
59003004	Ma komam monda faro jawarana, naba rariso wer ma wamdoḇerna nmunna rariso, ḇape neḇefara kuker remis kasun imnis manfaraya marisen ḇyedi.
59003005	Rarirya ramarya kako, ḇyekina ḇeba ḇa ro baken, ḇesyaḇo imararesi kuker roi ḇebana. Mkomam for ḇeba ḇa kako wer, ḇape ikun supna mnuk ḇesiper.
59003006	Ramarya imnis for kako. Ro baken koḇeja ramar ani ḇyeknam ro ḇarḇor fakyakek ḇarḇorya ro baken ḇesiper koḇedi. Kuker for ḇeḇeknam ro for ḇembrerḇa, for ani ikun kankenem ḇesiper koḇedi.
59003007	Aiwan ḇeḇor ḇekafdirsya kam, isoine: mansya, aiwan ḇeyanawer, ma insya snonkakusya sḇesi fasfafir kwar.
59003008	Ḇape snonkaku oso ḇaḇeri ipok faḇye ramarya fafyafir; ramar ani roi oso ḇeyan ḇepek, ma kopok i ḇa, ma ifo kuker inamer ḇeḇuk marmar.
59003009	Kuker ramarya kosandik Manseren. Kma koḇedi; ma kuker ramarya kofras snonkaku Allah fyanir faḇemnis mankundi,
59003010	ro sḇadon oser ani isasyar ḇaḇok ma fafras. Inja naek srar ayesi roi ḇeradine ndarirya awer.
59003011	Isyake war ḇeprim ma war ḇesarmar susasyar ro war sun oser?
59003012	Naek srar ayesi, isyake imyui knam imarem ḇeawai bon ma isyake ur knam imarem ḇesrai bon? Rarirya kako sun ḇemasmasen nari ḇyuk war ḇeprim ba.
59003013	Mansei rofandu mko ḇefawinanem ma ḇena fawawi? Kuker kankenem ḇeḇye fyasna fararur ḇyena ro mamamkarkir ma ḇaḇekaḇaḇaḇ kada.
59003014	Rofyor mkokram masasor ma mkofandun mankun mko, mkomarares mankun mko awer ma mkankarkar ḇo mkosampum awer ḇaḇenapnapesya!
59003015	Inja irya ido fawawi nanem ḇerama ro boiyaswa ḇa, mboi ro supswan, ro snonkaku nafsu-rmomen sena, ro rudur ḇemaḇak.
59003016	Inja ro moḇ kokram masasor ma kofandun mankun ko rodia isya anunḇesisye ma fararur ḇeḇor ḇeḇarḇorna naisya.
59003017	Ḇape fawawinanem ḇerama ro boiyaswa ikada kyaku, ma ḇyuk aski, fyafir, iso asuser, ifo kuker saswar ma ḇyuk bon ḇeḇye, iwaira mun osoḇa ma dankarkar ḇa.
59003018	Ḇape ḇaḇenapnapesya irya bon ro askiya ma snonkaku beswar askiya siso benaisya.
59004001	Mamunmun ma rakrakrok rofandu mko ndama kero? Mkofawiḇake ndama ro rmomen-nafsu ḇefamfaḇriyae ro baken mkoḇena?
59004002	Mkormomen roi oso, ḇape mkosma i ḇa, inja mkomamun; mkokram masasor, ḇape marisen mkoḇena mkosmana ḇa, inja mkorakrakrok ma mko mamunmun. Mkosma roi oso ḇa snar mkoḇenadi ḇa.
59004003	Roḇa mkoḇenadi kako, ḇape mkosma roi oso ḇa, snar mkonadi sasar, snar roi mkorna faro marisen mankun mko ḇardi.
59004004	Ne mko, snonkaku ḇefarmku ḇa! Mkofawiḇake, ḇaḇebati kuker supswan ine, mko ḇeembroḇ kuker Allah?
59004005	Mko kara awer, mboi Refoya ḇyeknam ba faikofen: "Rur Allah ḇyukma ḇeko marisen ḇyedi syambraḇ kaku!"
59004006	Ḇape saswar-fakamaman, Allah ḇyukma ḇeko, syambraḇ syadi ro marisen rur koḇesi. Rarirya ikofen: "Allah isampum ḇemarares, ḇape iswar ḇerun sisnesna."
59004007	Eḇedari mkokunem faro Allah, ma kosampum Ibiris, rarirya nari ifrarbur mko!
59004008	Mkofanam faro Allah, ma nari Allah fyanam faro mko. Wafrur sren ḇramsi, ne snonkaku ḇesasar! ma wafrur sren snembri, ne mko ḇeḇesnemandu!
59004009	Mkofawi ḇaḇekandera mkoḇenaḇae, mkoḇarop ma mkokanes; marafrif mkoḇena neḇesadwer kuker kankanes ma raryaḇ mkoḇena kuker barop.
59004010	Mkorun mko ro Manseren ḇarpon ḇyedi, ma nari ikanow mko.
59004011	Naek srar ayesi, mkonefyae awer mko! Mansei ḇeyonef naek ḇyedi roḇa ḇyemankara i, kyoryae Allah sasoser ḇyena; ma rofyor bemankara Allah sasoser ḇyena, rarirya ido waser sasoser anna ḇa mboi bemankarana.
59004012	Oser monda i Ḇeḇuk sasoser ma Ḇeḇemankara. Isoine Allah ḇepok ḇeḇuk koreri ma ḇeḇuk raro. Ḇape aw ido, isof wamarisen bemankara faro min besi?
59004013	Inja knikine, ne ḇekofen mkoya: "Ras Ine roḇa meser nkora ḇemnu oso, ma rodiwa nari nkokain wampasi wambarek oser ma nko farḇaḇyan ma nkosma fainda,"
59004014	rofyor ani nari mkofawi roi ḇekur mko ro meserdiya ḇa. Mankun mko kako mkofawi ḇa. Kankenem mkoḇena namnis raris kamayow ḇeḇair knik monda raimnai ipromes.
59004015	Iḇye mkokofen radine: "Manseren imarisen ido, nari nkokenem ma nkofrur ine roḇa iwa."
59004016	Ḇape knikine mkomarares ma mkofakḇun mko, ma marares ḇeḇor ḇerarirya nsasar.
59004017	Inja snonkaku oso ifawi rariso nari ifrur ḇaḇye, ḇape ifrurna ḇa, ikada, ḇyesasar.
59005001	Inja knikine ḇeḇekayan mkoya, mkoḇarop ma mkokanes snar kandera nari ḇekur mko!
59005002	Kayan mkoḇena nari ndo ma sansun mkoḇena nari opsya sanna kwar!
59005003	Sarak ma brawen mkoḇena napraf kwar, ma praf anna nesaksi faro mko ma nari nan mko imnis for. Mkofanjur kwar arasa ro rasras ḇefanam rofyor ras papupesya.
59005004	Kaku ḇeri fararar ḇeba neḇemnaf kwar, snar mkoḇak sasuref ro ḇefararur ro yaf mkoḇenasya ḇa, ma fararar anna, Manseren ḇefrur sansoren ḇoka ḇena ma ḇepoik nakam imnafna kwar.
59005005	Ro marares mkoḇena mkokenem mkan ma mkomarisen isof mkosyopen ro supswan ine, faro ras kawakwukya.
59005006	Mkoḇuk samamyai kwar, mboi mkomun snonkaku ḇenapes ḇepok ḇesampum mko ḇasya.
59005007	Rarirya, naek srar, mkokḇaḇ isof Manseren ryama! Kaku ḇeri manfrudo siwaf bon ḇeḇemaeja ro yaf sena ma sikḇaḇ isof awar mekemya isabu ma awar mekem ḇeḇuk kakyeiya.
59005008	Mko kako mkokḇaḇ ma mkofarmku, snar Manseren raramuma ḇyedi fyanam kwar!
59005009	Naek srar, mkosurem awer mko ma mkoḇuk safsofyae, insa Allah ḇyuk samamyai awer faro mko. Kaku ḇeri Mankaraya dores kwar ro kedwaya fyasos faryama.
59005010	Naek srar, mkoso nyan kandera ma ḇaḇekaḇaḇaḇ nabisya ḇewawos kwar kuker Manseren snonsnon ḇyedi.
59005011	Kaku ḇeri nkap si ḇeḇeaski, isoine si ḇefarmku kwar; ma mkomnaf kwar ro Ayub farmku ḇyena ma mkofawi ro ḇarpurya rosai Manseren fyasos faro i kwar, snar Manseren saswar ḇyedi iba ma ifo kuker saneso.
59005012	Ḇape ḇepon kakuya, naek srar, mko soar awer kuker boiyaswa, kako wer kuker supswan roḇa kuker roi ḇese. Inja, mboi ido mkokofen monda mboi ma roroḇa ido, mkokofen monda roroḇa, insa mkosma samamyai awer.
59005013	Rofyor snon oso rofandu mko dananjar ido ḇyenadi! Rofyor snon oso iryaḇ ido idisen!
59005014	Rofyor snon oso rofandu mko iduf ido dor penetua jemaat kada insa sinadiwarek i ma sipyosi kuker mani ro Manseren snonsnon ḇyedi.
59005015	Ma nadi ḇesasyar ro kakyar nari ḇyuk pararei faro ḇeduf ani ma Manseren nari ḇyawes i; ma ifrur sasar kwar, nari sasar ḇyena neḇepyos.
59005016	Eḇedari mko karemyae sasar mkoḇena kwar ido mko nadiwarekyae mko kada, insa mkoprei. Nadi ro snonkaku ḇenapes, rofyor senadi kuker snekin, nadi ani papoik ḇyedi iba kaku.
59005017	Elia snonkaku monda ḇemnis kuker ko, ma ḇyenadi kaku ḇeri kwar, insa mekemya imyun awer, ma mekemya imyun ro supya ḇa isof wampasi wambarek rikior ma paik riwonem.
59005018	Raimnai ḇyenadi wer ma nanki ḇyuk mekem ma supya kako ḇyuk bon ḇyena.
59005019	Naek srar ayesi, rofandu mko oso isasyarbur ḇaḇenapnapesya ido ma snon oso dun siḇer i,
59005020	mkofawi, mboi mansei ḇeyun kaḇer snon ḇesasar ani ro nyan ḇeḇorya, nari ḇyuk koreri faro snon ani rur ḇyedi ro marmar ma ifrur fasasar ḇeḇor ḇyena neḇepyos ma neḇefanander. Ro aya, Yakobus
60001001	Ro Petrus, Yesus Kristus wawan ḇyedi, faro kawasa Kristen ḇefamakmok ro sup Pontus, Galatia, Kapadokia, Asia-Kasun ma Bitinia,
60001002	isoine kawasa skinfir, imnis kuker Allah, Kma koḇedi, aw ḇyedi ma Rurya fyasren kwar, insa sisouser faro Yesus Kristus ma ḇesma fasasren kuker rik ḇyedi. Saswar-fakamaman ma aski-ḇaḇye ro Allah fyarsbawer syadi faro mko kada.
60001003	Sanandik faro Allah ma Kma ro Manseren koḇedi Yesus Kristus, snar ḇaḇye ḇyedi daḇen kaḇer ko kwar snar Yesus Kristus aḇiḇer ḇyedi rofandu ḇemarsya, faro kankenem oso ḇefo kuker saneraro,
60001004	insa kosma rarwas oso nari ḇero ḇa, ḇemamas ḇa ma ḇemaryoi ḇa, ḇekram ro boiyaswa faro mko.
60001005	Isoine mko, Allah fyaduru kuker samambraḇ ḇyedi snar kakyar mkoḇena rofafisu mkowaf koreri ḇefasos kwar fanari ḇyeḇefasnai ro awar ḇepupesya.
60001006	Mkoryaḇ, mboi fafisu ine mko ḇekandera snar mkosma farawrowes nabor.
60001007	Nakam ndarirya fanfasnaḇair kakyar ḇekaku bedi -- ḇeḇemaeja syadi ro brawen nari ḇero, simnasen kakaku ḇyedi kuker for -- isof mkosma sanandik kanawnow ma ḇaḇesyowi ro ras Yesus Kristus fyasnai mankundiya.
60001008	Mko mam ḇeponi ḇaim, ḇape mkoswar i. Knikine mko mam i ḇaimo ḇape mkokyar faro i. Mkoryaḇ kuker raryaḇ ḇeba syadi.
60001009	Snar mkosma bon kwar ro kakyar mkoḇena, isoine koreri faro rur mko ḇesi.
60001010	Koreri iso nabisya skukeḇ kuker aunos, ma sḇardi kwar ro saswar-fakamaman Allah ḇyuk faro mko.
60001011	Ma skukeḇ rariso fafisu rosai koreri nari ryamaya, imnis kakara Kristus Rur ḇyedi ḇekenem ro si. Rofafisu ani Rur ḇyedi ḇyardi faro si ro kandera-kandera Kristus nari ismana ma ro baba ḇyedi nari ḇeyom ro ḇarpurya.
60001012	Fasasnaya isya kwar faro si, mboi suffarmyan mankunsi ḇardi ḇa, ḇape suffarmyan mko kuker roi ḇeḇor kam baboine sḇaryas kwar faro mko rofandu si, kuker Rur Ḇesren, ḇewanker boiyaswa, faḇeḇaryas Ankankinem Ḇeḇye faro mko, ma malaikatsya simarisen fasifawi rosai sḇaryas ani kako.
60001013	Eḇedari wepen aw, ma waswaruser naḇye insa rwir saneraro ḇena kam faro saswar-fakamaman nari ssḇuk faro aw rofyor Yesus Kristus kyaḇerma werya.
60001014	Mko kenem imnis romawa ḇeḇeuser ma mkoso awer rmomen nafsu ro ḇeponiwara rofyor ḇaḇefawawi ḇa mkoḇena,
60001015	ḇape kankenem mkoḇena kam nasren imnis raris Yesus Kristus saranden ḇyedi, ḇeyor mko kwar ani kada,
60001016	snar sfas ro Refo radine: Mkosren snar aya ine yasren.
60001017	Ma rofyor mkap Allah ḇe-Kma, isoine Allah ḇemamkaryer ḇa mboi ḇeḇemankara faro snonkaku kam imnis fararur ḇyena inja mkokenem kuker araryof rofyor mkoisya ro supswan ine.
60001018	Snar mkofawi, mko ḇeḇeḇak namuk kwar ro kankenem ḇeḇefromo kpu mkoḇesi sḇefa ḇeḇewaris faro mko. Ḇaḇyak ani roi oso nari ḇeroḇa imnis sarak roḇa brawen,
60001019	mboi kuker Kristus rik ḇyedi, ḇekakur kaku, ḇemnis raris rik domba mkun ḇemamas ḇa ma ḇefarorew ḇa.
60001020	Allah kyinfir Kristus kwar rofyor supswan ine ḇyeḇefrur ḇaimya, ma rofyor awar ḇepupes ine, ryama ḇesupswan ine insa ḇyuk koreri faro mko.
60001021	Kuker i mkokyar faro Allah ḇeḇawes i kwar rofandu ḇemarsya ma ḇeḇuk baba faro i isof kakyar ma saneraro mkoḇena faro Allah.
60001022	Snar mkofasren mankun mko kwar kuker ḇaḇeuser faro napnapesya, isof mkoswar faro naek srar mkoḇesi kuker napnapes, inja kaku ḇeri mkoswaryae mko kuker sne ḇesiper.
60001023	Snar mko ḇeḇeyaḇen kaḇer kwar famkobabo kuker Allah wos ḇekenem ma ḇekain fyoro ḇyedi mboi mko ḇeḇeyaḇen ro ḇaḇesnonkaku ḇa, mboi ro Kma ḇekain fyoroya.
60001024	Snar ro Refo sfas radine: "Snonkakusya kam simnis aḇris, ma baba sena kam namnis aḇris pampen. Aḇrisya myaryoi, ma pampenya kako kyapaf,
60001025	ḇape Manseren wos ḇyedi kyain faswef isof fyoro-fyoro." Ine kada Ankankinem Ḇeḇye ḇyuk faro mko.
60002001	Eḇedari mkosawen ḇarḇor ḇeḇor kam, ankarkar ḇeḇor kam ma roi ḇeḇyeḇa kam, kram masasor ma anonef.
60002002	Ma mkomnis wombrek ḇeaḇen babo, ḇemarisen ḇeyinem sus ro Rur ḇekaku, insa mkosur ma mkosma askiya.
60002003	Rofyor mkoḇaḇir Manseren ḇaḇye ḇyedi kaku ḇeri.
60002004	Ma mkora faro Manseren, karui ḇekenem ani, snonkakusya sisawen i, ḇape Allah kyinfir i imnis karui ḇeḇemaeja.
60002005	Ma mko kako mkomnis karui ḇekenem faro ḇaḇawes rum rur oso, imnis imam-imam ḇesren, faḇeḇuk farsarser rur, snar Yesus Kristus ḇeḇuk marisen faro Allah.
60002006	Snar sfas ro Refo radine: "Kaku ḇeri, yarir karui ḇekinfir oso ro Sion, karui dopir ḇekakur oso, ma mansei ḇekyar faroi, nari sifrur mamyai i ḇa."
60002007	Eḇedari faro ḇekyar mkoya, karui dopir ani kyakur, boi faro ḇekyar basya: "Karui kamasan ḇaḇawessya sisawen kwar, ḇyekarui dopir kwar ma ḇyekarui karkar kako kwar ma karui warki oso."
60002008	Siwarki snar sikyar Allah wos ḇyena ḇa; rarirya Allah fyasna kwar faro si.
60002009	Ḇape mko kada er ḇekinfir, imnis imam ḇeḇewairek, er ḇesren; Allah kawasa mankundi ḇyesi, insa mkoḇaryas Allah fararur ḇeba ḇyena, ḇeyor mko kwar famkosasyarbur pampanya faro isnai ḇyedi ḇedameserya:
60002010	Mko, Allah kawasa ḇyesi ro randakya ḇa, ḇape knikine, mko ḇekawasa ḇyesi kwar mko ḇeḇeswar ro randakya ḇa ḇape knikine mkosma saswar saneso kwar.
60002011	Naek srar yaswar kaku! Yaḇuk swarepen faro mko mkomnis mandaman ḇeḇeryar ro supswan ine, mkoso awer rmomen-nafsu ro snonkaku ḇefamfaḇri ḇesampum rurya.
60002012	Kankenem mkoḇena naḇye rofandu er-er ḇeḇe Yahudiḇasya, insa rofyor sonef mko imnis snonkaku ḇeḇarḇor, nari smam fararur ḇeḇye mkoḇena ma sisandik Allah ro ras raramuma ḇyedi.
60002013	Kuker snonsnon Manseren, mkokunem faro snonkaku ḇesma papoiksya; iḇye faro Kaisar ḇesma papoik ḇekakiya,
60002014	iḇye kako faro gubernur, Kaisar fyasna kwar faḇeḇuk samamyai faro ḇeḇarḇor ma syowi faro ḇefrur roi ḇeḇyesya.
60002015	Snar Allah marisen ḇyedi, mkofrur roi ḇeḇye insa mko panos sḇadon ro ḇewosḇo ḇefawi royoḇasya.
60002016	Mkokenem imnis snonkaku ḇemkei, ma mkomnis awer snonkaku ḇeyokef ḇarḇorsena kuker ḇaḇemkeiya mboi mkokenem imnis Allah manfamyan ḇyesi.
60002017	Mko ḇesyowi snonkaku kam, mkoswar naek srar mkoḇesi, mkomkak Allah, mkoḇesyowi waireksya!
60002018	Ne, ḇeyuffarmyan, mkokunem kuker makakak faro manseren mkoḇesi, ḇefafir ma ḇeḇenaḇyesya serer ḇa, mboi faro ḇemasasorsya kako.
60002019	Snar saswar-fakamaman naisya, rofyor snon oso ifawi Allah marisen ḇyedi inja ikbaḇ ḇyar kandera ḇenapes ḇana.
60002020	Nari mkosma sanandik rariso, rofyor mkosma kandera snar sasar mko frurna? Ḇape rofyor mkofrur roi ḇeḇye raimnai mkosma kandera, nari Allah ḇyeḇok mko.
60002021	Snar faro roi ḇerarirya eḇedari mko ḇeḇeyor, snar Kristus ḇyekandera faro mko kwar ma ḇyuk fasasna faro mko kwar insa mkoso wewur ḇyena.
60002022	Ikada ifrur sasar ḇa, ma dankarkar ḇa.
60002023	Rofyor sonef-sifyaki, ima dakonef-dakfyak ḇa; rofyor isma kandera, iḇriwarek iḇa, ḇape ḇyuk mankundi faro Allah, Mankara ḇenapesya.
60002024	Mankundi ḇyar sasar koḇena kwar ro ai apropya, insa koine, ḇemar faro sasar kwar ko kenem faro ḇaḇenapnapesya. Snar amborew ḇyena kosma pararei kwar.
60002025	Snar ḇeponiwara koḇor imnis domba, ḇape baboine kokaḇer kwar faro Manfarandows Ḇefaduru Rur koḇesi.
60003001	Rarirya kako mko ne, bin ḇefakawin kwar mkoya, mkokunem faro swa mkoḇesi, insa ono ro mko seuser Allah wos ḇyedi ḇa, mkokofen roi oso faro si awer mboi rari mkoḇena nafrur fasikyar kako,
60003002	rofyor smam, kankenem ḇekaku ma ḇesren ro swa sesi.
60003003	Karamas bena, karamas ro kankenem monda awer imnis raris famankor ofur, famankor ro brawen roḇa mkosansun sansun ḇepyum,
60003004	mboi karamas ḇena nek ro sne ḇeyokef kuker karamas nari ḇero ḇa ḇeḇeknam ro rur ḇefafir ma ḇeknon, ḇeḇemaeja kaku ro Allah mamam ḇyedi.
60003005	Snar ḇeponiwara bin ḇesrensya sfamankor si rarirya, isoine bin ḇena saneraro faro Allah; skunem faro swa sesi,
60003006	imnis raris Sara ḇyesyowi Abraham ma nyiri ḇetuan ḇyedi. Ma mko kada mko ḇeromawa faroi, rofyor mkofrur roi ḇeḇye ido mkomkak awer faro rosairyawer kako:
60003007	Rarirya kako mko, ne snon ḇefakawin kwar mkoya, mkokenem kuker fawawi faro swa mkoḇesi, imnis snonkaku ḇesambraḇ ḇa syadi! Mko ḇesyowi si snar mko kam nari mkosma saswar-fakamaman ro Allah, isoine kankenem, insa nadi mkoḇena royo idwarekna ḇa.
60003008	Ma ḇarpurya, mko kam mkona wos oser, ḇaḇaḇir oser, mkoswaryae mko imnis manḇekanaek ma ḇerun sne,
60003009	ma mkomunsu awer ḇarḇor kuker ḇarḇor, roḇa anonef-fanfadak kuker anonef-fanfadak, mboi mko kaḇer kuker mkor ḇaḇok ro Allah. Snar Allah dor mko insa mkosma ḇaḇok ro i.
60003010	Ro Refo sfas radine, "Mansei ḇeswar kankenem ma bemarisen bemam ras ḇeḇye, depen sḇadon ḇyedi insa dawos roi ḇeḇye ḇa awer ma ikofen awer roi ḇeḇeankarkar.
60003011	Ḇyinkwanbur roi ḇeḇarḇor ma ifrur roi ḇeḇye, syewar ḇaḇeaski isof isma i.
60003012	Snar Manseren myamepen ḇeso marisen ḇyenasya, ma Manseren imnaf nadi sena; ḇape Manseren isampum ḇefrur ḇarḇorsya."
60003013	Ma mansei nari ḇefrur ḇarḇor faro mko, rofyor mkomyaren mkofrur roi ḇeḇye?
60003014	Ḇape mkosma kandera rariso wer kako snar ḇaḇenapnapes, nari mkosma aski. Inja mkomkak awer faro manseiryawer kako ma mkoradai awer.
60003015	Ḇape mko ḇesyowi Yesus ro mkosnemna imnis Manseren! Rofafisuna kam mkofasos insa mkoḇuk kankarem faro mansei ḇefuken saneraro mkoḇena, ḇape iḇye kada kuker fawawi ma syowi,
60003016	ma kuker sneuser ḇesren kaku insa rofyor ḇeyonef mko smam kankenem ḇeḇye mkoḇena imnis ḇeso Kristus, nari ḇeyonef ansi simai ro mankun si.
60003017	Iḇye syadi koḇekandera snar kofrur roi ḇeḇye rofyor Allah imarisen roi ḇerarirya, ro kofrur ḇarḇor.
60003018	Snar Kristus mankundi imar ḇeoser isof fyoro-fyoro snar snonkakusya sasar sena -- snonkaku oser ḇesasar ḇa imar sadwer ḇefrur sasarsya. Kristus ifrur rarirya insa dun ko faro Allah; smuni kwar imnis ḇaḇesnonkaku, ḇape ḇyeḇeḇawes kaḇer kwar imnis ḇaḇerurya.
60003019	Ma Kristus Rur ḇyedi kako rya ḇyaryas Ankankinem Ḇeḇye faro rur-rur ḇero buisya,
60003020	isoine rur snonkaku ḇeḇeuser Allah ḇa ro awar Nuh, rofafisu ani Allah ikḇaḇ ma iwaf Nuh fasasos jawara ḇyedi, faro snonkaku riwar monda ḇekenem ro faḇruḇ ani.
60003021	Baboine mko kako mkosma kankenem snar sarḇer ani, isoine masi sren -- ḇeḇuk fasasren mamas ro baken ḇa, mboi faro fararyor sneuser ḇeḇye faro Allah -- snar kaḇaḇaḇ Yesus Kristus,
60003022	ḇekain ro Allah ḇar raku ḇyedi, rofyor ḇyeḇekanow ḇeboiyaswa kwar ḇyuk sasoser faro malaikatsya kam, papoikna kam ma samambraḇna kam nkunem faroi.
60004001	Inja, Kristus isma kandera kwar imnis kandera ḇaḇesnonkaku, rarirya mko kako mkofasos romamun mkoḇena kuker kakara ḇeradine, -- snar mansesi ḇesma kandera ḇaḇesnonkaku, imnai kwar ro ifrur sasar, --
60004002	insa fafisu ḇedawerya mkoḇuki ifrur awer marisen ḇaḇesnonkakuya, mboi mkoso Allah marisen ḇyedi.
60004003	Snar fafisu nabor kwar mkoḇuki ifrur marisen snonkaku ḇefawi Allah ḇasya. Mkokenem kwar ro rmomen-nafsu, ḇaḇemasaser, munara ḇefnak pipi, farandinem ma syom karwar ḇeyarwarem.
60004004	Rarirya si kandor snar mkoso si famkaksun ro aner raris kankenem sena ḇa, eḇedari sonef mko.
60004005	Ḇape nari skarem faro Allah, ḇefasos kwar faḇeḇemankara faro ḇekenem ma ḇemarsya.
60004006	Eḇedari Ankankinem Ḇeḇyeya ḇyeḇeḇaryas kako faro ḇemarsya, insa sḇemankara si kwar kako ro ḇaḇesnonkaku -- imnis raris nari snonkakusya kam semankara si -- insa sikenem imnis ḇaḇerurya, siso Allah marisen ḇyedi.
60004007	Fafisu ḇepupesya ro roi ḇeḇor kam fyanam kwar. Inja mkepen mko ma mkoknon, ḇo mkoḇenadi.
60004008	Ḇape ḇepon kakuya: mkoswaryae mko kaku ḇeri, snar saswarya ikawef sasar nabor kaku.
60004009	Mkoḇuk moḇ ḇaḇeryaryae faro mko kuker sasurem ḇa.
60004010	Mkuffarmyanyae mko, imnis raris fakamaman snonkaku oser-oser isma kwar imnis manfarkin ḇeḇye ro Allah saswar-fakamaman ḇyena.
60004011	Rofyor snonkaku ono sawawos ido, sawos imnis ḇeḇuk Allah wos ḇyedi; rofyor snonkaku ono suffarmyan ido, sifrurna kuker samambraḇ Allah ḇyukna, insa Allah isma baba ro roi ḇeḇor kam snar Yesus Kristus. I ḇesma papoik ma babaya isof fyoro-fyoro! Amin.
60004012	Naek srar yaswar kaku, mko kandor awer for ḇesber ḇerama ḇefrur kandera mko imnis manasnasen, imnis roi ḇeba oso isya kyur mko.
60004013	Mkoryaḇ syadi, imnis kuker rarwas mkosma ro Kristus kandera ḇyedi, insa mko kako mkoryaḇ ma mkomarisen naba rofyor Kristus fyasna baba ḇyedi.
60004014	Fainda faro mko, rofyor mkosma anonef snar Kristus snonsnon ḇyedi, snar Rur ḇeḇye, isoine Allah Rur ḇyedi isya ro mko.
60004015	Snonkaku oso kako rofandu mko ḇyekandera awer snar myamun, roḇa kyaraw, roḇa ḇyarḇor, roba snar ifrur arubiru, snonkaku ḇese wos sena.
60004016	Ḇape, rofyor isma kandera imnis snonkaku Kristen, imai awer, mboi isandik Allah snar snonsnon Kristus ani.
60004017	Snar fafisuya ryama kwar fa-Allah ḇyemankara supswan ine. Ma Allah mankundi kawasa ḇyesiso nari ḇyemankara ḇepon kakusya. Ma rofyor ḇaḇemankara ani irandak maro ko, rariso kuker snonkaku ḇekyar ḇa faro Ankankinem Ḇeḇye ro Allah ani?
60004018	Ro Refo sfas radine: "Rofyor ḇenapessya kermkuno kada sisma koreri ḇa, nari rariso kuker ḇeḇarḇor ma ḇesasarsya?"
60004019	Eḇedari iḇye kako ḇesma kandera snar Allah marisen ḇyedi, ssḇuk rur sesi, ma sifrur roi ḇeḇye ḇesya kwar faro Ḇefrur siya.
60005001	Yaḇuk swarepen faro penetua-penetua rofandu mko, aya imnis min penetua ma saksi ḇaḇekandera Kristus, nari ḇesma kako rarwas ro baba, rofyor Kristus baba ḇyedi ḇyeḇefasna faro snonkakusya.
60005002	Inja mkofarandows domba nai Allah ḇyesi ḇero mkororisya, kuker dafdifer awer, ḇape kuker sneḇemarisen imnis Allah marisen ḇyedi, ma mkosewar awer ḇaḇefainda, mboi mkuffarmyan kaku ḇeri.
60005003	Mkofrur imnis awer raris mkomarisen mkoḇuk sasoser faro Allah domba ḇyesi ikyar faro mko kwar, ḇape mkoḇefasasna faro domba ansi.
60005004	Ma rofyor Manfarandows Ḇebasyadi ani ryama, nari mkosma wower ḇesnaper fyoroya.
60005005	Rarirya kako, ne, snonkbor mko, mkokunem faro mansarsya. Ma mkorunyae mko, snar sfas ro Refo radine: "Allah isampum ḇemararessya, ḇape iswar ḇerun snesya."
60005006	Eḇedari rwun mankundaw faro Manseren ḇramin ḇesambraḇ ḇyesuya, insa ikanow mko rofafisu ḇyedi.
60005007	Mkoḇuk makakwarek mkoḇena kam faro Allah, snar i ḇefaduru mko.
60005008	Mkoḇaḇir ma mkepen mko! Snar mbroḇ mkoḇedi, Ibiris, imbran yar mura muma imnis raris singa (aiwan ḇeyan ḇepek) ḇeaur ma ḇesewar snonkaku fadoren ḇepek.
60005009	Kosampum i kuker kakyar ḇedworen, snar mkofawi, naek srar Kristen kam ro supswan ine ḇesiper sḇar kandera ḇemnis kam.
60005010	Ma Allah knam ro saswar-fakamaman nakam, ḇeyor mko kwar snar Kristus baba ḇyena ḇekain fyoroya nari fyasos ma isonem, ma ḇyuk samambraḇ ma syoser mko, rofyor mkosma kandera knik monda kwar.
60005011	I ḇena papoik isof fyoro-fyoroya! Amin.
60005012	Yafas syap ḇeknampu yedine faro mko kuker fafnoḇek ro Silwanus (Silas), yakara i ḇesnon Kristen oso ḇeḇeuser. Yamarisen yadif ma yaḇuk snekin faro mko mboi ine kada fakamaman Allah ḇenapes. Inja mkufepen fakamaman ani nadworen.
60005013	Bati ḇena jemaat oser ro Babilon, Allah kyinfir si kako, sfarem aroo faro mko, rarirya kako romawa saswar ayedi Markus.
60005014	Mkokofen arooyae faro mko kuker saswar imnis snon Kristen. Manseren ḇyuk aski faro mko kam ḇena Kristus i kada! Amin. Ro aya, Petrus
61001001	Ro Simon Petrus, manfamyan ma wawan Yesus Kristus, faro si ḇefnoḇek kuker nko ḇesma kakyar snar Allah ḇenapes ma Yesus Kristus Ḇeḇuk korerima ḇeko.
61001002	Saswar-fakamaman ma aski nabor faro mko ḇemamḇaḇir Allah ma Yesus, Manseren koḇedi.
61001003	Snar Allah papoik ro ḇaḇe-Manseren ḇyena ḇyukma ḇeko kwar roi ḇeḇefandun nabor faro kankenem ḇesren snar mamamḇaḇir koḇena faro i, ḇeyor ko kwar snar papoik baba ma ḇaḇye ḇyedi.
61001004	Kuker nyan ani ḇyuk maro ko kwar ḇaḇeasas ḇeḇemaeja ḇeba kaku, insa kukerna mkun rarwas ro papoik ḇaḇe-Manseren, ma mkokfisbur rmomen-nafsu supswan ḇeḇuk raro faro mko.
61001005	Rarirya mkoḇesewar kaku ḇeri famkofamfon kakyar ḇeḇye mkoḇena, ma faro fawawi ḇeḇye,
61001006	ma faro fawawi farmkuwarek mankun, faro ḇriwarek farmku mankun, ma faro ḇaḇenamu sarandenya,
61001007	sarandenya isoine mkokenem kuker ḇeḇeuser Allah marisen ḇyedi ma mko ḇeḇefasos kuker saswar faro naek srar min Kristensya. Saswar mkoḇedi faro min Kristen fnoḇek kuker saswar faro snonkaku kam.
61001008	Snar rofyor roi ḇeḇor nane kam naisya ro mko, nari nafrur famkomyaren ma mkoḇuk bon mamamḇaḇir faro Yesus Kristus, Manseren koḇedi.
61001009	Ḇape mansei ḇeyakna roi ḇeḇor nane kam ḇasya, sipraf ma siḇor, ma sepro mboi sasar ḇepon sena neḇepyos kwar.
61001010	Eḇedari naek srar ayesi, mkoḇesewar kaku ḇeri, insa fararyor ma kankinfir mkoḇena nadworen syadi. Snar rofyor mkofrurna, nari mko karkar ḇa.
61001011	Rarirya nari ssḇuk syadi faro mko nyan famkaksun ro Ḇaḇesasoser ḇekain fyoroya, isoine Manseren Ḇaḇesasoser ḇyedi ma Ḇeḇuk korerima ḇeko, isoine Yesus Kristus.
61001012	Inja yakara ḇesyakwar fayaḇuk swarepen faro mko ro roi ḇeḇor anna kam, mboi mkofawina kwar ma mkodworen ro napnapes mkosma kwar.
61001013	Rofyor yakenem kaker, yakara fararur ayedi fayaḇuk swarapepen faro mko ro roi kokofen nane.
61001014	Snar yafawi, nari fyoro ḇa yabur supswan ine, snar Manseren koḇedi Yesus Kristus ikofen kwar maḇe aya.
61001015	Ḇape nari yaḇesewar, insa yabur kwar ido mkoswarepen nakam ḇesya kwar.
61001016	Snar nkoso farfyar kakais fararur snonkaku ḇa, rofafisu nko ḇaryas faro mko baba ma rarama Manseren koḇedi Yesus Kristus. Baba Kristus ani nkomam i kwar.
61001017	Nkoḇesaksi, rariso isma ḇaḇesyowi ma baba ro Allah Kmaya, rofafisu mkaren ryama faro i ro Allah mankundi, ḇekofen: "Ine kada Rumkun yedi yaswar kaku, yamarisen kuker i."
61001018	Mkaren nkomnaf ryamaker boiyaswa, rofyor nkowarpu i ro bon ḇesrenya bori.
61001019	Rarirya nkosma samambraḇ syadi wer ro Allah wos ḇyedi nabisya sḇaryas kwarna. Mkoswarepenna imnis raris mkoswarepen paramrom ḇesnai ro moḇ ḇepampan isof dorekna nakpef ma mak meser dek faisna mkosnemna kada.
61001020	Roi mkofawi ḇepon kakuya, isoine ḇardadi ro Refo ḇyeḇeper imnis marisen snonkaku ḇa,
61001021	snar ḇardadi anna neḇeḇaryas ro marisen snonkaku ḇa, ḇape kuker dafdif ro Rur Ḇesren snonkaku sawos kuker snonsnon Allah.
61002001	Ro ḇeponiwara nabi ḇekakuḇasya ssun rofandu Allah kawasa ḇyesi, rarirya kako rofandu mko nari guru ḇekakuḇa ono sisya. Nari ssḇuk farkarkor ninyan ḇeḇuk raro, ma nari sfamyun Ḇesma papoik ḇeḇaknamuk si kwar ma kuker nyan ḇerarirya ssun mankunsi fasaw faro raroya.
61002002	Kawasa sibor nari siso kankenem guru-guru ḇekaku ḇa ansi ḇefo kuker rmomen-nafsu sena, ma guru ansi fararur sena nari nafrur fakawasa sibor sonef Nyan Ḇenapes Allah ḇyukna.
61002003	Snar sfaḇri mankun si, inja guru ḇekakuḇa ansi nari sfarfyar faro mko farfyar sun ro mankun si fasiksma ḇaḇefainda ro mko. Ḇape faro fararur sena samamyai isya fyasos fyoro kwar ma raroya isya iwaf si.
61002004	Snar rofyor Allah iswar malaikat ḇefrur sasarsya ḇa, ḇape isawen si ro for ḇembrer ḇa ma rarirya ḇyuk si faro aḇyaḇ ḇepampan faikram si isof ras mankaraya;
61002005	ma rofyor Allah iswar supswan ḇepon ani ḇa, mboi myuni kuker faḇruḇ ḇape ḇyuk aski faro Nuh munda, manḇaryas napnapes ani, kuker snonkaku ḇese rifik;
61002006	ma rofyor Allah myun mnu Sodom ma Gomora kuker for, ma rarirya myunpres si ma ifrur swarapepen oso faro ḇekenem kuker ḇarḇor ro ḇarpursya,
61002007	ḇape ḇyuk aski faro Lot, snonkaku ḇenapes, ḇekenem pdef kuker kandera snar kankenem snonkaku ḇefawi sasoser ḇa ma ḇeso monda rmomen-nafsu sena,
61002008	snar snonkaku ḇenapes sine sikenem rofandu si ma ro rasras smam ma simnaf fararur ḇarḇor sena, isof rur ḇenapes sesi sisma kandera --
61002009	inja Manseren ifawi rariso ḇyuk aski faro snonkaku ḇesouser marisen ḇyena rofyor sisma fafrowes. Ma Manseren ifawi rariso ikram snonkaku ḇeḇarḇor faro kandera ro Ras Ḇaḇemankaraya,
61002010	ḇeponya snonkaku ḇeso rmomen-nafsu sena ḇemamas ma ḇeyonef Allah papoik ḇyedi. Guru ḇekakuḇa ansi sararyof ḇa mboi simarares si isof skormararu ḇa fasonef roi ḇekenem ma ḇepyum ro boiyaswa kako!
61002011	Mboi malaikatsya ḇesambraḇ ma ḇesma papoik syadi ro guru-guru ḇekakuḇa ansi ḇesyaḇo, sakkofen wos anonef faro roi ḇekenem ma ḇepyum ro Allah ḇarpon ḇyedi ḇa.
61002012	Guru ansi simnis aiwan ḇena swaruser ḇa, simnis kuker aiwan sikapar faseḇefor ma seḇemun kam monda. Sonef rosai sifawi ḇa, isof kuker fararur ḇeḇarḇor sena nari mankunsi simar kukerna imnis aiwan ḇekafdir,
61002013	ma nari sisma kankenem ḇeḇyeḇa imnis sasuref ro ḇarḇor sena. Sifrur marisen sisnesna kuker rosairya monda ro meserna, fanafrur syopen rmomen-nafsu baken sena. Rofyor skain warpu mko ro munara nanan, simnis mamas ḇefrur ayin snar simser kuker rmomen-nafsu.
61002014	Mamam sena nafo kuker rmomen-nafsu ḇaḇefarḇuk ma simnai ḇa ro sifrur sasar. Sidenem snonkaku kakyar ḇedworen ḇasya fasiso kakara sena. Sisnesna nebefari kwar kuker faḇri mankun. Sikada snonkaku ḇesma fafras!
61002015	Snar sibur nyan ḇenapesya kwar, inja siḇor, ḇo siso Bileam, Beor mandaḇendi nyan ḇyedi ḇemarisen ḇena sasuref ro fararur ḇeḇarḇor.
61002016	Ḇape Bileam isma swarapepen ḇepakrek snar ḇarḇor ḇyena, rofyor keledai ḇeḇeawer dawos imnis mkaren snonkaku ma idwarek nabi ḇefawiroyoḇa ani.
61002017	Guru ḇekakuḇa ansi simnis war sun ḇesyor, simnis mandep doḇerya isopum; sfasos kwar faro si moḇ ḇepampan ḇeyun nyawa.
61002018	Snar sikofen wos marares ḇeḇebei ma sifrur rmomen-nafsu farḇakḇuk fasidenem snonkaku ḇesusu babobur kankenem ḇeḇor.
61002019	Guru ḇekakuḇa ansi sḇeasas ḇaḇemkei faro snonkaku ansi mboi mankun sikada sḇewomen faro kankenem nari ḇero -- snar roi oso ḇefrur kafyo snonkaku, ikada ḇyewomen faro roi ḇefrur kafyo iya.
61002020	Ma smamḇaḇir Manseren ma Yesus Kristus, Ḇeḇuk korerima ḇeko, fyaspar mankundi kwar ro arwarem supswan, ḇape kyaḇer faro nawer, isof ḇarpurya kankenem sena naḇyeḇa syadi wer ro randakya.
61002021	Eḇedari iḇye syadi smamḇaḇir awer napnapesya, snar rofyor ssmambaḇir i, ḇape ḇarpurya skaḇerbur Allah sasoser ḇyuk faro siya.
61002022	Wos peper ine kyaku fafyasna rosai sifrurna, "Rofanya kyaḇer fadan ḇayorem ḇyena," ma "Randip simasi kwar, nari kyaḇer fadaner i ro aner ḇyedi."
61003001	Naek srar yaswar kaku, ine syap ḇeḇesuru yafas faro mko. Ro syap ansuya yaḇesewar fayaḇawes kakara ḇekaku ro mko,
61003002	insa mkoswarepen Allah nabi ḇyesi wos sikofen ro ḇeponiwara ma mkoswarepen Manseren sasoser ḇyena, Wairek Ḇeḇuk koreri, wawan mkoḇesi sikofen ḇadir faro mko kwar.
61003003	Roi mkoswarepen ḇepon kakuya isoine, ro ras awar ḇepupesya nari snonkaku ḇekenem ma ḇeso rmomen-nafsu nari sikḇawes fasonef mko.
61003004	Sikofen ḇo soḇo: "Asas Manseren iḇe ryamumaya isyaro? Snar kma ma up nkoḇesi simar kwar, ḇape roi ḇeḇor kam namnis raris ro randakya rofafisu supswan ḇyeḇefrurya!"
61003005	Sikada sifrur ḇeḇefawi ḇa, mboi snar Allah ikofen nanki isya kwar ro ḇepon ma supswan kako ḇeḇeknam ro warya ma snar warya,
61003006	ma snar war ani, supswan ḇepon ani ryo kwar kuker faḇruḇya.
61003007	Ḇape kuker wos ani kako nanki ma supswan ro baboine ḇyeḇefaduru ro for ma ḇyeḇekram isof ras ḇaḇemankara ma snonkaku ḇeḇarḇorsya sro.
61003008	Ḇape naek srar yaswar kaku, roi oser ine mkofanander awer i, isoine mboi ro Manseren ḇarpon ḇyedi ras oser imnis raris wampasi wambarek syaran oser ma wampasi wambarek syaran oser imnis raris ras oser.
61003009	Manseren nari isusu asas ḇyedi ḇa, mboi snonkaku ono sisya skara rarirya, ḇape ikḇaḇ faro mko, snar imewer oso ryo, mboi insa snonkaku kam simbror ma skaḇer.
61003010	Ḇape Manseren Ras raramuma ḇyedi imnis ḇekaraw. Ro ras ani nari nanki ipromes kuker rakrok maum ḇeyun nyawa ma roi ḇeḇor ro supswan nari narus ro for ḇesberya, ma supswan kuker roi ḇeḇor ḇeroina nari napromes.
61003011	Inja, roi ḇeḇor anna kam nemompraf rarirya, iḇye mkokenem nasren
61003012	isoine mko ḇewaf ma ḇeswarmura ro Manseren Ras raramuma ḇyedi. Ro ras ani nari nanki inanem kuker for ma roi ḇeḇor ro supswan nari najaren snar saksak forya.
61003013	Ḇape kowaf rosai Allah ḇyeasas kwar, isoine nanki ḇebabo ma supswan ḇebabo, ro moḇ kosma ḇaḇenapnapesya.
61003014	Inja, naek srar yaswar kaku, rofafisu mkowafwaf roi ḇeḇor nane kam, iḇye syadi mkoḇesewar, insa sisma mkofarorewḇa ro Allah ḇarpon ḇyedi kuker ḇaḇeaski ro Allah.
61003015	Kwara Manseren koḇedi ḇaḇekaḇaḇaḇ ḇyedi imnis fafisu famkosma aski, imnis Paulus kako, naek koswar ani, fyas faro mko kwar iso mamkarkir Allah ḇyuk faro iya.
61003016	Paulus syap ḇeḇor ḇyena fyas ḇesya kwar roi ḇeḇor nane. Kaku roi ono naisya nsamswen isof sifawina ḇa ro syap anna. Ma ḇefawina ḇasya ma kakyar ḇedworen ḇasya, siwararye rosai Paulus fyasna. Mnuk ḇese ro Refo siwararyena rarirya kako. Nane nari neknam raro faro mankun si.
61003017	Ḇape mko naek srar yaswar kaku, mkofawi ḇepon roi ḇeḇor nane kwar. Inja mkepen mko, imbude mkosaso snonkaku ḇeḇor ḇefawi sasoser ḇa isof mkosapibur moḇ ḇeknonya.
61003018	Iḇye kada mkofawi kaku Manseren ḇaḇenaḇye ḇyena, Wairek Ḇeḇuk korerima ḇeko isoine Yesus Kristus, ma mko kako mkofawi kaku i. Sanandik faro i, ro baboine isof fyoro-fyoro kada! Amin. Ro aya, Petrus
62001001	Syap ine kyur Wos ḇeḇuk kankenem, isoine Wosya isya kwar roawar madero. Nkomnaf i kwar, ma nkomam i kwar, kuker nkomkasna. Nkomami kwar ma nkuf i kwar kuker nkoḇrasna.
62001002	Rofafisu kankenem ani ḇyeḇefasnai, ma nkomami kwar. Rarirya nkoḇesaksi i ma nkoḇaryas faro mko kankenem ḇekaku ḇekain fyoro, isya fnoḇek Kmaya, ma sfasnai kwar faro nko.
62001003	Rosai nkomam kwar ma nkorower, ikada nkokofen ḇadir faro mko kako, insa mkoḇeoser kuker nko ma koso Kmaya ma Rumkun ḇyedi, Yesus Kristus.
62001004	Ma nkofasna kam faro mko, insa kosnesna namarisen kaku ḇeri.
62001005	Wos nkosma kwar ro Allah Rumkun ḇyedi ma nkoḇuk faro mko isoine: Allah ikada isnai, ma pampanya isya ro iḇaḇeri.
62001006	Rofyor kokofen ḇo koḇo, mboi koḇeoser kuker i, ḇape kokenem ro pampan, koḇeankar iḇye ro wos ma fararur koḇena kako.
62001007	Ḇape rofyor kokenem ro isnai imnis raris Allah isya ro isnai kako, nari kosma ḇaḇeoser kuker snonkaku ḇesesya, ma Allah Rumkun ḇyedi, Yesus rik ḇyena, nfasren sasar ḇeḇor koḇena kam.
62001008	Rofyor kokofen ḇo koḇo, kosasar ḇa, koḇeankar mankun ko ma napnapesya isya ro koḇa.
62001009	Mboi rofyor kokarem sasar koḇena faro Allah, nari ḇyuk raris asas ḇyedi ma ifrur rosai ḇenapes. Nari ipyos sasar koḇena ma fyasren ko ro ḇarḇor ḇeḇor koḇena.
62001010	Ḇape rofyor kokofen ḇo koḇo, kosasar ḇa, kofrur Allah imnis raris ḇeḇeankarkar; isoine kokram Allah wos ḇyena ro kosnesna ḇa.
62002001	Romawayesi! Yafas roi nane faro mko insa mkofrur sasar awer. Ḇape rofyor ono sifrur sasar, ḇefnoḇek ko isoine Yesus Kristus, ḇenapes ani; nari iwos fandun koḇena ro ḇarpon Kmaya.
62002002	Kuker fafnoḇek Yesus Kristus ani kosma ḇaḇepayasyos ro sasar koḇena. Ma kerer kosma payasyos ro sasar koḇena ḇa, mboi sasar ro kawasa kam ro supswan ine kako.
62002003	Rofyor koḇeuser Allah sasoser ḇyena, irya kofawi Allah.
62002004	Mansei ḇekofen ḇo ḇeyoḇo, "Yafawi Allah," ḇape ḇyeuser Allah sasoser ḇyena ḇa, snon ani dankar, ma Allah wos ḇekaku ḇyedi isya ro sne ḇyedi ḇa.
62002005	Ḇape mansei ḇeḇeuser Allah wos ḇyena ido, iswar kaku Allah. Ine fyasna koḇeoser ma kokenem kuker Allah kwar.
62002006	Mansei ḇekofen ḇo ḇeyoḇo, ḇyeoser ma ikenem kuker Allah, kankenem ḇyedi imnis raris Yesus kada.
62002007	Naek srar yaswar kaku! Roi yafas nane sasoser ḇebabo naisya ḇa. Mboi sasoser ḇekwar ro randakya sikofen faro mko isoine wos mkorower ro Allah kwar.
62002008	Ma roi yafas nane sasoser babo nairya kako; sasoser anna nfasna Yesus mankundi ma faro mankun mko kako; snar rofyor pampanya ipromes ma isnaiya iyar kwar.
62002009	Mansei ḇekofen ḇo ḇeyoḇo, ima isya ro isnaya dori, ḇape dayin naek ḇyedi, ikada isya ro pampanya isof baboine.
62002010	Mansei ḇeswar naek ḇyedi, ikada ikenem ro isnaiya, snar roi oso isya ro iḇa ḇefrur fanari snonkaku ḇese sifrur sasar.
62002011	Ḇape mansei ḇeayin naek ḇyedi, ikada isya ro pampan, imbran ro pampanya, ma ifawi moḇ iḇe ryaḇeya ḇa, snar pampanya ifrur famyam ba.
62002012	Yafas faro mko kam, ne, romawa yesi, snar sasar mkoḇena Kristus ipyos na kwar.
62002013	Yafas faro mko kam, ne, kma yesi, snar mkofawi Allah, isya kwar ro awar madero. Yafas faro mko, ne, snonkbor mkoya, snar mkokafyo ḇarḇor Ibirisya kwar.
62002014	Yafas faro mko kam, ne, romawa yesi, snar mkofawi Kmaya kwar. Yafas faro mko kam, ne, kma yesi, snar mko kam mkofawi wos ma ro awar madero isya kwar. Yafas faro mko kam, ne, snonkbor mkoya, snar mkosambraḇ ma Allah wos ḇyedi isya ro mkosnemna, inja mkokafyo Ibirisya kwar.
62002015	Mkoswar awer supswan ine, roḇa rosai isya ro supswan ine. Rofyor mkoswar supswan ine, nari mkoswar Kmaya ḇa.
62002016	Roi ḇeḇor ro supswan ine kawasa ḇesasarsya sirmomen na -- isoine roi ḇeḇor ḇeyun sne, isof sirmomen sna na, ma roi ḇeḇor sirmomen na insa ssḇuki darer mankunsi -- nane neknam ro Kmaya ḇa, mboi ro supswan ine.
62002017	Supswan ine ma roi ḇeḇor kawasa sirmomen ro ina nari napromes. Ḇape snonkaku ḇefrur Allah marisen ḇyena, ikenem faswef isof fyoro-fyoro.
62002018	Romawa yesi mko, awar papupesya fyanam kwar! Ma imnis raris sikofen ḇadir faro mko kwar, Kristus mbroḇ ḇyesi nari srama, rarirya baboine Kristus mbroḇ ḇyesi sikḇok kwar. Ine aḇyair ḇeko rofafisu Ras Ḇepupesya fyanam kwarya.
62002019	Mbroḇ Kristus ḇyesi snonkaku ḇebur ko kwar, inja snonkaku koḇesisya ḇa. Snar sun ro rarwas koḇedi ido nari sisya kuker ko. Ḇape sisasyarbur ko, fyasnai oso ro si snonkaku koḇedisya ḇa.
62002020	Ḇape Yesus Kristus ḇyuk Allah Rur ḇyedi fabyepoik mko kwar. Ma rarirya mko kam mkofawi Allah ḇenapesya.
62002021	Inja yafas ine faro mko snar mkofawi Allah kwar, ma mkofawi Allah ḇenapes dankar ḇaim.
62002022	Mansei ḇeḇeankarkar ani? Ḇeḇeankarkar isoine snonkaku ḇekofen ḇo ḇeyoḇo, Yesus Wairek Ḇeyun koreri raris Allah asas ḇyedi ḇa. Snonkaku ani Kristus mbroḇ ḇyedirya; ikada kyarem Kmaya ma Rumkunya ḇa.
62002023	Mansei ḇekarem Rumkun ani ḇa, ikako nya Kmaya ḇa kako. Mansei ḇekarem Rumkun ani, ikada nya Kmaya kako.
62002024	Snar rarirya ḇyaryas mkomnaf kwar ro randakya mkokara naḇye i ro mkosnemna. Rofyor mkokarai naḇye ḇaryas ani, nari mko ḇeoser kuker Rumkun ani ma Kmaya.
62002025	Ma inekada Kristus mankundi ḇyeasas maroko isoine: Kankenem ḇekaku ḇekain fyoro.
62002026	Rosai yafas nane kam nkur snonkaku ḇeḇesasewar ḇefarkor ninyan mkosya.
62002027	Ḇape mankun mko ḇardi, Kristus isbawer Rur ḇyedi kwar faro mko. Ma rofyor Rur ḇyedi isya ro mko, inja fandunḇa fasnonkaku sfarkor mko. Snar Rur ḇyedi fyarkor mko ro roi ḇeḇor kam; ma rosai fyarkor na nkaku, ma nasrer ḇa. Rarirya, mkomarisen ma mkoḇesyowi Rurya rosai fyarkor na, ma mkomarisen mkoḇeoser kuker Kristus.
62002028	Inja, romawa yena mko, mko ḇeoser kuker Kristus, insa rofafisu ryama, kuker kakyar nari komku ro ḇarpon ḇyedi, ma koḇaḇir komai ḇa.
62002029	Mkofawi kwar Kristus ikenem ma iso Allah marisen ḇyedi. Snar rarirya mkofawi kako snon oso ikenem ma iso Allah marisen ḇyedi, ikada Allah romawa ḇyedirya.
62003001	Mkomame! Allah iswar ko rarirya isof sap ko ḇeromawa ḇyesi; ma rarirya -- koine Allah romawa ḇyesi. Rarirya supswan ḇeḇarḇor ine sifawi koḇa, snar supswan sifawi Allah ḇa.
62003002	Naek srar yaswar kaku! Baboine koine Allah romawa ḇyesi ko, ḇape rariso kuker ko, ima ḇyeḇefasnai ḇaim maro ko. Mboi kofawi rofyor Kristus ryama nari komnis i, snar nari komam kaku i.
62003003	Snonkaku kam ḇena kakyar ine faro Kristus, iwaren mankundi insa isren kaku ḇeri ro sasar, imnis Kristus kako isren ro sasar.
62003004	Mansei ḇefrur sasar, ḇyeuk Allah sasoser ḇyena; snar sasar ikada ḇaḇeuk Allah sasoser ḇyena.
62003005	Ma mkofawi Kristus ryama faipyos snonkakusya sasar sena, ḇape ima dakḇesasar ḇa.
62003006	Snar snonkaku kam ḇekenem ma ḇeḇeoser kuker Kristus, ifrur sawawek sasar ḇa. Ḇape snonkaku ḇefrur sawawek sasar, isrow Kristus ḇaim roḇaido ifawi Kristus ḇaim.
62003007	Romawa yesi mko, mkomam monda awer ḇo manseirya kako ḇyeninyan awer mko. Mansei ḇefrur Allah marisen ḇyedi, ḇyeknam ro Allah, imnis Kristus ḇyeknam ro Allah kako.
62003008	Mansei ḇefrur sawawek sasar ikada Ibirisya romawa ḇyedirya, snar Ibiris ifrur sasar ro randakya. Allah Rumkun ḇyedi ryama ḇesupswan ine insa kyakok Ibirisya fararur ḇyena.
62003009	Snonkaku oser-oser ḇeḇeromawa faro Allah kwar, ifrur sawawek sasar ḇa, snar Allah papoik ḇyedi isya roi. Ma snar Kma ḇyedi Allah, inja ifrur sawawek sasar ḇa.
62003010	Inekada aḇyair rofandu Allah romawa ḇyesi kuker Ibirisya romawa ḇyesi: Mansei ḇefrur Allah marisen ḇyedi ḇa, roḇaido iswar naek ḇyesi ḇa, ḇyeromawa Allah ḇaim.
62003011	Snar ro randakya sḇair ḇaryas ine faro mko kwar: isoine mkoswaryae mko.
62003012	Ma komnis awer Kain, ḇeḇeknam ro Ibiris isof myun ḇedar ḇyedi. Snaro Kain myun ḇedar ḇyedi? Snar roi ifrur na nsasar, ma roi ḇedar ḇyedi ifrur na nakada nanapes.
62003013	Rarirya, naek srar yesi, mkokandor awer rofyor snonkaku ro supswan ine siyin mko.
62003014	Kofawi kosasyar kwar ro marmar, ma baboine kokenem. Kofawi snar koswar naek koḇesi. Mansei ḇesaswar ḇa, ikada isya ro papoik marmarya.
62003015	Mansei ḇeayin naek ḇyedi, ikada snon mamun, ma mkofawi snon oso myamun ikada nya kankenem ḇekain fyoroya ḇa.
62003016	Rarirya kofawi Kristus saswar ḇyedi, isoine ḇyuk kankenem ḇyedi faro ko kwar; ma ko kako koḇuk kankenem koḇena faro naek srar koḇesi!
62003017	Rofyor snon oso nya papus ro supswan ine, ma myam naek ḇyedi isma namnis ḇa, ḇape imewer fyasna fafnoḇek faro naek ḇyedi, rariso snon ani ikofen ḇo doḇo, iswar Allah?
62003018	Romawa yena mko! Koswar monda awer kuker sḇadon roḇaido wawos. Ḇape koswar kuker saswar ḇekaku, kofasna ro fararur koḇena.
62003019	Rarirya kofawi koḇeknam ro Allah, isof koknon ro ḇarpon Allah.
62003020	Ma rofyor kosnesna nbaḇir kosasar, kofawi Allah ibasyadi ro kosnesna ma ifawi roi ḇeḇor kam.
62003021	Inja naek srar ayesi yaswar kaku, rofyor kosnesna nbaḇir kosasar ḇa, kora faro Allah kuker kakyar.
62003022	Ma rosai kor roi kosmana, snar koso sasoser ḇyena kam ma kofrur rosai imarisen na.
62003023	Roi syoser maroko isoine: Kokyar faro Rumkun ḇyedi Yesus Kristus; ma koswaryae ko, imnis raris sasoser Kristus faro ko.
62003024	Mansei ḇeḇesyowi Allah sasoser ḇyena, ḇyeoser kuker Allah, ma Allah ḇyeoser kuker si. Ma kofawi Allah ḇyeoser kuker ko snar Allah Rur ḇyedi ḇyuki faro ko kwar.
62004001	Naek srar yesi yaswar kaku! Mkokyar awer faro snonkaku ḇekarem ḇo ḇeyoḇo, ḇena Allah Rur ḇyedisya, ḇape mkomnasen ḇepon si famkofawi rur rosai isya ro si ḇyeknam ro Allahke roḇa. Snar nabi sararer sibor sikḇok ḇo sraḇe supswan ḇesiper.
62004002	Rarirya kofawi Allah Rur ḇyedi: snonkaku ḇekarem Yesus Kristus ryama ḇesupswan ine imnis snonkaku, snon ani nya Rur ḇerama ro Allah.
62004003	Ma snonkaku ḇekarem Yesus ḇa, nya Allah Rur ḇyedi ḇa. Snon ani nya rur ḇeḇembroḇ Kristus. Rur ani sikofen ḇadir faro mko kwar nari ryama. Baboine isya ro supswan ine kwar.
62004004	Ḇape romawa ayesi, mko kada Allah romawa ḇyesi. Mko kada mkokafyo nabi-nabi sararer ansi kwar, snar Rur ani isya ro mko ipok syadi ro rur ḇero snonkaku ḇeḇeknam ro supswan ine.
62004005	Nabi sararer ansya sowawos ro roiḇero supswan, ma supswan simnaf wos sena, snar si seknam ro supswan ine.
62004006	Ḇape ko kada Allah romawa ḇyesi; ma snonkaku ḇemambaḇir Allah, simnaf wawos koḇena kako. Snonkaku ḇeḇeromawa Allah ḇa, simnaf wos koḇena ḇa. Rarirya aḇyair ine kofawi rofandu Rur ḇekfin snonkaku ḇefawi Allah ma rur ḇefarkor ninyan snonkaku.
62004007	Naek srar yaswar kaku! Mkorama koswaryae ko, snar saswar ḇyeknam ro Allah. Snonkaku ḇesaswar, ikada Allah romawa ḇyedi ma ifawi Allah.
62004008	Mansei ḇesaswar ḇa, ikada myambaḇir Allah ḇa, snar Allah ikada isaswar.
62004009	Allah fyasna saswar ḇyedi ro kosnesna snar iwan Rumkun oser ḇyedi ḇesupswan ine insa kuker Rumkun ḇyedi kosma kankenem.
62004010	Inekada saswar: Koi ḇeswar kwar Allah i ḇa, ḇape Allah i ḇeswar ko kwar, inja iwan Rumkun ḇyedi insa kuker i kosma ḇaḇepayasyos ro sasar koḇena.
62004011	Naek srar yaswar kaku, rofyor Allah iswar ko rarirya, ko kako koswaryae ko.
62004012	Snon osoḇa kako ḇemam Allah kwar, ḇape Allah ḇyeoser kuker ko ma saswar ḇyedi imnis maro ko, rofyor koswaryae ko.
62004013	Rarirya Allah ḇyuk kwar maro ko Rur ḇyedi, inja kofawi koḇeoser kwar kuker Allah ma Allah ḇyeoser kuker ko.
62004014	Mankun nko nkomam kwar Allah Rumkun ḇyedi ma nkoḇaryas faro snonkaku ḇese mboi Kmaya iwan i kwar faḇye Wairek Ḇeḇuk koreri faro supswan ine.
62004015	Mansei ḇekarem Yesus ani Allah Rumkun ḇyedirya, Allah ḇyeoser kuker snonkaku ani, ma snonkaku ani kako ḇyeoser kuker Allah.
62004016	Ko ḇardi kofawi ma kokyar Allah saswar ḇyedi maḇeko. Allah ikada isaswar. Snonkaku Allah saswar ḇyedi ḇyepoiksya, snon ani ḇyeoser kuker Allah, ma Allah ḇyeoser kukeri.
62004017	Saswarya ḇyeḇefrur faimnis maḇe ko, insa komkak ḇa kora faro Allah ro Ras Mankaraya. Nari komkak ḇa, snar kokenem imnis raris Kristus, koisya kokenem ro supswan ine.
62004018	Mansei ḇesaswar, snonkaku ani imkak ḇa; snar saswar ḇemnis iyaw ḇaḇaḇir makakakya. Rarirya, saswar ani ḇyeḇefrur mnis ḇaim ro snonkaku ḇemkak ani, snar makakak dun samamyai.
62004019	Kosaswar snar Allah iswar syadi ko ḇepon kwar.
62004020	Rofyor snonkaku oso ikofen ḇo doḇo, "Yaswar Allah," ḇape dayin naek ḇyedi, snonkaku ani isararer. Snar snonkaku ḇeayin naek ḇyedi myam faroya, nari rariso iswar Allah myam ḇaimya.
62004021	Ma inekada sasoser Kristus ḇyuk maḇe ko: Mansei ḇeswar Allah, dakswar naek ḇyedi kako.
62005001	Snonkaku ḇekyar Yesus ikada Wairek Ḇeḇuk koreri, Allah ḇyeasas kwar, snonkaku ani kada Allah romawa ḇyedirya. Ma snonkaku ḇeswar Kmaya, iswar Kmaya Rumkun ḇyedi kako.
62005002	Nari kofawi koswar Allah romawa ḇyesi, rofyor koswar Allah ma koḇesyowi sasoser ḇyena.
62005003	Snar, koswar Allah inja koḇeuser sasoser ḇyena. Ma sasoser ḇyena nmarḇak maro ko ḇa,
62005004	snar Allah romawa ḇyesi sambraḇ sifrurkafyo supswan ḇeḇarḇor ine. Ma kofrurkafyo supswan kuker kakyar koḇena.
62005005	Mansei ḇefrurkafyo supswan kuker ḇarḇor ḇyena? Derer monda snonkaku ḇekyar Yesus ikada Allah Rumkun ḇyedi.
62005006	Yesus Kristus ryama ḇesupswan kuker masisren ḇyedi ma kuker rik marmar ḇyedi. Ryama kuker war monda ḇa, ḇape kuker war ma rik kako. Ma Allah Rur ḇyedi mankundi ḇeḇesaksi mboi inekada kyaku, snar Rur anikada inapes.
62005007	Snar saksi rikior isya [ro boiyaswa: Kmaya, Wosya ma Rur Ḇesrenya; sko kam skoḇeoser.
62005008	Ma saksi rikior skoḇuk ḇaḇesaksi ro supswan ine]: Rurya, warya ma rikya, skokam skoḇeoser.
62005009	Kokyar ḇaḇesaksi ro snonkaku, ḇape ḇaḇesaksi ro Allah syambraḇ syadi wer. Ma inekada ḇaḇesaksi Allah ḇyuk kwar ro Rumkun ḇyedi.
62005010	Mansei ḇekyar faro Allah Rumkun ḇyedi, isma kwar ḇaḇesaksi ani ro mankundi; ḇape mansei ḇekyar Allah ḇa, ifrur kwar Allah ḇe ḇeḇeankarkar, snar ikyar ḇa rosai Allah ḇyesaksi kwar ro Rumkun ḇyedi.
62005011	Ḇaḇesaksi ani isoine: Allah ḇyuk kwar ḇeko kankenem ḇekain fyoroya; ma Rumkun ḇyedi ḇeḇeknam kankenem ḇekain fyoro ani.
62005012	Ma mansei ḇena Rumkun ani, nari nya kankenem ḇekain fyoro ani; ma mansei ḇena Allah Rumkun ḇyedi ḇa, nari nya kankenem ani ḇa.
62005013	Faro ḇekyar Allah Rumkun ḇyedi, yafas nane kam insa mkofawi mkona kankenem ḇekain fyoroya kwar.
62005014	Ma komsik ḇo kora faro Allah, snar kokyar imnaf fararyor koḇena, rofyor kor rosairya wer imnis kuker marisen ḇyedi.
62005015	Ma rofyor kofawi imnaf fararyor koḇena ma kofawi kako nari ḇyuk rosai kor kwar faroi na.
62005016	Rofyor snon Kristen koḇesi oso ifrur sasar ḇeyun ḇemarmar ḇa, mkonadi warek i faro Allah; ma nari Allah ḇyuk kankenem faro snon ani. Ine kyur ḇefrur sasar ḇeyun ḇemarmar ḇa. Ḇape isya sasar ḇeyun ḇemarmar, ima yakofen ḇa insa mkonadi warek faro Allah ro sasar ani.
62005017	Fararur ḇeḇor ḇeḇarḇor, sasarnairya, ḇape isya sasar ḇeyun ḇemarmar ḇa.
62005018	Kofawi snonkaku ḇeḇeromawa Allah, sifrur sasar sawawek ḇa, snar Allah Rumkun ḇyedi fyadiren si, ma Ibirisya ifrur roi oso faro si ḇa.
62005019	Kofawi koine koḇeknam ro Allah, ma supswan ḇesiper ine isya ro papoik Ibirisya.
62005020	Kofawi Allah Rumkun ḇyedi ryama kwar ma ḇyuk ḇeko fawawi kwar, insa kofawi Allah Ḇenapesya. Kankenem koḇena neoser kuker Allah Ḇenapes ani ma koḇeoser kuker Rumkun ḇyedi Yesus Kristus. Ikada Allah Ḇenapes, ma ikada kankenem ḇekaku ḇekain fyoroya.
62005021	Romawa ayesi, mkoḇinkwanbur amfyanir ḇeḇor kam!
63001001	Syap ine ro aya, manfarkin jemaat, faro Sna Allah kyinfir ma romawa ḇyesi yaswar kaku ḇeri. Yerer monda ḇa, ḇape snonkakusya kam ḇefawi wos ḇenapes ro Allah, ḇeswar mko kako,
63001002	snar Allah ḇenapes kyain ro kosnesna, ma nari isya ḇesya kwar kuker ko isof fyoro-fyoro.
63001003	Saswar-fakamaman ma aski ro Allah Kmaya, ma ro Yesus Kristus, Kmaya Rumkun ḇyedi nari ifnoḇek ko kuker napnapes ma saswarya.
63001004	Yamarisen kaku yafawi mboi romawa besi ono sisya sikenem siso napnapes ro Allah raris Kmaya syoser faro ko kwar.
63001005	Snar rarirya, yor kaku ḇeri, faro awin au, insa kokam koswaryae ko. Roi yafas nane sasoser ḇebabo oso irya ḇa; sasoser ine ssḇuki faro ko kwar ro randakya.
63001006	Mkosaswar isoine mkokenem mkoso Allah sasoser ḇyena. Ma sasoser mkomnaf kwar ro randakya isoine mkoswaryae mko.
63001007	Ḇesararer sibor sisasyar kwar ḇesupswan ḇesiper. Sima snonkaku ḇekarem ḇa Yesus Kristus ryama ḇesupswan imnis raris snonkaku. Snonkaku ḇerarirya sikada ḇesararer ma mbroḇ Kristus ḇyesirya.
63001008	Inja mkowaren imbude rosai koḇesewar faro mko ryobur mkondi. Mkoḇesewar insa mkosma sasuref mkoḇena kam.
63001009	Mansei ḇeso Kristus farkarkor ḇyena ḇa, mboi isasyarbur rosai Kristus fyarkor na, snonkaku ani ḇyeoser kuker Allah ḇa. Mansei ḇekain nako ro Kristus farkarkor ḇyena, nari ḇyeoser kuker Kmaya ma kuker Rumkunya kako.
63001010	Rofyor snonkaku oso ryama faro mko ma ḇyuk farkarkor Kristus ḇyuk na ḇa, mkosrow i ro rum mkoḇena awer; ma mkokofen awer aroo faro i.
63001011	Snar mansei ḇekofen aroo faro snonkaku ḇerarirya, iso kako snon ani ḇo sufrur fararur ḇeḇarḇor ani.
63001012	Roi nabor kaku ḇeḇefandun yaḇe yakofen ḇadir faro mko, ḇape yaḇaḇir iḇye syadi yafas awer na ro syap ine. Yakyar nari yarakaki mko ma mankundaya yawawos kuker mko, insa kosnesna namarisen kaku ḇeri.
63001013	Romawasya ro naek Sna koswar ro dine sfarem aroo faro Sna ro diya.
64001001	Gayus, naek yedi yaswar kaku! Aya, manfarkin jemaat, yaswar kaku ḇeri naek aw.
64001002	Yaḇenadiwarek insa nakam naḇye kuker aw ma wasma pararei imnis raris rur bedi iḇye kako.
64001003	Yaryaḇ kaku rofyor naek Kristen ono srama ma sikofen ḇadir ma beya ḇaḇeuser bedi ro ḇaryas ḇenapes ro Allah, snar wakenem ma wasouser ḇaryas ḇenapes ani.
64001004	Roi oso ḇa ḇefrur fayaryaḇ syadi ro yamnaf romawa yesi sikenem imnis ḇaryas ro Allah.
64001005	Naek yedi! Sasoasuser naek bedi komam fyasna ro rosai naek wafrurya faro naek Kristensya; ma naek wafawi ḇaimsya kako wuffarmyan si.
64001006	Sikofen ḇadir kwar faro jemaat ro dine ro saswar bedi. Wafnoḇek si insa simbran pdef ro mararan sedi. Wafrur rarirya imnis raris Allah marisen ḇyedi,
64001007	snar naek ansi mararan seja suffarmyan faro Kristus. Sifararur ma sisma fafnoḇek rosai ḇa kako ro kawasa ḇekyar faro Kristus ḇa.
64001008	Rarirya kawasa Kristen ko kofnoḇek min Kristen koḇesi imnis raris sine, insa koso si ro ḇaḇesewar sedi fakoḇaryas ḇemoḇ nakam ro Allah ḇekakuya wos ḇenapes ḇyedi.
64001009	Yafas kwar syap ḇeknampu faro jemaat, ḇape Diotrefes ḇemarisen ḇeḇe manfarkin ro jemaat, imewer iso aya.
64001010	Nari rofyor yarafa, yawos ro rosai ifrur kwar, isoine ro roi ḇarḇor ma sararer ikofen ro inkoya! Ḇape nakam namnis ḇaim faroi. Rofyor naek Kristen koḇesi srama faro i, imewer isrow si. Isyadi wer myunwarek kawasa ḇemarisen ḇesrow naek srar ansi, ma iwan fasisasyarbur jemaat!
64001011	Naek ayedi yaswar kaku, waso awer rosai ḇeḇye ḇa. Mboi waso rosai ḇeḇye. Mansei ḇefrur roi ḇeḇye, ḇyeknam ro Allah. Ma mansei ḇefrur roi ḇarḇor, isoine isrow Allah ḇaim.
64001012	Kawasa kam sisandik Demetrius. Ma ro ḇaryas ḇekaku ro Allah kako, sisandik i. Inko kako inkosandik i, ma mkofawi sanandik inkoḇena nkaku.
64001013	Roi nabor ḇeḇefandun yaḇe yakofen faro mko, ḇape yaḇaḇir iḇye syadi kuker syap awer.
64001014	Yakyar fyoro ḇa nari yasrow mko wer, ma nari kowawos ro ḇarpon kuker ḇarpon.
64001015	Aski faro aw! Min koḇesi ro dine sfarem aroo faro naek aw. Wakofen ḇadir aroo yena faro min kobansi kam.
65001001	Naek srar ḇesma fararyor kwar ro Allah Kmaya, iswar kaku ma mkoḇeḇewaren faro Yesus Kristus. Aya -- Yudas -- naek ro Yakobus, ḇeḇemanwawan ro Yesus Kristus;
65001002	yakyar Allah ḇyeḇok mko ma ḇyuk ḇemko ḇaḇye ma aski nabor kada.
65001003	Naek srar yaswar kaku! Kaku ḇeri yakara yafas syap faro mko ro ḇaḇeaski kokam kofawi kwar ani. Ḇape baboine yaḇaḇir yasma dafdif fayaḇuk ananun faro mko kuker syap ine insa mkofaḇri ro Allah kakyar ḇyuk ḇeoser kwar monda isof fyoro-fyoro faro kawasa ḇyesi.
65001004	Snar fawawi ḇa, mboi snonkaku ono sisya ssun yokef rofandu mko. Si snonkaku ḇeḇarḇor ḇeḇeninyan ḇaryas ro Allah koḇedi ḇaḇye ḇyena fasḇuk ifrur nafsu-rmomen sena. Ma sfamyunepen Yesus Kristus, Manpapoik oser monda isoine Manseren koḇedi. Ro awar ḇeponya samamyai sedi ḇyeḇeḇaryas ro Refo kwar.
65001005	Nane kam mkofawina kwar. Mboi yamarisen yaḇuk swarepen faro mko rariso Manseren ḇyuk aski faro Israelsya ro sup Masir, ḇape ḇarpurya myun ḇekyar ḇa sya.
65001006	Mkoswarepen malaikat-malaikat ḇeyunuk yawek papoik sedi, isof sisasyarbur moḇ kankain sena. Malaikat ansi Allah ḇyewanka si kuker wanka ḇekain fyoro ro moḇ ḇepampan. Ro diwa sidwarek pdef si isof ssḇuk samamyai faro si ro Ras ḇebaya.
65001007	Mkoswarepen kako mnu Sodom ma Gomora fnoḇek mnumnu ḇefanami na, kawasa ḇekain ro mnu anna sakfrur roi ḇarḇor imnis malaikat ansi sifrur na. Sifrur farḇuk ma ḇarḇor, isof sisma kandera kuker samamyai ro for ḇekain fyoro, insa neswarapepen faro kawasasya kam.
65001008	Rarirya kako kawasa ḇemafu isof sifrur mamas faro baken mankunsi sena. Smam kyof Allah papoik ḇyena ma sonef roi ḇekenem ḇepyum ro boiyaswa.
65001009	Mikhael mankundi ḇeḇeḇru ro malaikatsya, rofyor fyamfaḇri ryakrakrok kuker Ibiris ro mansei nari ḇesrow Moses kekḇa ḇyedi, Mikhael ipok ḇyemankara faro Ibiris kuker wos anonef ḇa. Mikhael ikofen monda, "Manseren nari isonek aw!"
65001010	Ḇape snonkaku ansi sisampum ma sonef roi ḇeḇor sifawi ḇana. Sikada simnis raris aiwan ḇena swaruser ḇa, ma ḇefawi roi ḇeḇor kuker kakara sena. Ḇape snar roi ḇeradine nafrur farmambriwer si.
65001011	Raro faro si, snar siso Kain nyan ḇyena. Insa sisma pipi, simbran nyan ḇeḇor imnis raris Bileam. Ma si kako sroe snar sisampum imnis raris Korakh.
65001012	Rofyor mkofrur munara nanan, snonkaku ansi sifrur mamas rofandu mko, snar simai ḇa sanan kuker masaḇsoḇ, ma sfandun mankunsi monda. Sikada simnis mandep wamya iwufpum, ḇape ssḇuk mekem ḇa. Sikada simnis ai knam ḇemarem ḇa rofyor mamaremya; ai knam spas rares na kwar inja nmasbos kaku.
65001013	Simnis raris risen ḇekaḇaḇus ḇemun ro soren, rarirya kako sḇayorem fararur ḇeḇyeḇa sena ḇefrur mamyai. Sikada simnis kumsya ḇewayan mura-muma ma Allah fyasos moḇ ḇepampan syadi ḇekain fyoro faro si kwar.
65001014	Henokh, ḇeḇeḇarpur ro Adam ro syos ḇeḇefikya, ḇyaryar snonkaku sine ro ḇepon kwar ḇo doḇo, "Mkomam, Manseren nari ryama kuker malaikat syaran-syaran ḇesren ḇyesya,
65001015	fasḇuk kakara faro snonkaku kam. Manseren nari ḇyuk samamyai faro fararur ḇeḇarḇor ro ḇefawi i ḇasya. Ma nari ḇyuk samamyai kako faro wos anonef ro kawasa ḇesasar ma ḇeḇeankarkar sikofen faro i kwar."
65001016	Snonkaku ansi sisurem ma sfafayaf ḇesya kwar. Sikenem imnis marisen-rmomen ḇesasar sena. Sisandik mankun si, ma skara snonkaku nari sisma fainda rosya.
65001017	Ḇape naek srar yesi mko, mkoswarepen rosai Manseren koḇedi Yesus Kristus manwawan ḇyesi sikofen ro ḇepon kwar.
65001018	Sikofen ḇadir ḇepon faro mko kwar, mboi kowaf Ras Ḇepupesya, nari snonkaku ḇeyonef mko sikḇawes isoine snonkaku ḇekenem imnis marisen nafsu-rmomen ḇarḇor sena.
65001019	Sikada snonkaku ḇefrur anun ḇesisya ma sisma papoik ro rarmomen rari supswan. Sikada snonkaku ḇena Allah Rur ḇyedi ḇa.
65001020	Ḇape mko kam, naek srar ayesi, mko kada mkokfin mankun mko ro kankenem kakyarya kada; kakyar mkoḇena nasren kaku; ma mkonadi kuker papoik Allah Rur ḇyedi,
65001021	ma mkokenem ḇesya kwar ro fadadiren Allah saswar ḇyedi rofyor mkowaf ḇaḇye ro Manseren koḇedi Yesus Kristus, nari ḇeḇuk kankenem ḇekaku ḇekain fyoroya faro mko.
65001022	Faro snonkaku ḇeḇeḇirḇarsya mkofasna mkoswar si kada.
65001023	Mkosmer sibur for insa sisma aski. Faro ḇesesya iḇye mkofasna saswar kuker makakak, ḇape mkayin mar sena ḇemamas kuker nafsu-rmomen ḇesasar sena.
65001024	Allah, ḇesma papoikya i waren insa mkosapi ḇa, ma papoik ani ḇeyun mko ḇeḇarpon baba ḇyedi kuker raryaḇ ḇefarorew ḇa,
65001025	ikada Allah oser monda Ḇeḇuk koreri faro ko ro Yesus Kristus Manseren koḇedi. Ikada Allah ḇepyum, ḇeba, ḇesma papoik ma samambraḇ ro awar ḇepon isof baboine ma fyoroya! Amin.
66001001	Syap ine kyur rosai Allah ikofen ḇadir faro Yesus Kristus insa fyasna na faro Allah manfamyan ḇyesi rosai nari ḇerama fasaw na. Kristus iwan malaekat ḇyedi faro manfamyan ḇyedi. Yohanes, insa ikofen ḇadir roi anna faroi.
66001002	Yohanes fyarfyar roi myam anna kam; ma ḇaḇesaksi ḇyedi ḇekur Allah wos ḇyena ḇyuk faro Yesus Kristus.
66001003	Fainda faro snonkaku ḇewasya ma ḇerower ḇaryas ḇardadi syap ine roi ikofen ḇadir na ma isouser rosai sfas roi na. Snar fyoroḇa wer nari nakam ndama.
66001004	Naek srar ḇekain ro jemaat rifik ro supya mnuk Asia! Aya, Yohanes, yakyar naek srar mkosma ro Allah, ḇaḇye ma aski --isoine i sya, ma i sya kwar, ma nari ryama -- ma rur rifik sisya ro ḇarpon karapesa ḇaḇesasoser ḇyedi kako,
66001005	ma ro Yesus Kristus, Saksi ḇeḇeuser. I sḇawes kaḇer ḇepon ro marmar ma ikada isma papoik ḇesyadi ro wairek-wairek ro sup ine. Yesus iswar ko, ma kuker marmar ḇyedi fyaspar ko ro sasar koḇena kuker rikḇyena --
66001006	ḇarpurya ifrur ko fakoḇe er oser, koḇe imam-imam ḇeyuffarmyan Allah, Kma ḇyedi. Yesus Kristus iba syadi ma ḇena papoik isof fyoro-fyoro. Amin!
66001007	Mkomam, ryama kuker mandep! Kawasa kam nari smam i, ḇewan i kuker bomsya kako. Ersya kam ro supna nari skanes snar i. O, Amin.
66001008	"Aya kada ḇeponyama ḇepupesya, Manseren Allah ikofen, isya, isya kwar, ma nari ryama, Ḇesma Papoik syadiya."
66001009	Aya Yohanes, naek mkoḇedi bemnis kuker mko ḇeḇekandera imnis manfamyan oser-oser ḇeso Kristus. Kofarmku ro kandera imnis kawasa ḇyesi. Sisawen aya ro myos Patmos snar yaḇaryas Allah wos ḇyedi, Yesus ḇyuk na.
66001010	Ro Manseren ras ḇyedi, Allah Rur ḇyedi ḇyepoik aya, inja yarower mkaren ḇeba oso -- imnis kḇur ḇerok -- dawos ro dokor ayedi.
66001011	Mkaren ani ikofen, "Fas rosai mam na, ma farem syap ine faro jemaat rifik nane: Efesus, Smirna, Pergamus, Tiatira, Sardis, Filadelfia ma Laodikia."
66001012	Yaknenef ḇedokor fayamam mansei ḇewawos faro aya. Ma yamam padamara ḇeḇewemin rifik ḇeḇemarom sifrur naro brawen.
66001013	Rofandu padamara wemin anna yamam snon oso dores imnis snonkaku. Syansun syatu ḇekwan isof ro wemin ḇyesi. Ro andersi isron sarei brawen.
66001014	Snonburyam ḇyena napyoper imnis manwarefbur, payapyoper mankum. Mka ḇyesi sisak imnis for;
66001015	wemin ḇyesi sinyar imnis kansai sikun ro for. Mkaren ḇyedi imnis sriḇwar ḇesobir ḇerok maum.
66001016	Dufepen kum rifik ro ḇramin ḇyedi ḇar rakuya, ma sumber ḇesar raḇanḇar isya ro sḇadon ḇyedi. Ḇarpon ḇyedi isna imnis ori ro orkok pandaf.
66001017	Rofyor yamam i, yakain wepur ro ḇarpon ḇyedi imnis snonkaku ḇemar kwar. Ḇape ryir ḇramin raku ḇyedi ro aya ma ikofen, "Wamkak awer! Aya kada ḇeponya ma ḇepupesya.
66001018	Aya kada ḇekenem! Yamar kwar, ḇape mam kada, yakenem isof fyoro-fyoro. Yasma papoik syadi ro marmarya ma mun aiḇui.
66001019	Rarirya, fas rosai mam na, isoine rosai naisya ro baboine, ma rosai nari ḇerama na.
66001020	Inekada kankunes ro kum rifik mam ro ḇramin ḇar raku yedi, ma ro padamara ḇeḇewemin rifik ro brawen anna. Kum rifik ansi isoine malaikatsya ro jemaat rifik, ma padamara ḇeḇewemin rifik anna isoine jemaat rifik anna."
66002001	"Faro malaikat jemaat ro Efesus, fas radine: Inekada ananun ro i ḇeyufepen kum rifik ro ḇramin ḇar raku ḇyedi, ma ḇembran rofandu padamara brawen ḇeḇewemin rifik anna.
66002002	Yafawi roi mkofrurna: mko fararur sambraḇ ma mkosnemna nadworen kaku. Yafawi mkomewer mkoso ḇeḇarḇorsya. Ma snonkaku ḇekarem mankun si ḇemanwawan ḇape roḇa, iḇye mkomnasen si, insa mkofawi wawan sisyaḇa, mboi sankarkar.
66002003	Ma mkoknon mboi mkoḇekandera snar aya, ma mkofawi mkomor ḇa.
66002004	Ḇape yasampum mko: Snar saswar ḇepon mkobani maro aya isyaḇa kwar.
66002005	Rarirya mkoswarepen mkosapi ḇinkwan kaku! Mkombror ro sasar mkoḇena, ma mkofrur rosai mkofrur ro ḇepon kwar ani. Rarirya ḇaido, nari yarama ma yapas padamara wemin mkoḇanibur moḇ ḇyedi.
66002006	Ḇape roi ḇeḇye oso isya ro mko isoine: Mkayin fararur ro ḇeso Nikolaus sya, aya kako yayin si.
66002007	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat! Mansei ḇeḇefainda, nari yaḇuk fadan bon ro ai knam kankenem ḇesur ro Allah yaf ḇyedi."
66002008	"Faro malaikat jemaat ro Smirna, fas radine: Inekada ananun ro i ḇeponya ma ḇepupesya -- ḇemar kwar ma ḇekḇok kaḇer.
66002009	Yafawi kandera mkoḇena; yafawi mkosaḇarar -- ḇape mkoḇekayan kaku ḇeri! Yafawi anonef ro kawasa ḇekarem mankun siḇe Yahudi, ḇape rarirya ḇa; sikada Ibiris kawasa ḇyesiri!
66002010	Mkomkak awer kandera nari fyoro ḇa mkosma na. Mkoswarepen, Ibiris nari ḇyeono ro mko fassun ro bui faifrowes sas mko. Nari mkosma kandera ras samfur. Iḇyesyadi mkofarmku nako faro aya isof mkomar, nari yaḇuk faro mko wower ḇekakuya.
66002011	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat! Mansei ḇeḇefainda, nari ismaḇaḇeri kandera marmar ḇeḇesuruya."
66002012	"Faro malaikat jemaat ro Pergamus, fas radine: Inekada ananun ro i ḇeyuf sumber ḇesar raḇanḇar.
66002013	Yafawi moḇ mkokain rona. Mkokain ro moḇ karapesa ḇaḇesasoser Ibirisya. Mkofarmku nako faro aya. Rofafisu Antipas, saksi ḇeḇeuser ayedi, ḇyeḇemun rofandu mko, ro ayar mamun. Ibirisya kyain roya, rofyor ani kako mkofamyun kakyar mkoḇena ḇa faro aya.
66002014	Ma rariryano roi ono naisya yamarisen naba ro mko: Rofandu mko ono sisya siso farkarkor rosai Bileam ḇyukna. Bileam ḇyuk farkarkor faro Balak insa ḇyeninyan kawasa Israel, fasifrur sasar; ḇyeḇuk si fasan roḇean ḇefarser kwar faro amfyanir ma sifrur farbuk.
66002015	Rarirya kako rofandu mko snonkaku ono sisya siso farkarkor ro ḇeso Nikolaus.
66002016	Snar rarirya mkombror ro sasar mkoḇena! Mkofrur rarirya ḇaido, kniko nari yarama faro mko wer ma yaḇe embroḇ snonkaku ansi kuker sumber ḇero sḇadon ayedi.
66002017	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat! Mansei ḇeḇefainda, nari yaḇuk fadan mamami (manna) ḇeyokef, ma nari oser-oser isma ro aya karui ḇepyoper oser. Ro karui ani sfas snonsnon babo oso, manseirya wer kako ifawi ḇa, mboi snonkaku ḇesma iya derer."
66002018	"Faro malaikat jemaat ro Tiatira, fas radine: Inekada ananun ro Allah Rumkun ḇyedi, mka ḇyesi sisak imnis for, ma wemin ḇyesu sumnis kansai ḇenyar sikun ro for.
66002019	Yafawi roi ḇeḇor mkofrur na -- yafawi mkosaswar, mkosouser, mkofararur, ma mkofarmku ro kandera. Yafawi baboine mkofararur nabor syadi ro ḇeponiwara.
66002020	Ḇape yasampum mko: Snar mkoḇuk mkosnemna faro Izebel kwar, bin ḇekarem ḇinkundiḇe Allah wawan ḇyedi. Manfamyan ayesi sibor kwar isrer si ma fyarkor si fasifrur farḇuk ma san roḇean sḇukfarser kwar faro amfyanirsya.
66002021	Yaḇuk fafisu kwar faro si fasimbror ro sasar sena, ḇape simarisen simnai ḇa rofararur farḇuk.
66002022	Mkoswarepen! Nari yapyasbos i isof iduf ro kamboi ḇyedi. Rodia i kuker snonkaku ḇefrur farḇuk fnoḇek isya nari sisma kandera ḇeba. Nakam nari yafrurna ro baboine -- mboi rofyor simnai ro sifrur roi ḇeḇarḇor fnoḇek kuker iḇa.
66002023	Ma ḇeso isya nari yamun si kako insa jemaat sifawi kam aya kada yafawi snonkakusya swaruser sena. Nari yamunsu faro mko kam imnis oser-oser fararur ḇyedi.
66002024	Ḇape eḇesesya ro Tiatira ḇeyakso farkarkor ḇeḇarḇor ani ḇa, ma ḇefarkor fawawi Ibiris ani ḇa. Yakofen nari yaḇuk kamnam ḇemarḇak faro mko ḇa.
66002025	Ḇape isof rofyor nari yaramumaya, iḇyesyadi mkoso faswef rosai mkosma kwar.
66002026	-
66002027	Mansei ḇeḇefainda, ma ḇefararur pdef isof ro papupesya ḇefrur rosai yamarisen, nari yaḇuk papoik faroi imnis yasma ro Kma yedi. Nari sisma papoik ro aya fasḇuk sasoser faro er-er kuker ankyon mankarmomen, ma ḇyuki ryaḇdiwer er-er ansi isof semommom imnis uren saprop.
66002028	Nari sisma kum mesri ro aya.
66002029	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat!"
66003001	"Faro malaikat jemaat ro Sardis, fas radine: Inekada ananun ro i ḇena Allah Rur rifik ḇyesi ma kum rifik ansi. Yafawi rosai mkofrurna. Soḇeda mkokenem ḇape mkomar kwar!
66003002	Inja, mkokḇok, ma mkosambraḇser rosai isya kaker faro mko ḇepon ro nakam namar ḇaimya. Snar yasma mboi rosai mkofrurna, oso imnis ḇaim ro Allah ḇarpon ḇyedi.
66003003	Inja, mkoswarepen kaḇer wer rosai sfarkor ḇepon kwar faro mko ma rosai mkomnaf kwar. Mkofrurna ma mkombror ro sasar mkoḇena. Rofyor mkombror ḇa, nari yarama faro mko imnis raris ḇekaraw; ma nari mkofawi ḇa fafisu yaramaya.
66003004	Ma rofandu mko ro Sardis snonkaku ono sisya siwaren sansun sena insa nasren faswef. Sima nari simbran fnoḇek aya kuker ssun sansun ḇepyoper, snar sikada sisyus.
66003005	Mansei ḇeḇefainda, nari ssḇuk fasyun sansun ḇepyoper. Snonsnon sena nari yapyosna ḇa ro syap kawasa ḇekenem. Ma roḇarpon Kma yedi ma malaikat ḇyesya nari yakarem si ḇekawasa ayesi.
66003006	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat!"
66003007	"Faro malaikat jemaat ro Filadelfia, fas radine: Inekada ananun roi Ḇesren, Ḇenapes. Ikada dufepen asyopder Daud ḇyedi; rofyor syeḇen, oso fakyeni ḇa, ma rofyor kyeni, oso fasyeḇeni ḇa kako.
66003008	Yafawi rosai mkofrurna. Yafawi mkosambraḇ mankun ḇa; mkoso farkarkor ayena kwar ma mkoḇeuser faro aya. Yaseḇen kedwai oso faro mko kwar, oso fakyeni ḇa kako.
66003009	Mkoswarepen ine: Mansei ḇeḇekawasa Ibiris ani, ḇeḇeankarkar ḇekarem mankundiḇe Yahudi, mboi sima roḇa. Nari yafrur fasrama sḇansuba ro ḇarpon mkoḇena. Ma nari sifawi mboi yaswar mko.
66003010	Snar mkoso sasoser ayena kwar ma mkofarmku kwar, aya kako nari yafadiren mko rofafisu kandera nari ḇemun supswan ḇesiper ine. Roi ḇeradine nari ndama nefarawrowes faro kawasa kam ro supna.
66003011	Nari yarama fasaw! Mkowaren naḇye rosai mkona kwar, insa oso fadun awer wower ḇeḇefainda mkoḇedi ḇa.
66003012	Mansei ḇeḇefainda, nari yafrur faimnis adir ro Allah yedi rum ḇesren ḇyedi, ma nari isasyar ro moḇ ani wer ḇa. Snonsnon Allah yedi, ma snonsnon mnu Allah yedi -- isoine Yerusalem babo nari ḇesabu roboiyaswa, ro Allah yedi -- nari yafas i ro snonkaku ani mankundi. Snonsnon babo yedi kako nari yafas i ro mankundi.
66003013	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat!"
66003014	"Faro malaikat jemaat ro Laodikia, fas radine: Inekada ananun ro i ḇenirḇe Amin (Yesus) saksi ḇeḇeuser ma ḇenapes, knam ḇedafdif roi ḇeḇor kam Allah ifrurna.
66003015	Yafawi rosai mkofrurna; Yafawi mkoprim ba ma mkosam ba kako. Iḇyekada mkoprim roḇa mkosam!
66003016	Ḇape mkofarmandin; mkosam ba ma mkoprim ba kako. Rarirya nari yaḇayorem mko.
66003017	Rofyor mkokofen, 'Nko ḇekayan ma nana nko ḇena namnis; nkananjar royo ḇa.' Ḇape mkofawi ḇa mkosaḇarar ma mkofrur saneso mankun mko! Mkosaḇarar, mkoḇaḇer, ma mkoparyaref.
66003018	Inja yanun faro mko insa mkokoḇes brawen ro aya, isoine brawen ḇekaku, insa mkoḇekayan. Mkokoḇes ro aya sansun ḇepyoper kako famkosansunwarek baken ḇeḇaḇer mkoḇena ḇefrur mamyai. Ma mkokoḇes aryawin kako fasḇuki isfu mka mkoḇesi insa mkomam.
66003019	Snonkaku yaswarsya si yasonek ma yaprersya. Inja mkomarisen ido mkombror ro sasar mkoḇena.
66003020	Mkomam! Yores ro kedwaya ḇarpondi ma yanuk. Rofyor oso ryower mkaren yedi, ma syeḇen kedwai, nari yasun fayasrowi; nari yanan fnoḇek i ma dakanan fnoḇek aya.
66003021	Mansei ḇeḇefainda, nari yaḇuk fakyain ro karapesa ḇaḇesasoser ayedi fnoḇek aya. Snar mankun daya kako yaḇefainda kwar ma baboine yakain fnoḇek Kma yedi ro karapesa ḇaḇesasoser ḇyedi.
66003022	Mansei ḇeḇeknaram ido ryower ma kyara rosai Allah Rur ḇyedi ikofen faro jemaat-jemaat!"
66004001	Posa kwar yasma mamam oso wer. Yamam kedwai oso ro boiyaswa ḇyeḇeseḇen. Ḇarpurya yarower wer mkaren randakya ḇewawos kwar maro aya imnis rakrok kḇur. Mkaren ani ikofen, "Rwama wekmumyas. Nari yafasna faro aw rosai nari ḇeramana."
66004002	Fasaw kaku yasma papoik ro Allah Rur ḇyedi. Ma yamam ro boiyaswa karapesa ḇaḇesasoser oso, ma snon oso kyain ro karapesa ḇaḇesasoser ani.
66004003	Snon ani ḇarpon ḇyedi isna imnis permata baiduri pandan (karui ḇekakur sananai ḇyedi ryumek) ma permata delima (karui ḇekakur sananai ḇyedi irik). Saseḇi oso isnai ḇezamrud (karui ḇekakur kaku, sananai ḇyedi ryumek), ḇeparek yar karapesa ḇaḇesasoser ani.
66004004	Karapesa ḇaḇesasoser samfur risuru seser rifiak ḇese nkainyar karapesa ḇaḇesasoser ani. Rodia manfarkin samfur risuru seser rifiak skain rona ssansun sansun ḇepyoper ma sisaswo wower brawen.
66004005	Karapesa ḇaḇesasoser ani isasyar arḇeḇer ma karadu ḇerok ḇeruru. Ma roḇarpon karapesa ḇaḇesasoser ani paramrom rifik naisya nasnai; nakada Allah Rur rifik ḇyenairya.
66004006	Ro ḇarpon karapesa ḇaḇesasoser ani kosma roi oso komam imnis soren fanin, isren imnis kristal, (fanin sanana ḇyedi isren). Ma roi ḇekenem rifiak nores snefer yar karapesa ḇaḇesasoser ani, ro ḇarpon, ma dokorya nafo kuker mka ro kum.
66004007	Roi ḇekenem ḇepon ani komam imnis singa, (aiwan ḇeyan ḇepek). Ḇeḇesuruya, imnis sapi snon. Ḇeḇekiorya ḇarpon ḇyedi imnis snonkaku. Ḇeḇefiakya, komam imnis mankankan ḇeroḇ.
66004008	Roi ḇekenem rifiak ansi, oser-oser ḇyeprer riwonem, ḇandiri ma dori nafo kuker mka ro kum, nkain yari. Roḇ meser roi ḇekenem ansi sidisen ḇesyakwar, "Sren, sren, Manseren isren, Allah ḇepik syadi; isya, isya kwar, ma nari ḇeramumaya."
66004009	Roi ḇekenem rifiak ansi sidisen, dow sanandik, jow ma kasumasa faro i ḇekain ro karapesa ḇaḇesasoser ani, isoine i ḇekenem isof fyoro-fyoro. Ma rofyor roi ḇekenem ansi sidisen,
66004010	ma manfarkin samfur risuru seser rifiak ansi skain wepur ro ḇarpon ḇekain ro karapesa ḇaḇesasoser ani, raimnai sḇan suba faro i ḇekenem isof fyoro-fyoro ani. Ḇarpurya srir wower sena ro ḇarpon karapesa ḇaḇesasoser ani ma sikofen,
66004011	"O, Manseren, o, Allah nkobedi! Aw monda kada wasyus fawasma sanandik, syowi ma papik. Snar aw ḇefrur roi ḇeḇor kam, ma snar marisen ḇedi kako roi ḇeḇor anna neḇefrur kwar ma nakenem."
66005001	Ma ḇarpurya yamam ḇekain ro karapesa ḇaḇesasoser ani, ro ḇramin ḇyeja syap oso isya, syap ḇeniw. Syap ani ifo kuker fasfas ro ḇanḇar. Syap ḇeniw ani ḇyeḇekakop kuker kakop rifik.
66005002	Raimnai yamam malaikat ḇesambraḇ oso, kyaru naba, "Mansei ḇesyus faḇeḇas kakop ma syap ḇeniw ine?"
66005003	Ḇape snon oso ḇa iḇye ro boiyaswa, ma sup ine, roḇa ro sup ine baḇdi osoḇa faḇyas syap ani, ma myam rodori.
66005004	Inja yakanes rawo yamarpapyoi, snar snon oso isya ḇa kako isyus faḇyas syap ani, ma myam rodori.
66005005	Raimnai snon oso ro manfamyan ansi ikofen maro aya, "Kwanes awer! Mame! Singa (aiwan ḇeyan ḇepek) ro er Yehuda, ḇeḇeḇarpur ro Daud ḇeba ani, ḇyefainda kwar. I ḇesyus faḇeḇas kakop rifik ma syap ḇeniw ani."
66005006	Ma yamam Rumkun Domba oso dores rofandu karapesa ḇaḇesasoser ani, ma roi ḇekenem rifik kuker manfarkin-manfarkin ansi sores yar i. Rumkun Domba ani imnis raris ḇyeḇekauk kwar. Ḇyeknapur rifik ma mka rifik: isoine Rur rifik ro Allah, iwan kwar ḇesupna ḇesiper.
66005007	Ḇarpurya Rumkun Domba ani rya dun syap ḇeniw ani ro ḇramin ḇar raku ḇekain ro karapesa ḇaḇesasoser ani.
66005008	Ro fafisu Rumkun Domba ani dun syap ḇeniw ani, roi ḇekenem rifiak ma manfarkin samfur risuru seser rifiak ansi skain wepur ro ḇarpon ḇyedi. Manfarkin ansi oser-oser duf sonker ma sek brawen ḇeser mamboḇo, isoine Allah kawasa ḇyesi nadi sena.
66005009	Ma sidisen mkaren dow ḇaḇo oso: "Aw kada wasyus fawun syap ani, ma bas kakop ḇyena. Snar beḇemun kwar, ma kuker marmar ḇedi, snonkaku ro keret kam, wos, kawasa ma er bak namuk si kwar faro Allah.
66005010	Wafrur si fase er oser seimam-imam, insa suffarmyan Allah koḇedi, ma ssḇuk sasoser imnis wairek ro supna."
66005011	Ḇarpurya yamam wer ma yarower mkaren malaikat sibor sesyaran-syaran ma syaran samfur-risamfur! Sores yar karapesa ḇaḇesasoser ma roi ḇekenem rifiak ma manfarkin ansya.
66005012	Sidisen kuker mkaren ḇeba, "Rumkun Domba skawuk kwar ani, isyus faisma papoik, ḇaḇekayan, ḇaḇefawawi ma ḇaḇesamambraḇ; i syus fasesyowi i, isma baba ma sisandik i!"
66005013	Ma yarower roi ḇekenem ro nanki, ro supna, ro supna baḇna, ro sorenya dori -- roi ḇekenem ḇeḇor kam ro farsyos sansoren ine -- nadisen, "I ḇekain ro karapesa ḇaḇesasoser, ma Rumkun Domba ani, ikada isma sanandik ma syowi ma baba ma ḇaḇepapoik isof fyoro-fyoro!"
66005014	Ma roi ḇekenem rifiak ansi skarem: "Amin!" Ma manfarkin ansi kako skain wepur ma sḇan suba.
66006001	Posa kwar yamam Rumkun Domba ani ḇyas kakop ḇeponya rofandu kakop rifik anna. Ma yarower roi ḇekenem rifiak ansi oso ikofen, "Rwama!" Mkaren ḇyedi ryok imnis rakrok karadu.
66006002	Raimnai yamam, kuda ḇepyoper oso ḇeyekroiya duf saren oser, ma ssḇuk faroi wower oser. Ma rya imnis snon oser ḇesma fainda faḇefaḇri ḇaḇefaindaya.
66006003	Ma ḇarpurya Rumkun Domba ani ḇyas kakop ḇeḇesuruya, ma yarower roi ḇekenem ḇeḇesuruya ikofen, "Rwama!"
66006004	Inja kuda ḇese oser isasyar wer. Kuda ani irik ma dafuk. Ḇeyekiya ssḇuk papoik fadun askibur supna ḇesiper, insa snonkaku smunyae si. Ma ssḇuk faroi sumber ḇeba oser.
66006005	Raimnai Rumkun Domba ani ḇyas kakop ḇeḇekiorya. Ma yarower roi ḇekenem ḇeḇekiorya ikofen, "Rwama!" Yamam, kuda ḇepaisem oser. Ḇeyekiya duf warnkyara risuru ro ḇraminya.
66006006	Ma yarower imnis mkaren rofandu roi ḇekenem rifiak ansi ḇekofen, "Sasuref ras oser fasibu amek oser, ḇyepipi sarak dinar oser; ma sasuref ras oser katera amek rikior, ḇyepipi sarak dinar oser. Ḇape mkokaruk awer zaitun knam ma anggur knam anna."
66006007	Raimnai Rumkun Domba ani ḇyas kakop ḇeḇefiakya. Ma yarower roi ḇekenem ḇeḇefiakya ikofen, "Rwama!"
66006008	Wakmam kada kuda oser sanana ḇyedi ryumek-nyanyar. Ḇeyekiya snonsnon ḇyedi Marmari. Ma mun aiḇui duserfaku ro dokor ḇyedi. Ssḇuk faro si mun ḇeḇefiak ro supna faro papoik sedi, insa smamun kuker ḇaḇe embroḇ, kuker fafisu basbiser, kuker dafduf ma kuker aiwan ḇeḇarḇor.
66006009	Raimnai Rumkun Domba ani ḇyas kakop ḇeḇerimya. Ma yamam ro rokef farsarserya baḇdi rur snonkaku smun faḇemar kwar ansya, snar sḇaryas Allah wos ḇyedi kuker ḇaḇesaksi sena.
66006010	Ma sfararar kuker mkaren ḇeba, "O, Manseren Ḇepoik syadi, ḇesren ma ḇenapes! Fafisu rosai wer insape kwukeḇ kankain supna ma ḇuk samamyai faro si snar smun inko kwar?"
66006011	Ḇarpurya ssḇuk faro si oser-oser syatu ḇepyoper oser. Ma siwan si fasimnaisu fafisu knik wer, isof dandonek sedi imnis min sesi ḇeyuffarmyan ma naek srar sesi nari sḇeḇemun imnis si kako.
66006012	Raimnai yamam Rumkun Domba ani ḇyas kakop ḇeḇewonemya. Ma rim ḇeba ḇeyun nyawa myun. Ori pyaisem imnis sanampuru, ma paikya fyanandik imnis rik.
66006013	Maksya sfarbrubru ro nanki ḇesupna imnis imyui bon ḇekamur ḇerwu ro knamya rofafisu wam doḇerya kyiker.
66006014	Ma nanki ipromes imnis syap ḇeniw, bon ma aimandoi (myos) nakam neḇekanowbur moḇ nena.
66006015	Ma waireksya ro supna, ḇebararasya, mambrisya, kawasa ḇeḇekayan ma kawasa ḇesma papoik, ma kawasa ḇesesya, fnoḇek manfyan ma snonkaku ḇemkei, sikam siyokef ro aḇyaḇ ma ro bon karuina swaf-swafna.
66006016	Ma sfararar faro bon ma karui anna, "Mkomsiserepen inko! Mkoyokef inko ro mamam ḇyedi ḇekain ro karapesa ḇaḇesasoser, snar masasor ro Rumkun Domba ani!
66006017	Snar ras ḇeba ḇeyun nyawa ryama kwar, baboine sfasna masasor sena ma snonkaku oso ḇa kako fyarmku ro ḇarpon sena!"
66007001	Ḇarpurya, yamam malaikat rifiak sores ro dopir rifiak ro supna. Ma sidwarek wam rifiak ro supna insa wamo iso awer roḇande, roḇa rosoren, roḇa ro ai knamna.
66007002	Raimnai yamam malaikat oso ḇese isasyar ro ḇar ori dek. Dun Allah kakop ḇekenem ḇyedi. Ma kuker mkaren ḇeba malaikat ani dor malaikat rifiak ḇesma Allah papoik ḇyedi faḇemkok ḇande ma soren.
66007003	Malaikat ani ikofen, "Mkomkok ḇepon awer ḇandeya, roḇa sorenya, roḇa ai knam na, rofyor koḇuk kakop aḇyair ro Allah koḇedi faro manfamyan ḇyesya andar sena ḇaim."
66007004	Raimnai ikofen ḇadir maro aya, snonkaku ssḇuk kakop aḇyair Allah ro andar sena, dandonek seja syaran utin oser samfur rifiak seser rifiak. Snonkaku sine sunsi ro er Israel keret samfur seser risuru;
66007005	ro keret oser-oser syaran samfur oser seser risuru. Isoine ro keret ma er: Yehuda, Ruben, Gad,
66007006	Asyer, Naftali, Manasye,
66007007	Simeon, Lewi, Isakhar,
66007008	Zebulon, Yusuf ma Benyamin.
66007009	Ḇarpurya yamam, snonkaku sibor syadi wer -- isof snon oso nari kyor dandonek sejaḇa! Sikada snonkaku ro ersya kam, keret, kawasa ma wosna. Ssansun syatu ḇepyoper ma suf srai ram, snonkaku ḇeḇor ansi sores roḇarpon karapesa ḇaḇesasoser ma roḇarpon Rumkun Domba ani.
66007010	Raimnai skaru kuker mkaren ḇeba, "Korer koḇeja ryama ro Allah koḇedi, ḇekain ro karapesa ḇaḇesasoser ḇyedi, ma ro Rumkun Domba ani!"
66007011	Malaikatsya kam sores yar karapesa ḇaḇesasoser ma manfarkinsya kuker roi ḇekenem rifiak ansi. Malaikat ansi skain wepur roḇarpon karapesa ḇaḇesasoser ma sḇansuba faro Allah.
66007012	Skaru kam, "Amin! Allah koḇeja ikada Allah ḇesma sanandik, baba ma ḇefawinananem. Ko kofen kasumasa nabor kaku faro Allah ma ḇaḇesyowi. I Allah ḇepoik ma ḇesambraḇ isof fyoro-fyoro! Amin."
66007013	Ma snon oso ro manfarkin ansi ifuken aya, "Snonkaku ḇesun syatu ḇepyoper sine, mansesirya ma sramakero?"
66007014	Yakarem, "Yafawi ḇa, tuan. Tuan mankundaw wafawi." Inja ikofen maro aya, "Sinekada snonkaku ḇesma koreri kwar, posa ro sisasyarbur kandera ḇeba. Spap syatu sena kwar ma sifrurna fanapyoper kuker Rumkun Domba ani rik ḇyena.
66007015	Rarirya sores ro ḇarpon karapesa ḇaḇesasoser Allah, ma ssesyowi faro Allah roḇ meser ro Allah rum ḇesren ḇyedi. Ma i ḇekain ro karapesa ḇaḇesasoser ani nari iso si fafyadiren si.
66007016	Nari sibiser ma simbrow wer ḇa; samsam ori nari myun si wer ḇa,
66007017	snar Rumkun Domba ḇekain rofandu karapesa ḇaḇesasoser ani nari ḇyemanfarandows faro si. Nari fyarkin si ḇewar baken ḇeḇuk kankenem. Ma nari Allah ipyos mkaru senabur simkasna."
66008001	Rofafisu Rumkun Domba ani ḇyas kakop ḇeḇefikya, boiyaswa ḇyeusḇa isof indokada oras muno.
66008002	Raimnai yamam malaikat rifik sores ro Allah ḇarpon ḇyedi, ma ssḇuk kḇur rifik faro si.
66008003	Malaikat oso ḇese, dun ben brawen ḇeser farsarser ḇekun, ḇo ryama dores ro ḇarpon meja farsarser. Ssḇuk faroi kwar ben brawen ḇeser mamboḇo nabor kaku insa ḇyuk nfarser fnoḇek Allah kawasa ḇyesi nadi sena kam ro rokef brawen farsarser ani ro ḇarpon karapesa ḇaḇesasoserya.
66008004	Mamboḇo paw ma Allah kawasa ḇyesi nadi sena, nek ro malaikat ḇeyores ani ḇramin ḇyedi ro ḇarpon Allah.
66008005	Ḇarpurya malaikat ani dun ben brawen ḇeser farsarser ḇekun ani ma iseri kuker for ro rokef farsarser, posa isawen na ḇesupna. Ma karadu nḇeruru ma arḇeḇer ma rim.
66008006	Posa kwar, malaikat rifik ḇeyuf kḇur rifik ansi sfasos fasiḇe siwuf.
66008007	Malaikat ḇeponya iwuf kḇur ḇyedi, ma mekem karui ma for irḇaren rik nasapi ḇesupna. Ma mun rikior ro supna nananem ranaḇro; rarirya kako mun rikior ro ai knam ma aḇrisna.
66008008	Raimnai malaikat ḇeḇesuruya iwuf kḇur ḇyedi, ma roi oso imnis bon ḇeba isber, ḇyeḇesawen ḇesoren. Ma mun rikior ro soren fyarwe ḇerik,
66008009	ma mun rikior ro roi ḇekenem ḇeḇor ro soren simar; rarirya kako mun rikior ro jawasina namsawer.
66008010	Raimnai malaikat ḇeḇekiorya iwuf kḇur ḇyedi, ma kum ḇeba oso, isber imnis paramrom, isapi ro nanki, ma myun munrikior ro warna ma war sunna.
66008011	(Kum ani snonsnon ḇyedi "Apsintus" = "Sarmar".) Ma mun rikior ro warna nsarmar, ma snonkaku sibor simar snar sinem war ḇesarmar anna.
66008012	Raimnai malaikat ḇeḇefiakya iwuf kḇur ḇyedi. Ma mun rikior ro ori, mun rikior ro paiki, ma mun rikior ro kumsya seḇeprer isof mun rikior ro sambraḇ sena napromes. Ma mun rikior ro meserya pyampan ma rarirya kako mun rikior ro roḇya.
66008013	Raimnai yamam, ma yarower mankankan oso iroḇ ro sansoren ḇoka ḇo kyaru, "Raro! Raro! Rarokada faro snonkaku kam ro supna, nari rofafisu mkorower malaikat rikior ḇese ansko skowuf kḇur skoḇesi!"
66009001	Raimnai malaikat ḇeḇerimya iwuf kḇur ḇyedi, ma yamam kum oso isapi ro nanki ḇesupna. Ssḇuk faro kum ani asyopder mun aiḇui.
66009002	Ma kum ani syeḇen mun aiḇui; ma paw nasasyar roi imnis paw ro apen ḇeba. Ori ma sansoren ḇoka pyampan, snar paw ro mun aiḇui.
66009003	Raimnai kampam sisasyar ro paw ani sisabu ḇesupna. Ssḇuk papoik faro kampam ansi imnis raris ssḇuk faro manora (aiwan ḇeyarek sayaryur).
66009004	Sidwarek si fasan awer aḇris roḇa ai knam, roḇa rokaker ḇesena. Mboi smun monda snonkaku ḇesma kakop aḇyair ro Allah ḇa ro andar sena.
66009005	Kampam ansi sidwarek si insa smun awer snonkaku ansi, mboi sifrur kandera monda si paik ririm. Sayaryur ani imnis kandera manora, ḇeyarek, rofyor darek snonkaku.
66009006	Paik ririm ani, snonkaku ssḇesasewar insa simar, ḇape nari simar ḇa; simarisen simar mura, ḇape marmarya ḇyinkwanbur si.
66009007	Kampam ansi komam simnis kuda-kuda ḇefasos faḇeḇe embroḇ. Ro ḇrusena roi oso komam imnis wower brawen. Ḇarpon sena namnis snonkaku.
66009008	Snonburyam sena namnis snonburyam bine, ma nakor sena namnis singa nakor. (Aiwan ḇeyan ḇepek.)
66009009	Sisosefwarek sianderna kuker adai sansun mankarmomen. Prer sena ndok imnis rakrok dandonek kuda kareta ḇeḇeḇeyoper ḇe embroḇ.
66009010	Sḇepurai ma sarek sayaryur imnis manora. Ma ropurai sena sisma samambraḇ fasifrur kandera snonkaku isof paik ririm.
66009011	Sisma wairek ḇesasoser si, wairek ani isoine malaikat ḇekarem ro munaiḇui. Snonsnon ḇyedi ro wos Ibrani Abadon; ma ro wos Yunani Apolion (isoine "Ḇefrur makakok").
66009012	Raro ḇeponya isyonde kwar. Posa kwar nari raro risuru surama wer.
66009013	Ḇarpurya malaikat ḇeḇewonemya iwuf kḇur ḇyedi. Ma yarower mkaren oso ryok ro dopir rifiak ro rokef farsarser brawen ro Allah ḇarpon ḇyedi.
66009014	Mkaren ani ikofen faro malaikat ḇeḇewonem ani, "Per malaikat rifiak siyaḇek fanam war Efratsya!"
66009015	Raimnai sper malaikat ansya, snar sfasos si kwar faḇe oras, ras, paik, ma wampasi wambarek anna fasmun mun rikior ro kawasa kam.
66009016	Sikofen maro aya mboi dandonek sarar ḇeyek kudasya sesyaran-risyaran utin risuru.
66009017	Ma ro mamam, yamam kuda ansi ma ḇeyeksisya ssun sansun mankarmomen ḇefanandik ḇesak, ḇerumek imnis batu nilam, (karui ḇemnis for ḇerumek) ma nnanyar ḇebelerang (roi ḇesak ḇesam kaku ḇenanyar). Kudasya siḇrusna namnis singa (aiwan ḇeyan ḇepek) siḇrusna, ma ro sisḇasna nasasyar for, paw, ma belerang.
66009018	For, paw, ma belerang ḇesasyar ro kuda ansi sisḇasna nmun kawasa mun rikior kuker kandera rikior anna.
66009019	Samambraḇ kudasya neknam ro sisḇasna ma purai sena kako. Purai sena nbe ikak ḇru. Kuker purai sena, kuda ansi ssḇuk kandera faro snonkaku.
66009020	Ḇape kawasa ḇese ḇemar ḇa ro kandera anna kako, simbror ḇa ro roi mankunsi sifrurna. Simnai ḇa ro sisyom Ibiris, ma amfyanir brawen, sarak, kansai, karui ma ai, ḇemamḇa, roḇa ḇerower ma ḇembran ḇa.
66009021	Ma simbror ḇa ro smamun, sifrur fawawi rawan, sifrur farḇuk ma skaraw.
66010001	Raimnai yamam malaikat ḇesambraḇ oso ḇese isabu ro boiyaswa. Mandep nasawoḇi, ma saseḇi pyarek ḇru ḇyedi. Ḇarpon ḇyedi isnaper imnis ori, ma wemin ḇyesi simnis adir for.
66010002	Ro ḇraminsya syap kasun beniw ḇeḇaspyan oso isya. Wemin ḇar rakuya daref ro soren, ma ḇar rasarya daref ro ḇande.
66010003	Raimnai kyaru naba kaku imnis singa ḇeawur. Malaikat ani kyaru posa kwar, karadu rifik ndok ḇeruru.
66010004	Rarirya karadu rifik anna ndok, yamarisen yafasepen na, ḇape yamnaf mkaren oso ro boiyaswa ikofen, "Fasepen awer rosai karadu rifik anna nakofen na; ma kankunes ḇyena!"
66010005	Raimnai yamam malaikat beyaref ro soren ma ro ḇande ani ikanow ḇramin ḇar raku ḇyedi ḇenanki.
66010006	Ma syowar kuker Allah ḇekenem fyoroya snonsnon ḇyedi, ḇefrur nanki, supna, soren, ma roi ḇeḇor kam ḇero ina. Malaikat ani ikofen, "Fafisuya nari ḇyeḇesusu wer ḇa!
66010007	Ḇape rofafisu malaikat ḇeḇefikya iwuf kḇur ḇyedi, ma nari Allah ifrur aw kankunes ḇyedi, imnis ikofen ḇadir kwar faro manfamyan ḇyesi, isoine nabisya."
66010008	Ḇarpurya mkaren ḇewawos kuker aya kwar ro boiyaswa ani, dawawos maro aya wer. Ikofen, "Rwa wun syap ḇeniw ḇeḇaspyan ro ḇramin malaikat ḇeyaref ro soren ma ḇande ani."
66010009	Inja yara faro malaikat ani ma yor insa ḇyuk syap kasun ḇeniwpyan ani maḇe aya. Ikofen, "Wuni ma wani. Ma ro snembri dori nari syarmar, ḇape ro sḇa bedi myarnden imnis umber."
66010010	Inja yun syap kasun ḇeniwpyan ani ro ḇramin ḇyedi ma yani. Ro sḇa yedi ḇyaḇir imnis umber, ḇape yoreni kwar, sneri syarmar.
66010011	Ḇarpurya ssḇuk sasoser maḇe aya, "Baryas ḇeoser wer ro Allah wos ḇyedi faro ersya, kawasa, wosna ma waireksya kam."
66011001	Raimnai ssḇuk maro aya ai fyor oser imnis ankyon warnkyara, raimnai ssḇuk sasoser, "Rwa kwara Allah Rum ḇyedi ma rokef farsarserya. Kwor dandonek snonkaku ḇeḇenadi ro dorisya.
66011002	Ḇape buḇes ḇero Allah Rum ḇyedi ḇandiriya, ima kwara aweri, snar mun ani ḇyeḇeḇuk kwar faro ḇefawi Allah ḇasya. Sikada nari sarefapepen mnu ḇesren ani isof paik samfur rifiak seser risuru.
66011003	Ma nari yawan saksi yesuya susun sansun mandak, ma nari suḇaryas Allah wos ḇyedi isof ras syaran oser utin risuru samfur riwonem."
66011004	Saksi ansuya kada zaitun knam risuru ma padamara wemin risuru kosma ro Allah ḇarpon ḇyedi ḇefrur nanki, farsyos sansoren.
66011005	Rofyor snonkaku sifrowes sas fasifrur roi ḇeḇyeḇa oso faro su, nari for isasyar ro susḇasna ma ikun mbroḇ suḇesi. Kuker nyan ḇerarirya, snonkaku kam ḇemarisen ḇefrur dafduf faro su nari sḇeḇemun.
66011006	Susma papoik fasusisenwarek nanki insa mekemya isabu awer rofyor suḇaryas Allah wos ḇyedi. Susma papoik faro war sun na kako, insa sufadwer war anna fanarik. Ma susma papoik kako fasuprer supna kuker kandera syoso kam, rofafisu rosai sumarisenya.
66011007	Ma rofyor suḇaryas kwar ḇaḇesaksi suḇena posa, aiwan ḇesasyar ro munaiḇui nari ḇye embroḇ su ma myun su.
66011008	Ma aipyokem ansu srir su ro nyanmor mnu ḇeba, ro moḇ Manseren suḇedi spai i roya. Snonsnon ḇeḇaryar mnu ḇeba ani isoine Sodom roḇa Masir.
66011009	Kawasa ro er kam, keret, wosna ma kawasa nari smam aipyokem ansu isof ras rikior munya, ma simarisen fa aipyokem ansu suḇeḇepim ḇa.
66011010	Kankain supna nari siryaḇ snar marmar ro saksi ansuya. Nari sifrur munara ma sfaremyae pankun, snar nabi ansuya sufrur kandera nabor faro kawasa kam ro supna kwar.
66011011	Posa ro ras kior munya, Allah Rur ḇekenem ḇyedi syun wer ro nabi ansuya. Inja suyor su fasuyores, isof kawasa kam smam su simkak kaku.
66011012	Ḇarpurya nabi ansuya surower mkaren ḇeba dor su ro boiyaswa, "Murama, muyek mumyas ro dine!" Inja suyek ḇeboiyaswa, ro ḇarpon mamam mbroḇ suḇesi, kuker mandep oso isawoḇ su.
66011013	Rofafisu ani rim ḇebayo myun. Ma ḇar ḇeḇesamfur ro mnu ani imsiser, ma snonkaku syaran rifik simar ro rim ani. Kawasa ḇese simkak kaku, ma sisandik Allah ro boiyaswa baba ḇyedi.
66011014	Raro ḇeḇesuruya isyonde kwar. Ḇape mkomam kada. Raro ḇeḇekiorya kniko nari ryama wer.
66011015	Raimnai malaikat ḇeḇefikya iwuf kḇur ḇyedi, ma ro boiyaswa korower mkaren ḇeba kaku ḇekofen, "Papoik ḇaḇesasoser supswan baboine isya ro Manseren koḇedi ḇramin ḇyedi ma Wairek Ḇeḇuk koreri sḇeasas kwarya. Nari ḇyuk sasoser isof fyoro-fyoro!"
66011016	Ma manfarkin samfur risuru seser rifiak ḇekain ro karapesa ḇaḇesasoser sena ro Allah ḇarpon ḇyedi, skain wepur ma sḇansuba faro Allah.
66011017	Sikofen, "Manseren, Allah bepoik syadi, isya, ma isya kwar! Nko kofen kasumasa mufa ḇeaw, snar kwain ro papoik ḇeba bedi kwar, ma warandak ḇesasoser kwar!
66011018	Kawasa ḇefawi Allah ḇa, sirmomen snar fafisuya imnis kwar fa fasna masasor bedi, ma fafisuya imnis kwar fabuk samamyai faro snonkaku ḇemarsya. Fafisuya isoine fabuk sasuref faro manfamyan ḇesi nabisya, ma faro kawasa ḇesi kam, isoine snonkaku kam ḇekyar faro aw, ḇeba ma kasun kako. Fafisuya isoine fawafrur farmambriwer si ḇefrur farmambriwer supna!"
66011019	Raimnai Allah Rum ḇyedi ro boiyaswa ḇyeḇeseḇen, ma yamam burua asas ḇyedi ro rumya dori. Raimnai arḇeḇer nasamar apepen ma rakrok karadu ndok ḇeruru ma rimya myun ma mekem karui.
66012001	Raimnai ḇaḇemamam ḇeba ḇesnai kanandor oso isya ro nanki. Isoine bin oso syansun ori imnis sansun ḇyedi, ḇo dores ro paikya bori. Ro ḇru ḇyedi kosma wower oso ḇyekum samfur seser risuru.
66012002	Bin ani imoḇesḇa, ma snar fafisu ḇyedi imnis kwar faiḇe daḇen, inja iduf ma fyararar.
66012003	Raimnai ḇaḇemamam ḇesnai kanandor oso isya wer ro nanki. Isoine korḇen ḇeba ḇerik oso isya ḇyebru rifik ma ḇyeknapur samfur. Ḇru oser-oser isaswo wower oser.
66012004	Kuker purai ḇyedi ḇyuki dawerepen maksya ḇar ḇeḇekior ro nanki ma syosi ḇesupna. Korḇen ani dores fanam bin ḇeḇeḇeyaḇen ani, insa doren romawa ḇyedi rofyor daḇen i kwar.
66012005	Bin ani daḇen romawa snon oso nari ḇeḇesasoser er kam kuker ankyon mankarmomen. Ḇape romawa ani ḇyeḇeposerbur bin ani, ma ḇyeḇeyun faro Allah ro ḇarpon karapesa ḇaḇesasoser ḇyedi.
66012006	Ma bin ani ifrar ḇesup ḇeursḇa, moḇ Allah fyasos kwar faroi. Ro moḇ ani nari ḇyeḇefaduru ras syaran oser utin risuru samfur riwonem.
66012007	Raimnai ḇaḇe embroḇ isya ro boiyaswa. Mikhael kuker malaikat ḇyesi se embroḇ korḇen ani. Ma korḇen ani kuker malaikat ḇyesi sifnoḇek i ḇo sisampum Mikhael.
66012008	Ḇape korḇen ani ḇyeḇefrur kafyo. I ma malaikat ḇyesi ssḇuk wer faskain ro boiyaswa ḇa.
66012009	Korḇen ḇeba ani ḇyeḇesawen ḇeḇondi! Ikada ikak sinan ani ḇenirḇe Ibiris, roḇa Setan (manfamyan Ibiris) ḇeḇeankarkar supswan ḇesiper. Ḇyeḇesawen fnoḇek malaikat ḇyesi ḇesupna.
66012010	Raimnai yarower mkaren ḇeba oso ro boiyaswa ikofen, "Baboine Allah fafisu ḇyedi ḇyuk koreri faro kawasa ḇyesi! Baboine Allah fyasna kwar papoik ḇyedi imnis Wairek! Baboine Wairek Ḇeḇuk koreri sḇeasas kwar ani kako fyasna ḇaḇepapoik ḇyedi kwar! Snar ḇeḇoḇ naek srar koḇesi ro Allah ḇarpon ḇyedi roḇ meser, ḇyeḇesasyarbur boiyaswa kwar.
66012011	Naek srar koḇesi sifrur kafyo i kwar kuker Rumkun Domba rik ḇyena, ma kuker wos ḇenapes ro Allah sifkai ḇairya. Inja ssḇuk kankenem sena isof simar.
66012012	Rarirya ḇekain ro boiyaswa mkoya kam mkoryaḇ kada! Ḇape faro supna ma soren nari mkoroë. Snar Ibiris isabu faro mko kwar kuker masasor ḇeba kaku, snar ifawi fafisu ḇyedi fyanam kwar!"
66012013	Rofafisu korḇen ani ḇyaḇir mboi sisawen i ḇesupna kwar, inja iyom bin ḇeḇeḇeyaḇen romawa snon ani.
66012014	Ḇape ssḇuk faro bin ani kwar mankankan prer ḇeba risuru, insa iroḇ ḇemoḇ ḇyedi ro sup ḇeursḇa, ro moḇ nari sfaduru i wampasi wambarek rikior munya, ḇyinkwanbur korḇen ani.
66012015	Ma korḇen ani kyup war nabor ḇemoḇ bin ani, insa bin ani iki.
66012016	Ḇape supna nafnoḇek bin ani; supna nbas nasḇasna ma noren war ḇesasyar ro korḇen ani sḇadonya na.
66012017	Korḇen ani imsor kaku bin ani, isof rya ḇye embroḇ romawa ḇese ro bin ani, isoine snonkaku kam ḇeḇeuser faro Allah sasoser ḇyena, ma ḇeḇeuser faro Allah wos ḇenapes ḇyena, Yesus fyasna kwarna.
66012018	Raimnai korḇen ani dores ro swan andir.
66013001	Ma yamam aiwan oso isasyar ro sorenya dori. Ḇyeknapur samfur ma ḇyeḇru rifik. Knapur oser-oser isya wower oser, ma ro ḇru oser-oser sfas snonsnon anonef faro Allah.
66013002	Aiwan yamam ani isna imnis harimau, (aiwan ḇeyan ḇepek) ma weminsya simnis beruang (aiwan ḇeḇarḇor) wemin, ma snonipoiya imnis singa (aiwan ḇeyan ḇepek) snonipoi. Ma korḇen ani ḇyuk samambraḇ ḇyena faroi, ma karapesa ḇaḇesasoser ḇyedi, ma papoik ḇeba ḇyedi.
66013003	Oso ro ḇru rifik ro aiwan ani komam imnis ḇyepar ḇeba kwar, ḇape par ani iprei wer. Supna kam sḇaḇir i, sikandor ma siso aiwan ani.
66013004	Ma sikam sḇansubaina faro korḇen ani snar ḇyuk papoik ḇyedi faro aiwan ani! Ma sḇansubaina faro aiwan ani kako. Sikofen, "Oso imnis kuker aiwan ani ḇa! Oso nari ḇye embroḇ ma isampum i ḇa!"
66013005	Aiwan ani imarisen faikofen roi ḇeḇor ḇefrur marares ma ḇeyonef Allah. Sḇeifa ḇyesasoser paik samfur rifiak seser risuru monda.
66013006	Raimnai irandak donef Allah ma snonsnon ḇyedi. Rarirya kako Allah moḇ kankain ḇyedi, ma kankain ro boiyaswa donef si kam.
66013007	Simarisen faḇye embroḇ Allah kawasa ḇyesi ma ifrur kafyo si. Ma ssḇuk papoik faro i robo keret, kawasa, wos, ma ersya.
66013008	Kawasa kam ḇekenem ro supna, nari sḇansuba faro aiwan ani, derer kawasa sfasepen snonsnon kwar, ro syap snonkaku ḇekenem, ḇepon ro supswan ḇyeḇefrur ḇaimya, isoine kawasa ro Rumkun Domba skauk kwar ani ḇyesi.
66013009	Mansei ḇeḇeknaram ido imnaf naḇye ḇaryas ine kada:
66013010	"Mansei ḇefasna fasemanfyan nari ḇyemanfyan. Ma mansei ḇefasna fasḇeḇemun kuker sumber nari smuni kuker sumber. I eḇedari Allah kawasa ḇyesi nari sfarmku ma sesyowi i."
66013011	Ma yamam aiwan oser ḇese isasyar ro supna don na. Ḇyeknapur risuru imnis knapur ro rumkun domba. Mkarenya imnis mkaren korḇen.
66013012	Nya ḇaḇepapoik ḇeba ro aiwan ḇepon ani ro ḇarpon mka ḇyedi. Supna ḇesiper ma ḇekain ro borisya, ḇyedusu si fasḇansuba faro aiwan ḇepon ani, ḇena par ḇeba ḇeprei wer ani.
66013013	Aiwan ḇeḇesuru ine ifrur aḇyair kanandor ḇeba. Ifrur for ḇesabu ro nanki ḇesupna ro ḇarpon kawasa kam.
66013014	Kawasa kam ḇekenem ro supna isrer si kuker fararur kanandor ro ḇarpon aiwan ḇepon ani. Ma iwan sikam fasifrur amfyanir oso fa sḇukḇesyowi aiwan skorpar kuker sumber, ḇape ikenem faswef.
66013015	Aiwan ḇeḇesuru ine ssḇuk faḇyuk kankenem faro amfyanir ani, isof amfyanir ani dawawos ma myun kawasa kam ḇemewer ḇeḇan suba faroisya.
66013016	Kawasa kam, ḇeba ma kasun, ḇeḇekayan ma ḇesaḇarar, manfamyan roḇa ḇemkei, aiwan ani ḇyedafdifer si fasisma aḇyair ro ḇramin ḇar raku sena roḇa ro andar sena.
66013017	Ma osoḇa fakyoḇes roḇa ḇyoḇ roi oso, rofyor nya aḇyair ani ḇa, isoine snonsnon aiwan ani mankundi, roḇa nomor ḇefasna snonsnon ḇyedi.
66013018	Rodine fandun kaku mamkarkir. Snonkaku ḇefawi nanem sikada sawof kankunes ro nomor aiwan ani, snar nomor anna kada snonsnon ro snonkaku oso, nomor anna naiso nane utin riwonem samfur riwonem seser riwonem.
66014001	Ma yaknower wer, ma wakmam: Rumkun Domba dores ro urek Sion, ma ḇefnoḇekisya snonkaku syaran utin oser samfur rifiak seser rifiak sfas snonsnon ḇyedi ro andar sena ma snonsnon Kma ḇyedi.
66014002	Raimnai yarower mkaren oso ro nanki syobir imnis rakrok sriḇ ḇeba ma ryok ḇeruru imnis karadu ḇeba. Mkaren ani ḇyeḇerower imnis mkaren sonker ro ḇefnak sonker sesya.
66014003	Ro ḇarpon karapesa ḇaḇesasoser, ma roi ḇekenem rifiak kuker manfarkinsya siyar karapesa ḇaḇesasoser ani, ma dandonek snonkakusya syaran utin oser samfur rifiak seser rifiak ansi sidisen dow ḇebabo oso. Dow ani osoḇa fafyarkor i kako, derer monda snonkaku syaran utin oser samfur rifiak seser rifiak ansi. Sikada snonkaku sḇakwarek faḇemkei ro supna kwar.
66014004	Sikada snonkaku ḇewaren saranden ḇaken sena snar sifrur ḇaḇeoser kuker bin ḇa. Sikada sisren imnis dojaru babo. Siso Rumkun Domba ani ḇemoḇ rosai iḇeryayoḇ na. Rofandu kawasa kam, sikada snonkaku sḇakwarek faḇemkei kwar imnis farsarser ḇepon faro Allah ma Rumkun Dombaya.
66014005	Sakḇe ankarkar ḇaim; ma sfarorewḇa.
66014006	Ma yamam malaikat oso ḇese iroḇ ro farsyos nanki. Malaikat ani dun ḇaryas ro Ankankinem Ḇeḇye ḇekain fyoroya ma ḇyaryas faro snonkaku ro sup ine; isoine faro er oser-oser, keret, wos, ma kawasa.
66014007	Malaikat ani kyaru kuker mkaren ḇeba, "Mkomkak faro Allah, ma mkosandik baba ḇyedi! Snar fafisuya imnis kwar fa Allah ḇyemankara snonkaku. Mkoḇansuba faroi ḇefrur nanki, supna, soren ma war ssun na kam!"
66014008	Malaikat ḇeḇesuruya iyomuser malaikat ḇeponya ma kyaru, "Isapi kwar! Mnu ḇeba Babel isapi kwar! Ifrur er nakam fasimser kwar kuker war anggur isoine anggur rmomen farḇuk ḇyena!"
66014009	Malaikat ḇeḇekior oso iyomuser malaikat risuru ansu, ma kyaru kuker mkaren ḇeba, "Snonkaku ḇeḇansuba faro aiwan ma amfyanir ḇyedi, ma ḇena aḇyair aiwan ani ro andar roḇa ḇraminya,
66014010	snonkaku ani nari dinem Allah anggur ḇyedi, isoine anggur masasor ḇyedi iwek kwar ro sek aninem ḇyedi, fyosen roi kermkuno ḇa. Kawasa ansi kam nari sifrur kandera si ro forya dori ma belerang (roi ḇesak ḇenanyar ḇesam kaku) ro ḇarpon malaikat ḇesrensya ma ro ḇarpon Rumkun Domba ani.
66014011	For ḇepaw ḇefrur kandera kawasa ansi nari ipaw pdef isof fyoro-fyoro. Roḇ meser simnaḇa sisma kandera, isoine ḇeḇansuba faro aiwan ani ma amfyanir ḇyedi, kawasa kam ḇena aḇyair snonsnon aiwan ani."
66014012	Rarirya Allah kawasa ḇyesi ḇeḇesyowi Allah sasoser ḇyena skain nako ro kakyar faro Yesus.
66014013	Raimnai yarower mkaren oso ryamaker boiyaswa ḇekofen, "Fasepen nane: Ḇaḇeaski faro kawasa randak ro baboine ḇemar rofafisu suffarmyan Manseren!" Allah Rur ḇyedi kyarem, "Kaku! Nari simnaisu ro sifararur, snar bon ro afuffarmyan sena nafnoḇek si."
66014014	Ḇarpurya yamam, mandep ḇepyoper oso. Ro mandepya bori snon oso kyain, isna imnis snonkaku. Ro ḇru ḇyedi wower brawen oso isya, ma ro ḇramin ḇyedi sabit (sumber oso imnis paik ḇesrew babo) ḇesar oso isya.
66014015	Ḇarpurya malaikat oso ḇese isasyar ro Allah Rum ḇyedi. Ma kyaru kuker mkaren ḇeba, faro ḇekain ro mandepya bori ani, "Wawai sabit bedi fabuki kyawuk, snar fafisu ekdofenya imnis kwar; supna nadufen kwar faneḇeyekdofen!"
66014016	Inja bekain ro mandepya bori ani iwai sabit ḇyedi ḇesupna, ma supna neḇeyekdofen kako.
66014017	Ḇarpurya yamam malaikat oso ḇese wer isasyar ro Allah Rum ḇyedi ro boiyaswa. I kako duf sabit ḇesar oso.
66014018	Posa kwar, malaikat oso ḇese, ḇesma papoik for, isasyar ro rokef farsarser. Kuker mkaren ḇeba kyaru faro malaikat ḇeyuf sabit ḇesar ani, "Wawai sabit bedi ma kwawuk anggur bon ro anggur knam ro supna, snar bonna nambrai kwar!"
66014019	Ma malaikat ani iwai sabit ḇyedi ḇesupna ma kyawuk anggur bon ro knamna, posa ryirna ro moḇ ḇekafos anggur masasor Allah.
66014020	Anggur bon anna neḇekafos ro mnuya ḇandiri, ma ro moḇ ḇekafos ani rik nadaf imnis kirai isof kilometer utin rikior, ma kakakiya fyanam meter risuru.
66015001	Ma yamam aḇyair ḇese ḇeba fafayaḇa oso ro nanki, nyaiso: Malaikat rifik sisya kuker kandera rifik ḇepupes. Inekada rarwan ḇepupes Allah isbawer masasor ḇyedi.
66015002	Raimnai yamam roi oso ḇesna imnis soren fanin, fyasfosen kuker for. Yamam kako kawasa ḇeḇefainda kwar ro aiwan ma amfyanir ḇyedi, ma sefainda ro snonsnon kawasa ḇesma nomor aḇyairya. Kawasa ḇeḇefainda kwar ansi sores ro soren fanin andir ani ma suf sonker Allah ḇyuk faro sina.
66015003	Ma sidisen Moses, Allah manfamyan ḇyedi _dow ḇyedi, ma Rumkun Domba dow ḇyedi. Rakrok ḇyedi radine, "Manseren, Allah ḇepoik syadi, fararur bena naba ma nafnai kanandor! Wairek ro er nakam, nyan bena nanapes ma nkaku!
66015004	Manseren, mansei nari ḇemkak aw ḇa? Mansei nari ḇemewer ḇeḇaryas baba bedi? Werer monda wasren. Er nakam nari srama sḇansuba faro aw snar nyan bena nanapes kawasa kam smamna kwar."
66015005	Ma posa kwar ro roinane kam, yamam Allah Rum ḇyedi ro boiyaswa ḇyeḇeseḇen, ma rum kruḇen moḇ Allah kyain roya isya ro dori.
66015006	Ma malaikat rifik kuker kandera rifik anna sisasyar ro Allah Rum ḇyedi. Sansun sena ro kruḇen ḇepyoper ma ḇesnaper. Ma siandersna neḇeḇoḇek kuker ḇeḇoḇek brawen.
66015007	Ḇarpurya roi ḇekenem rifiak ansi oso ḇyuk faro malaikat rifik ansi sek brawen rifik ḇefo kuker Allah masasor ḇyedi, --Allah ḇekenem isof fyoro-fyoroya.
66015008	Ma Allah Rum ḇyedi ifo kuker paw ro baba ma papoik ḇyedi. Ma rofyor malaikat rifik ḇeyun kandera rifik anna namnai ḇaim, snonkaku osoḇa nari syun ro Allah Rum ḇyedi.
66016001	Raimnai yarower mkaren ḇeba oso ḇeraker Allah Rum ḇyedi dori ikofen faro malaikat rifik ansi, "Mkora mkosbawer sek masasor rifik ro Allah murḇaḇ ḇesupna!"
66016002	Malaikat ḇeponya rya isbawer sek ḇeponya ḇesupna. Ma kawasa ḇesma aḇyair ro aiwan ani ma ḇeḇansuba faro amfyanir ḇyedi, sisma makisyo ḇefrur sayaryur kaku si.
66016003	Posa kwar malaikat ḇeḇesuruya isbawer sek ḇyedi ḇesoren. Ma soren ani fyarwe imnis smoi ro ḇemarsya, isof roi ḇekenem ro soren ani simar kam.
66016004	Posa kwar malaikat ḇeḇekiorya isbawer sek ḇyedi ḇewarna ma war sun nakam, isof warna kam nfarwe ḇerik.
66016005	Ma yarower malaikat ḇesma papoik ro warya ikofen, "Samamyai bukya inapes, o, Ḇesren syadi, Allah isya ro baboine ma Allah isya ro ḇeponya kwar.
66016006	Snar sisbawer Allah kawasa ḇyesi rik sena ma nabisya rik sena; inja baboine wafrur fasinem rik. Rarirya kada namnis faro si!"
66016007	Raimnai yarower mkaren oso ro rokef farsarser ikofen, "Manseren, Allah Ḇepoik syadi, ḇekaku ma kakara bena nanapes!"
66016008	Ma insape malaikat ḇeḇefikya isbawer sek ḇyedi ḇeori, ma ori kako ssḇuk faikun snonkaku kuker samsam ḇyedi.
66016009	Snonkaku sinanem snar samsam ḇyedi, isof sifras Allah snonsnon ḇyedi, ḇepoik ro kandera anna. Rariryano, simewer simbror ro sasar sena ma simewer sisandik Allah ḇaḇebaba ḇyedi.
66016010	Raimnai malaikat ḇeḇerimya isbawer sek ḇyedi ro karapesa aiwan ani ḇyedi. Isof ḇaḇesasoser aiwan ani ḇesiper pyampan, ma snonkaku sarekuk sḇardip sena snar siduf.
66016011	Ma sifras Allah ro boiyaswa snar sayaryur ro makisyo sesi. Ḇape simbror ḇa kaker ro fararur ḇeḇarḇor sena.
66016012	Raimnai malaikat ḇeḇewonemya isbawer sek ḇyedi ḇewar ḇeba Efrat. Ma war ani isyor faḇye nyan isof waireksya ḇeraker ḇar ori dek simbran roi.
66016013	Ma yamam rur ḇeḇarḇor rikior imnis mankyaw. Mankyaw ansi oser-oser isasyar ro korḇen ani sḇadon ḇyedi, ro sḇadon aiwan, ma nabi sararersya sbadon sena.
66016014	Sikada setansya (manfamyan ro Ibiris) rur ḇyesi ḇefrur roi ḇefrur kanandor. Rur rikior ansi sra faro waireksya kam ro supswan ḇesiper ma fyanjur si insa se embroḇ ro Ras ḇebaya, isoine ro Allah Ras ḇyedi Ḇepoik syadiya.
66016015	"Mkakmam! Yarama imnis ḇekaraw! Aski faro snonkaku ḇewaren faswef ma ḇefasos sansun ḇyena, isof ḇyaḇer ḇo imbran ma imai ro ḇarpon kawasa ḇa!"
66016016	Ma raimnai rur ḇeḇarḇor ansi siryur wairek ansya ro moḇ oso, ro wos Ibrani sniriḇe Harmagedon, (snonsnon ḇeḇaryar moḇ ḇaḇe embroḇ).
66016017	Raimnai malaikat ḇeḇefikya isbawer sek ḇyedi ḇefarsyos sansoren ḇoka. Ma mkaren oso ryok naba ro karapesa ḇaḇesasoser ro Allah Rum ḇyedi, ḇekofen, "Posa kwar!"
66016018	Raimnai arḇeḇer nasak, ma karadu ndok ḇeruru ma rim ḇeba myun. Rim ḇeba ḇeradine myun ḇaim rofyor snonkaku seḇefrurya. Inekada rim ḇeba syadi.
66016019	Mnu ḇeba ani imbriwer ḇemun rikior, ma mnu nakam ro supswan ḇesiper nemom-mom: Raimnai Allah iswarepen Babel ḇeba ani. Ma Allah ḇyefadinem anggur ro sek anggur Allah ḇyedi --isoine anggur masasor ḇyedi.
66016020	Aimandoi ḇeḇor ma bon nakam kako napromes.
66016021	Ma mekem karui ḇemarḇak kilogram samfur ririm, nasapi ro nanki fanmun kawasa. Ma kawasa sifras Allah snar kandera mekem karui ḇeba anna.
66017001	Raimnai snon oso ro malaikat rifik ḇeyuf sek rifik anna ryama ikofen maro aya, "Rwama, insa yafasna faro aw rariso ḇefrur farḇuk ḇesyakwar ani nari isma samamyai, isoine mnu ḇeba ani sḇawes fanam warna.
66017002	Waireksya ro supna sifrur farḇuk kuker i, ma ḇekain ro supna simser snar sinem anggur farḇuk ḇyena."
66017003	Ma Allah Rur ḇyedi ḇyepoik aya, ma malaikat ani dun aya ḇesup ḇeursḇa. Rodiwa yamam bin oso kyain ro aiwan ḇerik ḇesak oso bori, ifo kuker fasfas snonsnon ḇeyonef Allah. Aiwan ani ḇyeḇru rifik ma ḇyeknapur samfur.
66017004	Bin ani syansun sansun ḇerik ḇeyafuk, ma sfamankor i kuker karamas brawen, permatasya (karui ḇekakur) ma mustika. Dufepen sek brawen oso ḇefo kuker roi ḇefrur ayin ma ḇemamas, bon ro farḇuk ḇyena.
66017005	Ro andar ḇyedi sfas snonsnon oso ḇesma kankunes. Snonsnon ani isoine "Babel Ḇeba, sna ro ḇefrur farḇuk sawawek ma snonkaku ḇeyarwarem ro supswan ine."
66017006	Ma yamam bin ani imser kuker rik ro Allah kawasa ḇyesi ma rik ro kawasa smunsya snar sisouser faro Yesus Kristus. Rofyor yamam bin ani, yakandor kaku.
66017007	Raimnai malaikat ani ikofen maro aya, "Snaro wakandor rarirya? Iḇye syadi yakofen ḇadir kankunes ro bin ani ḇyedi faro aw ma kankunes ro aiwan dek ani, isoine aiwan ḇeḇeḇru rifik ma knapur samfur.
66017008	Aiwan ani ikenem ḇepon kwar, ḇape baboine ikenem wer ḇa. Nari fyoroḇa isasyar wer ro munaiḇui ma nari rya faro ḇaḇeraroya. Snonkaku ḇekenem ro supna, snonsnon sena neḇefas ḇa [rofyor supswan ḇyeḇefrur ḇaimya] ro syap snonkaku ḇekenem, nari snonkaku ansi sikandor rofyor smam aiwan ani. Snar aiwan ani ikenem ro ḇepon kwar. Baboine ikenem wer ḇa, ḇape nari isasyar kaḇer wer.
66017009	Inja fandun kaku mamam karkir ma fawi nanem. Ḇru rifik nakada urek rifik; isoine urek moḇ bin ani kyain roya. Ma ḇru rifik anna kada wairek rifik kako;
66017010	rim ro si sisapi kwar, oser isya ḇyesasoser kaker, ma oso wer ryama ḇaim. Rofyor nari ryamaya, nari ḇyesasoser knik monda.
66017011	Ma aiwan ḇekenem ro ḇepon kwar, ḇape baboine ḇekenem wer ḇa, ikada wairek ḇeḇewar. Ikada oso ro wairek rifik ansi kako, ḇape ḇaboine ḇeraḇe ḇaḇeraroya.
66017012	Knapur samfur mam anna kada wairek samfur ḇeḇesasoser ḇaim. Ḇape nari ssḇuk papoik faro si fasakḇe sasoser kam imnis wairek fnoḇek aiwan ani ḇeoras oser.
66017013	Wairek samfur ansine sna wos oser; sikam ssḇuk sambraḇ ma papoik sena kam faro aiwan ani.
66017014	Nari se embroḇ sisampum Rumkun Domba ani. Ḇape Rumkun Domba kuker ḇeso ma ḇeḇeuser isya sḇeḇeyor kwar ma sḇeḇekinfir insa skafyo wairek ansi, snar ikada Tuan ro tuansya kam, ma Wairek ro waireksya kam."
66017015	Malaikat ani ikofen kako, "War mam ani, moḇ bin ḇefrur farḇuk ani kyain roya, ikada er, kawasa, ma wosna kam.
66017016	Knapur samfur mam anna ma aiwan ani nari dayin ḇefrur farḇuk ani. Nari sfasyar nana ḇeḇor ḇyena, ma seifa ḇyaḇer. Nari san kraf ḇyedi ma sikuni kuker for.
66017017	Snar Allah ifrur sisnesna fasifrur Allah aw ḇyena. Allah ḇyefaseoser fasḇuk ḇaḇepapoik faro aiwan ani, insa aiwan ani ḇyesasoser isof Allah roi ikofen na ndarirya.
66017018	Bin mam ani kada mnu ḇeba, ḇeḇesasoser waireksya ro supna."
66018001	Raimnai yamam malaikat oso ḇese isabu ro boiyaswa. Isma papoik ḇeba, ma sananai ḇyedi ifrur supswan ḇesiper faisnai.
66018002	Ma kuker mkaren ḇeba, kyaru, "Bin ani isapi kwar! Babel Ḇeba isapi kwar! Baboine ḇyemoḇ faro setansya ma rur ḇemabak. Rodori man ḇeḇor kam ḇeyarwarem syososyoso ma snonkakusya sayin sikenem roi.
66018003	Er ḇeḇor kam sinem anggur rmomen farḇuk ḇyena. Waireksya ro supswan sifrur farḇuk kukeri, ma ḇefaḇaḇyan ro supswan sekayan snar syambraḇser rmomen-nafsu ḇyedi ḇa."
66018004	Raimnai yarower mkaren ḇese ro boiyaswa ḇekofen, "Kawasa yesi, mkosasyar! Mkosasyar buri! Mkoso awer sasar ḇyena, ma mkakḇar awer samamyai ḇyedi!
66018005	Snar sasar ḇyena nkamnamnam isof ro nanki, ma Allah iswarepen ḇarḇor ḇeḇor ḇyena.
66018006	Mkomunsu faroi imnis ifrur faro mko kwar; mkomunsu syadi faroi ro roi ḇeḇor kam ifrur kwarna. Mkoser sek ḇyedi kuker aninem ḇepakrek syadi ro anininem sfasos faro mko kwar.
66018007	Mkoḇuk faroi kandera ma marindi nabor namnis baba ḇyedi ma marisen ssḇuk faro mankundi ḇardi. Snar ikofen sawawek faro mankundi, 'Aya ine wairek bin ḇesasoser! Yaḇe kabom ḇa; ma nari yasma marindi ḇa!'
66018008	Snar rarirya, nari ro ras oser monda isma kandera -- dafduf, snefafardun, ma basbiser. Ma nari sikuni kuker for, snar Manseren Allah ḇekukeḇ iya nya papoik ḇeba."
66018009	Waireksya ro supna ḇeso fararur farḇakḇuk ma rmomen bin ani nari skanes mnu ani rofafisu smam for ḇekuniya paw ḇyena nek.
66018010	Nari sores ḇinkwan snar simkak saksma kandera ḇyedi. Sikofen, "Syee, raro ḇefnakḇa mnu ḇesma snonsnon ine -- mnu Babel ḇesambraḇ ḇesyaḇo! Ro ras oser monda samamyai bedi myun marmar aw!"
66018011	Ḇefaḇaḇyan ro supna skanes kako ma smandak snar bin ani, snar snonkaku oso ḇaḇeri nari ḇekoḇes roi ḇefarḇyan sena.
66018012	Osoḇa nari kyoḇes brawen, sarak, mutiara (mustika), ma permata (roi ḇesnai fafirek ḇesisye) sesi; kain lenan (kruḇen ḇepyoper) kako, kain ungu (kruḇen ḇefuk), sutera, ma kain merah padam (kruḇen ḇerik ḇeyafuk); ai ḇeḇor kam kosma famfnomḇa, roi ḇeḇor ro gading (kakyom) ma roi ḇekakur, ro kansai, mankarmomen ma pualam (karui afer ḇepakrek ḇenyaser);
66018013	ai kif ḇemarnden, kefikefi, setagi (roi oso sikuni paw ḇyena nadiref), mur, ma mamboḇo; anggur ma mani, tepung ma fasibu; sapi ma domba, kuda ma kereta, manfamyan ma kankenem snonkaku kako.
66018014	Ḇefarḇaḇyan sya sikofen faro bin ani, "Roi ḇeḇor wamarisen nwa na naisyaḇa kwar, ma marares ḇeḇor kam ma roi ḇepyum bena ndo kwar. Nari wasrowna wer ḇa!"
66018015	Ḇefarḇaḇyan ro mnu ani isof sḇekayan nari sores ḇinkwan, snar simkak kandera ḇekuriya. Nari skanes ma smandak,
66018016	ma sikofen, "Syee, raro ḇefnakḇa ro mnu ḇeḇesnonsnon ine! Indo syun pakaian lenan (sansun ḇepyoper), kain ungu (kruḇen ḇefuk) ma kain merah menyala (kruḇen ḇerik ḇesak); indo ifo kuker karamas brawen, permata (roi ḇesnai fafirek ḇesisye) ma mutiara (mustika)!
66018017	Ḇape ro oras oser monda, kayan ḇyena kam ndoburi kwar!" Nakhoda (manfarasya) kam, ḇesosya, ma ḇefararur ro jawarana, ma mandaswan ro sorensya kam sores ḇinkwan
66018018	ma sar rofafisu smam for ḇekun mnu ani paw ḇyena nekya. Ma sikofen, "Mnu oso imnis mnu ḇeba ineḇa!"
66018019	Inja skokef fafen ro ḇru sena ḇeaḇyair mandak, ma sarḇo skanes, "Syee, mnu ḇeba ine raro ḇyedi ifnakḇa! Kayan ḇyena nafrur fasnonkaku kam ḇena jawarasya ro soren sḇekayan! Ḇape ro oras oser monda, roi ḇeḇor anna ndoburi!"
66018020	Ne, boiyaswa, mkoryaḇ naba snar mnu ani fyarmambriwer! Ne, Allah kawasa ḇyesi, manwawan, ma nabisya, mkoryaḇ naba! Snar Allah ḇyuk samamyai ḇei imnis myunsu rosai ifrur faro mko kwar!
66018021	Raimnai malaikat ḇesambraḇ oso ikanow karui oso -- iba imnis karui ḇeyisdiwer -- ma syoi ḇesoren ma ikofen, "Radine mnu Babel ḇeḇesnonsnon ani nari ḇyeḇeso isof sisrowi werḇa.
66018022	Ma mkaren ḇefnak sonker, ḇedasdisen, ma ḇewuf sonker, ma ḇewuf kḇur, nari neḇerower wer ḇa ro aw! Ma snon ḇefawinananem oso ro manwarwor nari isrowi wer ḇa rodiya, ma rakrok ro roi ḇeyisdiwer nari ḇyeḇerower wer ḇa.
66018023	Snonkaku nari smam padamara ḇena nasnai wer ḇa; ma nari srower munara marisen fakawawin rodia wer ḇa. Ḇefaḇaḇyan besi snonkaku ḇefawi syadi ro supna, ma kuker fawawi rawan bena beankar ersya ro supna!"
66018024	Babel isma samamyai snar ro mnu ani sisma kwar nabisya rik sena, kawasa Allah ḇyesi rik sena -- ma kawasa ḇeḇor rik sena smun ro supna.
66019001	Ḇarpurya yarower roi oso imnis mkaren snonkaku ḇeḇor ḇerok ḇeruran ro boiyaswa ḇekaru, "Haleluya (Sanandik) faro Allah! Allah koḇedi ikada Allah ḇena aski ma koreri, ikada Allah ḇeba syadi ma ḇesma papoikya!
66019002	Ḇaḇemankara ḇyedi inapes ma kyaku! Ḇyuk samamyai faro pelacur yang besar (ḇinfarḇuk ḇeba) ani kuker ḇaḇefarḇuk ḇyena. Allah ḇyuk samamyai kwar faro ḇinfarḇuk ani, ma myun Allah manfamyan ḇyesi."
66019003	Raimnai mkaren snonkaku ḇeḇor ansi skaru wer, "Haleluya (Sanandik) faro Allah! For ḇekun mnu ḇeba ani paw ḇyena nek ḇesya kwar ma namnai ḇa!"
66019004	Ma manfarkin samfur risuru seser rifiak ma roi ḇekenem rifiak ansi skain wepur ma sḇansuba faro Allah ḇekain ro karapesa ḇaḇesasoser ani. Sikofen, "Amin! Haleluya (Sanandik), faro Allah!"
66019005	Raimnai korower mkaren oso ryok ro karapesa ḇaḇesasoser ani ikofen, "Allah manfyan ḇyesi kam, ma kawasa kam -- ḇeba ma kasun -- ḇeḇansuba faro Allah, mkosandik Allah!"
66019006	Posa kwar yarower rakrok oso imnis mkaren fananjur kawasa ḇeḇor kaku; rakrok ḇyedi imnis ḇak ḇemef ḇemaum ma imnis karadu ḇerok ḇeruru. Yarower sikofen, "Sanandik faro Allah! Snar Manseren, Allah koḇedi Ḇepoik syadi ani baboine ḇyewairek.
66019007	Mkorama komarisen ma koryaḇ; mkorama kosandik baba ḇyedi! Snar ras fakawawin Rumkun Domba ryama kwar ma ḇinfakawin ḇyedi fyasos kwar faro wafwofer ḇyedi.
66019008	Sansun ḇepyoper ḇesnaper neḇeḇuk faroi kwar fasyansun." [Sansun ḇepyoper ani kada fararur ḇeḇye Allah kawasa ḇyesi sifrur kwar.]
66019009	Raimnai malaikat ani ikofen maro aya, "Fasepen roi nane: 'Aski faro snonkaku ḇesma fararyor ḇemunara fakawawin Rumkun Domba ani.' " Ḇarpurya malaikat ani ikofen wer, "Wos inekada wos ḇekaku ro Allah."
66019010	Ma yakain wepur ro malaikat ani ḇarpon ḇyedi yamarisen yaḇansuba faroi, ḇape ikofen maro aya, "Bansuba awer! Bansuba faro aya awer, mboi bansuba faro Allah! Snar aya kako manfamyan imnis aw ma imnis naek srar besi ḇeyufepen wos ḇekaku ro Yesus ḇyaryasna!" Snar ḇekofen ḇadir faro nabisya ikada wos ḇekaku Yesus ḇyaryasna.
66019011	Ḇarpurya yamam boiyaswa ḇyeḇeḇas, ma yakmam kuda ḇepyoper oser. Ḇeyekiya snonsnon ḇyedi Ḇesouser ma Ḇekaku. Inapes ro ḇyuk samamyai ro ḇaḇe embroḇ ifrurna.
66019012	Mka ḇyesi simnis for ḇesak ma isaswo wower nabor ro ḇru ḇyedi. Sfas kwar ro baken ḇyedi snonsnon oso; ma mankundi derer monda ifawi snonsnon ani.
66019013	Syatu syansunya ḇyeḇesowen kwar ro rik. Ma sniriḇe "Allah wos ḇyedi."
66019014	Sarar ḇero boiyaswa ssansun sansun ḇepyoper ḇesren ma sek kuda ḇepyopersya ḇo sisoi.
66019015	Sumber ḇesar oso isya ro sḇadon ḇyedi ma kuker sumber ani nari ḇyukfrur kafyo ersya kam, ma nari ḇyesasoser si kuker ankyon mankarmomen. Ma nari ikafos anggur ro moḇ ḇeyisdiwer anggur masasor Allah ḇepoik syadiya.
66019016	Ro syatu ḇyedi ma wesop ḇyedi sfas snonsnon ine, "Wairek robo waireksya, ma Tuan robo tuansya."
66019017	Raimnai yamam malaikat oso dores ro orya bori. Ma kyaru kuker mkaren ḇeba faro mansya kam ḇeroḇ ro farsyos sansorenḇoka, "Mkorama mkofanjur mkoso munara ḇeba Allah ifrurya!
66019018	Mkorama mkan waireksya baken sena, mambrisya baken sena ma mambri ḇemarsya baken sena; mkorama mkan ḇeyek kudasya baken sena kuker kudasya baken sena ma snonkaku kam baken sena, ḇeba ma kasun, manfyan ma ḇemkei!"
66019019	Ḇarpurya yamam aiwan ani, ma waireksya ro supna kuker sarar embroḇ sesi, sfanjur fase embroḇ sisampum ḇeyek ro kuda ḇepyoper ansi, ma sarar embroḇ ḇyesi.
66019020	Ma aiwan ani ḇyeḇefor fnoḇek nabi ḇekakuḇa ḇefrur kwar roi kanandor ro ḇarpon aiwan ani. [Kuker roi kanandor anna aiwan ani dankar snonkaku ḇena aḇyair aiwan ani, ma snonkaku ḇeḇansuba faro amfyanir aiwan ani.] Raimnai aiwan ani ma nabi ḇekakuḇasya sikenem ḇo sisawen si ro soren for ḇesber kuker belerang (roi ḇesak ḇenanyar ḇesam kaku).
66019021	Ma sarar embroḇ sesi sḇeḇemun kuker sumber ḇesasyar ro sḇadon ḇeyek kuda ḇepyoper ani. Ma mansya kako srama ma san aipyokem snonkaku ansi kuker masaḇsoḇ isof sarbor.
66020001	Raimnai kwar yamam malaikat oso isabu ro boiyaswa. Dufepen asyopder munaiḇui -- ma wanka ḇeba oso.
66020002	Raimnai fyorepen korḇen ani, ikak mansar ani, -- isoine Ibiris roḇa Setan, (manfamyan Ibiris) ani ma ḇyewankai isof wampasi wambarek syaran oser.
66020003	Ḇarpurya malaikat ani isawen korḇen ani ḇemunaiḇui, ma syopder der ani ma ryir kakop ḇesisen, insa korḇen ani ḇyeankarkar ersya wer ḇa, rofyor wampasi wambarek syaran oser iḇro ḇaim. Posa kwar nari speri faro fafisu ḇeknampu wer.
66020004	Ma yamam karapesa ḇaḇesasoser nabor, ma snonkaku ḇekain ro karapesa ḇaḇesasoser anna ssḇuk papoik farosi fasawos namuk samamyaiya. Yamam kako rur snonkaku skauk ḇru sena snar sḇesaksi Yesus, ma sḇaryas Allah wos ḇyedi. Snonkaku sinema sakḇansuba maroḇa faro aiwan, roḇa amfyanir ḇyedi kako. Si kako saksma aḇyair ḇaim ro aiwan ani ro andar roḇa ḇramin sena. Sikada sikenem kaḇer wer ma sḇesasoser imnis wairek fnoḇek Kristus rofafisu wampasi wambarek syaran oser.
66020005	Ine kada kaḇakḇok ḇepon ro snonkaku ḇemar si. [Ḇape snonkaku ḇese ḇemarsya sakḇok ḇaim rofafisu wampasi wambarek syaran oser ani.]
66020006	Aski faro snonkaku ḇesma ḇaḇeḇok ḇeso kaḇakḇok ḇepon ine. Marmar ḇeḇesuruya ipok siḇa. Nari sḇeimam faro Allah, ma sḇeimam faro Kristus; ma nari ssḇuk sasoser fnoḇek i ro wampasi wambarek syaran oser.
66020007	Ma wampasi wambarek syaran oser ani isyonde kwar, insape Ibiris ḇyeḇesasyar ro bui,
66020008	ma nari rya ḇyeankarkar ersya ḇekain ro supna ḇesiper, isoine Gog ma Magog (wairek Gog ro sup Magog). Ibiris iryur si fasḇe embroḇ, dandonek sedi iba kaku, imnis barbor karyen ro soren.
66020009	Ma sisasyar ḇesupswan ḇesiper, ma seruren kankain rum Allah kawasa ḇyesi ma mnu Allah iswar ani. Ḇape for isabu ro nanki ma ikun pres si.
66020010	Ḇarpurya Ibiris ḇeḇeankar si ani ḇyeḇeso ḇesoren for ma belerang (roi ḇesak ḇenanyar ḇesam kaku). Isoine moḇ sisawen ḇepon aiwan ma nabi ḇekakuḇa ansuya roya. Nari susma kandera ḇemnai ḇa roḇ meser isof fyoro-fyoro.
66020011	Raimnai kwar yamam karapesa ḇaḇesasoser ḇepyoper ḇeba oso ma ḇekain ro iya. Nanki ma supna napromes ro ḇarpon ḇyedi, isof komamna wer ḇa.
66020012	Ma yamam snonkaku ḇemarsya, ḇeba ma kasun, sores kam ro ḇarpon karapesa ḇaḇesasoser ani. Ma syapna neḇeḇas. Ḇarpurya syap oso ḇese ḇyeḇeḇas, isoine syap kankenemya. Ma rofafisu ani samamyai ssḇuk faro snonkaku ḇemarsya, imnis rosai sifrur kwar siso fasfasepen ro syap anna.
66020013	Raimnai sorenya ḇyefa ḇemar roisya sisasyar. Marmar ma munaiḇui daksasyar ḇemar roisya. Ma sikam sisma samamyai imnis kuker rosai sifrur kwar.
66020014	Ḇarpurya Marmari ma Munaiḇui sisawen suḇe soren for. [Soren for inekada marmar ḇeḇesuruya.]
66020015	Snonkaku sfasepen sisnosna ḇa ro syap kankenemya, sisawen si ro soren for ani.
66021001	Raimnai yamam nanki ḇebabo ma supna ḇebabo. Snar nanki ḇepon ma supna ḇepon nasyonde, ma sorenya ipromes.
66021002	Ma yamam mnu ḇesren ani, isoine Yerusalem ḇebabo, isabu ro boiyaswa ro Allah. Mnu ani ḇyeḇefasos kwar imnis ḇinfakawin oso sḇekaramasi faisrow swa ḇyedi.
66021003	Ma yarower mkaren ro karapesa ḇaḇesasoser ani kyaru naba, "Baboine Allah rum kruḇen ḇyedi isya rofandu snonkakusya! Nari ikenem kuker si, ma sḇekawasa ḇyesi. Nari Allah mankundi isya kuker si ma ḇye Allah faro si.
66021004	Nari ipyos mkarui nakambur mka sena, snar marmarya isyaḇa kwar; sne ḇefafardun, kankanes, roḇa dafduf naisyaḇa kako. Roi ḇeḇor ḇekwar napromes."
66021005	Ma ḇekain ro karapesa ḇaḇesasoser ani, ikofen, "Baboine yafrur nakam fanbabo!" Ikofen maro aya kako, "Fasepen nane, snar wos nane nkaku ma neḇekyare."
66021006	Raimnai ikofen, "Posa kwar! Aya kada ḇeponya ma papupesya; Ayaine Manseren ro Randakya isof ro Papupesya. Mansei ḇembrowsya nari yaḇefa sinem ro war sun ḇeḇuk kankenem; ma nari sḇak royoḇa.
66021007	Snonkaku ḇeḇefaindaya, nari isma roi anna kam ro aya. Nari yaḇe Allah faroi, ma nari ḇyeromawa maro aya.
66021008	Ḇape snonkaku ḇemakakak, ḇekyar ḇa, ḇefrur ayin, ḇemamun, ḇefrur farḇakḇuk, ḇena rawan, ḇeḇansuba faro amfyanir ma ḇeḇeankarkarsya kam, moḇ sedi isoine soren for ma belerang (roi ḇesak ḇenanyar ḇesam kaku), ikada marmar ḇeḇesuruya."
66021009	Ma malaikat oso rofandu malaikat rifik ḇeyuf sek anna ḇefo kuker kandera rifik ḇepupes ani ryama ikofen maro aya ḇo doḇo, "Rwama! Nari yafasna faro aw Ḇinfakawin, isoine Rumkun Domba ani swari."
66021010	Ma Allah Rur ḇyedi ḇyepoik aya, ma malaikat ani dun aya ḇebon ḇekaki oso bori. Fyasna maro aya Yerusalem, mnu ḇesren ani. Mnu ani isabu mufes ro boiyaswa, ro Allah,
66021011	kuker kamayai ma Allah baba ḇyedi. Mnu ani idameser imnis karui permata (karui ḇesnai fafirek ḇesisye), imnis karui baiduri pandan (karui ḇerumek ḇesnai fafirek ḇesnaper), ḇesren imnis kristal (fanin ḇesren).
66021012	Ayar karui ḇeyarwareki, ikaki ma iḇam, kuker kedwai ḇeba samfur seser risuru ma malaikat samfur seser risuru siwaren na. Ro kedwai ḇeba anna sfas snonsnon keret samfur seser risuru ro er Israel.
66021013	Kedwai ḇeba rikior nfasna ḇeḇar oser-oser. Roḇar wamurem kedwai rikior, roḇar wambraw kedwai rikior, roḇar wambrur kedwai rikior, ma roḇar wambarek kedwai rikior.
66021014	Mnu ani ayar karui ḇyedi sḇawesi robo araref karui samfur seser risuru. Ro karui araref anna sfas snonsnon manwawan samfur seser risuru ro Rumkun Domba ani.
66021015	Malaikat ḇeyawawos kuker aya ani nya ankyon warnkyara ro brawen, faḇyuk ḇewarnkyara mnu ani, kedwai ḇeba ḇyena ma ayar karui ḇyena.
66021016	Mnu ani ḇyedopir rifiak -- kawanwanya imnis kuker aḇaḇamya. Ma malaikat ani ḇyewarnkyara mnu ani kuker ankyon warnkyara ḇyedi; ma kawanwanya kilometer syaran risuru utin rifiak; aḇaḇam ma kakakiya imnis kawanwanya.
66021017	Rofafisu malaikat ani ḇyewarnkyara ayar karui ḇyena, kakaki ayar ani ḇyemeter samfur riwonem. Warnkyara malaikat ani ḇyukḇewarnkyaraya ikada warnkyara ro snonkaku.
66021018	Ayar karui ro mnu ani ḇyeḇefrur ro karui baiduri pandan (karui ḇerumek ḇesnaper) ma mnu ani ḇardi ro brawen ḇekaku, isren imnis fanin.
66021019	Araref karui ro mnu ani sḇekaramasi kuker karui permata (karui ḇesnai fafirek ḇesisye) nabor. Araref karui ḇepon sifruri ro karui baiduri pandan (karui ḇerumek ḇesnaper), ḇeḇesuruya ro karui nilam (karui ḇesnai fafirek ḇeramen), ḇeḇekiorya ro karui yakut (karui ḇesnai fafirek ḇerumek), ḇeḇefiakya ro karui zamrud (karui ḇesnai fafirek ḇerumek ḇeḇemaeja kaku),
66021020	ḇeḇerimya ro karui baiduri sepah (karui ḇepyoper ma ḇesasyek ḇesnai rakrik), ḇeḇewonemya ro karui delima (karui ḇesnai fafirek ḇerik), ḇeḇefikya ro karui ratna cempaka (karui ḇesnai fafirek ḇenar ḇebrawen), ḇeḇewarya ro karui pirus (karui ḇesnai fafirek ḇerumek ḇeramen), ḇeḇesiwya ro karui topas (karui ḇenanyar ḇeḇemaeja), ḇeḇesamfurya ro karui krisopras (karui ḇesnai fafirek ḇerumek ḇesasyek), ḇeḇesamfur seser oserya ro karui lazuardi (karui ḇesnai fafirek ḇeramen), ma ḇeḇesamfur seser risuruya ro karui kecubung (karui ḇesnai fafirek ḇefuk).
66021021	Kedwai ḇeba samfur seser risuru ḇyena nasma mutiara (mustika) samfur seser risuru; kedwai oser-oser sifruri ro mustika oser. Nyan mor ro mnu ani sifruri ro brawen ḇekaku, imnis fanin ḇesnaper.
66021022	Yamam Allah Rum ḇyedi ro mnu ani ḇa, snar Allah mankundi ḇeḇe Rum Allah, Allah Ḇepoik syadi, ma Rumkun Domba ani.
66021023	Mnu ani ḇyefandun ori sananai ḇyedi ḇa roḇa paikya snar Allah baba ḇyedi ḇyeisnai yari, ma Rumkun Domba ani kada padamara ḇyedi.
66021024	Ma nari ersya ro supna simbran ro isna ḇyedi, ma nari waireksya kako ssun ḇaḇekayan sena ḇemnu ani.
66021025	Kedwai ḇeba anna ro mnu ani nari neḇeseḇen ro ras ḇesiper; nari sken naba, snar roḇ isya rodiwa ḇa.
66021026	Ḇaḇebaba ma ḇaḇekayan ro ersya nari ssun naḇe mnu ani.
66021027	Ḇape snonkaku ḇefrur roi ḇeyarwarem, ma ḇeḇeankarkar ssḇuk fasaksun ḇa -- rosai ḇemamas, sun naḇaḇeri fansun ro dori. Mboi ḇesun ro mnu ani, derer snonkaku snonsnon sena neḇefas ro syap Rumkun Domba ani, isoine syap kankenemya.
66022001	Malaikat ani fyasna maro aya kako, war ḇesnaper imnis kristal (fanin ḇesren); war kankenem rirya. War ani idaf ro Allah karapesa ḇaḇesasoser ḇyedi ma ro Rumkun Domba ani,
66022002	ipdef ḇenyan morya faduri ro mnu ani. Ro war andir ani, ḇanḇarya ai knam kankenemna naisya, namarem ḇesamfur seser risuru ro wampasi wambarek oser, isoine paik oser namarem ḇeoser. Ram ḇyena ssḇuk nafrur ersya fasiprei.
66022003	Ro mnu ani kosma roi osoḇa kako ḇesma fras ro Allah. Allah karapesa ḇaḇesasoser ḇyedi ma Rumkun Domba ani nari naisya ro mnu ani. Allah manfamyan ḇyesi sḇeari faro Allah
66022004	ma nari smam ḇarpon ḇyedi. Allah snonsnon ḇyedi nari ḇyeḇefas ro andar sena.
66022005	Nari sfandun padamara roḇa ori sananai ḇyediḇa, -- snar roḇ isyaḇa kwar, mboi Manseren Allah mankundi nari isnai si. Ma nari sḇesasoser imnis wairek isof fyoro-fyoro.
66022006	Raimnai malaikat ani ikofen maro aya, "Wawos nane nkaku ma neḇekyar. Manseren Allah ḇeḇuk Rur ḇyedi faro nabisya, iwan malaikat ḇyedi kwar fafyasna faro manwawan ḇyesi rosai nari fyoroḇa ḇeramana."
66022007	"Waswarepen nane!" Yesus ikofen. "Fyoroḇa nari yarama wer. Fainda faro snonkaku ḇeswarepen wos ḇararyar ro syap inesya!"
66022008	Ma aya, Yohanes, ḇerower ma ḇemam roi nane kam kwar. Yarower ma yamam posa kwar, yakain wepur ro ḇarpon malaikat ḇefasna nakamya maro aya, ma yamarisen yaḇansuba faroi,
66022009	ḇape ikofen maro aya, "Bansuba awer! Bansuba maro aya awer! Bansuba faro Allah kada! Snar aya kako manfamyan imnis aw, ma imnis naek srar besi nabisya ma snonkaku kam ḇeswarepen farkarkor ro syap ine!"
66022010	Ma ikofen wer, "Bekankunes awer wos ḇararyar ro syap ine, snar fafisuya fyanam kwar fa roi nane kam nari ndarirya.
66022011	Snonkaku ḇeḇarḇor, iḇye ifrur pdef ḇarḇor; snonkaku ḇemamas, iḇye ifrur mamas mankundi; snonkaku ḇeso Allah marisen ḇyedi iso pdef Allah marisen ḇyedi, ma snonkaku ḇekenem faro Allah, ikenem pdef faro Allah kada."
66022012	"Waswarepen ine!" Yesus ikofen, "Fyoroḇa nari yarama wer ma yun sasuref fayakmunsu faro snonkaku oser-oser imnis rosai ifrur kwarya.
66022013	Ayai ḇeponya ma ḇepupesya; aya Manseren ro Randakya isof ro Papupesya."
66022014	Aski faro snonkaku ḇepap syatu ḇyedi isof isren. Sikada nari san bon ro ai knam kankenem ma simbran ma ssun ro mnu ani ro kedwai ḇebaya.
66022015	Ḇape snonkaku ḇefrur ayin, ḇena rawan, ḇefrur ker farḇakḇuk, ḇemamun, ḇeḇansuba faro karwar ma ḇeḇeankarkarsya, iḇye ro wos ma kuker fararur, sine kam moḇ seja isya ro mnuya ḇandiri.
66022016	"Aya, Yesus, yafarem malaikat ayedi faro mko kwar insa ḇyaryas roi nane faro fandun jemaatna. Aya ine yaḇe ḇarpur ro Daud; aya kum wamurem ḇesna ani."
66022017	Allah Rur ḇyedi ma Ḇinfakawin ikofen, "Rwama!" Mansei ḇerower i kako ikofen, "Rwama!" Mansei ḇembrow, ryama kada! Ma mansei ḇemarisen, dun war ḇeḇuk kankenem ani waworek monda!
66022018	Faro snonkaku oser-oser ḇerower wos ḇararyar ro syap ine, aya, Yohanes, ḇeḇuk swarepen ine: Snonkaku ḇepam syadi roi oso ro wos ḇararyar ine, samamyai snonkaku ani kako nari Allah pyam syadi faroi kanderana sfas ro syap ine.
66022019	Ma snonkaku ḇekaruk roi oso ro wos ḇararyar ine, mun ḇyedi sfas ro syap ine nari Allah kyaruki kako -- isoine mun ro ai knam kankenemya ma ro mnu ḇesren ani.
66022020	I ḇeḇuk ḇaryas ḇeḇor nane kam i kofen, "Kaku, nari yarama fasaw!" Kaku! Rwamuma, o Manseren Yesus!
66022021	Saswar ma aski ro Manseren Yesus kyainus mko kam kada! Amin.
