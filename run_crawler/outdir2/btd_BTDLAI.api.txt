40001001	Bagèen ngo tarombo Jesus Kristus pinempar si Daud. Mungkah bai si Abraham nai bagèen mo gerar-gerar ibas tarombo i:
40001002	si Abraham, si Isak si Jakob, si Juda bak kaka-anggina, si Peres bak si Zerah (inang kalak i mergerar si Tamar), si Hezron, si Ram, si Aminadab, si Nahason, si Salmon, si Boas (inangna imo si Rahab), si Obed (inangna imo si Rut), si Isai, dekket Raja Daud.
40001006	(6b)Tikan si Daud nai soh mi tikki bangsa Israel ibuang mi Babel tersurat mo begèen: si Salomo (inangna imo sinibages si Uria), si Rehabeam, si Abia, si Asa, si Josafat, si Joram, si Usia, si Jotam, si Ahas, si Hizkia, si Manasye, si Amon, si Josia, si Jekhonya dekket dèdah-dèdahenna.
40001012	Mungkah tikan bangsa Israel nai ibuang soh mi tikki pertubuh Jesus tersurat ngo gerar-gerar tarombo idi bagèen: si Jekhonya, si Sealtiel, si Zerubabel, si Abihud, si Elyakim, si Azur, si Zadok, si Akhim, si Eliud, si Eleazar, si Matan, si Jakob, si Josep sinibalè si Maria. Janah si Maria mo menubuhken Jesus simergerarken Raja Sipaluah siniperbagah-bagah Dèbata.
40001017	Mulai bai si Abraham nai soh mi si Daud, sipuluh empat cundut, bai si Daud nai soh mi kalak Israel ibuang mi Babel, sipuluh empat cundut ma. Nai i sidi nai soh mi pertubuh Raja Sipaluah i, tong ma ngo sipuluh empat cundut.
40001018	Bagèen ngo tersèngèt pertubuh Jesus Kristus: Ukum inangNa si Maria, imo ranto si Josep. Tapi sinderrang makdèng jejap kalak idi, merkitè kuasa Tendi ni Dèbata, berrat-berrat rumah mo si Maria.
40001019	Ukum si Josep rantona i, sada kalak mengulaken bennar ngo. Jadi naing isangsangi mo rantona si Maria i, janah ulang pella ibettoh dèba asa ulang mèla si Maria idi, i jelma nterrem.
40001020	Tikan bagidi perukuren si Josep, datang mo nipina. Ibas nipina idi iidah mo sada kalak malaèkat, mendokken tabasa, "Alè Josep, pinempar si Daud, ulang kono mbiar jejap dekket si Maria, karna ukum anak sini dagingna (sinikandongenna) idi, bai Tendi Dèbata nai ngo idi.
40001021	Menubuhken sada anak mo ia, janah Jesus mo baing gerarna, kerna naing paluahenNa mo bangsaNa ibas dosa-dosana nai."
40001022	Masa pè karinana idi, asa saut ngo sinidokken Tuhan merkitè nabiNa bagèen,
40001023	"Berrat-berrat rumah mo sada simerbaju janah menubuhken sada dukak daholi, baingenna mo gerarna Immanuel." (Lapaten Immanuel kata Heber imo denganta Dèbata).
40001024	Terengnget kessa si Josep, iuèi mo sinidokken malaèkat i tabasa. Jejap mo ia dekket si Maria.
40001025	Tapi sidekkah si Maria makdèng menubuhken anak i, oda campur si Josep dekket si Maria. Janah tubuh kessa anak idi, ibaing si Josep mo gerarNa Jesus.
40002001	Ukum kuta bekkas Jesus tubuh imo kuta Betlehem i nageri Juda, tikan si Herodes Raja i sidi. Sinderrang nai roh mo mi Jerusalem kalak sipandè bintang i kebincaren nai, kuso-kuso,
40002002	"Idikè ngo anak sirimbaru tubuh idi, sinaing gabè raja kalak Jahudi? Enggo kuidah kami bintangNa i kebincaren janah roh ngo kami naing mersembah tabasa".
40002003	Idengkoh si Herodes kessa kata i, tersengget kalohon mo ia bagi ma karina jelma silot i Jerusalem.
40002004	Idokken mo pulung karina imam ekuten dekket guru-guru Agama Jahudi, ikusoken mo taba kalak idi, "Idikè ngo bekkas tubuh Raja Sipaluah i, siniperbagah-bagah Dèbata?"
40002005	Ialoi kalak idi mo, "I Betlehem si ni nageri Juda ngo, ai bagèen ngo isuratken nabi,
40002006	'Ukum kono alè Betlehem si ni Juda kètèksu ngo ko nemmuken mertimbangken karina kuta silot i Juda. Kerna bamu nai ngo naing roh sada kalak raja, sinaing menggem-gemi Israel bangsangKu.' "
40002007	Enggo kessa ibettoh si Herodes, idilo mo sipandè bintang i kebincaren i nai merkitè kosik. Ikuso mo kalak i, ndigan ngo tuhu mulai idah kalak i bintang i.
40002008	Nai ipasulak mo kalak i laus mi Betlehem merkitè tennah bagèen, "Laus mo kènè, pemanat kènè mo Anak idi. Mula enggo jumpa kènè Ia, bagahken kènè mo bangku asa laus ma dekket aku mersembah baNa."
40002009	Nai laus mo kalak idi. I tengah ndalan, iidah kalak i nola mo bintang i, imo bintang siniidah kalak i tikanna i kebincaren. Merdalan ngo bintang idi i lebbè kalak i, nai kom mo i babo bekkas Anak idi.
40002010	Soh mo lolona kalak idi mengidah bintang i.
40002011	Mbengket mo kalak idi mi bages i, janah idah kalak i mo Anak i dekket inangNa si Maria. Nai isembah kalak idi mo Anak i, enggo kessa i ibuka kalak i mo perbekasen hartana janah ipèlèken mo taba anak idi emmas, kemènjen, dekket minak mur mahan persembahenna.
40002012	Tikan lako balik kalak i mi kutana, oda nèngè arap dalanna idi kin kalak i, karna enggo ipesèngèt Dèbata kalak idi ipas nipina, asa ulang nèngè pella balik mendahi si Herodes.
40002013	Enggo kessa laus sipandè bintang i, iidah si Josep mo sada malaèkat ibas nipina, nina malaèkat i mo, "Kèkè mo kono, embah mo Anak idi dekket inangNa mbungkas mi Mesir. I sidi mo kènè merian pèma roh nola ranangku bamu, ai iletlet si Herodes ngo Anak idi naing ibunuh".
40002014	Nai kèkè mo si Josep, iembah mo Anak i dekket inangNa mbungkas mi Mesir bernginna idi.
40002015	Merian i Mesir mo kalak i soh mi matè si Herodes. Saut mo sinidokken Tuhan i merkitè nabiNa, "I Mesir nai ngo Kudilo AnakKi".
40002016	Ibettoh si Herodes kessa enggo iakkali sipandè bintang idi ia, mellaga kalohon mo ia. Iperèntahken mo, kennah bunuhen nasa anak daholi simerumur dua tahun mi terruh,, i kuta Betlehem dekket i sikulilingna, ai bagi ngo cocok perndekkahna ibettoh bai sipandè bintang i nai.
40002017	Merkitè bagidi, saut mo sinidokken Nabi Jeremia, bagèen,
40002018	"Terdengkoh ngo sora derru-derru i kuta Rama, itangisi si Rahel ngo dukak-dukakna, oda terrapoon nèngè kalak i, ai enggo matè karina dukakna".
40002019	Enggo kessa matè si Herodes, iidah si Josep mo i Mesir sada kalak Malaèkat ibas nipina.
40002020	Idokken Malaèkat i mo tabasa, "Kèkè mo kono, embah mo Anak idi dekket inangna balik mi Israel, ai enggo matè kalak sinaing memunuh Anak i".
40002021	Nai kèkè mo si Josep, iembah mo Anak i dekket si Maria balik mi Israel.
40002022	Tapi ibettoh si Josep kessa, si Arkelaus anak si Herodes ngo mbangkit raja gancih bapana si Herodes mengerajai Juda, gabè mbiar mo si Josep balik mi sidi. Enggo kin ma ngo ipesèngèt Tuhan i ia ibas nipina terèngèt idi, gabè mi Galilea mo ia laus.
40002023	Merian i kuta Nazaret mo ia. Merkitè bagidi, saut mo sinidokken nabi-nabi bagèen, "Idokken dèba mo ia kalak Nazaret".
40003001	Sinderrangna i roh mo si Johanes Peridiken mi padang gurun Juda janah mulai merjamita nina mo,
40003002	"Tobat mo kènè ibas dosa-dosa ndènè nai, kerna ndor nèngè mo roh pemerèntahen Dèbata."
40003003	Si Johanes èn mo sinidokken Nabi Jesaya ibas ranana, "Sora tenggo-tenggo i padang gurun pelias kènè dalan bai Tuhan i, pedèas kènè mo dalan sidalanenNa i."
40003004	Ukum pakkèen si Johanes, bukbuk unto ngo. Pementingna koling-koling, panganna balang dekket tenggoli rambah.
40003005	Nterrem ngo roh jelma i Jerusalem nai, i suberri Juda nai dekket kuta si lot i kacimbang lambung Laè Jordan, merrohen mendahi si Jonanes.
40003006	Iperketuhu kalak i ngo dosa-dosana, nai iperidi si Johanes mo kalak idi i Laè Jordan.
40003007	Merrohen ma mo mèduk kalak Parisè bak Sadusè p'mendahi si Johanes lako iperidi. Tikan iidah si Johanes kalak idi merrohen, nina mo taba kalak i, "Kènè alè jelma jahat! Isè ngo mendokken taba kènè ndorok maluah tarap hukum Dèbata sinaing roh?
40003008	Tuduhken mo ibas ulaen ndènè, magahken enggo tobat kènè ibas dosa-dosa ndènè nai.
40003009	Ulang mo dok atè ndènè ndorok gabè maluah kènè pellin mendokken, si Abraham ngo empung nami. Bettoh kènè mo, i batu èn nai pè ndorok ngo ibaing Dèbata gabè pinempar si Abraham.
40003010	Enggo mo ampè takkè i babo daling, lako menabah kayu siso merbuahken merandal janah iporoni mi api.
40003011	Kuperidi ngo kènè merkitè laè magahken enggo tobat kènè ibas dosa-dosa ndènè nai. Tapi roh nèngè mo Ia, iperidi mo kènè dekket tendi Dèbata bak api. Belgahen ngo ia asa aku. Salang merembah cipatuNa sambing pè oda dèng ndorok aku.
40003012	I tanganNa ngo ndèru lako menapi, itapi ngo nasa pagè sampè mbersih. Nasa pagè mberras, ipepulung mo mi kebben, tapi ukum ronci dekket apa-apa, itutung ngo mi api siso ndorok mèntep."
40003013	Sinderrangna i laus mo Jesus i Galilea nai mi Laè Jordan. Idapetken mo si Johanes janah idokken mo asa iperidi si Johanes Ia.
40003014	Tapi icuba si Johanes ngo menulak pengidoen i. Nina si Johanes mo tabaSa, "Aku ngo nemmu iperidi Kono. Keppèken roh nola Kono mendahi aku."
40003015	Tapi nina Jesus mo, "Bagi mo lebbè ukum bagèndari. Ai merkitè bagidi enggo sibahanken nasa sinipergeddo Dèbata." Nai iperidi si Johanes mo Jesus.
40003016	Enggo kessa iperidi, karuar mo Jesus i laè idi nai. Mènter sintempu mo mbuka langit, iidah Jesus mo Tendi Simbadia susur bagè ndarapati, mi baboNa.
40003017	Nai terdengkoh mo Dèbata mendokken, "Èn ngo AnakKu siKukekelengi idi, ngkelleng ngo atèngKu midahsa." Ms. 22:2; Ps. 2:7; Jes. 42:1; Mat. 12:18, 17:5; Mrk. 1:11; Luk. 9:35*
40004001	Enggo kessa i, iarahken Tendi Simbadia mo Jesus mi kelongoon asa iunjuni sibolis.
40004002	Oda mangan Jesus empatpuluh ari empatpuluh berngin dekkahna. Nai melèhè mo iakap.
40004003	Roh mo sibolis mengunjunisa, "Mula Anak Dèbata ngo kono, dokken mo batu-batu èn gabè roti."
40004004	Ialoi Jesus mo, lot ngo tersurat ibas bukku, "Oda ngo ndorok ngelluh jelma i ibaing roti sambing, tapi kumarna kata ni Dèbata ngo."
40004005	Enggo kessa bagidi, iarahken sibolis i mo Jesus mi Jerusalem mi babo bungkulen Bages Dèbata.
40004006	Nai idokken sibolis i mo tabaSa, "Mula Anak Dèbata ngo kono, dabuhken mo dirimu mi terruh; ai tersurat ngo i bukku simabadia i bagèen, 'Ipasulak Dèbata ngo malaèkat-malaèkatNa menjaga Kono, janah itatang ngo Kono asa ulang tertuktuk nèhèmu mi batu.' "
40004007	Ialoi Jesus mo, "Tersurat ngo ibas Bukku Simbadia idi bagèen, 'Ulang iunjuni kono Tuhan Dèbatamu.' "
40004008	Nai iarahken Sibolis i nola ma mo Jesus mi sada delleng ndates kalohon, ituduhken Sibolis i mo i sidi karinana kerajaen dunia èn dekket karina kinibèakna.
40004009	Nai idokken Sibolis i mo mbang Jesus, "Karinana idi kuberrèken baMu, mula isembah kono aku."
40004010	Ialoi Jesus mo, "Laus mo ko Bolis, tersurat ngo ibas Bukku Simbadia i: Tuhan Dèbatamu ngo sisembahenmu, pellinSa ngo kessa siuèenmu."
40004011	Ujungna laus mo Sibolis idi, nai roh mo Malaèkat-malaèkat mendahisa.
40004012	Tikan idengkoh Jesus beritana, enggo ikurung si Johanes i Galilea.
40004013	Itadingken mo Nazaret, lako merrian i Kapernaum. Imo i biding tao Galilea i nageri Zebulon dekket Naptali.
40004014	Kumarna bagidi, saut mo sinidokken Nabi Jesaya bagèen:
40004015	"Tanoh Zebulon dekket Naptali, dalan lako mi laut, i kèparen Laè Jordan, Galilea siso masuk tanoh Jahudi,
40004016	kalak sinibagessen kegellapen, mengidah cuhaya mbellen enggo mbincar mataniari taba kalak sinilenggemmen kematèen!"
40004017	Mungkah i sidi nai mo Jesus menjamitaken, "Tobat mo ibas dosa-dosa ndènè nai, ai memerèntah nèngè mo Dèbata bagè Raja."
40004018	Tikan merdalan-dalan Jesus i biding Tao Galilea, iidah mo dua kalak sibeltek perikan, imo si Simon (igerari ma Petrus) dekket anggina si Andreas. Tupung menjala ngo kalak idi, ai perikan ngo kalak i.
40004019	Idokken Jesus mo taba kalak i, "Ekutken mo Aku, asa Kuajari kènè menjala jelma."
40004020	Nai mènter itadingken kalak i sidua mo jalana idi janah ièkutken mo Jesus.
40004021	Iterusken Jesus mo merdalan, nai iidah nola ma mo dua kalak sibeltek sidèbanna, imo si Jakobus dekket si Johanes, imo dukak-dukak si Zebedeus ibagessen bungkina ngo kalak i rebbak dekket bapana peliasken jala. Idiloi Jesus nola ma mo kalak idi.
40004022	Mènter itadingken kalak i mo bungkina dekket bapana lako mengèkutken Jesus.
40004023	Ikulilingi Jesus mo nageri Galilea i. Mengajari mo Ia i bages perguruen janah memagahken Sukuten Keluahen, imo Kerajaen Dèbata. Ipemalum ngo simersakit dekket simertikas.
40004024	Tersaar ngo berita Jesus terèngèt Jesus idi i suberri nageri Siria, sanga ngo nterrem kalak merrohen mendahiSa. Iembah kalak idi ngo kalak simenggong matcam bagè sakit, dekket simenggong mermatcam bagè kesusahen; kalak sinisellapen tendi jahat, si solpetten, bagi ma dekket nitempuk sigading, ipemalum Jesus ngo karinana.
40004025	Soh mo buèna kalak simengèkutken Jesus tikanna i, lot mo i dèba i Galilea nai, dèba i Sipuluh Kuta nai, dèba i Jerusalem nai, bagi ma i Juda nai, janah lot ma ngo dèba i kèparen laè Jordan nai.
40005001	Tikan itengngen Jesus jelma mbellang i, merrohen mo simengèkutkensa tabasa.
40005002	Nai ipungkah mo mengajari kalak idi:
40005003	"Sayur ntua ngo kalak simengakap dirina oda mergegoh janah mengharap pellin bai Tuhan sambing; ai kalak i ngo masuk mi Kerajaen Dèbata.
40005004	Sayur ntua ngo kalak sibonek atè, ai iapoi Dèbata mo kalak i.
40005005	Sayur ntua ngo kalak sincerrep merukur, ai jaloen kalak i mo siniperbagah Dèbata.
40005006	Sayur ntua mo kalak nteddoh mengulaken lemmo atè Dèbata, ai pebessuren Dèbata mo kalak idi.
40005007	Sayur ntua ngo kalak simerkelleng atè midah kalak sidèbaan, ai ikekelengi Dèbata ngo kalak idi.
40005008	Sayur ntua ngo kalak simpanting merukur, ai idahen kalak i ngo Dèbata.
40005009	Sayur ntua ngo kalak simemaing damè i tengngah jelma nterrem ai duka-dukak ni Dèbata ngo kalak i.
40005010	Sayur ntua ngo kalak simenggong simbernit, kumarna mengulaken lemmo atè Dèbata, ai kalak idi ngo masuk mi Kerajaen Dèbata.
40005011	Sayur ntua mo kènè, mula irèhèi janah iletlet dèba kènè janah icemburu kumarna mengèkutken Aku.
40005012	Bagi ngo ibaing kalak idi taba nabi-nabi i lebbènken ndènè pè. Lolo janah mersampang atè mo kènè, ai jaloon ndènè ngo upah ndènè mbelgah kalohon bai Dèbata nai."
40005013	"Kènè ngo sira dunia èn. Mula gabè ndèngap sira idi, kadè mo bakinen asa gabè masin mengolihi? Ipatakken mo i janah ideddoh-deddohi dèba.
40005014	Kènè ngo cuhaya dunia èn. Oda terboniken kuta si ni babo delleng.
40005015	Oda madun kalak menungkupi lampu sinilakatenna dekket kendang. Tapi mi babo perpelitaan ngo tupèh ibaing, asa icuhayai lampu idi nasa jelma silot i bages i.
40005016	Kennah bagi ma mo cuhaya ndènè merbindella i lebbè jelma nterrem, asa idah kalak i pemahan ndènè simerandal idi, nai ipoji mo Bapa ndènè ni sorga i."
40005017	"Ulang mo dok atè ndènè roh Aku lako mematei hatoren agama Jahudi siniajarken si Musa dekket nabi-nabi. Roh Aku oda ngo lako mematei, tapi lako petettahken ngo.
40005018	Èngèt kènè mo! Sidekkah lot dèng langit dekket tanoh èn, sada titik barang sada nggurat kettek pè ibas hatoren-hatoren idi oda ipitakken, mula makdèng ipesaut karinana.
40005019	Kumarnana i, barang isè mengelausken tah apaina pè i bas puhpuh idi nai, tah pè sikètèkna, janah memmedahken taba sidèbaan memaing bagidi ma, kalak sibagidi mo sikètèkna i ibas ummat Dèbata. Tapi barang isè pedalanken puhpuh idi janah memmedahken taba sidèban asa iulaken, kalak sibagidi mo simbelgahna i Kerajaen Dèbata.
40005020	Èngèt kènè mo: Oda ndorok kènè gabè ummat Dèbata, mula mak lot kesurungen ndènè bai guru-guru Agama dekket Parisè nai, terrèngèt menguèi lemmo atè Dèbata."
40005021	"Ibettoh kènè ngo, lot peddah taba empungta bagèen: Ulang memmunuh; barang isè memmunuh, kennah irungguken ngo ia.
40005022	Tapi bagèndari Aku mendokken taba kènè, barang isè melaga taba sidèbaan, kennah irungguken ngo ia; janah barang isè mengurat-ngurati sidèbaan, kennah irungguken i runggu Agama. Nai, barang isè mendokken taba sidèbaan, 'Lengngah' kennah idabuh ngo ia mi api narakka.
40005023	Kerna nai, mula lot sakalak ibas kènè nai tupung memèlèken pèlèen taba Dèbata, keppè terrèngèt mo ia lot kalak simerncio atè bana,
40005024	itadingken mo lebbè pèlèenna idi, laus mo ia lebbè merdamè dekketsa. Nai pè asa molih nola ia lako memmèlèken pèlèenna i taba Dèbata.
40005025	Tah bakunè lot kalak mengaduken kènè taba penghukum, merdamè mo kènè dekketsa, sinderrang lot dèng tikki janah makdèng soh mendahi penghukum i. Mula oda, ipessoh kalak idi mo kènè taba hakim, nai isohken hakim i mo kènè mendahi Polisi. Nai ikurungken polisi idi mo kènè.
40005026	Èngèt kènè mo èn: Oda ndorok karuar kènè i kurungen idi nai, ukum makdèng tupa karinana utang ndènè i."
40005027	"Ibettoh kènè ngo lot peddah bagèen: Ulang kono merlangkah julu meddem.
40005028	Bagèndari Aku mendokken taba kènè: barang isè menengen daberru janah tergerrek ukurna lako merlangkah pilit, enggo merlangkah julu meddem kalak sibagidi taba daberru idi ibagessen ukurna.
40005029	Mula matamu kamuhun i ngo memmaing kono merdosa, polditken mo i janah pitakken, lotin mo kènè kembalangen dèba sindihi dagingmu idi daripada bolet dagingmu i ibuang mi narakka.
40005030	Mula tanganmu kamuhun memmaing kono merdosa, gettap janah ambongken mo i, lotiin mo kono mak mertangan serrap daripada bolet badanmu idi masuk mi narakka."
40005031	"Lot ma ngo peddah bagèen: barang isè menirangken sinibagesna, kennah iberèken ngo surat sirang bana.
40005032	Tapi bagèndari Aku mendokken taba kènè: barang isè menirangken sinibagesna, keppèken oda ngo merlangkah julu meddem sinibagesna idi, i nola sebabna asa gabè merlangkah julu meddem sinibagesna idi mula sijahè nola. Janah barang isè mengkabini daberru sinisirangken i, merlangkah julu meddem ngo."
40005033	"Ibettoh kènè ma ngo peddah mi empungta bagèen: ulang kènè mengosè bulaban. Barang kadè sienggo ibulabanken kènè i hadeppen Dèbata, kennah ngo ulaken.
40005034	Bagèndari Aku mendokken taba kènè: Ulang mo kènè merbulaban. Ulang ma mo merbulaban mi langit i, karna bekkas Dèbata ngo langit idi.
40005035	Barang pè mi tanoh èn, kerna alas nèhèNa ngo tanoh èn; barang pè mi Jerusalem, karna kuta raja aur ngo idi.
40005036	Ulang mo merbulaban mi babontakalmu, kerna oda ndorok ko memaing bukmu idi mbulan barang mbèrèng giam sirambar pè.
40005037	Dokken mo uè barang oda, mula lebbih isidi nai, bai sibolis nai ngo rohna i."
40005038	"Ibettoh kènè ngo peddah bagèen: mata ngo abul mata, èpen ngo abul èpen.
40005039	Tapi bagèndari Kudokken mo bai ndènè: ulang mo balesken kènè siso mendè taba kalak simaing siso mendè i. Tapi mula iparap kalak kurummu kamuhun, berrèken mo dekket kurummu kambirang.
40005040	Janah mula iaduken kalak kè mi hakim mengido bajumu berrèken mo bana dekket inang bajumu.
40005041	Mula lot sada kalak perkuasa memaksa kènè asa ipersan embahen sabatu daohna, persan mo soh dua batu.
40005042	Mula ipido dèba bamu nai barang kadè, berrèken mo bana. Ulang mo itulak kono, kalak sinaing menginjam barang kadè bamu nai."
40005043	"Ibettoh kènè ma ngo peddah bagèen: kekelengi mo denganmi janah kecegoken musuhmu.
40005044	Tapi bagèndari Aku mendokken bai ndènè: kekelengi mo musuhmu, janah sodipken kènè mo kalak sipepersuk-persukken kènè,
40005045	asa gabè anak Bapa ndènè sini sorga i kènè. Kerna ipebincar Dèbata ngo mataniari taba kalak bennar dekket taba kalak jahat pè. Iberrè ngo udan taba kalak simemaing bennar dekket simemaing jahat pè.
40005046	Ai mula pellin kalak simengkekelengi kènè sambing ngo ikekelengi kènè, kadè mo pella balessen Dèbata sinibaing ndènè i? Otang kalak simenunggu belasting pè bagi ngo ibaing?
40005047	Mula pellin taba denganmu sambing ngo kessa kènè mertabi, kadè mo kelebihenna? Kalak siso menandai Dèbata pè bagi ngo ibaing.
40005048	Selloh ngo Bapa ndènè sini Sorga i mengkekelengi karina jelma. Kènè pè kennah bagidi ma ngo."
40006001	"Èngèt mo ulang kènè mengulaken hatoren Agama ndènè i hadeppen sinterrem, pellin asa iidah dèba sambing, mula bagi ngo ibaing kènè, oda ngo iberrè Bapa ndènè si ni sorga idi upah ndènè.
40006002	Mula iberrè kènè cudekkah taba kalak sincoor, ulang pella ibettoh dèba, bagè pemaing kalak perbuah ringadar. Perulaan ni kalak i simemaing bagidi i garèja dekket i dalan mbelgah asa ipoji kalak ia. Èngèt mo enggo ijalo kalak idi upahna merkitè bagidi.
40006003	Tapi ukum kènè, mula iberrèken kènè cudekkah ndènè sipsip mo iberèken, ulang lot mettohsa.
40006004	Selloh ngo sinibaingmu idi, oda pella ibettoh barang isè pè, ai ibettoh Bapa ndènè si ni sorga i ngo idi, janah iberèken mo upah bamu."
40006005	Mula mersodip kènè ulang mo bagè pemaing kalak sipekulah-kulahken. Ai ngkasah ngo kalak i mersodip ninganna cènder i bekkas persodipen dekket i sirpang dalan asa idah dèba. Èngèt mo, enggo ijalo kalak idi upahna.
40006006	Tapi mula mersodip kènè mi bilik mo kènè laus, gerruk kènè mo pèntu i, nai mersodip mo kènè taba Bapa ndènè siso teridah i, ai iidah ngo siniula ndènè siso nibettoh barang isè pè. Nai iberèken mo bai ndènè upah ndènè.
40006007	Mula mersodip kènè, ulang mo mergeddang-geddangen, bagè pemaing dèba siso menandai Tuhan. Idok atèna ngo idengkohken Dèbata sodipna simergeddang-geddangen idi.
40006008	Ulang mo bagidi. Ai enggo ibettoh Bapa ndènè kin, barang kadè perlu bai ndènè sinderrang madèng ipido kènè.
40006009	Bagèen mo sodip ndènè, 'Ialè Bapa nami si ni sorga: Dak niperbadia mo gerarMu.
40006010	Dak roh mo kerajaenMu, Saut mo lemmo atèMu i babo tanoh èn bagè si ni sorga.
40006011	Berrèken mo bai nami sidari èn pangaan nami sipat ari.
40006012	Sasa mo dosa nami bagè penasa nami, i dosa ni dengan simerdosa taba kami.
40006013	Ulang kami arahken mi pengojiin, paluah mo kami ibas pengago nai [Ai Ko ngo sidasa kerajaen, dekket kegegohen, bang pè kesangapen soh mi amman sumendah. Amèn.]'
40006014	Mula isasa kènè dosa dengngan ndènè simerdosa taba kènè, sasaen Bapa ndènè si ni sorga i mo dosa ndènè.
40006015	Tapi mula oda isasa kènè dosa ni kalak simerdosa taba kènè, oda ma ngo isasa Bapa ndènè si ni sorga idi dosa ndènè."
40006016	"Mula puasa kènè, ulang mo merèngut abè ndènè bagè kalak sipekulah-kulahken. Ai merèngut ngo abè kalak i, asa ibettoh dèba kalak i puasa. Èngèt mo, idi mo upah sienggo nijalo kalak i.
40006017	Tapi mula puasa kènè, duhapi kènè mo abè ndènè, janah sori kènè mo buk ndènè.
40006018	Asa ulang ibettoh dèba puasa kènè. Asa pellin Bapa ndènè siso teridah idi ukum mettohsa. Ai iidah ngo siniulaken ndènè, siso nibettoh ndènè, nai iberèken mo upah bai ndènè."
40006019	"Ulang mo pepulung-pulung kènè harta dunia, sindorok terpangan karat dekket ngitngit i, janah ndorok tertangko penangko.
40006020	Tapi pepulung-pulung mo harta sorga i, siso ndorok terpangan karat dekket ngitngit i, janah oda ndorok tertangko penangko.
40006021	Ai barang i dikè hartamu, dak mi sidi ngo ukurmu.
40006022	"Mata imo lampu ni daging. Mula ncihur penengenmu, ncihur mo karina dagingmu.
40006023	Tapi mula ramben ngo penengenmu, gellap bulita mo karina dagingmu, soh mo gellapna karinana. Asa mula gellap ngo lampu dagingmu, soh mo gellapna karinana."
40006024	"Oda ndorok sada kalak mahan bahaan taba dua induk. Kerna ikekelengi ngono sada, tapi ikecegoken ngo kum sisada nai. Barang, menguèi ngo ia taba sisada, tapi itonja ngo sisada nai. Bagi ngo bang kènè pè. Oda terbaing kènè mengula lako mi Dèbata ninganna mengula asa kaya ma.
40006025	Kumarna nai, èngèt kènè mo, ulang pella kelsohken nggelluhmu mendok: Kadè mo pangaan dekket ènumen nami, kadè mo oles nami. Otang hargaen ngo kessah asa pangaan?
40006026	Tengngen kènè mo manuk-manuk simerkabangen i, oda ngo mardang kalak idi, oda merrani, oda ma ngo pepulungken hasil suan-suanen mi kebben. Tapi ipehèdu-hèdu Bapa ndènè si ni Sorga i ngo kalak i! Otang lebbih mahargaen ngo kènè asa manuk-manuk?
40006027	Isè mo kè ndorok pegedangken umurna giam cituk pè merkitè-kitè kekelsohen?
40006028	Kasa mo pella ikelsohken kènè perolessen ndènè? Tengngen kènè mo bunga-bunga pancur simertubuhen i rambah idi. Oda ngo mengula kalak i, oda mertennun.
40006029	Tapi perdatèken mo! Si Salomo bèak tangas-tangasen idi pè, oda ngo nung memakkè bagè sinipakkè bunga-bunga i mendèna!
40006030	Salang dukut-dukut si ni rambah i bagidi mo mendèna sidari èn ipehèdu-hèdu Dèbata, keppè barembenkenna enggo mo ipatakken janah itutung. Mula bagi mo sellohna Dèbata pehèdu-hèdu dukut-dukut i, makinsa nola mo kènè! Tapi kepercayaenmu ngo oda ntegguh!
40006031	Ulang mo kènè roga ninganna mendokken, 'Kadè mo pangaan nami, barang kadè mo ènumen nami, barang kadè nola mo oles nami?'
40006032	Kalak siso menandai Dèbata ngo dakdak mengkelsohken sibagidi. Ai ibettoh Bapa ndènè si ni Sorga i ngo, perlu idi bai ndènè karinana.
40006033	Siperluna usahanken ndènè imo: bakunè carana asa ndorok kènè gabè ginemgem i Kerajaen Dèbata, janah mengulaken si ni pergeddo atèna. Mula enggo lebbèen idi itulusi kènè, nai iberrèken mo karinana sindai bai ndènè ma.
40006034	Kumarna nai, ulang mo pella roga kènè terrèngèt ari baremben. Karna ari baremben pè lot ngo kelsohkenenna. Kesusahen sigennep ari pè, enggo mo toko mbotongna."
40007001	"Ulang kènè menghukumi kalak sidèban, asa ulang ihukumi Dèbata kènè.
40007002	Kerna bakunè kènè menghukum taba sidèbaan, bagi ma ngo Dèbata menghukumi kènè. Bakunè sukaten sinibaing ndènè taba sidèbaan, idi ma ngo sukaten ibaing Dèbata bai ndènè.
40007003	Kasa mo pukpuk iperèso-rèso si ni mata ndèba nasa pellèmen, keppèken nasa pungur i mata ndènè idi oda iperdatèken kè?
40007004	Bakunè mo kè mendokken taba denganmu, 'Dikè kuagoi pellèmen si ni matami,' keppèken i matamu sendiri lot nasa pungur belgahna?
40007005	Ee, kènè perbuah ringadar! Lebbèen mo agoi pungur ni matami, ipè asa ntangkas idah ko, janah agoi nasa pellèmen si ni mata dengnganmu.
40007006	Ulang berrèken harta simbadia i taba biang, asa ulang merbhalik biang i janah menarut ko nola. Ulang berrèken buradda bai babi, asa ulang gabè ideddohi nola idi."
40007007	"Pengido kènè mo, nai jaloon ndènè mo, tulusi mo, nai dapet kènè mo, tuktuki kènè mo, nai bukaenna mo bai ndènè.
40007008	Ai dapetten ngo sidak tong mengido, kenaan ngo ngo si dak tong menulusi, janah ibuka ngo kalak si dak tong menuktuki.
40007009	Isè kènè merrèken batu taba dukakna ukum roti ngo ipido?
40007010	Barang nipè iberrèken, ukum ikan ngo ipido?
40007011	Barang bakunè pè jahat ndènè, ibettoh kènè ngo memerrèken simendè taba dukak-dukak ndènè, makinsa nola mo Bapa ndènè si ni sorga i, tentu iberrèken simende taba kalak simengido tabasa!
40007012	Bakin kènè mo lebbèen taba sidèbaan, barang kadè ipergeddo kènè naing bakinenna taba kènè. I ngo pemusaten hatoren agama sinipeddahken si Musa dekket nabi-nabina."
40007013	"Mbengket mo kènè arap pèntu sempit, kerna ukum arap pèntu mbellang janah dalan mbellen, mi narakka ngo puasna! Nterrem ngo kalak merdalan arap idi.
40007014	Tapi ukum pèntu sempit janah pècet, mi kenggeluhen ngo puasna. Oda piga kalak soh mi sidi."
40007015	"Mermanat mo kènè meradepken nabi-nabi palsu. Roh ngo kalak idi mendahi kènè bagè biri-biri, tapi ukum ukurna tosè bagè biahat menjerngem ngo.
40007016	Tandaan ndènè mo kalak idi merkitè-kitè hasil perulaenna. Oda terbuahken kopi-kopi buah anggur, janah oda terbuahken cipako, buah kayu ara.
40007017	Nasa Kayu merandal merbuahken mendè, tapi ukum kayu siso mendè nggodo ngo buahna.
40007018	Kayu merandal, oda nè merbuahken nggodo, janah ukum kayu nggodo oda ndorok merbuahken buah merandal.
40007019	Nasa kayu siso merbuahken merandal, itabah ngo janah itutung.
40007020	Asa bagi ngo bang nabi-nabi palsu idi pè. Itandai kènè ngo kalak i merkitè-kitè perulanna."
40007021	"Oda ngo karina kalak simendiloi Aku, 'Tuhan, Tuhan!' gabè ginemgem i Kerajaen Dèbata, tapi pellin kalak simengulaken lemmo atè BapangKu si ni sorga i ngo.
40007022	Tikan Ari Kiamat, mbuè ngo kalak mendokken bangKu, 'Tuhan, Tuhan,' otang enggo kupesoh kami sukuten bai Dèbata nai merkitè-kitè Gerarmu! Janah otang merkitè-kitè Gerarmu pè enggo kupelaus kami nasa bolis, janah memaing matcam bagè tanda kelengangen?
40007023	Tapi ningku mo, 'Oda kutandai kènè! Laus mo kènè i sèn nai, kènè simengulaken jahat!' "
40007024	"Barang isè simendengkoh kata èn, janah iulaken, codi mo ia bagè kalak si mpantas pekadèken bagesna i babo batu mpihir.
40007025	Tukasi pè roh udan janah mbelgah laè idi bagi ma angin sapa-sipu mi bages i, oda nggèut merumpak bages i, kerna ipajek merdanganen batu mpihir.
40007026	Tapi kalak simemegèken ranangKu, keppè oda iulaken, codi mo ia bagè kalak simoto, simemajek bagesna i babo kersik.
40007027	Sinderrang roh udan, mengeraja mo laè janah sapa-sipu angin menerpa bages i, nai merumpak mo bages i!"
40007028	Enggo kessa pul Jesus mengajari, lengang mo jelma nterrem ni sidi mendengkoh peddahNa i.
40007029	Ai meheji kalohon ngo peddahNa i, oda bagè guru-guru agama Jahudi i.
40008001	Mengencuah mo Jesus i delleng i nai, janah nterrem ngo kalak mengèkutkenSa.
40008002	Sinderrangna i roh mo sada kalak si koliten mendapetkenSa, mengido urup. Sujud mo ia menembah Jesus ninganna idokken, "Tuhan, mula uè Kono, terpemalum Ko ngo aku."
40008003	Nai idoroken Jesus mo tanganna lako menjamahsa, idokken Jesus mo, "Uè ngo Aku, malum mo kono!" Mènter kejapkenna i mersep mo kolitna i, janah malum mo ikap.
40008004	Nai nina Jesus mo mbangsa, "Èngèt da! Ulang ibagahken kono i taba barang isè pè. Tapi laus mo ko mendahi imam asa iperèso kono. Nai pèlèken mo pèlèenmu bagè sinihatorken si Musa, mahan tanda bukti taba jelma nterrem, magahken tuhu-tuhu enggo malum kono!"
40008005	Tikanna Jesus memengketti kuta Kapernaum, roh mo sada perwira tenterra Rom menimbakisa, mengido urup tabaSa.
40008006	"Tuan nami," nina perwira idi, "sakiten ngo naposongku i bages, dak gampar ngo ia i peddemmenna kumarna mpiahna itempuk sigading i."
40008007	"Laus pè aku pemalumkensa," nina Jesus.
40008008	"Ulang pella alè Tuan," nina perwira idi, "merlèasu ngo Aku alè Tuan nami menjalo kono mi bagesku. Kata sambing mo dokken alè Tuan, enggo njuah nahan iakap naposongki.
40008009	Ai aku pè kennah tunduk ngo mi perèntah indukku. Janah perajurit terruhenku i pè kennah patuh ngo bangku. Mula kudokken taba sada kalak, 'Laus!' nai laus ngo ia. Taba si sada, 'roh mi sèn, nai roh mo ia'; mula kudokken taba naposongku, 'Ulaken bahaan èn' mènter iulaken ngo."
40008010	Tikan idengkoh Jesus kadè sinidokken perwira i, kagum kalohon ngo Ia. Nai idokken mo taba kalak simengèkutkensa: "Dengkohken! Oda nung dèng kuidah kepercayaen bagidi belgahna barang isè pè kalak Israel.
40008011	Èngèt kènè mo! Nterrem ngo roh i kebincaren nai dekket i kecunduten nai lako meroang-oang rebbak dekket si Abraham, si Isak dekket si Jakob i Kerajaen Dèbata,
40008012	keppè kalak sipatut gabè ginemgem i Kerajaen Dèbata i sendiri, iambongken ngo mi bagasen kegellapen i. I sidi mo kalak i tangis kumara mpersukna."
40008013	Nai idokken Jesus mo taba perwira i, "Lako mo balik, dapet kono mo bagè kepercayaenmu i." Mènter malum mo iakap naposona i karangkenna i.
40008014	Laus mo Jesus mi bages si Petrus. Panè-panèen ngo i peddmenna simatua daberru ni si Petrus idah Jesus.
40008015	Ijamah Jesus mo tanganna, nai mènter malum mo panèna i. Kèkè mo ia lako mengkebasi Jesus.
40008016	Mayak bon ari, iembahi kalak mo mbuè si ni sellapen sètan. Ipelaus Jesus ngo sètan-sètan idi merkitè kata sambing janah ipemalum ngo karina si sakiten i.
40008017	Merkitè karinana idi, saut mo si nidokken Nabi Jesaya, imo, "Ia ngo menggong kinipersukta, janah pemalumken karina sakitta."
40008018	Lot mo mbuè kalohon mencingkoi Jesus. Idah Jesus kessa kalak i karinana ipasulak mo sisinna mi suberrang tao.
40008019	Nai roh mo sada kalak Guru Agama mendahiSa, nina mo, "Guru, uè ngo aku mengèkutken Kènè, barang dempak dikè pè."
40008020	Ialoi Jesus mo, "Merliang ngo ukum sorigala, janah merasar ngo ukum manuk, manuk, tapi ukum Anak ni Jelma i oda lot bekkasna lako galè, mentadi."
40008021	Nai nina sada kalak sidèban simengkusokenSa mo, "Tuan nami, paduè mo balik aku lebbè lako mengkubur bapa."
40008022	Tapi ialoi Jesus mo, "Ekutken mo Aku, belli mo simatè i menanem simatèna."
40008023	Mbengket mo Jesus mi bungki, rebbak dekket sisinna.
40008024	Sintempu roh mo angin sapasipu mi tao i, gabè iserpa galombang mo bungki idi. Meddem ngo Jesus tikala i.
40008025	Nai idahi sisinNa mo Ia lako mendungoiSa, "Tuhan urupi mo kami! Mermara ngo kita!" nina kalak idi.
40008026	"Kasa buradan kènè?" nina Jesus. "Kurang ngo kepercayaen ndènè!" Nai cènder mo Jesus, isenggak mo angin dekket galombang idi. Mènter kom mo galombang i.
40008027	Lengang mo karinana si ni sidi. Nina kalak i mo, "Kalak i dikè nai ngo èn? Angin dekket galombang pè patuh ngo mi perèntahNa!"
40008028	Soh mo Jesus mi suberrang tao i nageri Gadara. Mènter iambat dua kalak ni sellapen sètan mo ia i sidi. Gasaen kalohon ngo kalak i duana, gabè isè poda pang mentas tarap i.
40008029	Karuar i liang-liang kuburen nai ngo kalak idi, janah menurakken, "Kono alè Anak ni Dèbata, naing ikekadè ko ngo kami? Mada ngo naing isiksa ko kami makdèng pè dapet katikana?"
40008030	Oda ndaoh i sidi nai, lot sanggung-gunen babi dak menggigi tanoh.
40008031	Ipido sètan-sètan idi mo taba Jesus, "Mula naing ikaruarken ngo kami, pasulak mo kami mbengket mi babi-babi adonang."
40008032	"Lako mo!" nina Jesus. Nai laus mo sètan-sètan i sidi nai janah mbengket mi babi-babi idi. Mènter mermangkaten mo babi-babi idi i biding tebbing i nai mi tao, gabè mermatèen janah lenneng mo i sidi.
40008033	Nai merlojangen mo permakan babi i mi kuta. Isukutken kalak i mo karina simasa i, ibagahken ma mo tersèngèt simasa taba sidua kalak si nisellapen sètan i.
40008034	Gabè karina pengisi kuta i laus mendapetken Jesus. Idah kalak i kessa mo Jesus nggemmes mo ipidoken kalak idi, asa itadingken nageri i.
40009001	Ibengketti Jesus mo bungki, nai isuberrangi mo tao i lako balik mi kutaNa.
40009002	Iosong dèba mo mendahiSa sada kalak nitempuk sigading, gampar i peddemmenna. Tikan idah Jesus bagi belgahna kepercayaen kalak i, nina mo taba jelma nitempuk sigading i, "Percaya mo kono alè pa, enggo iampuni dosa-dosamu."
40009003	Nai mengeranai mo ibagasen ukurna guru-guru agama silot i sidi bagèen, "MengelèaI Dèbata ngo kalak èn."
40009004	Ibettoh Jesus ngo sinibagasen ukur kalak i, gabè nina mo, "Kasa bagi jahatna sura-sura ndènè?
40009005	Apaina ngo lotiin nidokken, 'enggo iampuni dosamu, barang kèkè mo ko merdalan mo'?
40009006	Kubuktiken mo bagèndari bai ndènè, merkuasa ngo Anak ni Jelma i i babo tanoh èn lako mengampuni dosa." Nai idokken Jesus mo taba nitempuk sigading i, "Kèkè mo kono, embah mo peddemmenmi, molih mo kono!"
40009007	Nai molih mo nitempuk sigading i mi bagesna.
40009008	Iidah jelma nterrem i kessa mo simasa i, mbiar mo kalak idi, ipoji kalak i mo Dèbata, kerna enggo iberrèken Dèbata kuasa sibagidi taba jelma.
40009009	Nai itadingken Jesus mo bekkas idi. Tikan merdalan i, idah Jesus mo sada kalak pertunggu belasting, si Mateus gerarna, kundul i kantorna. Idokken Jesus mo mbangsa, "Èkutken mo Aku!" Mènter cènder mo si Mateus janah mengèkutken Jesus.
40009010	Tikan mangan Jesus i bages si Mateus, merrohen mo mbuè sijalo belasting mi sidi dekket kalak perdosa janah rebbak mangan dekket Jesus bagi ma sisinNa.
40009011	Idah Parisè ngo idi. Ikuso kalak idi mo sisiin Jesus, "Kasa rebbak mangan guru ndènè dekket pertunggu belasting bak si perdosa?"
40009012	Idengkoh Jesus ngo kuso-kuso kalak idi, nai ialoi mo, "Oda perlu penambari bai kalak si juah-juahen, pellin taba kalak simersakit ngo.
40009013	Radum-radumi mo lapaten ayat ènda, 'Masèh atè ngo kukelemoken, oda ngo pèlèen.' Roh Aku oda ngo mendilo kalak simengètong dirina enggo bennar, tapi kalak simerlèa iètong dèba ngo."
40009014	Enggo kessa i, roh mo sisiin si Johanes Peridiken mendahi Jesus. Nai ikusoi kalak idi mo, "Kasa ndia kami dekket kalak Parisè nggati puasa keppèken sisinmu oda nung?"
40009015	Ialoi Jesus mo, "Bakunè dok atè ndènè, terbakin anak-anak kèla mo marsak tikan merbayo, sidekkah rebbak dèng kalak i dekket kèla i? Tentu oda! Tapi roh mo katikana, ialengi mo kèla i i gambarna nai. Kessa i sidi nai pè asa puasa kalak idi.
40009016	Oda nung kalak mendongkapken kaèn rimbaru mi baju singgo mumuk janah nggettem, ai terrago ngo sinidongkapken idi, gabè makin merribakna mo sidongkapen i.
40009017	Bagi ma ngo, oda nung ibaing dèba anggur tangkasen mi kiong sienggo buruk, mula ibaing mi sidi mpustak ngo kiong i. Ancuh mo anggur idi, janah kiong i pè maknè terpakkè. Kennah mi kiong rimbaru ngo anggur i ibaing, asa duana tong selloh."
40009018	Sinderrang mengeranai Jesus dekker sisiin si Johanes Peridiken, roh mo sada kalak pengendeng bages perguruen. Isembah mo Jesus ninganna idokken, "Gejapken èn dèng matè berrungku, èn pè masèh mo atèMu roh mo Ko lako menjamahsa asa ngelluh ia."
40009019	Kèkè mo Jesus, rebbakken laus mo kalak idi. SisinNa pè dekket ngo.
40009020	Tikan merdalan idi, roh mo sada kalak daberru menjolmiti Jesus i podi nai, enggo sipuluh dua tahun dekkahna ketimbasen.
40009021	Kerna dok atèna ngo ibagasen, "Asal mo giam kujamah olesNa, malum mo kuakap." Ijamah mo punca oles Jesus.
40009022	Karangkenna i tumulih mo Jesus. Idah kessa mo daberru i, nina mo tabasa, "Pos mo atèmu! Kerna percaya ko bangku, malum mo kono!" Nai mènter malum mo iakap daberru idi.
40009023	Nai soh mo Jesus mi bages pengendeng bages perguruen i. Tikan idah Ia peroning-oning bai kalak sibonek, janah mèngèr jelma mbuè,
40009024	nina Jesus mo bai kalak i, "Karuar mo kènè karina! Oda ngo matè si tatat ènda, medem ngo." Itertabai kalak idi ngo Jesus.
40009025	Sinderrang karuar jelma nterrem i, masuk mo Jesus mi bilik si tatat idi, ijamah mo tanganna. Kèkè janah cènder mo si tatat idi.
40009026	Nai mènter tersiar mo berita idi mi suberri nagerri idi.
40009027	Laus kessa Jesus i sidi nai, ièkutken dua kalak sipètung mo Ia. Dak itenggoken kalak idi mo, "O anak si Daud, masèh mo atèMu midah kami!"
40009028	Mbengket kessa Jesus mi bages, idapetken sipètung sidua kalak i mo Ia. Nai ikusoi Jesus mo kalak i, "Percaya ngo kènè ndorok Aku pejuahken kènè?" "Percaya ngono kami!" nina kalak i.
40009029	Nai ijamah Jesus mo mata kalak idi ninganna idokken, "Kerna percaya ngo kè saut mo bagè sinikepercayaen ndènè i."
40009030	Nai ndorok mo mata kalak i merpendidah. Nai pahè mo kalak i ipernoi Jesus, asa ulang ibagah-bagahken bai barang isè pè.
40009031	Tapi laus ngo kalak idi, ibagah-bagahken ngo mi suberri nagerri i, terrèngèt Jesus.
40009032	Tikanna laus jelma sidua kalak idi, lot mo merembah sada kalak sipekkak, nikekkang sètan.
40009033	Ipelaus kessa sètan idi, mengolihi nola mo ndorok ia mengerana. Lengngang mo jelma sinterem i, nina mo, "Oda nung dèng idah kami bagèen i Israel!"
40009034	Tapi idokken Parisè mo, "Ekuten sètan ngo memerèken kuasa bana, lako pelausken sètan."
40009035	Bagi mo dak merkaliling Jesus i sada kuta nai mi kuta sisada, i sada sosor nai mi sosor sisada. Mengajari ngo Ia i bages perguruun, janah menukutken sukuten kelluahen terèngèt Kerajaen Dèbata. Ipemalum ngo kalak i ibas matcam bagè sakit nai, bagi ma simertikas pè.
40009036	Tikan itengen Jesus jelma nterrem idi, masèh mo atèna, ai bingung ngo kalak idi janah ndotè, bagè biri-biri siso lot mermakan. 4 Ms. 27:17; 1 Raj. 22:17; 2 Kron. 18:16; Hes. 34:5; Zak. 10:2; Mrk. 6:34*
40009037	Nai idokken Jesus mo taba sisinNa, "Mbellang kalohon ngo peraniin tapi cituk ngo kum simerrani.
40009038	Kerna nai; pido kènè mo taba sidasa juma idi asa ipasulak kalak lako merani jumana i."
40010001	Tikan sidari, idilo Jesus mo sisinna sipuluh dua kalak idi pulung. Iberrèken mo taba kalak idi kuasa lako mengusir tendi jahat, janah lako pejuahken nasa matcam sakit dekket nasa matcam tikas daging.
40010002	Gerar sisiin si sipuluh dua kalak idi imo: perlebbè si Simon (igerari ma Petrus) dekket anggina si Andreas, nai si Jakobus dekket anggina si Johanes, imo dukak si Zebedeus.
40010003	Nai si Pilipus dekket si Bartolomeus, si Thomas, si Mateus pertunggu belasting i dekket si Jakobus anak si Alpeus, si Tadeus.
40010004	Nai si Simon kalak bhoho idi, dekket si Judas Iskariot simenelbuh Jesus.
40010005	Nai ipasulak Jesus mo sisinNa sipuluh dua kalak idi, enggo kessa itennahi bagèen, "Ulang laus kènè mi nagerri siso meragama Jahudi. Ulang laus kènè mi kuta-kuta kalak Samaria.
40010006	Tapi laus mo kènè mendahi kalak Israel, mendahi kalak i silaling.
40010007	Bagahken mo taba kalak idi, enggo seggep Kerajaen Dèbata.
40010008	Pejuah kènè mo kalak si sakiten, pegelluh kènè simatè, pejuah kènè sipuruun, janah pelaus kènè mo bolis. Enggo ijalo kènè idi karinana oda pella menokor; nai berrèken kènè mo i, oda pella mertokor.
40010009	Ulang pella embah kènè riar, emmas barang pirak, barang pè kèpèng tembaga i bagasen sakku ndènè.
40010010	Ulang pella embah kènè bagut-bagut cudekkah, barang pè dua mpasang pakkèen ndènè i perdalanen, barang pè cipatu barang tongket. Kerna barang isè mahan bahaan kennah mangan ngo i bahaanna i nai.
40010011	Soh kessa kènè mi sada kuta barang sosor, tulusi kènè mo i sidi kalak siuè menjalo kènè. Merrian i sidi mo kènè mèma laus nola kènè.
40010012	Sinderrang mbengket kènè mi bages ndèba, dokken kènè mo, 'Njuah-njuah mo bai ndènè!'
40010013	Mula ijalo persapo idi ngo kènè, hot mo bana salam ndènè i. Tapi mula oda ijalo kènè, balik ngo bai ndènè salam i.
40010014	Mula tah lot bages barang kuta siso uè menjalo kènè barang tah oda nggèut mendengkohken rana ndènè, tadingken kènè mo bekas idi, janah pirpirken kènè mo abu silot i tapap nèhè ndènè idi.
40010015	Èngèt mo! Tikan Ari Kiamat, lotiin mo iampuni Dèbata kalak Sodom dekket Gomora, dari pada kalak perkuta idi."
40010016	"Peratè-atèken kènè mo ènda: Kupasulak ngo kènè bagè biri-biri mi tengah-tengah sorigala. Kennah pantas ngo kènè merrukur bagè nipè, janah merrukur mpanting bagè ndarapati.
40010017	Mermanat mo kènè, ai lot ngo kalak naing menangkup kènè, janah iembah mi runggu Agama. Isiksa ngo kènè i bages perguruen kalak i.
40010018	Iembah ngo kènè taba perkuasa dekket raja-raja kumarna sisinKu kènè, janah idi mo kesempaten bai ndènè lako menaksiken terrèngèt Aku taba kalak siso menandai Dèbata.
40010019	Tapi mula pè iaduken kè asa iadili, ulang pella bulisah kènè terèngèt barang kadè sinaing ruapenken ndènè, ibagahken ngo idi tupung katikana.
40010020	Oda ngo kènè simengeranai i sidi, tapi Tendi Bapa ni Sorga i ngo merkitè kènè.
40010021	Roh mo arina, isohken kakana mo anggina asa ibunuh. Bagi ma mo bapana mi dukakna. Dukakna mengalo taba Bapa dekket inangna, janah pesakatken asa ibunuh.
40010022	Karina kalak merceggo atè midah kènè kumarna Aku. Tapi barang isè menahanken soh mi puncana, i ngo paluahenna.
40010023	Mula ipedersa-dersa kalak idi kènè ibas sada kuta, mperrus mo kènè mi kuta sidèban. Kubagahken mo bai ndènè: mak dèng sanga karina idahi kènè kuta Israel lako mengulaken ulaen ndènè, enggo mo roh Anak ni Jelma idi utusen ni Dèbata.
40010024	Oda ngo belgahen sisiin asa guruna, oda ngo belgahen perkebbas asa indukna.
40010025	Mula dos sisiin dekket guruna, janah mula dos naposo dekket indukna, enggo mo cukup idi bai kalak i. Mula idokken dèba induk ni bages idi Belsebul, makin nola mo taba pengisi bages i, otang igerari nola mo lebbih merroha!"
40010026	"Ulang mo kebbiari kè ukum jelma, barang kadè i simboni kennah ntarar ngo, barang kadè irusiaken kennah ntangkas ngo i seggen.
40010027	Barang kadè Kuruapken taba kènè i sigellap, kennah bagahenken ndènè ngo idi tikan mahar. Barang kadè ikosikken mi pènggelmu, tingtingken nola mo idi.
40010028	Ulang mo kebbiari kènè sindorok memunuh daging, tapi oda merkuasa memunuh tendi. Kebbiari kènè mo Dèbata, simerkuasa memunuh daging bak tendi mi narakka.
40010029	Dua perrik dapet itokor sada sèn, tukasi pè bagidi, sada perrik oda ndorok ndabuh mi tanoh, kum oda pemmettohen Bapamu ni sorga idi.
40010030	Salang bilangen buk sini babo ntakal idi ibettoh ngo karina.
40010031	Kerna nai, ulang kènè mbiar! Mahargaen ngo kènè bai Dèbata asa perrik!"
40010032	"Barang isè menaksiken i hadeppen jelma nterrem, memagahken ia sisinKu, Kusaksiken ma mo ia i hadeppen BapangKu i sorga.
40010033	Tapi barang isè memperso mada sisinKu ia i hadeppen jelma nterrem, Aku pè kupersomada mo ia i hadeppen Bapa i sorga."
40010034	"Ulang mo idokdok atè ndènè merembah damè Aku asa roh mi dunia èn, tapi peraloon ngo.
40010035	Roh aku memmakin asa pehalo ngo anakna mi bapana, berruna pehhalo mi inangna, janah purmaènna pehalo taba simatuana berru.
40010036	Uè, musuh simbelgahna imo denganna sada jabu.
40010037	Barang ise mengkekelengi bapana barang inangna lebbih daripada Aku, oda tau ia mahan sisinKu. Bagi ma kalak simengkekelengi anakna barang berruna lebbih dari pada Aku, oda tau sibagidi gabè sisinKu.
40010038	Kalak siso uè memersan silang dekket mengekutken Aku, oda tau ia gabè sisinKu.
40010039	Barang ise mengkekelengi nggelluhna, kemagoon nggelluh mo ia, tapi simenggiaken ngelluhna kumernaken Aku, ia ngo dapetten kenggeluhen."
40010040	"Barang isè menjalo kènè, Aku ngo sinijalona i sidi. Simenjalo Aku, sipasulakken Aku i ngo nijalona idi.
40010041	Simenjalo nabi, kumarna ia nabi, dapetten upah bagè sijaloon nabi. Simenjalo kalak simengulaken lemmo atè Dèbata, menjalo balesna bagè sinijalo kalak simengulaken lemmo atè Dèbata.
40010042	Barang isè memerèken laè sintèktèk giam bai kalak simerlèa èn, kumarna sisinKu ia, percaya mo kènè kenah ijalo ngo balesna."
40011001	Enggo kessa pul ipernoi Jesus sisinNa si sipuluh dua kalak idi, itadingken mo bekkas i. Laus mo Ia mengajar janah menukutken kata Dèbata soh mi kuta-kuta sinjolmit i si.
40011002	Idengkoh si Johanes Peridiken sienggo terkurung i ngo beritana terrèngèt ulaen Jesus Kristus. Ipasulak mo dèba sisinna mendahi Jesus lako mengkusoken bagèen,
40011003	"Kènè ngo kalakna siniperbagah-bagah sinaing roh i, barang sidèban dèng ngo kupèma kami?"
40011004	Ialoi Jesus mo, "Bagahken mo taba si Johanes sinidengkoh dekket siniidah ndènè:
40011005	Merpendidah nola ngo sipètung, merdalan ngo sinitempuk sigading, malum ngo sipuruun, merpendengkoh ngo si tongkik, balik nggelluh ngo simatè, janah Sukuten Kelluahen bai Dèbata nai isukutken taba kalak sincor.
40011006	Sayur ntua ngo kalak siso mercudalihen menonja Aku."
40011007	Balik kessa sisiin si Johanes idi, iranaken Jesus mo taba sinterrem si lot i sidi, terrèngèt si Johanes nina mo, "Kadè ngo tengennen ndènè tikan laus kènè mendahi si Johanes i kelongoon? Sirambar bulung sinikabangken angin ngo?
40011008	Kadè ngo situhunna dahiin ndènè? Sada anak laki merpakèen merandal kalohon ngo? Kalak simerpakèen bagidi i bages Raja ngo!
40011009	Kadè ngo situhunna naing idahen ndènè mula laus kènè mendahi si Johanes? Sada kalak nabi ngo? Imo tuhu, kudokken mo bai ndènè, belgahen ngo si Johanes asa nabi.
40011010	Ia ngo sinidoken ni ayat sitersurat i Bukku Bibèl, bagèen, 'èn ngo utusenKu, nina Dèbata; Kupesulak ngo ia lebbèen asa ia peliasken dalan baMu.'
40011011	Èngèt mo! Oda lot i suberri dunia èn jelma belgahen asa si Johanes Peridiken! Tukasi pè bagidi kalak sikètèkna i kerajaen Dèbata, belgahen dèng ngo ia asa si Johanes.
40011012	Kessa nai si Johanes mulai menukutken Sukuten Kelluahen bai Dèbata nai soh bagèndari, mbuè ngo kalak mengalo Sukuten Kelluahen i, gabè ipepèol lako mengabin bana.
40011013	Hatoren-hatoren Agama Jahudi sini peddahken si Musa dekket Nabi-nabi i arnia nai soh mi pekiroh si Johanes, karina ngo i memagahken terèngèt sikennah masa.
40011014	Mula percaya kènè mi peddah idi, bettoh kènè mo, si Johanes èn ngo si Elias singgo ibagahken nabi terrèngèt pekirohna.
40011015	Mula merpendengkoh ngo coping ndènè, dengkohken mo!
40011016	Asa kadè mo Kubaingken codinna jelma sibagèndari? Codi ngo kalak i bagè anak-anak sikundul i tengah ndalan; dak dilo-dilo taba denganna sidèbaan.
40011017	'Mergenderrang ngo kami, tapi oda nggèut kènè tumatak! Tangis milangi ngo kami, tapi oda nggèut kènè terèluh!'
40011018	Roh si Johanes puasa ngo ia janah oda nggèut mènum anggur, 'Tapi idokken dèba ngo ia isellapi sètan.'
40011019	Bagèndari roh Anak ni Jelma i, mangan dekket mènum ngo ia, keppè idokken dèba nola mo, 'Tengen mo kalak adoi! Kucul, permabuk, dengan kalak pertunggu belasting janah dengan jelma perdosa.' Tukasi pè bagidi dak merpenganju ngo Dèbata janah terridah ngo penganjuna i arap bahanna."
40011020	Nai isumbiahi Jesus mo nasa kuta siso nggèut mertobat, tukasi pè i sidi buèen ibaing tanda kelengangen.
40011021	"Merjaya mo kono alè Korazim bang kono alè Betsaida! Ukum i kuta Tirus dekket Sidon kin ibaing tanda kelengangen i, bakunè pè peselsel ngo kalak idi janah mertobat ibas dosa-dosana nai, janah memakè pakèen tanda bonek janah memaing abu mi babontakal.
40011022	Èngèt mo, lotiin ngo kalak Tirus dekket Sidon terolih masèh atè Dèbata i Ari Kiamat seggen, ulang pada kono.
40011023	Kènè pè alè Kapernaum! Tah dok atè ndènè ipedates kènè soh mi sorga? Oda! Tapi ibuang ngo kènè mi narakka! Ukum i Sodom kin ngo ibaing tanda kelengangen bagè sinibaing bamu idi, lot dèng ngo nemmuken Sodom i soh bagèndari.
40011024	Èngèt mo! Lotiin ngo Sodom terolih masèh atè tikan Ari Kiamat ulang pada kènè!"
40011025	Tikanna i mersodip mo Jesus, "Alè Pa, Tuhan simengkuasai langit dekket tanoh èn! Mendokken lias atè ngo Aku baMu kerna mboni ngo karinana ibaing Kono ukum taba kalak mpantas janah pandè. Ai pellin taba kalak siso pandè ngo kessa ipacidah Kono.
40011026	Idi mo pesennangken ukur Bapa."
40011027	"Karinana idi enggo mo ipesoh Bapangku taba Aku. Janah sada kalak poda lot menandai Bapa, laènken Anak i dekket kalak sienggo ipetandaken Anak idi Bapai tabasa."
40011028	"Roh mo kènè karinana mendahi Aku kènè sienggo leja janah botongen asa Kupesennang kènè.
40011029	Uèi kènè mo Aku janah guruken kènè mo bangku nai, ai melamlam janah ncerrep merukur ngo Aku, asa dapetten kesennangen Tendi ndènè.
40011030	Ai maing sennang ngo perèntah-perèntahKu janah menahang ngo siKupepersanken bai ndènè."
40012001	I sada ari tikan ari Sabat, mentas mo Jesus arap juma. Enggo mellèhè tikanna i sisinna idi, gabè ipotiki kalak idi mo pagè janah iguguti.
40012002	Idah kalak Parisè kessa mo i, idokken kalak i mo taba Jesus, "Tengen mo! SisinMu i enggo mengelausken hatoren Agama. Iulaken kalak idi ngo siso ndorok ulaenken tupung ari Sabat."
40012003	Ialoi Jesus mo, "Oda nung pana ijaka kènè sinibaing si Daud tikanna mellèhè ia dekket denganna?
40012004	Ibengketti ngo Bages Dèbata, nai ipangan kalak i ngo roti sienggo ipèlèken taba Dèbata. Ukum mengèkutken hatoren agamanta oda ndorok panganen barang isè kum sibagidi, laènken imam-imam.
40012005	Barang tah madèng ngo nung ijaka kènè hatoren Agama nipeddahken si Musa bagèen: Gennep ari Sabat iulaken imam-imam ngo ulanna i Bages Dèbata, tapi oda pella isalahken?
40012006	Perdatèken kènè mo siKudokken èn: lot ngo isèn terbelgahen dari pada Bages Tuhan.
40012007	Tersurat ngo ibas Bibèl: Masèh ni atè ngo siKukellemoken, oda ngo pèlèen pinakan. Mula tuhu-tuhuna kin iantusi kènè kata ènda, pasti ngo oda isalahken kènè kalak siso mersalah.
40012008	Kerna Anak Jelma idi ngo merkuasa taba ari Sabat."
40012009	Itadingken Jesus mo bakkas idi lako laus mi sada bages perguruun.
40012010	Lot mo i sidi sada kalak matè serrap tanganna. Ikusoken kalak simengentip kesalahen i mo taba Jesus, "Norok ngo ndia pemalumken kalak sisakiten tikan ari Sabat?"
40012011	Ialoi Jesus mo, "Barang isè kènè lot kerbona, keppè ndabuh mo kerbo i mi geddung mbages tikan ari Sabat, oda ngo ndia iusahaken sidasa kerbo i peluahken kerbona i i geddung i nai?
40012012	Nai, otang mahargaan dèng ma ngo jelma asa kerbo? Merlapaten ngo i: Ndorok ngo mengurupi jelma tikan ari Sabat."
40012013	Nai idokken Jesus mo taba pertangan matè serrap idi, "Pekustang mo tanganmi." Nai ipekustang mo tanganna, mènter malum mo tanganna i.
40012014	Itadingken kalak Parisè i mo bages perguruun idi, mertuptup mo kalak i lako memmunuh Jesus.
40012015	Ibettoh Jesus ngo enggo merniat jahat kalak Parisè i mendahiSa. Nai laus mo Jesus i bekkas i nai, janah ièkutken jelma nterrem i ngo Ia. Nai ipemalum mo karina kalak simersakit.
40012016	Tapi igerra ngo kalak i asa ulang ibagah-bagahken taba sidèbaan.
40012017	Merkitè idi saut mo sinidokken Dèbata merkitè Nabi Jesaya,
40012018	"Èn ngo utusenKu siKupilih idi, siKukellengi janah lemmo atèngKu. Kuberrèken ngo tendingKu baNa, janah sukutkenenNa ngo ketègerenKu taba karina bangsa.
40012019	Oda nèngè ngo ia merselisih barang mersurak, q2 barang pè mengerana i dalan mbellen.
40012020	Oda nè ngo Ia memenggelken buluh sienggo naing mbohok, janah lampu sienggo mèlep-èlep, oda ngo iènteppi, dak juhap ngo ia sampè mennang keadilen,
40012021	janah karina bangsa ngo mengharapkenSa."
40012022	Nai lot mo kalak merembahken taba Jesus sada kalak sipètung bana pekkak, ikuasai sètan ngo ia. Ipemalum Jesus mo sipètung i janah gabè ndorok kirana janah merpendidah mengolihi.
40012023	Karina kalak simengidahsa lengngang ninganna nina, "Tah èn ngo Anak si Daud sini perbagah-bagah idi?"
40012024	Idengkoh kalak Parisè kessa kata i, ialoi kalak i mo, "Ndorok pè kalak èn mengusir sètan, kumara pengulu sètan imo si Beelzebul enggo memerrèken kuasa baNa."
40012025	Ibettoh Jesus ngo pikiren kalak Parisè idi. Gabè idokken mo taba kalak idi, "Mula merselisih ngo sada kerajaen samah-samahsa, oda ngo ndekkah tahan kerajaen idi. Janah sada kuta barang sada jabu pe mula merrubat barang mersikosomen, lako tumpat mo idi.
40012026	Bagi ma ngo ibas kerajaen Sisètan; mula merselisih ngo pulungen sisada mi pulungen sisada nai, imo tanda-tanda oda sada kata janah lako kimpat mo kalak i oda ndekkah nèngè.
40012027	Idokken kènè nola ma, Kuusir ngo sètan i kumarna kuasa Beelzebul. Mula bagi, bai isè nai nola ngo keppè sisiin ndènè menjalo kuasa lako mengusir sètan? Mula bagi, sisiin ndènè i sendiri ngo kibuktiken kènè salah.
40012028	Asa ukum Aku, Tendi Dèbata ngo memerrèken kuasa bangku lako mengusir sètan. Merlapaten ngo i: Enggo imulai Dèbata kerajaenNa i tengah-tengah ndènè.
40012029	Bakunè kin mo ndorok mbengket mi sada bages simergegoh lako mengerampasi hartana, kum mak lebbèen ièkèti kalak simergegoh i? Nai ipè asa ndorok irampasi hartana idi.
40012030	Barang isè siso kan Aku, alongku mo ia, janah siso rebbak dekket Aku lako pepulungken, mencèdai ulaenKu ngo i.
40012031	Kumarna i, èngèt mo: Nasa dosa dekket nasa rana jahat sienggo iruapken, ndorok dèng ngo isasa. Tapi rana simengelèai Tendi Simbadia, oda nèngè ndorok isasa!
40012032	Barang isè mengeruapken rana mengalo Anak Jelma ndorok ngo iampuni, tapi kalak simengeruapken kata mengalo Tendi Simbadia, mak ndorok nèngè iampuni, bagèndari bang seggen pè."
40012033	"Asa mendè buahna, kennah mendè ngo batangna. Mula oda ngo mendè batangna buahna pè oda ngo mendè. Asa lako menandai mendè barang nggodo sada kayu, nibettoh ngo arap buahna.
40012034	Kalak jahat ngo kènè, bakunè mo kènè ndorok mengeruapken simendè, mula jahat ngo kènè? Ai barang kadè dak nisura-sura i ma ngo ruap i babah.
40012035	Barang isè kalak bujur tong ngo ia mengeruapken simendè ibas ukurna i nai, kerna tuhu ngo bujur ia. Barang isè jahat, dakdak ngo ia mengeruapken kejahaten si turah ibas ukurna jahat idi, kerna dom kejahaten ngo ia.
40012036	Kerna nai, èngèt mo: tikan Ari Kiamat, gennep jelma kennah mertanggung jabab kumarna karina rana siso merguna si niruapkenna.
40012037	Kerna ranamu i ngo ibaing sukat-sukatna, barang tah mersalah barang oda."
40012038	Enggo kessa i, pulung mo deba guru Agama dekket Parisè nina mo, "Guru, sèkel ngo kami naing mengidah, asa ibaing kono tanda kelengangen."
40012039	"Soh mo jahat bak tunggangna jelma si sencundut èn!" nina Jesus, "Kènè jelma jahat mengidoken asa Kubakin tanda kelengangen? Mada! Oda berrèen taba kènè sada tanda kelengangen pè, laènken pellin tanda kelengangen Nabi Jona.
40012040	Ai i beltek ikan mbellen ngo si Jona tellu ari tellu berngin dekkahna. Bagi ma mo Anak Jelma tellu ari tellu berngin i beltek tanoh.
40012041	Luas i ari perhukumen i cènder mo pengisi Niniwe rebbak jelma jaman bagèndari lako mendaba kènè. Ai enggo mertobat kalak Niniwe ibas dosana nai, tikan merjamita si Jona taba kalak idi. Tapi belgahen ngo nisènda bagèndari asa si Jona.
40012042	Luas tikan ari perhukumen, cènder ngo sada raja daberru i nagerri Selatan nai rebbak dekket jelma bagèndari lako mendaba kènè. Ai roh ngo ia i kutana sindaoh nai, pellin lako mendengkohken peddah si Salomo kalak bijak i; tapi belgahen ngo si ni sènda bagèndari asa si Salomo!"
40012043	"Mula itadingken tendi sètan sada kalak jelma, pukpuk ngo kadap tendi sètan i lako menulusi bekkas ngkerrah, mahan pentadinna, tapi oda jupasa.
40012044	Nai idokken mo, 'Mulak mo aku mi bages sienggo kutadingken idi.' Soh kessa mo ia mi bages idi, rumar ngo idapet bages idi, mbersih janah merratur.
40012045	Nai laus mo tendi sètan i mendiloi pitu nai tendi sètan sidèbanna, si lebbih jahat dèng asa ia. Nai ibengketti kalak i mo jelma idi, janah merrian i sidi. Ujungna gabè mparahen mo jelma sibagidi dari pada i mulana i nai. Bagi ma ngo masa bang taba kalak jahat si sincundut ènda."
40012046	Sinderrang mengeranai dèng Jesus dekket jelma nterrem idi, roh mo inangna dekket anggiNa. I ruar ngo kalak icènder ninganna mengusahaken asa ndorok nemmuken mengerana dekket Jesus.
40012047	Sada kalak i jelma nterrem i nai mendokken taba Jesus, "Guru! i ruar ngo bagèndari partua ndè naing mengerana dekket kènè."
40012048	Ialoi Jesus mo, "Isè ngo inangKu? Isè ngo anggingKu?"
40012049	Nai idempakken mo sisinNa ninganna idokken, "Tengen kènè mo, èn ngo inangKu dekket anggingKu.
40012050	Barang isè mengulaken lemmo atè BapangKu si ni sorga i, i ngo anggingku janah i ngo turangku, idi ma ngo inangKu."
40013001	Sidarinkenna idi, itadingken Jesus mo bages idi laus mo ia mo biding tao, janah kundul i sidi.
40013002	Nterrem ngo kalak pulung mencingkoi Jesus. Kerna i mbengket mo Jesus mi sada bungki janah kundul mo ia i bagasen bungki i, tapi ukum jelma nterrem idi mercènderren ngo i biding tao i.
40013003	Nai iajari Jesus mo jelma nterrem i terrèngèt matcam bagè merkitè umpama. "Lot mo sada kalak peruma-uma lako menaburken bennih," nina Jesus mo mentebbennai ajarNa.
40013004	"Tikan isaburken bennih idi, lot mo dèba ndabuh i dalan. Nai roh mo manuk-manuk ipangani mo keri bennih i.
40013005	Lot ma mo dèba ndabuh mi bekkas merbatu, siso pella ngkapal tanohna. Nturah ngo bennih i ndor kerna kurang tanohna.
40013006	Tapi enggo kessa ndates mataniari, males mo pagè sienggo turah idi, nai ngkerrah mo janah matè, kumerna oda mbages uratna mi tanoh i.
40013007	Lot ma mo dèba bennih idi ndabuh mi tanoh merkopi-kopi, makin mbelgah mo kopi-kopi idi, gabè ipeccek mo pagè siturah idi, gabè matè.
40013008	Tapi lot ma ngo bennih idi ndabuh mi tanoh nggabur, nai merbuah mo, janah lot dèba seratus lempit, deba ennempuluh lempit janah dèba nai tellupuluh lempit hasilna."
40013009	Enggo kessa isukutken Jesus umpama idi nina Jesus mo, "Mula lot ngo pènggel ndènè, dengkohken kènè mo i."
40013010	Enggo kessa i roh mo sisiin Jesus janah mengkuso taba Jesus, "Kasa ndia merkitè umpama ko Guru lako mengerana taba jelma nterrem?"
40013011	Ialoi Jesus mo, "Ipergeddo Dèbata ngo asa rusia kerajaen idi pellin kènè ukum mettohsa, oda dekket kalak idi.
40013012	Ai barang isè enggo lot bana, makin mbuè ngo itambahi bana, asa mertinèncuk silot bana i. Tapi barang isè oda lot sadikè milikna, milikna sicituk i pè buaten ngo bana nai.
40013013	Kumarna nai ngo asa merkitè umpama Aku mengerana taba jelma nterrem. Merpendidah ngo nemmu kalak i, tapi tosè ngo bagè kalak siso merpenengen; merpendengkoh ngo nemmu kalak idi, tapi tosè ngo bagè siso merpemeggè, janah oda ma mengantusi.
40013014	Merkitè bagi saut mo bagè sinidokken Nabi Jesaya terrèngèt kalak idi: 'Nina Dèbata: Idengkoh kènè ngho nemmu tapi oda iarti kènè; itengen kènè ngo nemmu tapi oda idah kènè.
40013015	Ai enggo majel pikiren ndènè coping ndènè pè enggo tongkik janah enggo pètung mata kalak i. Asa ulang merpendidah mata kalak i ulang merpendengkoh copingna ulang mengantusi pikirenna asa ulang balik mendahi Aku, nai Kupemmalum kalak i.' "
40013016	"Tapi ukum terrèngèt kènè," nina Jesus dèng ma taba sisinNa, "merlaba olih ngo kènè! Kerna merpendidah mata ndènè, janah merpendengkoh ngo pènggel ndènè.
40013017	Èngèt kènè mo: Mbuè ngo arnia nabi bak jelma pè menguèi Dèbata, sèkel mengidah sini idah ndènè bagèndari. Tapi oda terolih kesempaten kalak idi lako mengidah. Sèkel kalohon ngo kalak i naing mendengkoh bagè sinidengkoh ndènè bagèndari, tapi oda terolih kesempaten kalak idi lako mendengkoh."
40013018	"Dengkohken kènè mo mendè, lapaten umpama terrèngèt sada kalak penabur idi.
40013019	Kalak simendengkoh sukuten terrèngèt Kerajaen Dèbata, tapi oda iarti, kalak i mo bagè bennih sindabuh i dalan. Roh mo si jahat mengerampasi enggo kessa isabur mi bagasen ukurna.
40013020	Bennih sindabuh mi tanoh batu, imo kalak simendengkoh sukuten idi, mènter lolo mo ia menjalo.
40013021	Tapi oda mbages sukuten idi iradum-radumi, gabè oda ndekkah mertahan. Roh kessa taba kalak i simpersuk barang kinidersa kumarna sukuten idi, mènter murtat mono kalak i.
40013022	Bennih sindabuh mi tengah-tengah kopi-kopi i, codi mo i bagè kalak simendengkoh sukuten idi, tapi dak mengkelsohken nggelluh sipat ari idi dekket naing nggelluh mewah. Kerna i gabè terkapit mo sukuten idi ibas ukurna, gabè oda sanga merbuah.
40013023	Ukum bennih sinisaburken mi tanoh nggabur, imo kalak simendengkohken sukuten idi janah iarti. Kalak idi mo merbuah ratraten, dèba seratus kali lempit, dèba ennempuluh kali lempit, dèba nai tellupuluh kali lempit, i bennih idi nai."
40013024	Isukutken Jesus nola ma mo perumpamaan taba jelma nterrem. Nina mo, "Codi ngo Kerajaen Dèbata i bagè sada kalak perjuma-juma menaburken bennih merandal mi jumana.
40013025	I sada berngin sinderrang enggo meddem kalak, roh mo musuh perjuma i menuani isa-isa mi tengah-tengah pagè i, nai mulak mo ia.
40013026	Turah kessa pagè i, makin mbelgah mo janah roh mo rohina taridah nola ma mo isa-isa idi.
40013027	Nai roh mo sigajiin mendahi perjuma i nina mo, 'Tuan, otang bennih selloh ngo isaburken kono mi juma i? Kadè ndia merulah asa tubuh nola isa-isa i juma i?'
40013028	Ialoi mo, 'Musuh i ngo maing i.' Nai nina sigajinna i dèng ma mo, 'Ipaduè ko ngo asa laus kami memerkati isa-isa idi?'
40013029	'Oda', nina, 'Mula irengkati isa-isa idi, gabè dekket nola ngo pagè idi mberkat rebbakken isa-isa idi.
40013030	Belli mo bagi isa-isa idi rebbak tubuh dekket pagè i soh mi perraniin. Kudokken pè taba kalak simerrani i, asa ipepulung lebbèen isa-isa idi, nai rakuti mo asa itutung. Nai pè asa perrani kènè pagè i, janah ibaing mi kebben.' "
40013031	Nai isukutken Jesus nola mo sada perumpamaan taba jelma nterrem i nina mo, "Codi ngo Kerajaen Dèbata mi buah arum ibuat sada kalak janah isuanken mi jumana.
40013032	Buah arum mo sikètèkna nasa buah suan-suanen. Tapi turah kessa mo buahna i mènter ndeppur mo mbellen, janah belgahen ngo ia ibas nasa suan-suanen simerumbut. Gabè merkayu mo ia janah merrohen mo manuk-manuk merrasar mi dahanna."
40013033	Isukutken Jesus nola dèng ma mo umpama sidèban taba jelma nterrem, nina mo, "Codi ngo Kerajaen Dèbata bagè ragi, sinicampurken sada kalak daberru mi nditak empatpuluh litèr, asa sanga kambang karinana."
40013034	Karinana idi ipeddahken Jesus taba jelma nterrem merkitè umpama.
40013035	Saut mo sinidokken nabi bagèen: "Merkitè umpama ngo Aku mengerana taba kalak i, Kusukutken ngo siso nibettohna kessa nai hana dunia èn."
40013036	Enggo kessa i itadingken Jesus mo jelma nterrem i. Nai idapetken sisinNa mo ia, idokken mo, "Guru! bagahken mo bai nami lapaten umpama terrèngèt isa-isa ni kellang-kellang pagè idi."
40013037	Ialoi Jesus mo, "Simenaburken bennih merandal idi imo Anak Jelma.
40013038	Ukum juma idi imo dunia ènda. Bennih merandal idi imo kalak sienggo gabè ginemgem Kerajaen Dèbata. Janah isa-isa idi imo kalak si kan Sibolis.
40013039	Musuh simenaburken bennih isa-isa i, imo Sibolis. Tikan perraniin, imo Ari Kiamat, janah kalak simerrani idi, imo malaèkat-malaèkat.
40013040	Bagè isa-isa sinipepulung janah itutung mi api, bagi ma mo tikan Ari Kiamat seggen.
40013041	Anak Jelma, pasulakken malaèkatNa lako pepulungken ibas ummatNa nai, karina simengèta-èta maing merdosa, dekket karinana jelma sidèbanna simemaing kejahaten.
40013042	Ibuang mo kalak idi karinana mi api mergollah-gollah, i sidi mo kalak idi derru-derru kumarna mpiahna.
40013043	Tapi ukum kalak simengulaken lemmo atè Dèbata, mercuhaya ngo bagè mataniari i Kerajaen Dèbata. Kumarna idi dengkohken mo mendè-mendè, mula lot dèng ma ngo pènggel ndènè lako mendengkohken!"
40013044	"Codi ngo Kerajaen Dèbata bagè harta maharga itanem mboni ibas tanoh, nai jumpa dèba mo i, janah itanem nola balik mi bagasen tanoh i. Kessa i kumarna sampang atèna, laus mo ia mendèaken karina hartana, balik nola mo ia, itokor mo tanoh idi."
40013045	Codi ngo Kerajaen Dèbata bagè sada kalak pertiga-tiga menulusi buradda simahargana.
40013046	Jumpasa kessa buradda merandal kalohon, menter laus mo ia mendeaken karina hartana, nai itokor mo buradda sisada i.
40013047	"Codi ma ngo Kerajaen Dèbata bagè jala sinisampakken mi tao, nai dapetsa mo ikan mermatcam bagè.
40013048	Dom kessa jala idi, iruah perrikan i mo jala i mi darat. Nai kundul mo perrikan idi, ipilihi mo ikan i mengèkutken matcamna. Simendèna ipepulung ngo mi ucangna, tapi siso mendè idi iambongken ngo.
40013049	Bagi ma ngo tikan Ari Kiamat idi, isirang malaèkat-malaèkat i mo jelma jahat tarap jelma simengulaken lemmo atè Dèbata nai.
40013050	Nai ibuang mo jelma jahat idi mi api mergollah-gollah. I sidi mo kalak i derru-derru kumarna mbernitna."
40013051	"Iarti kènè ngo karinana idi?" nina Jesus. "Kuarti kami ngo Guru!" nina kalak idi.
40013052	Nai nina Jesus mo, "I ngo sebabna, nasa guru agama sienggo gabè ginemgem Kerajaen Dèbata, codi bagè sada kalak sidasa bages mengkaruarken barang-barang maharga i gudangna nai, barang rimbaru dekket sienggo malè."
40013053	Enggo kesa pul isukutken Jesus perumpamaan ndai karina, itadingken mo bekkas idi,
40013054	balik mo ia mi kutaNa. Mengajar mo Ia i sidi i bages perguruun. Bengap kalohon ngo kalak mendengkoh peddahna i. Idokken kalak idi mo, "I dikè nai ndia dapetsa pengajaren bagidi hejjina? Janah i idikè nai Ia menjalo kuasa lako memaing tanda kelengangen?
40013055	Otang dukak tukkang kayu ngo Ia? Otang si Maria ngo inangNa? Janah anggina si Jakobus, si Josep, si Simon dekket si Judas?
40013056	Janah otang tading i kuta èn ngo dekket turangna? Idikè nai ndia ibettoh karinana idi?"
40013057	Gabè oda ijalo jelma ni sidi Jesus. Nai idokken Jesus mo taba kalak idi, "Ukum nabi, ihormati ngo ukum i kuta ndèba, tapi ukum i kutana dekket i sapona, oda ihormati."
40013058	Kemulihkenna i, oda pella sadikè ibaing Jesus tanda kelengangen i sidi, kerna oda percaya kalak i.
40014001	Sinderrangna i si Herodes ngo raja i Galilea, janah idengkoh berita terrèngèt Jesus.
40014002	Idokken si Herodes mo taba pugabèna, "Kenah si Johanes Peridiken singgo matè idi ngo kalak ènda, balik nggelluh! Kumarnaken nai ngo asa bagidi kuasana i."
40014003	Kerna simadèngkenna i idokken si Herodes ngo menangkup si Johanes, ièkèti janah ikurung. Ibakin si Herodes pè bagi, kumarnaken si Herodias ngo imo purkat i si Pilipus anggina i.
40014004	Ai nung ngo idokken si Johanes bai si Herodes, "Oda ndorok ialihken ko si Herodias i! Ai mengelausi hatoren agama ngo i."
40014005	Ukum situhunna merngetnget ngo atè si Herodes naing memunuh si Johanes, tapi mbiar ngo ia taba jelma nterrem, ai Nabi ngo si Johanes idi dok atè jelma nterrem.
40014006	Tikan memestaken ulang tahunna si Herodes, tumatak mo berru si Herodias i hadeppen sitampak pulung i. Lolo kalohon mo si Herodes mengidah tatakna idi.
40014007	Gabè merjanji mo si Herodes tabasa merdengan sumbiah, nina barang kadè sambing pè ipido ukurna kennah iberrèken bana!
40014008	Kumarna iajar-ajari inangna, gabè idokken simerbaju i mo, "Berrèken mo bangku takal si Johanes Peridiken bagèndari i babo pinggan!"
40014009	Mendengkoh pengidonna idi, bonek kalohon mo si Herodes. Tapi kumarna enggo merjanji ia i hadeppen sitampak pulung i, idokken mo asa ipesaut pengidoon simerbaju i.
40014010	Ipasulak mo pasulakenna mi kurungen lako memancong takal si Johanes.
40014011	Iembahken mo takal si Johanes idi i babo pinggan janah iberrèken mo taba simerbaju i. Nai iembah simerbaju i mo taba inangna.
40014012	Enggo kessa i, roh mo sisiin si Johanes, ibuat mo bangkè si Johanes i lako mengkuburkensa. Laus mo kalak i ibagahken mo simasa idi mendahi Jesus.
40014013	Idengkoh Jesus kessa berita idi, itadingken mo bekkas i merbungki sadasa lako laus mi bekkas melongo. Tapi ibettoh jelma nterrem ngo barang mikè ia laus. Jadi kalak idi pè itadingken ma mo kutana gennep, lako mengèkutken Jesus kan dalan darat.
40014014	Susur kessa Jesus i bungki i nai janah iidah mo jelma nterrem i, gabè masèh mo atèna midah kalak i. Nai ipemalum mo kalak si sakiten ibas kalak i nai.
40014015	Cibonkenna i, roh mo sisiin Jesus mendokken tabaSa, "Enggo ramben ari janah melongo ngo bekkasta ènda. Lotiin mo ipasulak Guru i kalak idi laus menokor pangaan mi kuta sinjolmitna asa lot panganna."
40014016	"Oda pella laus kalak i," nina Jesus, "berrè kènè mo kalak idi mangan."
40014017	"Pellin lima ngkabuah ngo kessa lot roti bai nami dekket dua ikan!" nina sisiin Jesus.
40014018	"Embah kènè mo misèn!" nina Jesus.
40014019	Nai idokken mo jelma nterrem i kundul i babo dukut-dukut i. Nai ibuat mo roti silima dekket ikan sidua ngkabuah idi, itarè mo mi langit janah idokken melias atè taba Dèbata. Kessa i, ipasu-pasu mo roti dekket ikan idi. Nai ipenggelli mo, ipemberrèken taba sisinna asa ipellaken taba jelma nterrem i.
40014020	Mangan mo karinana kalak i janah bessur. Kessa pul mangan, ipepulung sisiin i mo iba-iba roti dekket ikan idi dom sipuluh dua barunjat nai.
40014021	Kalak simangan roti i buèna kira-kira lima ribu kalak, laènken daberru dekket anak-anak.
40014022	Enggo kessa i idokken Jesus mo sisinNa mbangkit mi bungki asa perlebbè kalak i suberrang turèpar tao. Ukum Jesus podi dèng ngo i bekkas idi lako pasulakken jelma nterrem idi molih.
40014023	Enggo kessa laus jelma nterem i menangkeng mo Jesus mi sada uruk lako mersodip i sidi. Enggo mo temmulai gellap ari, tapi i sidi dèng ngo Jesus sadasa.
40014024	Nderrang bagidi, keppèken bungki nitompang sisiin Jesus enggo mo ndaoh i tengah-tengah tao. Tumiling-tiling ngo bungki idi ibaing galombang, kumarna mengalo angin ngo tujuen bungki i.
40014025	I kellang-kellang pukkul tellu bak pukkul ennem siceggen, idapetken Jesus mo kalak idi, merdalan i babo laè i.
40014026	Idah sisinNa kessa Ia merdalan i babo laè i, tersengget kalohon mo kalak idi ninganna buradan.
40014027	Tapi nina Jesus mo, "Mènak mo kènè! Aku ngo i! Ulang kènè mbiar!"
40014028	Nai nina si Petrus mo, "Mula tuhu-tuhu ngo Jesus kono, dokken mo aku roh mendahi kono Tuhan janah merdalan i babo laè i."
40014029	"Roh mo kono," nina Jesus. Nai susur mo si Petrus i bungki i nai, merdalan i babo laè idi lako mendapetken Jesus.
40014030	Tapi iakapken si Petrus kessa mo penempul angin nderras i tao idi, mbiar mo ia, gabè lenneng mo, "Tuhan, urupi mo aku!" nina tenggo si Petrus.
40014031	Mènter idoroken Jesus mo tanganNa lako menangkupsa. Nai idokken Jesus mo, "Kurang percaya ngo kono Petrus, kasa ganggu kono?"
40014032	Nai mbangkit mo kalak i duana mi bungki i, angin i pè ndong mo.
40014033	Isembah sisiin silot i bungki i mo Jesus. Nina kalak i mo, "Tuhunna ngo kono Tuhan Anak Dèbata!"
40014034	Soh kessa kalak i mi suberrang tao i, mi darat mo kalak i i Genesaret.
40014035	Idah kalak i kessa Jesus ngo siroh i, ipembagahken kalak i mo berita idi mi kuliling kuta kalak idi. Iembah kalak i mo karina simersakitna mendahi Jesus.
40014036	Ipidoken kalak i mo tabaSa, mula ndorok asa ijamah kalak i giamken punca jubahNa. Nai malum mo nasa simenjamah jubahNa idi.
40015001	Tikan sikali lot mo roh kalak Parisè dekket guru-guru Agama Jahudi i Jerusalem nai mendahi Jesus. Ikusoken kalak idi mo taba Jesus bagèen:
40015002	"Kasa ilausi sisinMu adat sienggo itetapken empungta? Ai sinderrang naing mangan kalak idi, oda ngo iborih tanganna lebbèen bagè sinikecemmalken adatta!"
40015003	Ialoi Jesus mo, "Nai kènè kasa ilausken kènè kata Dèbata, pellin kumarnaken menguèi adat empung ndènè?
40015004	Ai idokken Dèbata ngo, 'Pesangap mo partuamu,' ai 'Barang isè mendokken rana merroha taba partuana, kennah matè ngo ihukum kalak sibagidi.'
40015005	Keppè iajarken kènè ngo bagèen: Mula idokken dèba taba partuana, 'Barang kadè naing bai partuangku kin, enggo mo kupèlèken i taba Dèbata,
40015006	nai oda nè pella ipesangap kalak sibagidi partuana.' Kumarnaken adat empung ndènè idi, gabè oda iparduliken kata Dèbata?
40015007	Èo, kènè perbuah ringadar! Tuhu kalohon ngo bagè sinidokken nabi Jesaya terrèngèt kènè sinderrang nidokkenna:
40015008	'Bagèen ngo idokken Dèbata: Ipesangap kalak ènda ngo Aku pellin i babah sambing, ukum ukurna ndaoh ngo bangku nai.
40015009	Oda lot lapatenna isembah kalak i Aku, karna hatoren agama sinipeddahken kalak i gabè hatoren sinibaing jelma ngo.' "
40015010	Nai idilo Jesus mo jelma nterrem i roh ndessing tabaSa, nai idokken mo taba kalak idi; "Dengkoh janah peratè-atèken kènè mo mendè-mendè.
40015011	Ukum simbengket arap babah jelma, oda ngo meronah ia ibakin, pellin sikaruar arap babah ngo simemaingken ia meronah."
40015012	Nai roh mo sisiin Jesus, "Ibettoh kono ngo Guru tikan idokken Kono ranaMu ndai, ai gabè ncio ngo atè kalak Parisè?"
40015013	Ialoi Jesus mo, "Nasa suan-suanen siso ni suan BapangKu ni sorga, kennah irengkat ngo.
40015014	Ulang pella pikirken kènè kalak Parisè idi. Ai ekuten pètung ngo idi, janah mula iuluken sipètung ngo jelma pètung, gabè rebbak ndabuh ngo kalak i mi parik."
40015015	Idokken si Petrus nola mo, "Bagahken mo bai nami umpama ndai Guru!"
40015016	Ialoi Jesus mo, "Petrus, lalap dèng ngo oda iarti kono?
40015017	Oda ngo ibettoh kono simasuk mi babah jelma gabè ndabuh mo i mi beltek, nai karuar nola i dagingna nai?
40015018	Tapi ukum sikaruar i babah jelma nai, siturah ibas ukurna nai ngo i, sibagidi mo memaing meronah jelma.
40015019	Ai ibagasen ukur nai ngo tubuh pikiren-pikiren jahat, maing kalak memmunuh, merlangkah julu meddem, rorang, menangko, mengerampok, merluap dekket mengkilang.
40015020	Sibagidi ngo memmaing jelma merronah. Tapi ukum mangan kumarna tanganna oda iborih, oda ngo memmaing meronah jelma!"
40015021	Nai laus mo Jesus i sidi nai mi gembar kuta Tirus dekket Sidon.
40015022	Roh mo sada kalak daberru Kanaan si ni sidi i mendahi Jesus ninganna dilo-dilo, "Tuhan, Anak si Daud, masèh mo atèmu midah aku! Isellapi sètan ngo berrungku. Mpiah kalohon ngo iakap."
40015023	Laju ngo oda ialoi Jesus daberru i. Nai idapetken sisinna mo Jesus lako mengidoken, "Guru pesulak mo daberru i laus. Ai menggutturi ngo ia i podinta!"
40015024	Ialoi Jesus mo, "Pellin taba kalak Israel siso menguèi lemmo atè Dèbata sambing ngo kessa Aku ipasulak."
40015025	Tukasi pè enggo idokken Jesus bagidi, tapi dak tong ngo roh daberru idi mendahiSa, nai sujud mo ia mersembahSa ninganna idokken, "Tuan urupi mo aku."
40015026	Tapi ialaoi Jesus mo, "Oda ngo selloh buaten pangaan anak-anak niberrèken nola taba biang."
40015027	"Tuhu ngo i Tuan," nina daberru i, "Tapi ipangan biang ngo iba-iba pangaan sindabuh i mèja empungna nai."
40015028	Nai idokken Jesus mo tabasa, "Mbelgah ngo kepercayaenmu i nangè! Saut mo bagè nipergeddomu i!" Mènter gejapkenna i mo malum iakap berruna i.
40015029	Itadingken Jesus mo bekkas i, janah merdalan mo Ia menepi-nepi tao Galilea. Nai ipenangkengi mo sada uruk janah kundul mo Ia i sidi.
40015030	Mbuè ngo kalak merrohen mendahiSa merembah kalak sikèpang, sipètung, nitempuk sigading, sipekkak, janah mbuè dèng ma kalak simersakit. Ipenggamparken mo kalak i mi gembar Jesus, nai ipemalum Jesus mo kalak i.
40015031	Bengngap kalohon ngo jelma nterrem idi, idah kalak i kessa ndorok mongkam kalak sipekkak, sikèpang gabè njerdik, nitempuk sigading gabè merdalan, janah kalak pètung gabè merpendidah mengolihi. Nai ipepoji-poji kalak i mo Dèbata ni kalak Israel.
40015032	Enggo kessa i, idiloi Jesus mo sisinNa, idokken mo taba kalak i, "Masèh ngo atèngKu midah jelma nterrem èn. Enggo tellu ari dekkahna kalak i i sèn rebbakken Aku, janah bagèndari oda lot nèngè mahan panganna. Oda kubelli kalak i mellèhè lako molih, ulang gabè rapar kalak i i tengah ndalan."
40015033	Ikusoken sisinNa i mo taba Jesus, "Idikè nai mo dapet kita pangaan i rambah èn, cukup bai jelma nterrem èn?"
40015034	"Piga ngo roti ndènè?" nina Jesus taba kalak i. "Pitu ngo," nina kalak idi, "janah ikan cituk."
40015035	Nai idokken Jesus mo jelma nterrem i kundul i babo tanoh idi.
40015036	Ibuat Jesus mo roti pitu ngkabuah idi dekket ikan idi, nai idokken mo mejalo metangkup taba Dèbata, enggo kessa i ipenggelli mo roti idi dekket ikan idi, ipemberrèken mo taba sisinNa asa ipembagiken taba jelma nterrem idi.
40015037	Mangan mo kalak i karina janah bessur. Nai ipepulung sisiin i mo iba-iba roti dekket ikan i, buèna pitu baka dom-dom.
40015038	Buèna anak laki si mangan idi empat ribu kalak, laènken daberru bak anak-anak.
40015039	Nai ipasulak Jesus mo jelma nterrem i balik. Ukum Ia ibengketti mo sada bungki lako laus mi nagerri Magadan.
40016001	Lot mo roh barang piga kalak Parisè dekket Sadusè mendahi Jesus naing pedapetkenSa. Ipido kalak i mo asa ibaing Jesus tanda kelengangen, magahken Ia roh bai Dèbata nai.
40016002	Ialoi Jesus mo, ["Mula enggo bon ari, janah mbara langit i, idokken kènè mo, 'leggo mo ari.'
40016003	Janah mula siceggen idokken kènè ngo, 'Oo, roh ngo pana udan sidari èn, ai nggondem ngo.' Ndorok ngo kènè mengeramalken ari merkitè menengen langit, keppèken tanda-tanda jaman oda ndorok iramalken kènè."]
40016004	"Jahat janah tunggangna i jelma jaman bagèndèen. Ipido kènè ngo Aku maing tanda kelengangen. Sada tanda kelengangen poda pacidahen bai ndènè, laènken tanda Nabi Jona." Enggo kessa idokken bagi, laus mo Jesus itadingken mo kalak i.
40016005	Soh kessa sisiin i mi suberrang tao, ibettoh kalak i mo enggo lupa keppè kalak i merembah roti.
40016006	Idokken Jesus mo taba kalak i, "Mermanat mo kènè meradepken ragi ni kalak Parisè dekket Sadusè."
40016007	Mendengkoh rana Jesus idi, mengerana mo sisiin i samahsa; "Kumarna oda lot siembah roti, memaingken asa bagi ranana".
40016008	Ibettoh Jesus ngo siniranaen kalak idi, jadi idokken nola mo, "Kasa mengerana kènè terrèngèt oda lot roti? Oo, kènè sikurang percaya!
40016009	Laju dèng mak iarti kènè? Oda ngo ièngèt kènè si lima roti Kupenggelli lako memerèken mangan lima ribu kalak? Piga baka lahna roti siso kerri ipepulung kènè?
40016010	Janah bagi ma si pitu roti taba si empat ribu kalak i? Idi pè oda ngo ièngèt kènè ma? Piga baka roti iba-iba sinipepulung ndènè?
40016011	Kasa oda iarti kènè, kudokken ranangku idi taba kènè oda ngo terrèngèt roti? Mermanat mo kènè taba ragi kalak Parisè dekket Sadusè."
40016012	Nai iarti sisiin mo maksud Jesus, idokken Jesus pè mermanat terrèngèt ragi nipakkè mahan roti, tapi terrèngèt peddah Parisè dekket Sadusè ngo perlu mermanat.
40016013	Nai laus mo Jesus mi nagerri sindessing mi kuta Kaisarèa Pilipi. Ikusoken Jesus mo i sidi taba sisinNa, "Isè ngo Anak Jelma idi idokken jelma nterrem?"
40016014	Ialoi sisiin idi mo, "Lot dèba mendokken si Johanes Peridiken; lot ma dèba mendokken si Elias, sidèban ma mendokken si Jeremia, barang sada ibas nabi-nabi i nai."
40016015	"Tapi ukum kènè isè ngo, Aku dok atè ndènè?"
40016016	Ialoi si Simon Petrus mo, "Kono ngo Raja Sipaluah siniperbagah-bagah Dèbata. Kono ngo Anak ni Dèbata singgelluh i."
40016017	Merlaba olih ngo ko alè Simon anak si Jona!" nina Jesus. "Ai oda ngo jelma memagahken idi bamu, tapi BapangKu ni sorga i ngo.
40016018	Kernana i èngèt mo mendè-mendè alè Petrus. Batu ngkong ngo kono, janah i babo batu cendi èn mo Kupecènder kuriangKu, siso ndorok itakiken barang isè pè, barang tah kematèen pè!
40016019	Kuberrèken mo bamu anak konci Kerajaen Dèbata. Barang kadè irarang kono i babo tanoh ènda, irarang ma ngo idi i sorga. Barang kadè ibennarken ko i babo tanoh ènda, ibennarken ma ngo idi i sorga."
40016020	Nai ipernoi Jesus mo sisinNa idi asa ulang ibagah-bagahken barang bai isè pè, memagahken Ia ngo Raja Sipaluah niperbagah-bagah Dèbata.
40016021	Mungkah i sidi nai, tompel mo ibagahken Jesus taba sisinNa, "Kennah laus ngo Ia mi Jerusalem, janah menggong mbuè kinipersuk bai pengulu-pengulu, imam-imam ekuten, dekket guru-guru agama. Ibunuh mo Ia tapi ipekèkè nola ngo iari petelluken.
40016022	Iarahken si Petrus mo Jesus mi lambung idi, ipesèngèt si Petrus mo Ia nina mo, "Katerra pè ipedaoh Dèbata mo sibagidi bamu nai Tuhan! Ulang mo terjadi i bamu."
40016023	Itengen Jesus mo si Petrus, ninganna idokken, "Laus mo kono i gembarKu nai bolis! Dak ihalang-halangi ko ngo Aku. Ai sura-sura jelma ngo ipikiri kono oda ngo sura-sura Dèbata!"
40016024	Enggo kessa bagidi idokken Jesus mo taba sisinNa, "Barang isè mengèkutken Aku, kennah ilupaken mo dirina, ipersan mo silangna, nai ièkutken mo Aku.
40016025	Ai barang isè mengkekelengi kessahna, ia ngo kembalangen kessah. Tapi barang isè kembalangen kessah kumarna Aku, ia ngo mengerasaken kenggelluhen soh mi amman sumendah.
40016026	Kadè mo gunana mula pè suberri dunia èn milikna, ukum mago ngo tendina? Tentu oda lot labana. Ai oda ndorok itukarken dekket barang kadè pè kenggelluhen?
40016027	Ai roh nè mo Anak ni Jelma merdengan Kuasa BapaNa, rebbak dekket malaèkat-malaèkatNa. I sidi mo balessenNa taba gennep jelma rembang mi sinibahanna.
40016028	Èngèt mo, lot ngo ipas kènè simertumpu èn nai, oda matè dèng ia ukum makdèng idah ia Anak Jelma idi roh bagè Raja."
40017001	Enggo kessa ennem ari nola, iarahken Jesus mo si Petrus, si Jakobus dekket si Johanes, simerkaka merkuanggi i mi babo delleng ndates. Pellin kalak i ngo kessa i sidi.
40017002	Nai mènter mobah mo rupa Jesus idah kalak i, abèNa mercala-cala bagè mataniari janah pakkènNa merkillok-killok bagè cuhaya.
40017003	Nai idah kalak i sitellu nola mo si Musa dekket si Elias mengeranai dekket Jesus.
40017004	Idokken si Petrus mo taba Jesus, "Tuhan, merasa kaloon siakap i sènda, mula uè Kono Tuhan, asa kupekkadè i sènda tellu sapo-sapo, sada bamu, sada bai si Musa, janah sada nai bai si Elias."
40017005	Sinderrang mongkam dèng si Petrus idi, roh mo hembun nterrang kalohon menangkemmi kalak idi janah terdengkoh mo sora i hembun idi nai, "Èn ngo AnakKu siKukekelengi, lemmo ngo atèngKu midahsa. Dengkohken kènè mo Ia!"
40017006	Idengkoh sisiin Jesus kessa mo sora idi, buradan mo kalak idi, sanga tangkep kalak i mi tanoh.
40017007	Tapi roh mo Jesus menjamah kalak i, "Kèkè mo kènè" nina, "Ulang kènè mbiar".
40017008	Kèkè kessa mo kalak i, sada kalak poda idah nèngè i sidi, laènken pellin Jesus nai ngo kessa.
40017009	Tikan mengencuah kalak i i delleng i nai, ipernoi Jesus mo kalak idi, "Ukum mak dèng balik nggelluh mengolihi Anak ni Jelma idi, ulang lebbè bagah-bagahken bai barang isè pè sini idah ndènè ndai."
40017010	Nai ikusoken sisinna mo taba Jesus, "Kasa idokken guru-guru agama Jahudi roh ngo nina lebbè si Elias?"
40017011	Ialoi Jesus mo, "Tuhu ngo lebbèen roh si Elias janah kennah ihantari ngo karinana.
40017012	Tapi kodokken mo taba kènè, enggo roh si Elias, tapi oda itandai dèba ia; lemmo-lemmo kalak i ngo ibaing tabasa. Bagi ma ngo bang Anak jelma idi ibaing kalak i."
40017013	Nai iarti sisiin idi mo, si Elias nidokkenNa idi, imo si Johanes Peridiken.
40017014	Soh kessa mo kalak i mendahi jelma nterrem idi, roh mo sada kalak anak laki, mènter sujud i hadeppen Jesus.
40017015	Nina mo, "Guru, masèh mo atèMu taba anakku i. Ai solpetten ngo ia. Mula menemboh solpetna idi, mènter oda nèngè ngo ibettoh jèhè juluna, ai nggati ngo ia onjem mi api, janah sipata mi laè.
40017016	Enggo ngo kutaruhken nemmu mendahi sisinMu i, tapi oda terpemalum kalak i."
40017017	Ialoi Jesus mo, "Nong, soh mo iakap kènè i! Tuhu-tuhu ngo kènè siso percaya janah enggo salah kalohon. Kennah sadikè dekkah nai Aku rebbak dekket kènè janah sobar mengidah kè? Embahken kè mo anak i mi sèn."
40017018	Nai ipelaus Jesus mo sètan i karuar. Janah karuar mo sètan-sètan i, nai mènter njuah mo iakap anak i gejapkenna i.
40017019	Nai idapetken sisiin i mo Jesus sadaSa, ikusoken mo tabaSa, "Guru, kasa oda terpelaus kami sètan idi?"
40017020	Ialoi Jesus mo, "Kumarna kurang percaya ngo kènè. Èngèt mo! Kum lot ngo kepercayaen ndènè nasa buah arum, ndorok ngo dokkonen ndènè bai delleng adèi, 'Mompat mo kono i sèn nai mi sadona' Kennah mompat ngo delleng i, janah kadè poda mak ndorok bakinen ndènè!
40017021	Tapi ukum sètan si samatcam èn, pellin mersodip dekket puasa ngo kessa ndorok mengusir idi.]"
40017022	Sinderrang pulung sisiin Jesus i Galilea, idokken Jesus mo taba kalaki, "Oda ndekkah nèngè, ipessoh mo Anak Jelma i bai jelma.
40017023	Ibunuh kalak idi mo ia tapi kèkè nola ngo Ia i ari petelluken." "Nai mellui kalohon mu ukur sisiin idi."
40017024	Tikan soh Jesus dekket sisinNa mi Kapernaum, roh mo simertunggu belasting mi bages Jerro mendahi si Petrus lako mengkusoken, "Igarar Gurumu ngo gugu mi Bages Jerro barang oda?"
40017025	Ialoi si Petrus mo, "Igarar ngo!" Balik kessa mo si Petrus, tikan madèng mongkam ia, idokken Jesus mo mbangsa, "Simon, bakunè ngo dok atèmu? Isè ngo kenah menggarar cokè barang gugu bai raja-raja dunia èn? Rayat ngo barang sidèban?"
40017026	"Kalak sidèban ngo," nina si Petrus. "Mula bagi ngo," nina Jesus nola ma, "rayat oda pella menggarar.
40017027	Tapi ulang ncio ukur kalak i sibakin. Laus mo ko mengkail mi tao. Buat mo ikan siperlebbè sidapet kono i. Ibagasen babah ikan idi, jumpa kono mo kèpèng, cukup menggarar gugunta sidua. Buat mo kèpèng idi, nai garar mo taba kalak idi gugu mi Bages Jerro."
40018001	Sinderrangna i roh mo sisiin i mendahi Jesus janah ikusoken mo, "Isè ngo simbelgahna i Kerajaen Dèbata?"
40018002	Nai idokken Jesus mo roh sada kalak anak-anak, idokken mo ia cènder i lebbè-lebbè kalak idi.
40018003	Idokken Jesus mo, "Èngèt mo! Mula lot perrobahen ndènè janah tosè bagè anak-anak, baru pè asa ndorok kènè mbengket mi Kerajaen ni Dèbata.
40018004	Kalak simbelgahna i Kerajaen Dèbata, imo kalak sipeteruhken dirina janah tosè bagè anak-anak idi.
40018005	Asa, barang isè menjalo anak-anak sibagèn kumarnaken Aku, dosken Aku ngo sinijalona i sidi."
40018006	"Barang isè memaing sada kalak ibas sikèdèk ènda nai gabè oda nè percaya taba Aku, lotiin mo igantungken batu penggilingen mi kerahongna lako mengelennengkensa mi laut mbages.
40018007	Merjaya mo dunia ènda, kerna mengèla jelma lako merdosa. Dak tong ngo lot sibagidi, tapi merjaya mo kalak simemaingsa."
40018008	"Mula tanganmu barang nèhèmu memaing ko merdosa, gettap mo janah pitakken. Lotiin mo ko nggelluh rebbak Dèbata, oda i sidi serrap tanganmu barang nèhèmu, ulang pada bolet karina sendihimu ibuang mi narakka.
40018009	Janah mula matamu memaing kono merdosa, poldit mo i janah pitakken. Lotiin mo kono nggelluh rebbak Dèbata mermata sada, ulang pada ibuang mi narakka rebbak duana."
40018010	"Abas! Ulang pellèa kènè barang apaina ibas sikèdèk èn nai. Kerna èngèt mo, ai dak i hadeppen BapangKu si ni sorga idi ngo malaèkat-malaèkatna." [
40018011	Kerna roh pè Anak Jelma, lako peluahken kalak si laling ngo.]
40018012	"Bakunè ngo dok atè ndènè? Umpamana lot sada kalak merbiri-biri serratus, nai mbalang mo sada biri-birina i, bakunè ngo baingen sidasa i? Otang itadingken mo biri-biri sibahpuluh sibah i jampalen, lako menulusi biri-biri si laling i.
40018013	Janah mula jumpasa nola biri-biri i, kum katèngKu kennah loloon ngo ia mengidah biri-biri sisada i, ulang pada sisibahpuluh sibah siso laling i.
40018014	Bagi ma ngo Bapa ndènè ni sorga i, oda toko atèna mula lot ibas singkèdèk èn nai gabè laling."
40018015	"Mula merdosa denganmu meradepken kono, dahi mo ia, bagahken mo kesalahenna. Baing mo bagidi sipsip pellin kè sidua sambing. Mula iuèi ranamu, merhasil mo kono merdenganken denganmu i mengolihi.
40018016	Tapi mula oda ngo, arahken nola mo denganmu sidèban sada barang dua kalak nai. Ai tersurat ngo ibas Bibèl; nasa tukas kennah dua barang tellu kalak saksi."
40018017	Mula bagidi pè oda ma terjalosa sipesèngèt kalak idi, bagahken mo mi kuria. Janah mula oda ma terjalosa sipesèngèt kuria i, ètong mo ia bagè sada kalak siso menandai Tuhan barang bagè sada kalak pertunggu belasting."
40018018	"Èngèt kènè mo èn, "Barang kadè irarang kènè i dunia èn, irarang ma ngo idi i sorga, barang kadè ibennarken kènè i dunia ènda, ibennarken ma ngo idi i sorga.
40018019	Janah èngèt kènè ma mo: Mula lot dua kalak merdos atè kènè lako menodipken barang kadè sambing, iuèi BapangKu ni sorga i ngo sodipna idi.
40018020	Kerna mula lot dua barang tellu kalak rebbak tumpu kumernaken Aku, i tengah-tengah kalak idi ngo Aku."
40018021	Nai roh mo si Petrus mendahi Jesus lako mengkusoken, "Tuhan piga kali ngo ndorok kuampuni denganku mersalah taba aku? Sanga ngo pitu kali?"
40018022	Ialoi Jesus mo, "Èngèt mo! Oda ngo pitu kali, tapi soh pitupuluh kali pitu ngo!
40018023	Kerna codi ngo Kerajaen Dèbata bagè sada kalak Raja naing merrètong utang-utang naposona.
40018024	Tikan imulai merrètong i, lot mo ibas naposo i nai iembah mi hadeppenna. Naposo èn merutang merjuta-juta,
40018025	janah maknè tergararsa utangna idi. Idokken raja i mo asa idèaken nasa milikna dekket dukak-dukakna bak sinibagesna pè, asa lot lako menggarar utangna idi.
40018026	Kumarna nai, mersembah merkuraja mo naposo i taba raja i lako mengidoken, 'Tuan, pesobar mo lebbè midah aku naposomen, kugarar pè karinana utangku idi.'
40018027	Nai masèh mo atè Raja i midahsa, gabè iampuni mo ia janah patè mo utangna i karinana.
40018028	Tapi karuar kessa mo naposo ndai, pesimbak mo ia dekket sada kalak denganna naposo simerutang bana barang piga-piga ribu. Itangkup mo dengana i, mènter ipokkik mo, 'Garar karina utangmu i bangku!'
40018029	Nai mersembah merkuraja mo denganna i ninganna mengidoken, 'Sobar mo ko lebbè oè, kugarar pè karina utangku idi!' nina.
40018030	Tapi oda isarihken naposo i pengidoon denganna idi, sampè igarar utangna idi.
40018031	Nai idah denganna naposo sidèbanna i kessa mo simasa i, mellui mo atè kalak i, ibagahken mo i taba raja i.
40018032	Nai itenggoi raja i mo naposo jahat ndai, idokken mo tabasa, 'Naposo jahat! Karinana utangmu enggo kuselangsaèken kerna ièlèk kono aku.
40018033	Otang kono pè nemmu kennah bagi ma ngo mermasèh atè taba denganmu naposo, bagè sienggo kubaing i mendahi ko?'
40018034	Nai mellaga kalohoon mo raja i, ipemasuk mo naposo si jahat i mi kurungen. I sidi mo ia mèma igarar karinana utangna idi."
40018035	Pengujungi sukuten idi idokken Jesus mo, "Bagi ma ngo ibaing BapangKu ni sorga i taba kènè, ukum mak iampuni kènè dengan ndènè ibagasen atè mbersih."
40019001	Enggo kessa pul iranaken Jesus karinana sindai, itadingken mo Galilea lako laus mi nagerri Juda i kèparen Laè Jordan.
40019002	Mbuè ngo kalak mengèkutkenSa, janah ipemalum ngo kalak i karina.
40019003	Nai roh mo kalak Parisè naing mencuba Jesus. Ikusoken kalak i mo, "Bakunè ndorok ngo kalak menirangken sinibagesna mengèkutken hatoren agamanta barang merkitè alasen kadè pe?"
40019004	Ialoi Jesus mo, "Oda ngo pennah ijaka kè ibas Bibèl, ai daholi dekket daberru ngo jelma itempa situmempai i mulana i?
40019005	Kessa i idokken nola ma mo, 'Kumarna nai, kennah itadingken anak laki ngo partuana lako mendahiken sinibagesna asa gabè sada kalak i sidua.'
40019006	Asa oda ngo kalak idi dua kalak nèngè, tapi sada ngo. Kumarna nai, jelma i mak ndorok menirang barang kadè sienggo ni peddemmu Dèbata."
40019007	Nai ikusoken kalak Parisè dèng ma mo tabaSa, "Mula bagi ngo kasa idokken si Musa, berèenken mo surat sirang lako menirangken?" 19:7: 5 Ms. 24:1-4; Mat. 5:31*
40019008	Nai mènter idokken Jesus mo taba kalak i, "Kerna ni jahat ndènè ngo memmaing asa ibelli si Musa kènè menirangken sinibages ndènè; tapi oda kin ngo bagidi arnia i.
40019009	Dengkohken kènè mo ènda: Kalak simenirangken sinibagesna -- keppèken oda kumerna merlangkah julu meddem -- janah kabin nola ma ia dekket daberru sidèban, merlangkah julu meddem ngo kalak i terdokken." 19:9: Mat. 5:32; 1 Kor. 7:10-11*
40019010	Gabè idokken sisiin i mo taba Jesus, "Mula bagi ngo keppèken terrèngèt jejap, padaan mo ulang."
40019011	Ialoi Jesus mo, "Oda ngo karina jelma ndorok terjalosa kata idi, laènken pellin kalak sienggo itentuken Dèbata.
40019012	Kerna lot pè kalak oda kabin, kerna enggo kin ngo pertubuhna bagidi. Lot ma ngo oda kabin jelma, kerna nakkatna ibaing dèba, janah lot ma ngo memilih sendiri ia oda kabin asa lebbih mertuhu-tuhu mengkebasi Dèbata. Barang isè ndorok mengulaken peddah ènda, ijalo mo i."
40019013	Lot mo kalak merembahken anak-anak mendahi Jesus, asa iampèken Jesus tanganNa mi babontakal kalak i janah isodipken. Tapi mènter mellaga mo sisiin i taba kalak i.
40019014	Tapi idokken Jesus mo, "Padiat kènè mo roh sikèdèk-kèdèk i mendahi Aku! Ulang gerai kènè kalak i, kerna bagè kalak èn ngo simbengket mi Kerajaen Dèbata!"
40019015	Nai, iampèken Jesus mo tanganNa bai sikèdèk-kèdèk idi, janah memasu-masu kalak i. Nai laus mo Ia i sidi nai.
40019016	Tikan i sada ari, lot mo sada kalak anak laki roh mendahi Jesus. "O Guru," nina, "Simendè bakunè ngo bakinenku asa dapet aku kenggelluhen soh mi amman sumendah i?"
40019017	Ialoi Jesus mo, "Kasa ikusoi ko Aku terrèngèt apaina simendè? Pellin sada ngo kessa mendè, imo Dèbata. Mula sèkel ko naing terolih kenggelluhen soh amman sumendah i, kennah ulaken mo karinana sinidokken Dèbata."
40019018	"Siapaina mo idi?" nina anak laki i. Ialoi Jesus mo, "Ulang ko memmunuh, ulang ko merlangkah julu meddem; ulang ko menangko; ulang kono merluap. 19:18: 2 Ms. 20:13-16; 5 Ms. 5:17-20*
40019019	Pesangap partuamu, janah kekelengi mo denganmu jelma bagè pengkekelengimu mi dirimu." 19:19: 2 Ms. 20:12; 5 Ms. 5:16; 3 Ms. 19:18*
40019020	"Karinana idi, enggo mo kuulaken," nina anak perana idi, "Nai kadè dèng dèba nai siperluna?"
40019021	Idokken Jesus mo mbangsa, "Mula naing sèkel kono merandal kalohoon, laus mo ko merdèa karina silot bamu. Berrèken mo tokorna i taba kalak sincoor, nai merharta mo kono i sorga. Enggo kessa i, roh mo ko balik mi sèn, èkutken mo Aku."
40019022	Idengkoh anak perrana i kessa mo rana idi, laus mo ia merdengan bonek, ai kalak kaya joong ngo ia.
40019023	Nai idokken Jesus mo taba sisiinNa, "Kodokken mo bai ndènè, mahal kalohoon ngo kalak sibèak mbengket mi Kerajaen Dèbata."
40019024	Kudokken mo taba kènè, "Murahen ngo iakap sada gajah mbengket mi lubang jarum, ulang pada sibèak mbengket mi Kerajaen Dèbata."
40019025	Idengkoh sisiin i kessa mo nidokken Jesus i, lengang mo kalak i. "Mula bagi, isè ngo kessa maluah?" Nina sisiin i.
40019026	Itengen Jesus mo kalak i, ninganna idokken, "Mahal ngo i, ukum bai jelma! Tapi oda lot mahal ukum bai Dèbata!"
40019027	Nai idokken si Petrus mo, "Idah mo, ukum kami enggo mo kutadingken kami karinana, lako mengèkutken Guru i. Nai kadè mo sinaing jaloon nami?"
40019028	Idokken Jesus mo taba kalak i, "Èngèt kènè mo! Anak Jelma idi kundul sikali èn i babo tahta kerajaen simermulia i dunia rimbaru. Nai kènè pè sisinKu kundul ma mo i babo tahta sisipuluh dua tahta janah mengerungguken sipuluh dua marga Israel! 19:28: Mat. 25:31; Luk. 22:30*
40019029	Barang isè sienggo menadingken bagesna, kaka-anggina, barang turangna, barang partuana, barang dukak-dukana, barang jumana kumarna Aku, jalonna mo siratus kali lempit. Janah iberrèken ma mo bana kenggelluhen amman-sumendah i.
40019030	Tapi mbuè ngo kalak sibagèndari, perlebbè kin gabè perpodi, janah mbuè ma ngo siperpodi kin gabè perlebbè." 19:30: Mat. 20:16; Luk. 13:30*
40020001	"Codi ngo Kerajaen Dèbata bagè sada kalak sidasa pekken anggur lako menulusi kalak mengulaken pekken anggur idi njengkas.
40020002	Enggo kesa lot keputusenna lako penggararen upah sada kalak imo sada kèpèng pirak sidari, ipasulak mo kalak idi mengula mi pekken anggurna i.
40020003	Tupung pukkul sibah siceggen, laus nola mo sidasa pekken i, jumpasa nola mo tah piga-piga kalak nai oda lot bahanna i pasar.
40020004	Jadi idokken mo taba kalak i. 'Laus mo kènè mengula mi peken anggurku. Kugarar pè upah ndènè bagè patutna.'
40020005	Nai laus nola ma mo ia tupung cèger ari, bagi ma i pukkul tellu ciboon, laus dèng ma ngo sidasa pekken anggur idi, memmaing bagè sindai dèng ma.
40020006	Janah kira-kira pukkul lima mayak ramben, laus dèng ma ngo ia, gabè iidah mo lot kalak, laju oda lot bahanna. Nai ikusoken mo taba kalak idi, 'Kasa dak cènder sambing kènè i sènda suntuk ari èn oda merkadè?'
40020007	Ialoi kalak idi mo, 'Isè poda pasulakken kami lako mengula.' 'Mula bagi ngo,' nina sidasa pekken i, 'Laus mo kènè dekket mengula mi pekken anggurku.'
40020008	Enggo kessa ramben, idokken sidasa pekken anggur i mo taba mandurna, 'Dilo mo karina simengula idi, asa igarari upahna, mulai i perpodi nai soh mi si perlebbè masuk.'
40020009	Nai roh mo pengula simengula mulai pukkul lima mayak ramben. Ijalo kalak i mo tersada kèpèng pirak.
40020010	Nai roh ma mo pengula sinigaji mulai siceggen. Dokatè kalak idi, bakunè pe menjalo mo ia lebbih nasa i. Keppèken kalak i pè tong ngo ijalo sada kèpèng pirak ma.
40020011	Sinderrang menjalo kèpèng idi kalak i, ngutnguten mo kalak i taba sidasa pekken anggur i.
40020012	Nina mo, 'Pengula siperpodi roh i, pellin sada jam ngo kalak i mahan bahaan, keppèken kami mahan bahaan soh sidari suntuk menggongken nggara ari. Kasa nola igarar kono upah nami dos dekket kalak idi!'
40020013	Ialoi sidasa pekken i mo, 'Oè, oda lot kubakin siso adil bamu, otang enggo kin ngo toko atèmu menjalo upah sada kèpèng pirak sidari?
40020014	Na, jalo mo upahmu lako mo. Ai naing ngo dok atèngku kuberrèken upah taba kalak siperpodi masuk idi dos dekket sikuberrèken bamu.
40020015	Otang lemmongku ngo memmaing barang bakunè hartangku? Barang tah oda kono sennang kumarna mendè kubaing taba sidèban?' "
40020016	Nai idokken Jesus nola ma mo, "Bagi mo siperpodi i kin gabè perlebbè janah siperlebbè i kin gabè perpodi."
40020017	Tikan laus Jesus mi Jerusalem, nai i tengah ndalan idilo Jesus mo sisinNa merpulung pellin kalak i. Idokken mo taba kalak idi,
40020018	"Dengkohken mo! Bagèndari laus mo kita mi Jerusalem. Ipesakat mo Anak Jelma idi mendahi imam-imam ekuten dekket mendahi guru agama. Nai ihukum matè mo Ia.
40020019	Nai ipesakat mo ia taba kalak siso bangsa Jahudi. Itertabai kalak i mo Ia, isiksa janah ipersilangken mo Ia. Tapi ipegelluh nola ngo mengolihi i ari petelluken."
40020020	Enggo kessa i roh mo sinibages si Zebedeus rebakken dekket dukak-dukakna mendahi Jesus. Mersembah mo ia i hadeppen Jesus lako mengido.
40020021	"Kadè naing bamu nangè?" nina Jesus. Ialoi mo, "Dok atèngku naing mo duana dukakku ènda kundul sada i kamuhunmu sada i kambirangmu, mula enggo kessa saut Tuan i gabè Raja."
40020022	"Oda ibettoh kènè sinipido ndènè idi," nina Jesus taba kalak idi. "Terrènum kènè ma ngo arap perrènumen kinidersa sikennah Kuènum idi?" "Terrènum kami ngo," nina kalak i.
40020023	Nai idokken Jesus nola mo, "Tuhu ngi, iènum kènè ngo arap perènumenki. Tapi ukum terrèngèt isè kundul i kamuhunku barang i kambirangKu oda ngo guru bangku i. Iberèken Bapa pè bekkas i pellin taba sienggo itentuken kin ngo."
40020024	Mendengkoh i, sisinna sisipuluh i nai, mellaga mo kalak i taba sidua kalak merkaka meranggi i.
40020025	Kernana i idilo Jesus mo kalak i karina, nai idokken mo, "Ibettoh kènè ngo mula bangsa siso menandai Dèbata gabè ekuten, itindas ngo rayatna. Janah perpangkat-perpangkat ndates memetcek kalak i.
40020026	Tapi oda ngo bagi ukum kènè. Barang isè kènè naing mbelgah, kennah mo ia gabè perkebbas.
40020027	Janah barang isè naing gabè perlebbè, ia mo naposo pasulaken.
40020028	Bagè Anak Jelma idi, roh oda ngo asa ikebbasi, tapi lako mengkebasi ngo, janah memerrèken kessahNa mahan tebbus jelma mbuè."
40020029	Tikan itadingken kalak i kuta Jeriko, mbuè ngo kalak mengèkutken Jesus.
40020030	I biding dalan, lot mo dua kalak sipètung kundul-kundul. Tikan idengkoh kalak i memellus Jesus, dilo-dilo mo kalak i, "O Tuhan, Anak si Daud, masèh mo atèmu bai nami!"
40020031	Ilagai jelma nterrem ni sidi mo kalak idi, janah idokken asa sip. Tapi makin ipegang kalak i nola ngo mendiloken, "Alè Anak si Daud, masèh mo atèmu bai nami!"
40020032	Nai mentadi mo Jesus, idiloi mo kalak idi, ikusoi mo, "Kadè ipergeddo kènè bakinenku bai ndènè?"
40020033	Ialoi kalak i mo, "Tuhan, merpendidah mo nemmu kami!"
40020034	Masèh mo atè Jesus midah kalak idi, ijamah mo mata ni kalak idi, nai mènter merpendidah mo. Ièkutken kalak i mo Jesus gejapkenna i.
40021001	Enggo kessa ndessing kalak i mi Jerusalem, soh mo kalak i mi Betpage i Uruk Zaitun. Ipasulak Jesus mo i sidi nai dua kalak sisinNa lebbèen merdalan.
40021002	"Laus mo kènè mi kuta si ni jolo ndènè adoi," nina Jesus taba kalak idi. "Mènter idah kènè mo nahan i sidi sada kalodè tertambat rebbak dekket anakna. Osari kènè mo duana kalodè i janah iring kènè mi sènda.
40021003	Mula lot kalak mendokken ranana, dokken kènè mo tabasa, 'Perlu ngo i bai Tuhan i,' nai ibelli ia mo kalodè i iiring kènè."
40021004	Masa pè bagi asa saut sinidokken nabi bagèen,
40021005	"Bagahken mo taba kuta Sion, Rajamu roh bagèndari mendahi kono. Percerrep ukur ngo ia janah mengkunduli sada kalodè, imo anak kalodè bajar dèng."
40021006	Nai laus mo sisiin sidua kalak i, pesautken bagè ni tennahken Jesus taba kalak idi.
40021007	Iiring kalak i mo kalodè i dekket anakna, ialasken kalak idi mo jubahna mi gurung kalodè i. Nai ipasang Jesus mo kalodè i.
40021008	Jelma nterrem ni sidi pè mènter ipengalasken mo jubahna i dalan idi janah dèba memenggelli ranting-ranting lako bakinen mi tengah ndalan i.
40021009	Jelma nterrem simerdalan i lebbè dekket i podi Jesus mengoangken: "Hosianna bai Anak si Daud! Ipasu-pasu Tuhan i mo Ia siroh merkitè-kitè gerar Tuhan! Poji mo Dèbata Sintèmbul i!"
40021010	Nai ibengketti Jesus kessa mo Jerusalem, gabè gontar mo kuta i. "Isè ngo èn?" nina pengisi kuta i.
40021011	"Nabi Jesus ngo i, i Nazaret si ni Galilea nai," nina jelma nterrem sirebbakken dekket Jesus i.
40021012	Nai masuk mo Jesus mi kasèan Bages Dèbata, iusir mo karina jelma simertiga-tiga i sidi. Ipentombang-mbalingken mo mèja kalak simenukari riar, dekket bangku-bangku simerdèa ndarapati.
40021013	Nina mo taba kalak i, "Lot ngo tersurat ibas Bibèl, idokken Dèbata ngo 'Bekkas mersodip ngo bagesKu.' Tapi gabè ibaing kènè nola ngo gabè bekkas pengkilangen."
40021014	Merrohen mo kalak sipètung dekket nitempuk sigading mendahi Jesus mi Bages Dèbata idi janah ipemalum Jesus ngo kalak idi.
40021015	Tapi punguren mo imam ekuten dekket guru-guru agama Jahudi mengidah simasa kelengangen nibaing Jesus idi. Makin punguren ngo kalak i mendengkoh oang-oang anak-anak silot i Bages Dèbata idi, "Hosianna bai Anak si Daud!"
40021016	Idokken kalak i mo taba Jesus, "Idengkohken kono ngo sinidokken kalak idi?" "Uè kudengkoh ngo," nina Jesus. "Mak dèng ngo pennah ijaka kènè ayat Bibèl bagèen, 'Anak-anak dekket anak mbara enggo iajari kono lako mengeruapken kata pemoji-mojiin'?"
40021017	Nai itadingken Jesus mo kalak idi, karuar mo ia i kuta i nai laus mi Betania, i sidi mo ia mermalam.
40021018	Sibarembenkenna ceggen i, i tengah ndalan tikan lako balik mi kuta Jerusalem, mellèhè mo iakap Jesus.
40021019	Idah Jesus mo ibiding dalan idi lot kayu ara. Idahi mo kayu ara idi, tapi oda lot buahna giam singkabuah, mak pellin bulungna sambing. Nai idokken Jesus mo taba kayu ara idi, "Oda ndorok merbuah nèngè kono!" Nai mènter males mo kayu ara idi.
40021020	Idah sisiin i kessa mo simasa i, lengngang kalohoon mo kalak idi. "Bakunè ngo perjadina i ndorok gejapkenna i matè kayu ara i?" nina kalak idi.
40021021	"Èngèt kènè mo!" nina Jesus. "Mula percaya kènè janah oda sangsi, ndorok ngo ibaing kènè bagè sienggo Kubaing mi kayu ara èn. Oda pellin i sambing tupèh; mendahi uruk ènda pè ndorok ngo idokken kènè, 'Mompat mo kono mi laut!' saut ngo bagidi.
40021022	Ai barang kadè sambing pè ipido kènè ibagasen sodip ndènè, jaloon ndènè ngo i asal mo percaya kènè."
40021023	Enggo kessa bagidi, ibengketti Jesus nola mo Bages Dèbata, nai mengajari mo ia i sidi. Sinderrang mengajari i Ia, roh mo imam ekuten dekket pengulu-pengulu Jahudi mengkusoken baNa, "Dikè ngo dalanna kono memaing ènda karinana? Isè memerèken kuasa i baMu?"
40021024	Ialoi Jesus mo, "Aku pè naing mengkuso ngo mendahi kènè. Enggo kessa ialoi kènè kuso-kusongku èn, nai pè asa kubagahken taba kènè, kuasa bai isè nai Aku memaingken karinana idi.
40021025	Kuasa bai isè nai ngo bai si Johanes lako peridiken jelma i? Bai Dèbata nai ngo barang bai jelma nai?" Nai mersungkuun mo imam-imam ekuten dekket pengulu-pengulu Jahudi samah-samahsa, nina bagèen, "Mula sidokken, 'Bai Dèbata nai,' dokkenenkenna mo banta, 'Kasa oda percaya kènè bai si Johanes?'
40021026	Tapi mula sidokken, 'Bai jelma nai,' tentu sijaga perasaan jelma nterrem ai nabi ngo ia dok atè sinterrem idi."
40021027	Jadi ialoi kalak idi mo, "Oda kubettoh kami i." Nai idokken Jesus mo taba kalak idi, "Oo, mula bagi ngo, Aku pè oda Kubagahken bai ndènè, barang kuasa isè sikubaing èn."
40021028	"Bagèndari pè bakunè ngo dok atè ndè terrèngèt mi sèn?" nina Jesus nola. "Lot mo sada partua bak dua anakna. Idahi mo anakna situaan nina mo mbangsa, 'Alè pa, laus mo ko mengula mi pekken anggur ari èn.'
40021029	Ialoi anakna i mo, 'Oda uè aku' nina. Tapi gabè mobah nola mo ukurna, nai laus mo ia mengula mi pekken anggur i.
40021030	Nai laus nola mo partua i mendahi anakna sipeduaken, idokken ma mo bagè katana bai situaan i. Ialoi anakna peduaken i mo, 'Uè pa,' tapi oda laus ia.
40021031	Bagi mo idi, siapaina ngo anakna sidua i mengulaken nidokken bapana i?" "Situaan idi ngo," nina imam ekuten dekket pengulu-pengulu Jahudi i. Nai idokken Jesus mo taba kalak i, "Peratè-atèken kènè mo: Lebbèen ngo kalak pertunggu cokè dekket daberru siso kasèa gabè ginemgem Kerajaen Dèbata, asa kènè.
40021032	Roh ngo si Johanes Peridiken menuduhken dalan situhunna bai ndènè tapi oda percaya kènè bana. Ai tukasi pè enggo idah kènè karinana idi, lalap ngo oda mobah pikiren ndènè, janah oda percaya bai Tuhan."
40021033	"Dengkohken mo codiin èn," nina Jesus. "Lot mo sada kalak sidasa pekken anggur. Ipagar ngo pekkenna i kuliling. Janah ibahan bekkas lako memerroh anggur idi. Ipekadè pantar bekkas merjaga. Nai ibellah pinangken mo pekken anggur idi bai ndèba, janah laus mo ia kiladang.
40021034	Dapet kessa katikana, memotik buah anggur, ipasulak sidasa pekken anggur i mo naposona mendahi simellah-pinang i, lako menjalo bagianna.
40021035	Tapi itangkup simellah-pinang i mo naposo pasulaken i, sisada ipekpekki, sidèbanna ibunuh, dèba nai ibentiri dekket batu.
40021036	Nai ipasulak sidasa pekken i nola mo naposona sidèban, buèen asa siperlebbè idi. Tapi ukum simellah-pinang idi, tong ngo ibaing bagè mendahi pasulaken perlebbè ndai.
40021037	Perpodi kaloon, ipasulak sidasa pekken i mo anakna sendiri, dekket pengharapen; tentu nangga atè pemellah pinang i midah anakna nipasulakna i.
40021038	Tapi, idah pemellah pinang i kessa mo anak sidasa pekken idi, nina kalak i mo samahsa, 'Èn ngo anak sidasa pekken i; aci, sibunuh mo ia, asa banta harta tinadingna i!'
40021039	Itangkup kalak i mo anak idi, isaran mo ia mi ruar pekken idi, nai ibunuh mo!"
40021040	"Mula balik kessa mo sidasa pekken anggur idi, bakunè mo ndia ibaing taba pemellah pinang idi?" nina Jesus.
40021041	Ialoi kalak idi mo, "Tentu bunuhenna mo kalak perjahat i, janah ipebellah-pinangken nola pekken anggurna i taba kalak siuè memerèken bagianna ibas hasil tanoh idi nai."
40021042	Gabè idokken Jesus mo taba kalak idi, "Mak dèng ngo nung ijaka kènè sitersurat ibas Bibèl bagèen: 'Batu si nipatakken tukkang bages idi, enggo gabè batu simahargana. Èn mo nibaing Tuhan i, soh mo mendèna!' "
40021043	"Asa èngèt kènè mo," nina Jesus. "Karinana hak ndènè kin nemmu gabè bangsa Dèbata icabut mo i bai ndènè nai, janah iberrèken mo taba bangsa simenguèi perèntah Dèbata. [
40021044	Barang isè pè ndabuh mi batu èn, mpustak merbincahcah mo ia; janah merlicaten mo kalak nitinggangen sindabuh i.]"
40021045	Kessa pul idengkoh imam-imam ekuten bak Parisè umpama idi, iartiken mo rana i; taba kalak i ngo mengenna kata idi.
40021046	Nai mertaki sinunu mo kalak i lako menangkup Jesus; tapi mbiar ngo kalak i midah jelma nterrem idi, ai nabi ngo Jesus idok atè jelma nterrem i.
40022001	Mengerana nola mo Jesus taba jelma nterrem merkitè codiin.
40022002	Nina mo, "Codi ngo kerajaen Dèbata bagè sada kalak raja memèstaken anakna merbayo.
40022003	Ipasulak raja i mo naposona mengalengi kalak sienggo idilo kin mi pèsta i. Tapi oda uè roh kalak sienggo idilo i kin.
40022004	Nai ipasulak raja i nola mo nposona sidèbaan. Idokken raja i mo taba kalak i, 'Enggo kuhantari karinana i pèsta i lembu dekket anak lembu singgomokna enggo mo isembellih. Enggo mo hantar karina. Roh mo kè mi pesta merbayo idi!'
40022005	Tapi oda isarihken si ni dilo idi kin. Merlausen ngo kalak idi mi bahanna gennep -- dèba mi jumana, dèba nai mi perusahanna;
40022006	janah sidèbanna nai tupèh menangkup naposo raja i ninganna ipukkuli janah ibunuh.
40022007	Idengkoh raja i kessa mo idi mellaga kalohon mo ia. Ipasulak mo pakalimana memunuh perjahat-perjahat i, janah ilekkup mo kuta kalak i.
40022008	Enggo kessa bagi, idiloi mo naposona nina mo, 'Enggo mo hantar karinana mi bahaan pèsta i, tapi ukum kalak nidiloon idi kin, oda ndorok nèngè dekket.
40022009	Laus mo kènè bagèndari mi dalan-dalan mbellen, barang piga jumpa kènè, dokken kènè mo roh mi pèsta idi.'
40022010	Nai laus mo kalak idi, idahi kalak i mo dalan mbellen janah ipendokken mo nasa jelma silot jumpa kalak idi, jelma merpengelako selloh bak jahat pè. Gabè dom tamuè mo perpèstaan idi.
40022011	Roh mo raja idi mi perpèstaan idi lako mengidah tamuè i. Idah matana mo lot sada kalak i pèsta i oda merpakèen pèsta.
40022012	Ikusoi mo, 'Bakunè ngo permbengketmu mi pèsta èn oda merpakèen pèsta?' Gabè mertahan sip mo tamuè sisada kalak i.
40022013	Nai idokken raja i mo taba naposona, 'Ekèti kènè mo tanganna dekket nèhèna i, embah kènè mo ia mi bekkas singgellap tuiten. I sidi mo ia derru-derru menggong simpersuk.' "
40022014	Idokken Jesus mo lako mengenggoi codinna i, "Mbuè ngo terdiloon tapi cituk ngo terpilih."
40022015	Enggo kessa bagidi, laus mo kalak Parisè lako mersungkuun, bakunè carana lako mengenggep Jesus merkitè-kitè kuso-kuso.
40022016	Iutus kalak idi mo murid-murid kalak i mendahi Jesus rebbak dekket barang piga-piga i horong si Herodes nai. Itennahken kalak i mo sinaing dokkenen pasulaken i taba Jesus bagèen, "O Guru, kubettoh kami, kalak burju ngo kono. Ntompel ngo iajarken kono terrèngèt nipergeddo Dèbata bai jelma, oda pella ikebbiari kono barang isè. Kerna oda pella pilih-pilih rupa kono.
40022017	Kernana i bagahken mo bai nami barang bakunè ngo peddahmu terrèngèt ènda; Mengèkutken hatoren kalak Jahudi, ndorok ngo kugarar kami belasting taba Kèsar Rom, barang oda?"
40022018	Ibettoh Jesus ngo tujuun kalak i sijahat idi, jadi idokken mo, "Èo kènè pertaki-taki! Kasa mo naing ienggep kènè Aku?
40022019	Pacidah kènè mo bangKu kèpèng ni berrèken ndènè menggarar belasting idi." Nai iberrèken kalak idi mo taba Jesus sada kèpèng pirak.
40022020	Nai ikusoken Jesus mo taba kalak idi, "Gombaren dekket gerar isè ngo ènda?"
40022021	"Kèsar idi ngo," nina kalak idi. Nai idokken Jesus mo taba kalak idi, "Mula bagi, berrèken kènè mo bai Kèsar idi siroh bai Kèsar idi nai, janah berrèken mo bai Dèbata, siroh bai Dèbata nai."
40022022	Enggo kessa idengkoh kalak i penjelasen i, lengang kalohon mo kalak idi. Nai laus mo kalak i menadingken Jesus.
40022023	Arinkena idi, roh ngo kalak Sadusè mendahi Jesus. Kalak Sadusè mo simendokken, mula enggo matè jelma, oda nèngè ndorok balik nggelluh.
40022024	"O Guru", nina kalak i, "Ipeddahken si Musa ngo bagèen: Mula matè sada anak laki, ikebaluken sinibagesna janah madèng lot dukakna, kennah igelluhi anggina ngo simengkebaluken i pecèndekken pemparen bai kakana i.
40022025	Asa, lot mo pitu kalak sibeltek. Kabin mo situaan i, nai mènter matè oda dèng sanga lot dukakna, nai igelluhi anggina i mo daberru simengkebaluken idi.
40022026	Matè ma mo simenggelluhi kakana idi, oda dèng sanga lot dukakna, janah bagi ma mo anggina sipetelluken, soh mi pepituken.
40022027	Perpodi kalohoon, matè ma mo dekket daberru idi.
40022028	Nai bagi mo i bakunè ngo seggen i ari podi i, siapaina ngo kalak i sidasa daberru idi? Ai pituna ngo kalak idi kabin dekketsa."
40022029	Ialoi Jesus mo, "Ai salah ngo pengantusi ndènè, ai oda iantusi kènè isi Bibèl i, janah oda ibettoh kènè terrèngèt kuasa Dèbata.
40022030	Kerna mula balik nggelluh sienggo matè, oda nèngè ngo kabin ia. Tapi bagè malaèkat ngo kalak idi i sorga.
40022031	Oda dèng ngo nung ijaka kènè pendokken Dèbata terrèngèt simatè ipegelluh nola? Idokken Dèbata ngo
40022032	'Aku ngo Dèbata si Abraham, Dèbata si Isak, dekket Dèbata si Jakob.' Ukum Dèbata i, oda ngo Dèbata simatè, tapi Dèbata singgelluh ngo!"
40022033	Mendengkoh kejelasen Jesus idi, kagum kalohon mo jelma nterrem idi.
40022034	Asa enggo kessa idengkoh kalak Parisè enggo jellak kalak Sadusè ibakin Jesus, merpulung mo kalak idi.
40022035	Nai mengkuso mo sada kalak ibas kalak i nai, imo guru agama mengkusoken lako mengenggep Jesus.
40022036	"O Guru," nina, "Siapaina ngo ibas pati-patiin idi nai terdokken patiin raya?"
40022037	Ialoi Jesus mo, "Kennah kekelengenmu ngo Tuhan Dèbatamu, ibas nasa atè-atèmu nai, dekket nasa kessahmu, dekket nasa pikirenmu.
40022038	Imo patiin raya janah sipèntingna!
40022039	Tapi dos ngo idi dekket sipeduaken ènda. Kennah kekelengenmu ngo denganmi dosken dirimu.
40022040	Karinana hatoren agama nipeddahken si Musa dekket nabi-nabi, patiin sidua èn mo rèmpunna."
40022041	Tikan pulung dèng kalak Parisè i sidi, ikusoi Jesus mo kalak idi:
40022042	"Bakunè ngo dok atè ndènè terrèngèt Raja Sipaluah niperbagah-bagah Dèbata? Pemparen isè ngo Ia?" "Pemparen si Daud," nina kalak idi.
40022043	"Mula bagi ngo," nina Jesus, "Kasa idokken si Daud tikan i bagasen Tendi Dèbata terrèngèt Raja Sipaluah niperbagah-bagah Dèbata idi 'Tuhan'? Ai nina si Daud ngo,
40022044	'Idokken Tuhan i ngo taba Tuhanku: Kundul mo kono i kamuhunKu, pèma Kupetunduk karina musuhMu mi terruh nèhèMu.'
40022045	Jadi mula si Daud mengakui Raja Sipaluah niperbagah-bagah idi 'Tuhan', bakunè mo ia dokkenen pemparen si Daud?"
40022046	Sadapoda kalak i tellap mengaloi Jesus nèngè, janah mulai sidarinkenna i nai maknè pang kalak idi mengkusoken barang kadè taba Jesus.
40023001	Nai mengerana mo Jesus taba jelma nterrem dekket taba sisinNa,
40023002	"Guru-guru agama dekket Parisè menjalo kuasa ngo bagè niberrèken bai si Musa.
40023003	Kerna naidi, uèi kènè mo karina barang kadè idokken kalak i sibahanen ndènè. Tapi ulang mo ulaken kènè kadè niulaken kalak idi, ai oda ngo iulaken kalak i bagè nipeddahkenna idi.
40023004	Ipeddahken kalak i ngo simahal ulanken. Idokken kalak i ngo asa iulaken dèba hatoren simberratna, tapi cituk poda lot kalak i mengurupi jelma mengulakensa.
40023005	Karinana niulaken kalak idi pellin asa iidah dèba sambing. Ai ipakkè kalak i ngo tinali mbellang-mbellang kaloon mersodip; janah ipegeddang ngo rambu jubahna.
40023006	Dak ipilih-pilih kalak i ngo bekkas simendèna mula i perpèstaan, bagi ma karosi huntuun mula ibagasen bages persodipen.
40023007	Soh mo lolona kalak i menjalo penghormaten i tengah ndalan, janah mula idokken dèba 'Guru'.
40023008	Tapi ukum kènè, ulang mo kènè uè idiloken dèba Guru, ai pellin sada ngo Guru ndènè, ukum kènè karinana merkaka-kuanggi ngo.
40023009	Ulang mo lot bai ndènè nai mergerar Bapa, ai sada ngo kessa Bapa ndènè, imo Bapa sini sorga.
40023010	Ulang mo uè kènè idiloken 'pengulu', ai sada ngo pengulu ndènè imo Raja Sipaluah niperbagah-bagah Dèbata.
40023011	Kalak simersangapna ibas kènè nai mo kennah mahan naposo bai ndènè.
40023012	Ai kalak sipedatesken dirina, sipeteruhen ngono, janah kalak sipecerrepken dirina, sipedatessen ngo."
40023013	"Merjaya mo kènè guru-guru agama dekket Parisè! Ai jelma sipakulah-kulahken dirina ngo kènè, iambati kènè ngo kalak siuè ginemgem Kerajaen Dèbata. Kènè sendiri oda uè gabè ginemgem Kerajaen Dèbata, keppè kalak siuè, ihalang-halangi kènè. [
40023014	Merjaya mo kènè guru-guru agama dekket Parisè! Kènè jelma sipakulah-kulahken dirina! Itipu janah irampasi kènè ngo bages simbalu. Nai ipakulah-kulah kènè mo mersodip nggeddang lako memmoniken pengelako ndènè i. Kumarna naidi, mberrat ngo kènè ihukum.]
40023015	Merjaya mo kènè guru-guru agama dekket Parisè! Kènè jelma sipakulah-kulahken dirina! Isuberrangi kènè ngo laut lako mengayaki darat pellin pemasukken sada kalak mi agamamu. Enggo kessa uè kalak idi, gabè ibaing kè mo kalak i pengisi narakka, lebbih dua kali jahat bai ndènè nai.
40023016	Merjaya mo kènè pengulu pètung! Ipeddahken kènè ngo bagèen, 'Mula merbulaban kalak i merkitè Bages Dèbata, gabè maluah mo kalak i ibas bulabanna idi nai; tapi mula merbulaban kalak i mi emmas si ni Bages Dèbata, gabè lekket mo ia i bulabanna idi.'
40023017	Kènè mo jelma moto janah pètung, siapaina ngo mahargaan: emmas, barang Bages Dèbata simemmaing emmas mpanting?
40023018	Ipeddahken kènè dèng ma, 'Mula lot merbulaban mi langgaten, maluah ngo ia ibas bulabanna i nai, tapi mula merbulaban ia mi pèlèen si ni babo langgaten idi, lekket mo ia i bulabanna i.'
40023019	Soh mo pètungna kènè, siapaina ngo mahargaan! Pèlèen idi ngo barang langgaten simemaing langgaten idi mpanting?
40023020	Kerna nai, mula lot merbulaban mi pèlèen, merlapaten ngo idi merbulaban ia mi langgaten dekket karina pèlèen ni babona i.
40023021	Janah mula lot mersumpah mi Bages Dèbata, merlapaten ngo idi merbulaban ia mi Bages Dèbata dekket bai Dèbata ni sidi i.
40023022	Janah mula lot mersumpah merkitè sorga, merlapaten ngo idi merbulabanken mi tahta Dèbata dekket bai Dèbata simengkunduli tahta idi.
40023023	Merjaya mo kènè guru-guru agama dekket Parisè! Kènè sipekulah-kulahken dirina! Rempah ratus pè umpamana; bulung lemmas, serrè dekket acem pè ipersipuluh kènè berrènken mi Tuhan i. Keppèken hatoren siperluna mi agama imo: adil, permasèh atè, sètia, oda iparduliken kènè. Nemmuken kennah iulaken kènè ngo i, ninganna mengulaken sidèbanna i.
40023024	Èe kènè pengulu pètung! Naleng silot ibas ènumenmu iagoi kènè, keppèken unto iberrur kènè.
40023025	Merjaya mo kènè guru-guru agama dekket Parisè! Kènè sipakulah-kulahken dirina. Mangkuk dekket pahar ndènè iborihi kènè i ruarna, keppè ibagasen soh mellamunna merdengan mekerruh dekket penghakai ndènè.
40023026	Èe, kènè Parisè pètung! Borih mo lebbèen mpanting perbagasen mangkuk dekket pahar ndènè, asa mpanting dekket ni ruarna!
40023027	Merjaya mo kènè guru-guru agama dekket Parisè! Kènè sipekulah-kulahken dirina! Ai codi ngo kènè bagè kuburen si ni cèt mbulan; ukum i ruarna mendè tengennen, tapi ibagasen dom tulan-tulan bangkè jelma dekket karinana simacik.
40023028	Bagi ma mo kènè, tengennen mendè i ruar ngo kènè taba jelma; tapi kum ibagasen dom taki nggodo dekket pengelausiin."
40023029	"Merjaya mo kènè guru-guru agama dekket Parisè! Kènè sipelulah-kulahken dirina! Ipellias kènè ngo asa merandal kuburen nabi-nabi dekket perandalken tugu-tugu pernèngèten jelma kumerna mendè ia nderrang nggelluhna.
40023030	Janah idokken kènè ngo, 'Ukum kami kin nggelluh tikan i umur empungta arnia, oda uè kami bagè kalak idi memmunuhi nabi-nabi.'
40023031	Jadi kènè mengakuken, pemparen simemunuh nabi-nabi idi ngo kènè!
40023032	Mula bagi terrusken kènè mo janah salpunken kènè mo dosa-dosa sienggo itebbennai empung ndènè idi!
40023033	Jahat ngo kènè, janah pemparen kalak jahat bakunè mo kènè paluahken diri ndènè i hukumen narakka?
40023034	Kerna naidi, dengkoh kènè mo mendè-mendè; Kupasulak pè mendahi kènè nabi-nabi dekket kalak sipandè, bak guru-guru, dèba bai kalak i nai ibunuh kènè janah dèba ipersilangken kènè. Lot mo dèba isiksa kènè ibagasen garèja janah iletlet kènè i kuta sisada nai mi kuta sisada.
40023035	Ujungna hukum kerna karina perbuaten ndènè idi taba kalak siso mersalah kennah mengenna bai ndènè sendiri -- mulai terbunuh si Abel siso mersalah idi soh mi si Zakharia anak si Berekia si ni bunuh ndènè i kellang-kellang Bages Dèbata dekket langgaten.
40023036	Bettoh kènè mo: karinana idi jelma jaman bagèndari mo menggongken."
40023037	"Jerusalem, Jerusalem! Ibunuh kono ngo nabi-nabi. Janah ibentiri kono ngo sinipasulak Dèbata mendahi kono dekket batu soh matè! Enggo barang piga-piga kali naing kukeruduk karina pengisimu, bagè pengkeruduk inang manuk menjaga anakna ibas terruh kabengna, tapi oda uè kènè!
40023038	Idah mo terulang mo bagesmu èn, janah gabè longo-longoon.
40023039	Kudokken mo bai ndènè; mulai bagèndari nai oda nèngè idahen ndènè Aku soh mi podinkenna èn pèma idokken kènè, 'Ipasu-pasu Dèbata mo ia siroh merkitè gerar ni Tuhan i.' "
40024001	Itadingken Jesus mo Bages Dèbata i, roh mo sisinNa mendahiSa, janah ituduhken mo Bages Dèbata idi.
40024002	Nai idokken Jesus mo taba kalak idi, "Idah kènè ma ngo karinana idi? Bettoh kènè mo oda ngo padiatenna sada batu pè mersusun ibas bangunen-bangunen idi hot i bekkasna. Karinana ngo irumpakken."
40024003	Enggo kessa i laus mo Jesus janah kundul i Uruk Zaitun. Tikan kundul idi Ia, roh mo sisinNa lako mengeranai pellin-pellin, "Bagahken mo bai nami ndigan mo terjadi karinana idi?" nina kalak i tabaSa. "Janah kadè mo pertandanna katika pekirohmu dekket ari kiamat?"
40024004	Ialoi Jesus mo, "Kennah mermanat ngo kènè, ulang sanga iakkali dèba kènè.
40024005	I ari podi, mbuè ngo kalak roh menelluk gerarKu janah mendokken, 'Aku ngo Raja sipaluah niperbagah-bagah Dèbata!' Mbuè ngo kalak iluapi kalak idi.
40024006	Idengkoh kènè mo berrita geraha dekket berita juhap, tapi ulang kènè mbiar. Ai kennah masa ngo i, tapi oda dèng pertanda dunia èn lako kiamat idi.
40024007	Bangsa sisada juhap dekket bangsa sidèban. Kerajaen sisada mi kerajaen sidèban. Ninganna bagidi masa ma mo kellèhèen bagi ma rènur.
40024008	Karinana idi pellin pertanda dèng ngo kessa idi, bagè pengakap partua ibages tikan lako kettaring.
40024009	Enggo kessa bagidi, kènè pè naing tangkupenna mo, janah pesakatenna lako isiksa dekket ibunuh. Karinana dunia ènda merceggo atè midah kènè kemulihken Aku.
40024010	Sinderrang bagidi, mbuè mo kalak merbalik bangku nai. Mersiselbuhen mo kalak i janah mersikosomen.
40024011	Nai kèkè mo mbuè nabi-nabi palsu janah mengelalingken jelma mbuè.
40024012	Kejahaten pè makin mengentuda mo janah makin ndèngapna mo ukur ngkelleng.
40024013	Tapi barang isè menahan soh mi puncana, i ngo paluahenna.
40024014	Nai ibagahken mo mi suberri dunia ènda Sukuten Kelluahen terrèngèt Kerajaen Dèbata, asa karina jelma mendengkohsa. Enggo kessa i roh mo ari kiamat."
40024015	"Nai idahen ndènè mo masa pengelako siso puna-puna, bagè sinidokken Nabi Daniel, cènder i bekkas simbadia. (Iperatè-atèken simenjaka èn mo kadè lapatenna).
40024016	Mula masa bagidi, kennah mperrus mo pengisi Juda mi delleng.
40024017	Kalak si ni lotèng bages, ulang mo pella susur nèngè mi terruh lako memmuat olesna.
40024018	Kalak si ni juma, oda terbakinsa nèngè balik memmuat jubahna.
40024019	Soh mo masèh atè menengngen daberru berrat-berrat rumah dekket partua ibages pesusuken anak mbara tikan bagidi.
40024020	Mersodip mo kènè taba Dèbata asa ulang nemmu mperrus kènè tikanna mosim udan barang tikan ari Sabat!
40024021	Ai masa ngo tikan bagidi kepersuken siso tertahanken jelma, ai kessa nai tembem dunia èn soh mi sidari èn, mak dèng nung masa bagidi, janah enggo kesa i, oda nèngè masa bagidi.
40024022	Mula oda kin iorui Dèbata katikana, sada poda lot maluah jelma. Tapi kumarna ummatNa iorui Dèbata mo dekkahna tikki i.
40024023	Mula lot sinderrang bagidi mendokken taba kènè, 'Tengen, èn ngo Raja Sipaluah niperbagah-bagah idi!' barang 'i sadèi ngo ia!' -- nina, ulang kettoki kènè jelma bagidi!
40024024	Kerna merrohen ngo seggen sipaluah palsu dekket nabi palsu. Matcam ngo bagèna ibakin kalak idi ulaan mahantu dekket kelengangen-kelengangen lako menipu jelma. Janah mula ndorok, dekket ngo katèna ginemgem Dèbata sienggo terpilih idi.
40024025	Asa, èngèt kènè mo! Enggo kubagahken kin idi lebbèen taba kènè sinderrang madèng masa.
40024026	Mula lot mendokken bai ndènè, 'Tengen mo, i kellongoon ngo ia!' -- ulang laus kènè mi sidi. Barang mula idokken kalak idi, 'Roh mo kènè menengngen, i sèn ngo ia ciboni!' -- ulang ketoki!
40024027	Kerna ukum pekiroh Anak Jelma idi, bagè pellian merdebbet i kebincaren nai, merbendella soh mi kecunduten.
40024028	Barang i dikè lot bangkè, mi sidi ngo kelliki merdèmbur."
40024029	"Oda pella ndekkah i kepersuken simasa idi nai, gellap mo mataniari janah bulan idi pè maknè mercuhaya. Merrurus mo bintang i langit i nai janah merbulut-bulut mo nasa si lot i abang-abang idi.
40024030	Enggo kessa bagidi, teridah mo tanda-tanda Anak ni Jelma idi i langit i, nai tikan bagidi, derru-derru mo karina bangsa silot i dunia ènda. Idah kalak i mo roh Anak Jelma merkitèken hembun merkuasa dekket merkemuliaan mbellen.
40024031	Ipalu mo sarunè, nai ipasulak mo malaèkat-malaèkatNa mi dèsa siempat ni tanoh èn. Ipepulung kalak i mo ginemgem sienggo terpilih i, i kebincaren nai dekket i kesunduten nai, bagi ma i utara dekket i sèlatan nai, i punca langit sisada soh mi punca langit sisada nai."
40024032	"Perdatèken kènè mo kayu ara, mula mertunas rantingna janah merratah bulungna, roh nè mo mosim mpeddas.
40024033	Bagi ma mo mula iidah kènè enggo masa karinana sibagidi, bettohen ndènè mo, enggo njolmit katikana.
40024034	Janah èngèt mo! Masa ngo karinana idi sinderrang madèng matè karina jelma singgelluh bagèndari.
40024035	Salpun pè karinana langit dekket tanoh èn tapi ukum katangKi hot ngo soh mi amman-sumendah."
40024036	"Isè poda memettoh ndigan arina barang katikana. Malaèkat-malaèkat sorga pè oda ibettoh idi. Anak idi pè oda ibettoh, pellin Bapai ngo kessa bettoh-bettohen.
40024037	Bagè simasa sinderrang i umur si Noak, bagi ma mo masa tikan pekiroh Anak Jelma.
40024038	Tikan makdèng roh laè mbuncar idi, mangan mènum ngo kalak i, jejap dekket pejejapken, soh mi ari si Noak masuk mi keppel mbellen i.
40024039	Kessa nola pè iremrem laè mbuncar idi jelma i, asa satdar jelma i tah barang kadè masa. Bagi ma mo masa ibas pekiroh Anak Jelma.
40024040	Mula lot dua kalak mahan bahaan i juma; sada kalak mo ijalo, tapi kum sisada nai itadingken.
40024041	Mula dua kalak daberru nderrang menutu, sada mo iarahken, sisada nai itadingken.
40024042	Kernana i ulang mo terpeddem kènè, ai oda ibettoh kènè katikana pekirooh Tuhan ndènè.
40024043	Èngèt kènè mo! Ukum ibettoh sidasa bages ngo ndigan pekiroh penangko, oda terbaing mak ndungo ia barang tah ibelli penangko i mi bagesna.
40024044	Kernana i, kènè pè kennah ngo dak kebbas. Kerna pekiroh Anak Jelma idi oda ibettoh kènè janah siso pengharapen ndènè."
40024045	"Mula bagi, naposo apai ngo sètia janah bijak? Ia mo ipebangkit indukna mahan ekuten perkebbas sidèban, asa iberrè kalak i mangan tupung kettika sienggo itentuken.
40024046	Mertua mo naposo idi, mula idapet indukna ia mengulaken ulanna tikan balik indukna.
40024047	Tok mo kènè, gabè ipesoh indukna i mo tabasa karina harta mahan jamotenna.
40024048	Tapi mula naposo siso kasèa; dok atèna ngo ibagasen.
40024049	Ndekkah dèng ngo asa balik indukku idi, nai iligasi mo naposo-naposo sidèban, janah mangan mènum mo ia rebbak dekket kalak permabuk.
40024050	Keppè roh mo indukna ibas siso pengharapenna dekket ibas katika siso nibettohna.
40024051	Nai ihukum indukna mo ia, gabè iambongken mi bekkas kalak perbuah ringadar. Rebbak derru-derru mo kalak idi kumarna mpersukna."
40025001	"Mula roh Anak Jelma sikira Tuhan, codi ngo bagè si ni umpama ènda: Lot mo sipuluh kalak simerbaju rading gennep merembah oborna, menimbaki kèla sinaing roh.
40025002	Lima kalak bai kalak i nai moto, tapi merrukur ngo ukum si lima kalak nai.
40025003	Simerbaju moto si lima kalak i, iembah ngo nemmu oborna, tapi oda iembah dekket bekkas minak.
40025004	Tapi kum silima nai sipandè merukur i, iembah ngo bekkas minakna dekket oborna gennep.
40025005	Kumerna mellaun roh kèla idi, tertunduh mo simerbaju idi karinana janah terpeddem.
40025006	Tengah mberngin, terdengkoh mo sora dilo-dilo, 'Enggo roh kèla idi! Simbak-simbak kènè mo!'
40025007	Ndungo mo simerbaju sisipiluh kalak idi, ilakati mo oborna.
40025008	Nina simerbaju simoto i mo taba simerbaju simerukur idi: 'Berrèken baku dèba minak ndènè idi, ai enggo naing mèntep obor nami.'
40025009	'Oda kuberrè kami kè,' nina simerbaju simerukur idi. 'Ai gabè karina nola ngo kita nahan oda cukup minak. Laus mo kènè menokor mi tokko.'
40025010	Nai laus mo simerbaju simoto i menokor minak. Tikan laus idi kalak i, soh mo kèla i. Rebbak mbengket mo simerbaju simerukur silima kalak i dekket kèla i mi bekkas perpèstaan, janah igerruk mo pèntu.
40025011	Nai roh mo simerbaju simoto si lima kalak i, dilo-dilo mo kalak i, 'O tuan, tuan buka kènè mo, asa masuk kami.'
40025012	Tapi ialoi kèla i mo, 'Oda kutandai kènè!' "
40025013	Irempun Jesus mo umpama idi bagèen, "Kerna naidi, ndungo mo kènè, ai oda ibettoh kènè arina barang katikana."
40025014	"Mula roh kessa Anak Jelma i sikira Tuhan, codi ngo bagè si ni umpama ènda. Lot mo sada kalak anak laki naing laus mi kuta ndaoh. Idiloi mo naposo-naposona, nai ipesakat mo hartana bai kalak idi.
40025015	Iberrèken mo hartana bai gennep naposo mengèkutken patutna. Bai sada kalak iberrèken lima ribu riar emmas. Bai sidèbanna iberrèken dua ribu riar emmas janah bai sada kalak nai seribu riar emmas. Nai berkat mo ia.
40025016	Naposo simenjalo lima ribu riar emmas idi, mènter ndor mo ia laus mertiga-tiga janah merlaba mo ia lima ribu riar emmas nai.
40025017	Bagi ma ngo naposo simenjalo dua ribu riar emmas idi, merlaba ngo ia dua ribu riar.
40025018	Tapi naposo simenjalo seribu riar emmas idi, itanem ngo riar idi asa mboni.
40025019	Enggo kessa ndekkah, mulak mo indukna idi, ibaing mo perrètongen taba kalak idi.
40025020	Mbengket mo naposo simenjalo lima ribu riar i, iberèken mo gabè sipuluh ribu riar. 'Tuan,' nina. 'Ipesakat kono bangku lima ribu riar. Èn pè, tengen mo, dapet aku ngo laba lima ribu riar nai.'
40025021	'Selloh mo i,' nina indukna i. 'Naposo mendè ngo kono janah sètia. Kumarna kettoken ngo kono ipas sicituk, kupessoh mo bamu mbuè. Arko mo misèn, asa rebbak mersennang-sennang rebbak aku!'
40025022	Nai masuk nola mo naposo simenjalo dua ribu riar idi, nina mo, 'Tuan, iberrèken kono bangku dua ribu riar. Bagèndari tengen mo, dapet aku ngo dua ribu riar nai.'
40025023	'Selloh mo i,' nina indukna idi. 'Naposo mendè ngo kono janah sètia. Kumarna kettoken ngo kono ipas sicituk, kupesoh mo bamu mbuè. Arko mo kita, asa mersennang-sennang kono rebbak dekket aku!'
40025024	Nai masuk nola mo naposo simenjalo seribu riar i, nina mo: 'Tuan, kubettoh ngo ukum kono sada kalak perukur mpihir. Ai itapu kono ngo buah tukasi pè oda lot isuan kono. Janah ipotik kono ngo hasil tukasi pè oda lot isamèken kono.
40025025	Jadi mbiar ngo aku, gabè kuboniken ngo riar tuan idi ibagasen tanoh. Na mo tuan riarmu ènda!'
40025026	'Èo, kono naposo jahat janah mahangkè!' nina indukna i. 'Ibettoh kono ngo keppè aku merrani ibas siso kusuan nai, janah memmuat hasil ibas siso kusamèken nai?
40025027	Tentu ianakken kono mo nemmu giam kèpèng i bai dèba, asa roh kessa aku kujalo riarku i dekket anakna?
40025028	Kerna nai, buat kènè mo riar idi bana nai, janah berrèken taba naposo simenjalo sisipuluh ribu riar idi.
40025029	Ai makin buèen ngo berèenken taba kalak sikelloten asa mertinèncuk bana janah meriba-iba. Tapi sibuaten ngo bai simenjalo sicituk i nai, bagi ma silot bana i kin pè.
40025030	Janah naposo siso kasèa i pè dabuhken kènè mo mi sigellap tuiten. I sidi mo ia derru-derru kerna mpersukna.' "
40025031	"Mula roh kessa Anak Jelma i bagè Raja rebbak dekket malaèkat-malaèkatNa kundul mo ia i babo kerajaenNa.
40025032	Ipepulung mo karinana bangsa ni dunia èn mi hadeppenNa. Nai isirang mo kalak i gabè dua bagian bagè pemaing permakan menirang biri-biri dekket kambing.
40025033	Kalak simengulaken lemmo atè Dèbata ibaing mo mi kamuhunna janah sidèbanna i mi kambirangNa.
40025034	Nai idokken Raja i mo taba kalak si ni kamuhunNa, 'Roh mo kènè sinipasu-pasu Bapa. Jalo janah akapi kènè mo rasana i Kerajaen Dèbata sienggo ihantari kin bai ndènè kessa nai ntembem dunia ènda.
40025035	Kerna sinderrang mellèhè Aku, iberrè kènè ngo Aku mangan, sinderrang muasen Aku iberrè kè ngo Aku mènum. Jelma mpanjil ngo nemmu Aku tapi ijalo kènè ngo Aku mi bages ndènè.
40025036	Mada merroles pè Aku, iperrolessi kènè ngo. Sakiten ngo Aku, ikebbaru kènè ngo Aku. I kurungen pè Aku, idahi kènè ngo.'
40025037	Nai idokken simengulaken lemmo atè Dèbata i mo, 'Tuhan ndigan i kuidah kami kono mellèhè, gabè kuberrè kami kono mangan, barang muasen, gabè kuberrè kami kono mènum?
40025038	Ndigan i kuidah kami kono bagè jelma mpanjil, gabè kuarahken kami kono mi bages nami? Ndigan i kuidah kami kono mada merroles, gabè kuperolessi kami kono?
40025039	Ndigan i kuidah kami kono sakiten barang i kurungen gabè kudahi kami kono?'
40025040	Ialoi Raja i mo, 'Bettoh kènè mo, nasa sinibaing ndènè bai sada kalak anggingKu simerlèa ènda, bangku ngo sinibaing ndènè idi!'
40025041	Nai idokken Raja i mo taba kalak ni kambirangNa idi, 'Laus mo kènè i gembarku ènda nai, kènè alè sikenna sempetta, mi bekkas api siso nggèut mèntep, sienggo ipèmaken bai sibolis dekket malaèkat-malaèkatna!
40025042	Kerna sinderrang mellèhè Aku, oda iberrè kènè mangan; sinderrang muasen Aku, oda iberrè kènè mènum.
40025043	Kalak jelma mpanjil ngo Aku, oda ijalo kènè mi bages ndènè. Malot meroles Aku, oda iperrolessi kènè Aku. Sakiten ngo Aku janah kurungen, oda ikebbaru kènè Aku.'
40025044	Nai idokken kalak i mo mbangSa, 'Tuhan, ndigan i kuidah kami kono mellèhè barang muasen, barang kalak jelma mpanjil kono, barang oda merroles, barang sakiten, barang kurungen, oda kuurupi kami kono?'
40025045	Ialoi raja i mo, 'Dengkohken kènè mo, tikan oda iurupi kènè barang apaina pè simerlèa ènda, merlapaten ngo i, oda iurupi kènè Aku.'
40025046	Asa ihukum mo kalak idi soh mi amman sumendah, tapi ukum kalak simengulaken lemmo atè Dèbata, nggelluh janah mersennang-sennang rebbak dekket Dèbata."
40026001	Enggo kessa pul ipeddahken Jesus karina sindai, nina mo taba sisinNa:
40026002	"Ibettoh kènè ngo dua ari nai dapet mo Ari Raya Paskah, ipesakat mo Anak Jelma asa ipersilangken!"
40026003	Sinderrangna idi merpulung ngo imam-imam ekuten dekket pengulu-pengulu Jahudi i bages Imam Huntuun i mo si Kayafas.
40026004	Irungguken kalak i ngo lako menangkup Jesus dekket cara tipu lako memunuhSa.
40026005	"Tapi," idokken kalak idi, "ulang mo siulaken bagidi tikan pèsta i, asa ulang gontar jelma nterrem idi."
40026006	Tikan i Betania Jesus, i bages si Simon imo sikoliten tikanna i,
40026007	roh mo sada kalak daberru mendahi Jesus. Iembah ngo sada botol bagak merisi minak baungkus maharga kalohoon. Sinderrang kundul Jesus mangan, iarirken daberru i mo minak mi babontakal Jesus.
40026008	Mellaga mo sisiin Jesus mengidah bagidi, "Man kadè mo gunana baingenna bagi mbuasna?" nina kalak i.
40026009	"Otang lotiin idèaken minak i dekket harga mahal, asa niberrèken tokorna taba kalak sincoor?"
40026010	Ibettoh Jesus ngo pikiren kalak idi, nai nina mo, "Kasa isusahi kènè daberru ènda? Mendè ngo pemaingna i bangKu.
40026011	Pukpuk ngo lot kalak sincor bai ndènè, tapi ukum Aku oda menettap rebbak dekket kènè.
40026012	Merkitè iarirken minak baungkus idi mi dagingKu, solo-solo mengkuburken Aku ngo i.
40026013	Èngèt kènè mo! Barang i dikè luas ibagahken Sukuten Kelluahen bai Dèbata nai, dekket ngo pemaing daberru ènda isukutken, lako mernèngèt ia."
40026014	Nai sada kalak ibas sisiin sisipuluh dua idi nai, mergerar si Judas Iskariot, laus mendahi imam-imam ekuten.
40026015	Idokken mo taba kalak idi, "Kadè iberrèken kènè bangku, mula kupesakat Jesus bai ndènè?" Nai mènter ibilang kalak i mo tellupuluh riar pirak, iberrèken mo riar i bana.
40026016	Mulai i sidi nai mo itulus si Judas Iskariot ketika cocok lako menelbuh Jesus.
40026017	I ari perlebbè tupung Pèsta Roti Siso Meragi, roh mo sisiin Jesus tabaSa. Ikusoken kalak i mo, "Idikè sèkel Tuhan idi kipangan pangaan Paskah asa kuhantari kami?"
40026018	Ialoi Jesus mo, "Laus mo kènè mendahi sada kalak i kuta, dokken kènè mo tabasa, 'Tennah Guru i, enggo mo dapet katikangKu, jadi naing mengerayaken Paskah ngo Aku i bagesmu rebbak dekket sisinKu.' "
40026019	Ibagahken sisiin idi mo bagè nidokken Jesus idi taba kalak i. Laus mo kalak i menghantari pangaan Paskah idi.
40026020	Gellap kessa mo ari, kundul mo Jesus rebbak dekket sisinNa lako mangan.
40026021	Sinderrang mangan idi, mongkam mo Jesus, "Dengkohken kènè: sada kalak bai ndènè nai naing menelbuh Aku."
40026022	Idengkoh sisiin i kessa mo rana Jesus idi, mellui kalohon mo ukur kalak idi. Nai gennep mo kalak i mendokken taba Jesus, "Otang oda ma ngo aku nidokkenmi Tuhan?"
40026023	Ialoi Jesus mo, "Sirebbakken dekket Aku mengosepken roti mi bagasen caban, ia mo sinaing menelbuh Aku.
40026024	Kennah matè ngo Anak Jelma i, ai tersurat ngo ibas Bibèl, kennah matè ngo ia. Tapi merjaya mo kalak simenelbuh Anak Jelma idi! Lotiin kin ngo ulang sanga tubuh ia i dunia ènda!"
40026025	Nai mongkam mo si Judas penelbuh idi, "Otang oda ma ngo aku nidokken Guru i?" Ialoi Jesus mo, "Bagi ngo nimu!"
40026026	Enggo kessa bagidi, ibuat Jesus mo roti idokken mo lias atè, nai ipenggelli mo roti idi ibas tanganNa, ipemberrèken mo taba sisinNa ninganna idokken, "Jalo kènè mo janah pangan kènè, dagingKu ngo ènda."
40026027	Enggo kessa i, ibuat mo perènumen anggur, idokken mo melias atè bai Dèbata. Nai ipepènumken mo taba sisinNa ninganna idokken, "Mènum mo kènè karina i sidi nai!
40026028	Ai darohKu ngo ènda, pehotken perpadanen -- Iorèken ngo darohKu mahan kesasaan dosa bai jelma mbuè.
40026029	Èngèt kènè mo: Oda nèngè ènumenku anggur idi soh mi katikana Aku rebbak dekket kènè mengènum anggur sirimbaru i Dunia Sirimbaru dekket BapangKu."
40026030	Enggo kessa bagidi, iendèken kalak i mo endè pemoji-mojiin, kessa pul i laus mo kalak i mi Uruk Zaitun.
40026031	Nai idokken Jesus mo taba sisinNa, "Berngin èn, itadingken kènè mo Aku lako mperrus; ai tersurat ngo ipas Bibèl, 'ibunuh Dèbata ngo permakan i janah mermèrapen ngo biri-biri simpulguken idi.'
40026032	Tapi kèkè kessa Aku, Kulebbèi ngo kènè mi Galilea."
40026033	Nai idokken si Petrus mo taba Jesus, "Barang karina kalak i menadingken Kono Tuhan, tapi ukum aku oda!"
40026034	Nai idokken Jesus mo tabasa, "Èngèt mo, sinderrang madèng takuak manuk berngin ènda, enggo mo ipersomada ko Aku tellu kali."
40026035	Ialoi si Petrus mo, "Mula pè matè aku rebbak Kono Tuhan, oda kudokken baMu; oda kutandai Kono Tuhan." Janah karinana ngo sisiin idi mendokken bagidi ma.
40026036	Nggo kessa i laus mo Jesus dekket sisinNa mi sada bekkas mergerar Getsemane. Idokken Jesus mo taba kalak i, "Kundul mo kènè i sènda, laus Aku lebbè mersodip mi sandi."
40026037	Iarahken mo si Petrus dekket anak si Sebedeus si dua i laus rebakken Jesus. Nderrang bagidi teridah ngo Jesus bonek janah bulisah kalohoon.
40026038	Idokken mo taba sisinNa, "Bonek kalohon ngo kuakap ukurKu, bagè naing matè ngo. Isèn mo kènè, merjaga-jaga rebbak dekket Aku."
40026039	Nai misir mo Jesus narih merkellang situk, i sidi mo Ia tangkep mi tanoh janah mersodip, "Ialè Pa," nina, "Ukum ndorok, pesisi mo bangku nai kinipersuk simahan kugongken ènda. Tapi ulang mo lemmongku, lemmoMu mo."
40026040	Enggo kessa bagi, balik mo Jesus mendahi sisinna sitellu kalak idi, tapi meddem ngo kalak i idapet. Nina mo taba si Petrus, "Oda ngo kèppè tergong kè ndungo rebbak dekket Aku giam sinempas?
40026041	Merjaga-jaga mo kènè ninganna mersodip, asa ulang talu kènè i pengojiin. Tuhuna bennar ngo naing iulaken tendi ndènè, tapi oda tellap kè, kerna ndotè ngo tabiat jelma i."
40026042	Nai iolihi Jesus nola mo mersodip pedua kaliken, nina mo, "Ialè Pa, mula kennah Kubellus ngo kinipersuk ènda janah mak ndorok mada, saut mo lemmo atèMu alè Pa!"
40026043	Balik nola mo Jesus, idapet ma mo tong meddem sisinNa idi. Oda terbuka kalak i nèngè matana, ai mbotong ngo cilèbenna.
40026044	Itadingken Jesus mo kalak i sikali nai, lako mersodip petellu kaliken. Dos ngo sodipNa bagè perlebbè idi.
40026045	Nai molih mo Ia mendahi sisinna janah nina mo, "Dak iempet kènè dèng ngo meddem janah mentadi? Tengngen mo, enggo dapet katikana ipesakat mo Anak Jelma i taba kuasa jelma perdosa.
40026046	Kèkè mo kènè, ita kènè mo. Tengngen kènè mo! Enggo soh mi sèn kalak simenelbuh Aku!"
40026047	Tikan mengerana dèng Jesus, roh mo si Judas, sada kalak ibas sisipuluh dua idi nai. Rebbak roh ngo ia dekket mbuè jelma merembah peddang dekket palu-palu, imo pasulaken imam ekuten dekket pengulu-pengulu Jahudi.
40026048	Enggo kin ngo ibagahken penelbuh idi bai kalak idi tandana: "Barang isè nahan kusanggoh, i mo kalakna. Tangkup kènè mo Ia!"
40026049	I si soh mi bekkas idi, mènter idapetken si Judas mo Jesus janah nina mo, "Njuah-njuah mo Guru!" Ninganna isanggoh mo Jesus.
40026050	Ialoi Jesus mo, "Merkadè ko roh mi sèn anggia?" Nai mènter roh mo jelma mbuè i, itangkup mo Jesus.
40026051	Sada kalak sisiin Jesus sini gembar Jesus idi menintak peddangna. Ipastik mo naposo imam huntuun idi, sampè mistak pènggelna.
40026052	Idokken Jesus mo taba sisinNa idi, "Sembungken peddangmi, kerna barang isè mengasangken peddangna, matè ngo ia bakinen peddang.
40026053	Katèmu oda ndorok kupido bai Bapa, asa ipasulak bagèndari sipuluh dua ntinegu tenterra malaèkat?
40026054	Tapi mula bagi ngo, bakunè mo persautna bagè sienggo ikataken ibas Bibèl, kennah masa ngo bagèen?"
40026055	Nai idokken Jesus mo taba jelma mbuè idi, "Roh kènè lako menangkup Aku merembah peddang ninganna merpalu-palu, bagè dempak kalak perjahat! Gennep ari ngo Aku mengajari i Bages Dèbata, tapi oda itangkup kènè Aku.
40026056	Tapi karinana ènda kennah ngo terjadi, asa saut bagè nisuratken nabi-nabi i bagasen Bibèl." Enggo kessa bagi, mperrus mo karina sisiin idi menadingken Jesus.
40026057	I iring kalak i mo Jesus mi bages Imam Huntuun Kayafas. Enggo mo pulung i sidi guru-guru agama Jahudi dekket pengulu-pengulu Jahudi.
40026058	Tapi ukum si Petrus dak ièkut-èkut ngo Jesus ndaoh-ndaoh i podi nai, soh mi kasèan imam huntuun i. Ibengketti si Petrus mo mi kasèan i, janah rebbak kundul dekket perjaga ni sidi. Ai naing bettohenna ngo barang bakunè dungna.
40026059	Karina imam-imam ekuten dekket kerungguun idi menulusi saksi-saksi palsu, asa ndorok Jesus idi ihukum matè.
40026060	Tapi oda dapet bukti-bukti bai kalak i, tukasi pè enggo mbuè saksi ipecènder. Perpodi kalohon lot mo dua kalak cènder mi lebbè.
40026061	Nina mo, "Idokken kalak ènda, boi ngo irumpakken Bages Dèbata, janah ndorok nola ipecènder ibagasen tellu ari."
40026062	Nai cènder mo imam huntuun idi, idokken mo taba Jesus, "Oda ngo ialoi Kono tukas sinidokkenna baMu idi?"
40026063	Tapi sip sambing ngo ukum Jesus. Iulaki imam huntuun i mo sikali nai mendokken taba Jesus, "Merkitèken Dèbata singgelluh idi, dokken mo bai nami tuhu ngo kono Raja Sipaluah Anak ni Dèbata?"
40026064	Ialoi Jesus mo, "Bagi ngo nimu. Tapi percaya mo kènè, mulai bagèndari nai idahen ndènè mo Anak Jelma idi kundul i kamuhun Dèbata Pergegoh Sisotercodi janah roh merkitè-kitè hembun i langit!"
40026065	Nai mènter iribakken imam huntuun idi mo olesna, ninganna idokken, "Ilèai Ia ngo Dèbata! Oda perlu nè tulusen saksi. Karina kè enggo mendengkohken pengelèaina mi Dèbata.
40026066	Bagèndari pè bakunè katè ndènè?" Ialoi kalak i mo, "Sah mo ia ihukum matè!"
40026067	Nai icèduri kalak i mo abè Jesus janah iligasi. Lot mo dèba memarap.
40026068	Ninganna idokken, "Bagahken bai nami alè Raja Sipaluah! Isè ngo simemarap Kono?"
40026069	Kundul ngo si Petrus i ruar kasèan i. Roh mo sada kalak daberru, naposo imam huntuun idi, nina mo taba si Petrus, "Kono pè dekket ngo dengan Jesus kalak Galilea idi?"
40026070	Tapi iperso si Petrus ngo i hadeppen ni kalak i. "Kadè ngo nimu, oda kubettoh i!" nina si Petrus.
40026071	Nai laus mo si Petrus narih mi pèntu kasèan, iidah sada kalak naposo daberru sidèbanna mo ia janah mendokken taba jelma ni sidi, "Rebbak ngo ndai kalak ènda dekket Jesus i Nazaret nai."
40026072	Memerso dèng ma mo si Petrus janah mersumpah. "Tuhu-tuhu ngo oda kutandai ia!" nina si Petrus.
40026073	Oda ndekkah nèngè kessa bagidi, roh mo mendahi si Petrus kalak si cènder ni sidi janah mendokken, "Pasti kono ngo sada kalak bai kalak i nai, ai kennataan ngo arap permongkammu!"
40026074	Nai mersumpah-sumpah mo si Petrus mendokken, "Oda kutandai kalak i!" Nai mènter gejapkenna i mo takuak manuk.
40026075	Ièngèt si Petrus mo nidokken Jesus tabasa, "Sinderrang madèng takuak manuk berngin èn, enggo iperso kono Aku tellu kali, mendokken: Oda itandai kono nimu Aku." Nai laus mo si Petrus, tangis mo ia kerna bonekna soh mi ruar.
40027001	Sibarembenkenna i siceggen, karinana imam-imam ekuten dekket pengulu-pengulu Jahudi memutusken, kennah bunuhen mo Jesus.
40027002	Ièkèti kalak i mo ia janah iembah lako pesohken taba si Latus, gubèrnur kerajaen Rom.
40027003	Iidah si Judas penelbuh idi kessa mo enggo idabuh hukum taba Jesus, peselsel mo ia. Iulakken mo kèpèng sitellupuluh pirak i taba imam-imam dekket pengulu-pengulu kalak Jahudi.
40027004	Nina mo, "Enggo merdosa aku, menelbuh kalak siso merdosa, pella ihukum matè!" Tapi ialoi kalak idi mo, "Oda parduli kami! Otang urusenmu ngo i?"
40027005	Nai ibentirken si Judas mo kèpèng i mi Bages Dèbata. Laus mo ia i sidi nai lako mendelles.
40027006	Ipepulung imam-imam mo kèpèng i janah idokken, "Kèpèng daroh ngo kèpèng èn. Mengèkutken hatoren agama, oda ngo ndorok pesadaan kèpèng èn mi bekkas pèlèen i Bages Dèbata."
40027007	Mersungkuun mo kalak idi, itokorken kalak idi mo kèpèng i mi tanoh janah igerari mo Tanoh Tukang Koden. Ibaing kalak i mo tanoh i maing perkuburen kalak siroh.
40027008	Kumarna idi ngo asa igerari tanoh idi, "Tanoh Daroh" soh mi ari sidari ènda.
40027009	Merkitèken i, saut mo si nidokken Nabi Jeremia, bagèen, "Ijalo kalak idi ngo tellupuluh kèpèng pirak, imo buèna kèpèng isetujui kalak Israel mahan gararna.
40027010	Janah itokorken kalak i ngo kèpèng idi menokor Tanoh Tukang Koden, bagè sienggo nidokken Tuhan i taba aku."
40027011	Tikanna Jesus i hadeppen si Latus gubèrnur nagerri idi, ikusoi si Latus mo ia, "Kono ngo raja ni kalak Jahudi?" "Uè, idi mo tuhu bagè nidokkenmu idi," nina Jesus.
40027012	Tapi sinderrang imam ekuten dekket pengulu Jahudi mengeranaken tukas-tukas terrèngèt Jesus, oda ngo ialoi Jesus kalak i.
40027013	Kerna nai, idokken si Latus mo mbang Jesus, "Oda ngo idengkoh Kono karinana ni tukasken kalak idi taba kono?"
40027014	Laju oda ialoi Jesus, gabè lengang kalohon mo gubèrnur i.
40027015	Gennep Ari Raya Paskah, ncemmal ngo ipaluah gubèrnur sada kalak siterhukum barang apaina iteddo jelma nterrem.
40027016	Sinderrangna i, lot mo ikurung sada kalak perjahat mahantu mergerar si Barabas.
40027017	Jadi enggo kessa pulung jelma nterrem i, ikusoi si Latus mo, "Isè ipergeddo atè ndènè naing kupaluah? Si Barabas ngo barang Jesus simergerar Kristus?"
40027018	Idokken gubèrnur idi pè bagi, kerna ibettoh ngo iaduken kalak idi pè Jesus tabasa kumernaken ncian atè ngo.
40027019	Tikan kundul si Latus i kantorna, itennahken sinibagesna mo tabasa, "Ulang iantoi kono perkara kalak siso mersalah idi, ai kumarnaken Ia, lot nipingku ntengam kaloon berngin i."
40027020	Tapi dak ipejuju imam dekket pengulu Jahudi ngo jelma nterrem i, lako mengidoken bai si Latus; asa ipaluah si Barabas, tapi ibunuh mo ukum Jesus.
40027021	Nai ikuso gubèrnur i nola mo kalak idi, "Isè ngo sidua kalak èn dok atè ndènè kupaluah bai ndènè?" "Si Barabas," nina kalak idi.
40027022	"Nai bakunè mo kubaing taba Jesus sinidokken Kristus?" nina si Latus mengkuso kalak idi. "Persilangken mo Ia!" nina kalak idi.
40027023	"Nai mula bagi, kejahaten kadè pana ibakin Ia?" Nina si Latus. Nai makin nggang mo surak kalak i, "Persilangken mo Ia!"
40027024	Ujungna ibettoh si Latus mo maknè terdokken barang kadè, tah bakunè nola mènter berontak jelma idi, ibuat mo laè, iborih mo tanganna i lebbè-lebbè kalak idi ninganna idokken, "Oda pendikèi aku ibas permatè kalak èn! Urusen ndènè mo idi!"
40027025	Karinana jelma nterrem idi mengaloi, "Uè, kami dekket pinempar nami mo gemongken hukumenNa!"
40027026	Nai ipaluah mo si Barabas bai kalak idi, janah idokken mo kalak lako mengeligas Jesus nai ipesakat mo asa ipersilangken.
40027027	Nai iiring soridadu ni si Latus mo Jesus mi istana gubèrnur janah karinana mo kalak i mengkulilingi Jesus.
40027028	Iosari kalak i mo pakkèen Jesus janah isellukken baNa jubah mbara mesiap.
40027029	Ibaing kalak i mo sada bulang-bulang ibas ranting-ranting merdori nai, janah ibaing mo i mi takal Jesus. Nai ibaing kalak i mo sada tongket mi tangan kamuhunNa, nai mersembah mo klak idi mi lebbè Jesus ninganNa mengerèhè-rèhèi, "Njuah-njuah mo Raja Jahudi!" nina kalak idi.
40027030	Nai icèduri kalak i mo Ia, ibuat mo tongket idi, ipalu mo takalNa.
40027031	Enggo kessa pul Ia ipelèa-lèa, italkasi mo jubah mbara mesiap idi janah ipakkèken nola mo olesna kin. Nai iiring kalak i mo ia mi ruar asa ipersilangken.
40027032	I tengah ndalan pesimbak mo kalak idi dekket sada kalak Kirene mergerar si Simon. Ia mo igantal kalak idi lako memersan kayu persilang i.
40027033	Nai soh mo kalak idi mi sada bekkas mergerar Golgota, lapatenna "Bekas Tulan".
40027034	I sidi mo iberrè kalak i Jesus mènum anggur mersakkor peggu. Tapi iakapi Jesus kessa anggur i, gabè oda nggèut Ia mengènum.
40027035	Nai ipersilangken kalak i mo Ia, tapi ipella-pella kalak i ngo olesNa merkitè tendung.
40027036	Enggo kessa i, kundul mo kalak idi ninganna merjaga i sidi.
40027037	Ilekketken kalak i mo mi babontakalNa sada surat terrèngèt tukas mbangsa. Bagèen mo tersurat, "Jesus ngo èn, Raja kalak Jahudi."
40027038	Sinderrangna i, lot mo dua kalak penggarong rebbak ipersilangken dekket Jesus. Sada mo i kamuhun janah sada nai kan kambirangNa.
40027039	Karina kalak simemellus arap idi mengelèai ia ninganna ipetèldèng-tèldèng takalna.
40027040	Nina mo, "Èo, kono alè simengerumpakken Bages Dèbata janah pecènderken nola ibagasen tellu ari! Mula tuhu Anak Dèbata kono, paluah mo diriMu! Susur mo kono i kayu persilang idi nai."
40027041	Bagi ma ngo bang imam ekuten dekket guru agama Jahudi bak pengulu Jahudi pè, pukpuk mengerèhèi Jesus. Nina kalak i ngo,
40027042	"Sidèban ipaluah, diriNa oda terpaluahsa. Otang Raja Israel ngo ia? Mula bagi susur mo Ia nemmu bagèndari i kayu persilang i nai asa percaya kami tabaSa.
40027043	Percaya ngo Ia nina taba Dèbata, janah Anak Dèbata ngo Ia nina. Asa, siidah mo, tah ipaluah Dèbata ma ngo Ia bagèndari."
40027044	Pennamun sitersilang rebbakken Jesus idi pè bagi ma ngo pengelèaina.
40027045	I mulai ncèger ari nai gellap mo dunia èn sampè tellu jom dekkahna.
40027046	Pukkul tellu ciboon, nggang kaloon mo sora Jesus mendiloken, "Eli, Eli, lama sabakhtani?" Lapatenna, "Alè DèbatangKu, DèbatangKu, kasa itadingken Kono Aku?"
40027047	Lot mo cènder i sidi mendengkoh nidilokenna idi, nina mo, "Mendiloi si Elias ngo ia."
40027048	Nai mènter lojang mo sakalak ipas kalak i nai memmuat lumut, isornepken mo lumut i mi anggur macem, iberretken mo mi sada biski, idudurken mo asa iènum Jesus.
40027049	Tapi dèba nai mendokken, "Pèma mo siidah lebbè, tah roh ma si Elias paluahkenSa!"
40027050	Nai mengolihi mo mersora nggang Jesus, mpostep mo kessahNa.
40027051	Meribak mo kirè-kirè Bages Dèbata i babo nai soh mi terruh bellah dua. Dumegger mo dunia èn janah merpustaken delleng batu.
40027052	Mermbukaan mo kuburen janah mbuè ngo ginemgem Dèbata sienggo matè i kin balik nggelluh.
40027053	Asa kessa kèkè Jesus i kematèen i nai, karuar mo kalak i kuburen i nai janah mbengket mi Jerusalem. Janah mbuè ngo kalak mengidah kalak i isidi.
40027054	Buradan kalohon mo soridadu dekket ekuten simenjaga Jesus, iidah kalak i kessa rènur idi dekket karina simasa i, idokken kalak i mo, "Tuhunna ngo Ia Anak Dèbata!"
40027055	Lot ma mbuè daberru isidi roh menatap ndaoh-ndaoh. Mulai i Galilea nai, enggo dak ièkutken daberru idi Jesus lako mengkebasi Jesus.
40027056	Imo si Maria Magdalena, si Maria inang si Jakobus dekket si Josep, bagi ma inang dukak-dukak si Zebedeus.
40027057	Bernginna idi roh mo sada kalak sibèak i Arimatea nai mergerar Josep. Ia pè sada kalak simengèkutken Jesus ngo.
40027058	Laus mo ia mendahi si Latus mengido bangkè Jesus. Nai iperèntahken si Latus mo asa iberrèken bana bangkè Jesus.
40027059	Ibuat si Josep mo bangkè i, nai ibalut mo dekket kaèn kapan mbersih.
40027060	Igamparken mo bangkè idi mi kuburen sirimbaru sienggo ipahat i sada uruk batu. Nai igoling mo sada batu mbellen mi babah lubang kuburen idi, nai laus mo ia.
40027061	Si Maria Magdalena dekket si Maria sisada nai dak kundul ngo isidi padep-adep kuburen idi.
40027062	Sibarembenkenna, imo enggo kessa ari Sabat, laus mo imam ekuten dekket kalak Parisè menghadep si Latus.
40027063	Idokken kalak idi, "Tuan, kuèngèt kami nderrang nggelluhna dèng penipu idi lot ngo katana bagèen, 'Enggo kessa tellu ari, nggelluh nola ngo Aku.'
40027064	Kerna naidi suruh mo kalak menjaga kuburen idi sampè soh mi ari petelluken. Kum oda bagi, nggèut ngo sisinNa menangko bangkèNa i, nai idokken mo bai jelma nterem, 'Enggo balik nggelluh ia,' gabè merrohaan nola penipu siperpodi ulang perlebbè."
40027065	"Arahken kènè soridadu lako menjaga," nina si Latus mo taba kalak idi, "Janah jaga mo kuburen idi mertuhu-tuhu."
40027066	Nai laus mo kalak i mi kuburen, isègèl mo kuburen idi merkitè memaing cap mi batu tutupna i janah idokken mo soridadu merjaga isidi.
40028001	Enggo kessa leppas ari Sabat, teridah buk betekken dèng siceggen ari Minggu i, laus mo si Maria Magdalena dekket si Maria sisada nai lako menongkir kuburen idi.
40028002	Sintempu kaloon, masa mo rènur gegoh kalohon. Susur mo sada malaèkat i sorga nai menggulang batu penutup i janah kundul i babona.
40028003	Merbindella ngo abèna janah pakkènna mbulan bagè kapas.
40028004	Buradan mo perjaga ni sidi janah menggirgir sakkor mellangan bagè kalak simatè.
40028005	Nina malaèkat i mo mbang daberru silotna i sidi, "Ulang kènè mbiar! Kubettoh itulusi kènè ngo Jesus sienggo ipersilangken idi.
40028006	Oda i sèn nèngè ia, ai enggo kèkè ia bagè sienggo nidokkenna idi kin. Tengen kènè mo bekkasNa gampar ènda.
40028007	Bagèndari ndor mo kènè laus magahken taba sisinNa, 'Enggo balik nggelluh Ia, janah ilebbèi ngo kènè nahan mi Galilea. I sidi mo idahen ndènè Ia!' Èngèt mo sienggo nidokkenNa i bai ndènè."
40028008	Nai ndor mo itadingken daberru-daberru idi kuburen idi, mbiar mercampur lolo ukur kalak idi lojang lako memagahken simasa i taba sisiin Jesus.
40028009	Sintempu, roh mo Jesus mendahi daberru idi, nina mo, "Damè mo bai ndènè!" Nai roh mo kalak i menjolmitiSa, ikaol mo nèhèNa janah isembah mo Jesus.
40028010	"Ulang kènè mbiar!" nina Jesus taba kalak idi, "Laus mo kènè janah bagahken kènè mo bai karina anggingKu, asa laus kalak i mi Galilea, i sidi mo idahen kalak i Aku."
40028011	Enggo kessa laus karinana daberru idi, laus ma mo dèba soridadu penjaga kuburen idi mi kuta, ibagahken mo taba imam ekuten terrèngèt karina simasa idi.
40028012	Nai merrunggu mo imam ekuten dekket pengulu-pengulu Jahudi. Iputusken kalak idi mo asa iberrè kèpèng bai soridadu penjaga i.
40028013	Janah idokken mo, "Kennah mo dokken kènè bagèen, 'Tikan neddem kami, roh ngo sisinNa bernginna idi menangko bangkè i.'
40028014	Jadi, mula ibettoh gubèrnur idi pè i, kami pè mengamoh-ngamohisa, asa ulang susah nola kènè."
40028015	Ijalo kalak i mo kèpèng idi janah iulaken soridadu idi mo bagè sinidokken imam ekuten dekket pengulu Jahudi, nai tersaar ngo berrita bagidi soh sidari èn mi kalak Jahudi.
40028016	Laus mo sisiin sisipuluh sada i mi delleng i Galilea rembang mi siniperèntahken Jesus taba kalak idi.
40028017	Iidah kalak i kessa Jesus i sidi, sujud mo kalak i ninganna mersembah, tapi lot ngo ipas kalak i nai oda tok ukurna.
40028018	Nai ijolmiti Jesus mo kalak idi janah idokken, "Karina kuasa memerèntah sorga dekket dunia èn, enggo isohken bangKu.
40028019	Kerna nai, laus mo kènè mendahi karina bangsa i suberri dunia èn, bakin kènè mo kalak i gabè sisinKu, perridi kènè mo kalak i mi bagasen gerar Bapa, Anak dekket Tendi Dèbata.
40028020	Peddahi kènè mo kalak i, asa tunduk mi karina sienggo Kuperèntahken bai ndènè idi. Èngèt mo! Dak denganenKu ngo kènè soh mi ari perpodi."
41001001	Èn mo Sukuten Simerandal terrèngèt Jesus Kristus Anak Dèbata.
41001002	Sukuten Simerandal idi mulai bagè nisuratken Nabi Jesaya, bagèen, " 'Èn mo utusenKu,' nina Dèbata; 'Kuutus ngo ia lebbèen asa Kono, asa ihantari dalan baMu.'
41001003	Lot mo kalak dilo-dilo i padang gurun, 'Hantari kènè dalan bai Tuhan i, pedèas mo dalan sinaing bellusenNa.' "
41001004	Bagè sitersurat idi, bagi ma ngo pekiroh si Johanes i padang gurun. Iperidi ngo kalak i janah ikataken ngo sukuten bai Dèbata nai. "Kennah tobat ngo kènè ibas dosa-dosa ndènè nai janah kennah iperidi ngo kènè, asa isasa Dèbata karina dosa ndènè," nina si Johanes.
41001005	Mbuè ngo kalak i Juda nai dekket i Jerusalem nai roh mendengkohken jamita si Johanes. Iakku kalak i ngo dosana, nai iperridi si Johanes mo kalak idi i Laè Jordan.
41001006	Ukum pakkèen si Johanes bukbuk unto ngo. Tali abakna bebbak janah panganna balang dekket tenggoli wani.
41001007	Ibagahken mo sukuten ènda, "Janah enggo kessa aku roh ngo kalak belgahen asa aku. Lako mengosari tali cipatuNa sambing pè, oda ndorok dèng aku.
41001008	Laè ngo kuperidiken bai ndènè, tapi ukum Ia, iperidi ngo kènè merkitè Tendi Dèbata."
41001009	Tikanna i, roh mo Jesus i Nazaret nai sini nagerri Galilea, mendahi si Johanes perridiken mi Laè Jordan.
41001010	Karuar kessa Jesus i laè idi nai, iidah mo mbuka langit janah Tendi Simbadia susur mi babona bagè rumang ndarapati.
41001011	Nai terdengkoh mo sora i langit nai mendokken, "Kono ngo AnakKu kekelengenKu, lemmo ngo atèngKu midah kono."
41001012	Mènter ibabai Tendi Dèbata mo Jesus laus mi padang gurun.
41001013	Empatpuluh ari mo dekkahna Ia i sidi, iunjuni Sibolis. Lot mo mbuè binatang i sidi rebbakkenSa, dekket malaèkat-malaèkat mengkebasiSa.
41001014	Enggo kessa terkurung si Johanes, laus mo Jesus mi Galilea lako mengkataken Sukuten Simerandal bai Dèbata nai.
41001015	Nina mo, "Enggo dapet katikana imulai Dèbata Kerajaenna. Tobat mo kè ibas dosa-dosa ndènè nai, percaya mo kènè mi Sukuten Simerandal bai Dèbata nai!"
41001016	Tikan merdalan Jesus i biding tao Galilea, iidah mo dua kalak perrikan, imo si Simon dekket anggina si Andreas. Tupung menjala ngo kalak i i tao idi.
41001017	Idokken Jesus mo taba kalak idi, "Èkutken mo Aku. Naing Kuajari ngo kènè menjala jelma."
41001018	Nai mènter itadingken kalak i mo jalana lako mengèkutken Jesus.
41001019	Iterusken Jesus mo merdalan, iidah nola ma mo dua kalak sibeltek imo si Jakobus dekket si Johanes, dukak si Zebedeus. Ibagasen bungki ngo kalak i peliasken jalana.
41001020	Idah Jesus kessa kalak idi, idilo mo. Itadingken kalak i mo bapana si Zebedeus i, ibagasen bungki rebbakken sigajinna. Ièkutken kalak idi mo Jesus.
41001021	Nai soh mo kalak i mi kuta Kapernaum. Tikan ari Sabat, laus mo Jesus mi bages perguruun lako mengajar.
41001022	Lengang ngo kalak karina simendengkoh carana mengajar. Ai merseppuh ngo pengerananNa, oda bagè guru agama sidèban.
41001023	Sinderrang bagidi, masuk mo mi bages perguruun sada kalak nisellapen sètan janah mersurak,
41001024	"Naing ikekadè Kono kami alè Jesus, kalak Nazaret? Roh Kono misèn lako memunuh kami ngo? Kubettoh ngo barang isè Kono; Simbadia bai Dèbata nai!"
41001025	Isergangi Jesus mo tendi jahat idi nina mo, "Sip kono, karuar mo kono bana nai!"
41001026	Nai itembem-tembemken nisellapen sètan i mo dirina, nai mendempik ninganna karuar ibas sinisellapen idi nai.
41001027	Lengang kalohon mo karina jelma nisidi, mersidokenken mo kalak idi samahsa, "Iah kadè nola ngo èn? Sada pengajaren rimbaru nola ma ngo kidahken ènda! Iperèntah kessa tendi jahat idi iuèi ngo oda mengilak!"
41001028	Mènter ndor mo sar berrita terrèngèt Jesus i suberri nagerri Galilea.
41001029	Enggo kessa i laus mo Jesus i bages perguruun idi nai rebbakken dekket siempat kalak idi memènter mi bages si Simon dekket si Andreas. Berkat ma ngo si Jakobus bak si Johanes rebbak dekket kalak i.
41001030	Mersakit panè ngo simatua daberru ni si Simon, dak galè ngo i peddemmenna. Soh kessa Jesus dekket denganna mi bages idi, ibagahken mo taba Jesus terrèngèt sakit idi.
41001031	Idapetken Jesus mo simatua si Simon idi, ijamah mo tanganna ninganna iteggu mo asa kèkè. Mènter malum mo iakap, janah ikebbasi mo pangaan bai kalak idi.
41001032	Cibonna i, enggo kessa sundut mataniari, iembahi jelma i mo kalak simersakit bagi ma nisellapen sètan.
41001033	Karina pengisi kuta idi merrengngemmen i lebbè bages idi.
41001034	Nai ipemalum Jesus mo mbuè kalohon kalak simenggong matcam bagè sakit janah mengusir sètan. Oda ipaduè sètan-sètan idi mongkam, ai ibettoh sètan idi ngo, isè Ia.
41001035	Sibarembenkenna, langat dèng, kèkè mo Jesus menadingken bages i. Laus mi sada bekkas melongo i ruar kuta janah mersodip mo Ia i sidi.
41001036	Nai itulusi si Simon dekket denganna mo Ia i sidi.
41001037	Jumpa kalak i kessa Jesus, idokken kalak idi mo, "Karina ngo kalak menulusi Kono."
41001038	Tapi ialoi Jesus mo, "Kita mo menerusken perdalanenta mi kuta-kuta sidèban si slot sikuliling èn. Ai kennah merjamita ma ngo Aku i sidi, ai kumarna i ngo asa roh Aku."
41001039	Idahi Jesus mo suberri Galilea. Ikataken mo sukuten Simerandal i bages perguruun ninganna mengusir sètan-sètan.
41001040	Lot mo sada kalak sikoliten roh mendahi Jesus. Isembah mo Jesus ninganna mengido pengurupiin tabaSa, "Mula uè Kono Tuan," nina, "Terpemalum Kono ngo aku."
41001041	Masèh mo atè Jesus midahsa, idorokem mo tanganNa menjamahSa. Idokken mo, "Uè ngo Aku, malum mo iakap kono."
41001042	Nai mènter ntangtang mo kolitna idi karina janah mpanting i dagingna i nai.
41001043	Ipasulak Jesus mo ia laus janah seppè ipernoi:
41001044	"Jaga kono, ulang bagahken simasa èn barang taba isè pè. Laus mo ko mendahi imam, pengido asa iperrèso kono. Enggo kessa i pèlèken mo pèlèen bai Dèbata mengèkutken hatoren sinidokken si Musa, asa iidah jelma nterrem enggo malum iakap kono."
41001045	Laus mo ia, tapi ipesaar mo berita idi. Oda pellin bagi tapi makin irana-ranaken mo berrita idi, gabè sanga mak terbaing Jesus nèngè ntarar masuk mi sada-sada kuta. Gabè i ruar kuta i mo Ia, i bekkas melongo. Tukasi pè bagi, dak merrohen ngo kalak mendahiSa, tah i dikè nai dèba i.
41002001	Enggo kessa barang piga ari nola, balik mo Jesus mi Kapernaum, saar mo berrita mendok, enggo i bages Ia.
41002002	Nai mbuè mo jelma merrohen. Rengngem mo kalak i isidi, pella maknè lot bekkas. I babah pèntu pè enggo mersessak-sessak jelma. Nai iranaken Jesus mo berita bai Dèbata nai taba jelma nterrem idi.
41002003	Sinderrang mengerana Jesus, lot mo sada kalak nitempuk sigading iosong empat kalak mendahi Jesus.
41002004	Tapi kumarna jelma nterrem idi, gabè oda terbaing kalak idi merembah nitempuk sigading idi soh mi gembar Jesus. Iongkam kalak i mo saong sapo idi pas ibabo bekkas Jesus kundul idi. Enggo kessa i itontonken kalak idi mo nitempuk sigading idi i bagasen peddemmenna.
41002005	Idah Jesus kessa bagidi belgahna kepercayaen kalak idi, idokken mo taba nitempuk sigading i, "Alè pa, enggo isasa dosa-dosamu."
41002006	Lot mo isidi kundul guru-guru agama, mengerana mo ibagasen atèna bagèen.
41002007	"Pang ma mo kalak èn mongkam bagidi! Mengelèai Dèbata ngo ia. Isè poda ndorok mennasa dosa laènken Dèbata!"
41002008	Ibettoh Jesus ngo sura-sura kalak idi, nai idokken mo, "Kasa bagi sura-sura ndènè?
41002009	Apaina ngo murahen nidokken taba nitempuk sigading ènda, 'Enggo isasa dosamu, barang, kèkè mo ko, embah mo bellagenmu, merdalan mo kono?'
41002010	Kubagahken mo bai ndènè, merkuasa ngo Anak Jelma menasa dosa i babo tanoh èn." Nai idokken Jesus mo taba nitempuk sigading idi,
41002011	"Kudokken mo bamu, kèkè mo kono, balun mo bellagenmu, molih mo kono!"
41002012	Ipetengen-tengen jelma nterrem idi, kèkè mo nitempuk sigading i, ibalun mo bellagenna nai merdalan mo ia laus. Lengang ngo karina nisidi; ipoji mo Dèbata, nina kalak idi mo, "Makdèng nung kuidah kami masa sibagèen!"
41002013	Nai balik nola mo Jesus mi biding Tao Galilea. Nai merrohen mo mbuè jelma mendahiSa janah Iajari mo kalak idi.
41002014	Tikan merdalan Jesus isidi, dapet pennengenna mo sada kalak pertunggu cokè mergerar si Lepi i kantorna. "Èkutken mo Aku!" nina Jesus tabasa. Mènter cènder mo si Lewi janah ièkutken mo Jesus.
41002015	Enggo kessa i, itamuèi si Lewi mo Jesus mi bagesna. Mbuè ngo pertunggu cokè dekket kalak siso kasèa dokatè jelma nterrrem rebbak dekket Jesus isidi. Janah mbuè ma ngo kalak idi rebbakken mangan dekket Jesus bak sisinNa.
41002016	I idah barang piga-piga kalak mo Jesus rebbak mangan dekket siso kasèa dokatè jelma nterrem idi, gabè ikusoi mo sisiin Jesus, "Kasa rebbak mangan Jesus dekket pertunggo cokè bak siso kasèa idi?"
41002017	Idengkoh Jesus ngo kuso-kuso idi, gabè nina mo, "Oda perlu penambari bai kalak sijuah-juahen, pellin taba kalak simersakit ngo. Roh Aku oda ngo mendiloi kalak bennar, tapi kalak perdosa ngo."
41002018	Puasa ngo sisiin si Johanes Peridiken bagi ma kalak Parisè pè. Nai lot mo kalak mengkuso mendahi Jesus, "Kasa sisiin si Johanes Peridiken dekket Parisè puasa, keppèken sisiinmu oda?"
41002019	Ialoi Jesus mo, "Mula tikan merbayo, otang mangan ngo karina tamuè? Jadi, mula isidi dèng ngo kèla idi tentu mangan ngo tamuè idi.
41002020	Tapi roh mo kettikana, ialengi mo kèla idi, nai pè asa oda mangan nèngè tamuè idi.
41002021	Oda nung idongkapken dèba kaèn rimbaru mi pakkèen sienggo mumuk. Ukum bagi ngo ibaing, makin mbelgahna mo ribakna kaèn mumuk idi ibantun kaèn rimbaru idi.
41002022	Bagi ma ngo ènda, isè poda nung mengosèken anggur rimbaru mi kiong bebbak sienggo buruk. Mula bagi ngo ibaing, mpustak mo kiong idi ibaing anggur i. Ujungna duana oda nèngè terpakkè. Anggur rimbaru, kennah mi kiong rimbaru ma ngo iosèken."
41002023	Tikan sada ari Sabat, mentas mo Jesus arap juma. Nderrang merdalan i, ipotikken sisinNa mo rohi pagè.
41002024	Nai idokken kalak Parisè mo mbang Jesus, "Tengen mo, enggo ilausken sisinMu idi hatoren agamanta. Ai iulaken ngo ulaen siso ndorok bahanen tikan ari Sabat?"
41002025	Nai ialoi Jesus mo, "Madèng ngo nung ijaka kènè pemmaing si Daud tikan mellèhè ia dekket denganna, keppè oda lot pangaan bai kalak idi?
41002026	Ibengketti ngo Bages Dèbata, ipangan ngo roti sienggo ipèlèken bai Dèbata, nderrang si Abyatar imam huntuun tikanna i. Tapi ipangan si Daud ngo janah ipemberrèken taba denganna."
41002027	Idokken Jesus dèng ma. "Ibaing pè ari Sabat i, keperluun ni jelma ngo janah oda keperluun ari Sabat.
41002028	Kuasa Anak Jelma ngo ari Sabat i."
41003001	Nai balik nola mo Jesus mi bages perguruun. Lot mo isidi sada kalak matè serrap tanganna.
41003002	Jadi lot mo isidi kalak simengentip kesalahen Jesus asa ndorok iaduken katèna. Dak inelnelli kalak i ngo Jesus, tah uè ma pemalumken simersakit tikan ari Sabat.
41003003	Idokken Jesus mo taba kalak pertangan matè serrap idi, "Roh mo kono misèn, cènder mo ko i tengah ènda!"
41003004	Nai ikuso mo jelma silot isidi, "Mengèkutken hatoren agama, kadè ngo ndorok ulaenken tikan ari Sabat? Mengulaken mendè ngo barang mengulaken nggodo? Paluahken jelma ngo barang memmunuh?" Tapi sip sambing ngo kalak idi.
41003005	Mellui ngo ukur Jesus kerna perkata sada ngo kalak idi. Itengen Jesus mo kalak i kaliling merdengan mellaga, nai idokken Jesus mo taba pertangan matè serrap idi, "Doroken mo tanganmi!" Nai idoroken mo tanganna, mènter malum mo tanganna idi.
41003006	Itadingken Parisè i mo bages perguruun idi, ndor mo kalak i laus mersungkuun dekket barang piga kalak horong si Herodes lako memmunuh Jesus.
41003007	Laus mo Jesus dekket sisinNa sondar mi biding Tao Galilea. Nai mbuè kaloon ngo jelma i Galilea nai mengèkutken Jesus. Mbuè ma ngo merrohen i Juda nai.
41003008	I Jerusalem nai, i nagerri Idumea nai, bagi ma i nagerri i kèparen Jordan dekket i sikuliling kuta Tirus bak Sidon pè, roh mendahi Jesus.
41003009	Kumarna bagi buèna jelma nterrem idi, idokken Jesus mo taba sisinNa asa ipèmaken sada bungki baNa, tah bakunè isessak jelma nterrem idi Ia.
41003010	Ai enggo mbuè jelma ipemalum, gabè karina sisakiten pè mersisessaken lako menjamah Jesus.
41003011	Bagi ma sinisellapen sètan pè, mula mengidah Jesus, mènter sujud mo mi hadeppenNa, janah mendengkuk, ninganna idokken, "Kono ngo Anak Dèbata!"
41003012	Tapi igerra Jesus ngo tendi sètan-sètan i memagahken bai barang isè pè terrèngèt Jesus.
41003013	Nai menangkeng mo Jesus mi sada uruk, iarahken mo kalak lemmo atèna janah merrohen ngo kalak idi.
41003014	Nai ipilih mo ibas kalak idi nai sipuluh dua kalak. Nina mo, "Kupilih ngo kènè asa gabè rebbak dekket Aku, asa Kuutus kènè lako pesarken Sukuten Simerandal bai Dèbata nai,
41003015	janah merkuasa mo kènè lako mengusir sètan-sètan."
41003016	Èn mo gerar sisipuluh dua kalak idi: Si Simon (igerari ma, Petrus),
41003017	si Jakobus dekket si Johanes anggina, imo dukak-dukak si Zebedeus (sidua kalak èn igerari Boanerges lapatenna jelma binubuh renggur).
41003018	Si Andreas, Pilipus, Bartolomeus, Mateus, Tomas, Jakobus anak si Alpeus, Tadeus, Simon kalak lubalang.
41003019	Dekket si Judas Iskariot simenelbuh Jesus.
41003020	Nai balik mo Jesus. Tapi mertumpu ngo jelma nterrem idi, sanga gabè oda lot nèngè tikki bai Jesus dekket sisinNa mangan.
41003021	"Enggo gila ia", nina jelma i. Idengkoh pamiliNa kessa mo bagidi, laus mo kalak i merralengSa.
41003022	Ukum guru-guru agama siroh i Jerusalem nai mendokken, "Isellapi Beelzebul ngo Ia!" Lot mo dèba mendokken, "Induk sibolis ngo merrèken kuasa baNa lako mengusir sibolis idi."
41003023	Nai idiloi Jesus mo jelma nterrem idi, ibagahken mo codiin bai kalak idi, "Bakunè ngo pemmaing sibolis mengusir sibolis?" nina Jesus.
41003024	"Mula oda mersada kata sada kerajaen, janah mula mermusuh ginemgemna i samahsa, mago mo kerajaen i.
41003025	Janah mula ibas sisada mpangaan oda mersada kata, janah merselisih samahsa, lako mago mo sisempangaan idi.
41003026	Bagidi ma ngo mula enggo masa persilisihen i kerajaen Sibolis idi, oda ndekkah nè kerajaen idi pasti lako tumpat mo.
41003027	Oda ngo termasuken isè bages kepala perrang lako mengerampok hartana mula oda lebbè ièkèti keppala perrang idi, asa ndorok buatenna hartana idi.
41003028	Èngèt mo, nasa dosa nibaing jelma bak kata nggodo niruapkenna ndorok ngo iampuni.
41003029	Tapi kalak simengelèai Tendi Dèbata oda nèngè terampuni! Ai hot mo dosana idi." (
41003030	Idokken Jesus pè bagi, kumarna lot ngo simendokken lot tendi sètan ibagasen Jesus.)
41003031	Enggo kessa i, roh mo inang dekket anggi Jesus. I ruar ngo kalak i memèma, janah ipasulak mo mendiloi Jesus.
41003032	Ibas katika i mbuè ngo jelma dogok mencingkoi Jesus. Idokken pasulaken idi mo, "O Guru, i ruar ngo bagèndari inang dekket anggimu, itulusi ngo Guru i."
41003033	Ialoi Jesus mo, "Isè ngo inangKu? Isè ngo anggingKu?"
41003034	Nai itengen mo sikundul i sikulilingNa, nina mo, "Èn ngo inangku janah anggingKu!
41003035	Barang isè mengulaken lemmo atè Dèbata, ia ngo anggingku dekket turangku bak inangKu."
41004001	Nai mengajar nola mo Jesus i biding Tao Galilea. Mbuè kalohon ngo jelma mencingkoiSa. Kumarna bagidi, gabè laus mo Ia kundul mi babo sada bungki i babo la1e idi, janah mercènderren ngo jelma mbellang idi i biding tao i.
41004002	Mbuè kalohon ngo iajarken Jesus bai kalak i merkitè codiin. Bagèen mo Iajarken bai kalak i.
41004003	"Lot mo sada kalak laus menaburken bennih.
41004004	Tikan menabur idi ia, lot mo dèba bennih i ndabuh mi biding dalan. Nai roh mo manuk-manuk, kerri mo ipangan bennih idi.
41004005	Lot ma mo dèba bennih i ndabuh mi babo tanoh merbatu, mennipis sambing ngo tanohna.
41004006	Ndor ngo nemmu turah bennih idi tapi nggara kessa ari, males mo pagè i gabè ngkerrah kerna oda mbages uratna.
41004007	Lot ma mo dèba bennih idi ndabuh mi tanoh kopi-kopi. Rebbakken tubuh mo kopi-kopi dekket pagè idi, tapi ipetcek kopi-kopi idi mo pagè i, gabè oda merbuah.
41004008	Tapi lot ma mo bennih idi ndabuh mi tanoh nggabur. Turah mo bennih idi, gabè mbellen mo janah mbuè buahna, dèba tellupuluh lempit hasilna, dèba ennempuluh lempit janah dèba nai soh seratus lempit."
41004009	Enggo kessa isukutken codiin idi, idokken Jesus nola mo, "Barang isè kènè merpènggel, idengkohken mo i mendè."
41004010	Tikan pellin Jesus sadasa, idapetken kalak sienggo nung mendengkohken peddahNa dekket sisinNa sisipuluh dua i mo Ia. Ipidoken kalak i mo asa ipeterrang lapaten codiin idi.
41004011	Nai nina Jesus mo, "Mendahi kènè enggo iberrèken basa-basa lako memettoh rahasia bakunè Dèbata memerèntah. Tapi ukum kalak sidèban, ibagahken ngo merkitè codiin,
41004012	asa, 'Dak ngo kalak i mendatèken tapi oda ibettoh kadè masa, dak ngo kalak i mendengkoh, tapi oda mengantusi, masa pè èn asa ulang idah janah iantusi, janah asa ulang roh kalak i mendahi Dèbata gabè iampuni Dèbata kalak i.' "
41004013	Enggo kessa i idokken Jesus mo taba kalak idi, "Mula codiin ndai oda iantusi kènè, bakunè nola mo pengantusi ndènè mi codiin sidèban?
41004014	Penabur idi imo kalak simenukutken kelluahen bai Dèbata nai.
41004015	Dèba ndabuh ngo bennih idi mi biding dalan, imo jelma simendengkoh sukuten idi, tapi idengkoh kalak i kessa, roh mo sibolis memmuat sukuten sienggo isaburken mi bagasen atè-atèna.
41004016	Bagi ma mo sinisaburken mi tanoh merbatu-batu idi, imo jelma simendengkoh sukuten idi, mènter lolo ngo ia menjalo.
41004017	Tapi oda lekket sukuten idi ibagasen atè-atèna janah oda ndekkah tahan isidi. Mula roh kesusahen barang iletlet dèba kumarna sukuten idi, mènter mo kalak i oda nè sètia.
41004018	Bennih sindabuh mi tanoh kopi-kopi idi imo jelma simendengkoh berrita idi.
41004019	Tapi dak mengkelsohken nggelluhna, janah sèkel ia naing bèak dekket cubellek mermatcam bagè mendomi ukurna, gabè i mo memmaing patè sukuten bai Dèbata nai janah oda nèngè merbuah ibagasen ukur kalak sibagidi.
41004020	Bennih sinisaburken mi tanoh nggabur imo jelma simendengkoh kata i, nai ijalo mo sukuten idi janah merbuah; dèba tellupuluh, dèba ennempuluh janah dèba nai seratus kali lempit buahna."
41004021	Nai idokken Jesus nola mo bai kalak idi, "Nung ngo kalak mengelakati lampu janah itungkupi nola dekket kendang barang tah igamparken nola mi terruh peddemmen? Oda mi bekkas perpelitaan igamparken lampuna idi?
41004022	Oda lot simboni mak ntarar nola; janah oda lot sinirahasiaken mak terbettoh i ari segen i.
41004023	Kumarna nai, kènè simerpènggel, beggèken mo i!"
41004024	Nai idokken Jesus nola ma mo, "Radumi kènè mo sikudokken ènda! Sukaten sinibaing ndènè taba kalak sidèban i ma ngo ibaing Dèbata bai ndènè. Oda pellin i tupèh tapi iberrè Dèbata ngo terbelgahen isidi nai.
41004025	Kerna mula kalak lot bana, iberrèken ngo mbuè tambahna, tapi mula cituk ngo lot bana, buatenna nola ngo bana nai."
41004026	Iuduti Jesus nola mo ranaNa, "Codi ngo Kerajaen Dèbata mi sada kalak simenaburken bennih mi jumana.
41004027	Meddem ngo ia berngin, ndungo ngo ukum mahar. Nai turah ngo ukum bennih idi janah makin mbelgah, oda pella pemettohen sidasa idi.
41004028	Tanoh i sendiri ngo mergegoh memmaing merhasil, imo batangna, nai tangkèna, nai buahna nola.
41004029	Janah mula enggo ntua pagè i, iperrani sidasa i mo, karna enggo waktuna merrani."
41004030	"Mi kadè mo sicodiken Kerajaen Dèbata?" nina Jesus dèng ma. "Mi kadè mo ndorok terdokken lako peterangken?
41004031	Codi ngo Kerajaen Dèbata bagè buah arum, imo buah sikitikna ibas nasa buah i suberri dunia ènda.
41004032	Isuan kessa mo buahna i mahan bennih mi tanoh, turah mo ia janah ndeppur mbellen gabè belgahen asa karina suan-suanen simerumbut. Dahanna pè mbuè janah ntem-ntem bulungna gabè seggep mo manuk-manuk mi dahanna i janah merrasar i terruh dahanna i."
41004033	Bagi mo isukutken Jesus sukuten bai Dèbata nai, merkitè-kitè umpama sindorok iantusi kalak idi.
41004034	Dak merkitè umpama ngo Jesus mendahi kalak idi. Tapi mula pellin kalak idi ngo dekket sisinNa, ipeterrang ngo karinana bai kalak i.
41004035	Cibonkenna i, idokken Jesus mo taba sisinNa, "Laus mo kita merlayar mi suberrang tao."
41004036	Nai mbangkit mo sisinNa i mi perrau. Enggo kin ngo lebbèen Jesus mi perrau i janah itadingken ngo jelma nterrem idi i biding tao. Berkat mo Jesus rebbak dekket sisinNa. Lot ma ngo perrau sidèban isidi.
41004037	Oda sadikè dekkah, mènter roh mo angin sapasipu. Iombang-ambingken galombang i mo perrau idi janah mbuè ngo laè masuk mi bagasen perrau idi, sanga naing dom.
41004038	I podi perrau idi meddem ngo Jesus. Idungoi sisinNa i mo Jesus nina mo, "O Guru, oda isarihken kono, lako mago mo kita?"
41004039	Ndungo mo Jesus, isergangi mo angin sapasipu idi, idokken mo taba galombang i, "Mènak mo ko!" Mènter mènak mo tuhu angin i janah ndong kaloon mo.
41004040	Nai idokken Jesus mo taba sisinNa, "Kasa mbiar kènè? Oda dèng ngo kè percaya taba Aku?"
41004041	Gabè mbiar mo simengèkutken Jesus idi, nina mo samahsa, "Isè ngo situhunna kalak ènda, dekket ngo angin bak galombang idi tunduk mi perèntahNa!"
41005001	Enggo kessa i, soh mo Jesus dekket simengèkutkensa mi suberrang Tao Galilea, i nagerri Gerasa.
41005002	Sampur kessa Jesus ibagasen perrau idi nai, idapetken sada daholi siroh i liang kuburen nai mo Jesus.
41005003	Ikuasai tendi sètan ngo kalak èn janah bekkasna pè i perkuburen ngo. Oda ndorok terrèketen ia, barang dekket rantè pè oda tellap nèngè.
41005004	Enggo nggati tanganna dekket nèhèna ilanggu, tapi dak irettes ngo langguna idi janah bessi bèangenna pè ipenggelken ngo. Gegohna menempurung, gabè isè poda ndorok mencèkèpisa.
41005005	Mahar dekket berngin pè dak kadap ngo ia i pekuburen dekket mi delleng, ninganna mendengkuk-ndengkuk janah ipempaluken ngo batu mi dagingna.
41005006	Tikan itatap ia roh Jesus, mènter merdigal mo ia mendapetken Jesus janah mersujud i hadeppenNa.
41005007	Nggang mo sorana menurakken, "Jesus, Anak Dèbata sintèmbul i! Kadè naing bakinenmu taba aku? Kuèlèk-èlèk kono merkitè Dèbata asa ulang susahi aku!" (
41005008	Idokken pè bagidi kumarna idokken Jesus tabasa, "Tendi sètan,laus kono bana nai!")
41005009	Ikuso Jesus mo ia, "Isè ngo gerarmu?" Ialoi mo, "Gerarku Lègiun, ai mbuè kalohon ngo kami!"
41005010	Iendik-endik mo Jesus asa ulang isuruh sètan-sètan idi karuar i nagerri idi nai.
41005011	Njolmit isidi nai, mbuè ngo babi dak menggigi i tebbing uruk nisidi.
41005012	Ipidoken sètan i mo taba Jesus asa ipaduè kalak idi mbengket mi bagasen babi idi.
41005013	Nai ipaduè Jesus mo. Jadi karuar mo tendi sètan-sètan idi bai jelma idi nai janah ibengketti mo karina babi idi. Gabè karinana babi silungguken idi mermangkaten i tebing i nai mi tao, nai merlennengen mo. Karinana babi idi lot ngo dua ribu.
41005014	Bulanting mo permakan babi idi laus, ipembagahken mo simasa idi mi kuta dekket sosor-sosor. Merrohen mo kalak lako menengen simasa idi.
41005015	Idahi kalak i mo Jesus, iidah kalak i mo nisellapen sètan idi kin kundul i sidi. Enggo mo merroles ia janah enggo terrus ukurna. Gabè mbiar mo kalak idi karinana.
41005016	Isukutken simengidah idi mo simasa bai jelma i ndai dekket mi babi-babi idi.
41005017	Kumarnaken idi, gabè ièlèk-èlèk mo Jesus asa itadingken nagerri idi.
41005018	Tikan naing mbangkit mi perrau idi Jesus, nai roh mo sisellapen sètan idi kin mengidoken tabasa, asa ipaduè ia mengèkutken Jesus.
41005019	Tapi oda ipaduè Jesus, balikna nola ngo idokken Jesus tabaSa, "Mulak mo kono mendahi kaka-anggimu. Bagahken mo taba kalak idi terrèngèt karinana sienggo nibaing Tuhan i bamu dekket kiniselloh nibaingna i taba kono!"
41005020	Nai laus mo ia, ibagahken mo mi Sisipuluh Kuta nibaingken Jesus i tabasa. Lengang mo kalak karina simendengkohsa.
41005021	Balik mo Jesus mi suberrang tao, mbuè ngo kalak roh mengerengemmi Jesus i biding tao idi.
41005022	Roh mo sada kalak mergerar si Jairus. Ia ngo pengulu ibages perguruun ni kuta idi. Iidah kessa Jesus, sujud mo ia mi hadepenNa.
41005023	Ipidoken mo taba Jesus, "Alè Guru, mpiah kalohon ngo sakit berrungku. Tolong mo roh Kono mengampèken tanganmu bana asa malum janah nggelluh ia!"
41005024	Nai laus mo Jesus rebbakken si Jairus. Mbuè kalohon ngo mengèkutkenSa, gabè isessak jelma i ngo Ia kacimbang lambung.
41005025	Lot ma mo isidi sada kalak daberru, enggo sanga sipuluh dua tahun lalap bubus.
41005026	Enggo mbuè penambari mendaunisa janah enggo lahlah kèpèng ikerriken lako pertambarna. Tapi ulang lebbè malum iakap, makin mparahna nola ngo.
41005027	Enggo nung idengkoh terrèngèt Jesus. Asa i tengah-tengah jelma nterrem idi, isessak ia mo lako menjolmiti Jesus i podi nai.
41005028	Ai dok atèna, "Asal mo ndorok giam kujamah olesNa, pasti njuah kuakap!"
41005029	Ijamah mo jubah Jesus, mènter kom mo iakap sibubus i. Pengakapna oda lot nèngè ipas dagingna penakit idi.
41005030	Gejapkenna i, iakapken Jesus mo lot karuar gegoh i diriNa nai. Itulihken mo mi jelma nterrem idi, ikusoken mo, "Isè menjamah olesKu?"
41005031	Nina sisiin idi mo, "Iidah Guru i sendiri ngo bagèen jelma èn menessak Guru i, keppè ikusoken Guru idi barang isè menjamah jubah Guru i?"
41005032	Tapi dak irior Jesus ngo merkuliling lako menulus kalak sienggo menjamahSa idi.
41005033	Ibettoh daberru idi ngo, kadè sienggo masa bana. Mbiar janah menggirgir mo ia roh mersembah mi hadeppen Jesus, janah ipertuhu mo karinana.
41005034	Nai idokken Jesus mo taba daberru i, "Kepercayaenmi ngo pejuahken kono alè nangè! Laus mo kono merdamè-damè. Enggo njuah kono!"
41005035	Tikan mengerana dèng Jesus, enggo roh pasulaken i bages si Jairus nai. "Enggo matè berrumu i," nina taba si Jairus, "Kadè pella lejaan nèngè Guru idi?"
41005036	Oda pella ipikirken sinidokken pasulaken idi idokken Jesus mo taba si Jairus, "Ulang kono roga, percaya mo kono!"
41005037	Nai terrus mo merdalan Jesus, tapi oda ipaduè barang isè pè mengèkutkenSa laènken si Petrus dekket si Jakobus bak si Johanes dengan sibeltek si Jakobus.
41005038	Nai soh mo kalak i mi bages si Jairus pengulu bages perguruun idi: Iidah Jesus mo isidi bagi mèngèrna janah idengkoh mo sora tangis milangi pelluiken ukur.
41005039	Nai mbengket mo Jesus, nina mo taba kalak idi, "Kasa mèngèr kènè janah tangis? Ai oda ngo matè anak idi pellin meddem ngo!"
41005040	Itertabai kalak idi mo Jesus. Kernana i idokken Jesus mo kalak i mi ruar. Iarahken mo partua anak i duana dekket sisinNa idi masuk mi bilik anak idi.
41005041	Icèkèp Jesus mo tangan anak idi, idokken mo tabasa ibas kata Heber, "Talita kum," lapatenna, "Alè tatat, Aku mendokken bamu: kèkè mo ko!"
41005042	Mènter kèkè mo sitatat idi janah merdalan-dalan. Umurna enggo sipuluh dua tahun. Kagum ngo karinana simengidah simasa idi.
41005043	Tapi ipernoi Jesus ngo kalak idi, asa ulang ibagah-bagahken bai barang isè pè. Nai idokken mo asa iberrè mangan si tatat idi.
41006001	Balik mo isidi nai Jesus rebbak dekket sisinNa mi kutanNa.
41006002	I ari Sabat idi imulai mo mengajar i bages perguruun. Mbuè ngo jelma isidi. Idengkoh kalak i kessa pengajaren Jesus, lengang kalohoon mo kalak idi. Idokken kalak i mo, "Idikè nai ngo ibettoh Ia karinana idi? Bakunè asa ndorok Ia memmaing kellengangen?
41006003	Otang Ia ngo anak tukkang kayu, anak si Maria i janah kaka si Jakobus, si Joses, si Judas dekket si Simon? Otang turangNa pè lot ngo merrian i sènda?" Kernana idi, oda percaya kalak idi baNa.
41006004	Nai idokken Jesus mo taba kalak idi, "Ukum nabi dak ipesangap ngo barang idikè pè, tapi mula i kutana ia rebbak dekket kadè-kadèna bak kaka anggina, oda ihormati."
41006005	Oda terbaing Jesus i kutaNa idi memakinken sada kellengangen pè giam laènken pejuahken barang piga-piga kalak sisakiten merkitè mengampèken tanganNa taba kalak i sambing mo kessa.
41006006	Lengang ngo ia kumerna oda percaya kalak idi. Enggo kessa i, laus mo Jesus mi gennep kuta i kuliling ni sidi mengajari kalak idi.
41006007	Idiloi mo sisinNa si sipuluh dua i, ipasulak mo kalak i dua-dua sindalaan janah iberrèken mo kuasa lako mengusir tendi sètan.
41006008	Itennahi mo kalak idi, "Ulang iembah kènè barang kadè mi perdalanen, laènken sada tongket. Ulang embah kènè bekkel, barang tagan-tagan bekkas cudekkah, barang pè kèpèng ibas bagut-bagut.
41006009	Mercipatu mo kènè, tapi ulang memakkè dua baju."
41006010	Itennahi Jesus dèng ma mo kalak idi bagèen, "Mula ijalo ngo kènè i sada bages, i bages idi mo kènè lebbè mèma itadingken kènè kuta idi.
41006011	Tapi mula soh kènè mi sada bekkas, keppè oda uè nisidi menjalo kènè janah oda uè mendengkohken kènè, tadingken kènè mo bekkas idi. Janah pirpirken kènè mo abu silekket i nèhè ndènè idi mahan pernèngèten taba kalak idi."
41006012	Nai berkat mo sisiin Jesus si sipuluh dua idi. Laus mo kalak idi menaarken sukuten asa itadingken jelma dosa-dosana.
41006013	Iusir sisiin Jesus idi mo mbuè sètan-sètan. Mbuè ma ngo sisakiten itambari merkitè mengapusken minak janah pejuahken kalak idi.
41006014	Soh ngo berrita simasa idi taba Raja Herodes, kerna gerar Jesus enggo termurmur barang i dikè pè. Lot dèba mendokken, "Enggo nggelluh mengolihi si Johanes Peridiken! Kernana i ngo asa ndorok Ia memmaing tanda kellengangen."
41006015	Tapi sidèban mendokken, "Si Elias ngo Ia." Lot ma mendokken, "Nabi Ia, bagè sada kalak nabi arnia."
41006016	Idengkoh si Herodes kessa mo idi, nina mo, "Si Johanes Peridiken arnia ngo èn, sienggo kudokken kin ipancong takalna. Bagèndari enggo balik nggelluh ia."
41006017	Ai si Herodes ngo pasulakken kalak menangkup si Johanes janah ikurung. Ibaing si Herodes pè karina idi kumarna si Herodias anggina berru ngo, imo sinialihken si Herodes, padahal sinibages anggina kaloon imo simergerar si Pilipus.
41006018	Terrèngèt idi enggo kin ngo dak ipesèngèt si Johanes si Herodes bagèen, "Oda ndorok kono mengalihken sinibages anggimu idi!"
41006019	Kumarnana i ngo asa merngetnget atè si Herodias taba si Johanes, janah kennah bunuhen katèna si Johanes, tapi oda terbakinsa pesautken takina idi kerna ihalang-halangi si Herodes.
41006020	Ai enggo idokken si Herodes menjaga si Johanes i kurungen, kerna mbiar ngo ia midah si Johanes idi, ai ibettoh ngo sada kalak niutus Dèbata ia. Janah mula mengerana si Johanes, lemmo ngo atè si Herodes mendengkohken tukasi pè dak bulisah kalohoon ia kumarna si Herodias idi.
41006021	Keppè tikan ulang tahun pertubuh si Herodes, lot mo kesempaten bana. Merpèsta mo tikanna i si Herodes janah idilo mo karina pejabat ndates dekket perwira-perwira bagi ma pengituai ni Galilea.
41006022	Tumatak mo berru si Herodias i pèsta idi janah lolo kalohon ngo raja Herodes dekket tamuèna mengidah tatakna idi. Nai idokken raja i mo taba simerbaju situmatak idi, "Barang kadè katèmu naing bamu, pido sambing mo, Kuberrèken pè bamu!"
41006023	Pella isumpahken si Herodes ranana idi taba simerbaju idi, "Kubulabanken, kennah kuberrèken bamu barang kadè sambing ipido kono. Agia nola pè sitengah kerajaenki ipido kono, kuberrèken ngo!"
41006024	Karuar mo simerbaju i, ikusoi mo inangna si Herodias idi, "Nangè, kadè ngo sisellohna kupido?" Ialoi inangna idi mo, "Pido mo takal si Johanes Peridiken!"
41006025	Ndor mo balik ia mendahi raja i idokken mo, "Kupido taba raja i, asa berrèken bangku bagèndari takal si Johanes Peridiken i babo pinggan!"
41006026	Mendengkoh pengidonna idi tersengget mo raja i. Tapi oda ndorok nèngè imadaken pengidonna idi, kerna enggo sanga ibulabanken i hadeppen tamuèna.
41006027	Idokken mo taba pengabalna asa ipancong takal si Johanes Peridiken. Laus mo pengabalna idi mi kurungen, ipancong mo takal si Johanes.
41006028	Iembah mo takal idi i babo pinggan, iberrèken mo taba simerbaju idi. Nai iberrèken nola mo taba inangna.
41006029	Idengkoh sisiin si Johanes kessa mo simasa idi, laus mo kalak i mengaleng bangkè si Johanes nai ikuburken mo.
41006030	Rasul-rasul niutus Jesus idi, enggo mo balik janah pulung rebbak dekket Jesus. Ibagahken kalak idi mo karinana nibahanken janah niajarken kalak idi.
41006031	Mbuè kalohon ngo jelma merlaus roh i sidi sampè oda terbakin Jesus dekket sisinNa mangan kumarna oda sempat. Kernana i idokken Jesus mo taba sisinNa, "Èta kènè mo laus mi bekkas melongo, asa pellin kita i sidi, asa ndorok kènè mentadi giam sigejap."
41006032	Berkat mo kalak idi merbungki mi bekkas melongo.
41006033	Tapi mbuè ngo kalak mengidah perberkat ni kalak idi janah ibettoh dèba ngo mikè tujunna. Jadi mbuè ngo kalak pengisi nagerri i merdalan arap darat, isudu lako mi bekkas idi mengelebbèi Jesus dekket sisinNa.
41006034	Susur kessa Jesus i bungki i nai, enggo mo idah Jesus isidi jelma mbellang idi. Masèh mo atèna midah kalak idi, ai codi mi biri-biri siso lot permakan, bagi mo kalak idi. Jadi imulai Jesus mo memeddahi jelma nterrem idi tarrèngèt mermatcam bagè.
41006035	Enggo kessa bon ari, idokken sisiin idi mo taba Jesus, "Enggo bon ari, janah mpunjung ngo bekkas èn.
41006036	Lotiin mo ipasulak Guru i kalak èn laus mi sosor dekket kuta silotna ndessing i sèn asa ndorok menokor pangaan."
41006037	Tapi idokken Jesus mo, "Kènè mo memerrè kalak idi mangan!" Nai nina sisiin idi mo, "Idikè nai mo tokoren nami roti giamken dua ratus kèpèng pirak mahan pangaan kalak ènda?"
41006038	Nai idokken Jesus mo, "Piga ngo lot roti ndènè? Tengen kènè mo lebbè." Enggo kessa laus kalak idi menengen, idokken kalak idi mo, "Lot ngo lima roti dekket dua ikan."
41006039	Nai idokken Jesus mo jelma nterrem idi kundul merpulguk-pulguk i babo dukut-dukut nisidi.
41006040	Merkundulen mo kalak idi merratur merpulguk-pulguk. Lot mo dèba siratus kalak simpulguken, dèba limapuluh kalak simpulguken.
41006041	Ibuat Jesus mo roti silima dekket ikan sidua idi, itarè mo mi langit ninganna idokken mo mejalo metangkup taba Dèbata. Enggo kessa bagidi, ipenggelli mo roti idi, ipemberrèken mo taba sisinNa asa ibagi-bagiken mendahi jelma mbellang idi. Ikan sidua i pè bagi ma ngo ibaing mendahi kalak idi karina.
41006042	Bessur ngo mangan kalak idi karina.
41006043	Nai ipepulung sisiin Jesus mo siso kerri idi -- dom sipuluh dua baka mbellen.
41006044	Pellin daholi lot ngo kira-kira lima ribu kalak buèna simangan idi.
41006045	Ipasulak Jesus mo sisinNa i perlebbè ndor laus merbungki mi Betsaida i suberrang tao i, ukum Jesus isidi dèng ngo lako pemolihken jelma nterrem idi.
41006046	Enggo kessa mersirang Jesus dekket kalak idi, laus mo Ia mi sada uruk lako mersodip.
41006047	Enggo kessa gellap, soh mo bungki kalak idi i tengah tao, ukum Jesus tong dèng ngo i darat.
41006048	Idah Jesus ngo kalak idi ledja kalohon mengkayuh bungki idi, ai mengalo angin ngo perdalan bungki idi. Kerna naidi, antara pukkul tellu mi pukkul ennem siceggen, roh mo Jesus mendahi kalak idi merdalan nènèh i babo tao idi. Ipakulah ngo terus merdalan mengelausi kalak idi.
41006049	Idah kalak i kessa simerdalan i arap babo laè idi, idokken kalak idi mo bègu i.
41006050	Gabè mendengkuk mo kalak i ibaing mbiarna. Ai karina ngo kalak i mengidahSa janah tersengget kalohon. Tapi mènter idokken Jesus mo mendahi kalak idi, "Tennang mo kènè, Aku ngo èn, ulang mbiar!"
41006051	Nai ibengketti Jesus nola mo bungki idi janah menter mènak mo angin. Gabè lengang kalohon mo sisin Jesus karinana.
41006052	Kelengangen merkitè lima roti pè madèng iarti kalak idi, ai mahal ngo iradumi.
41006053	Merlabuh mo bungki kalak idi i biding tao Genesaret, soh kessa mi suberrang tao.
41006054	Karuar kessa kalak i i bungki idi nai, mènter enggo itandai kalak idi Jesus.
41006055	Mènter merlojangen mo kalak nisidi ni suberri nagerri idi. Janah iembah mo simersakitna i babo bellagen mendahi Jesus. Ai barang i dikè Jesus idengkoh kalak idi, iembah ngo mi sidi simersakitna.
41006056	Barang mikè roh Jesus tah pè i kuta -- i kota barang pè i sosor -- dak merrohen ngo kalak mi sidi janah ibaing ngo simersakit i i penongkohen. Nai iendik-endik kalak i mo asa ipaduè ijamah simersakit i tah pè pellin punca jubah Jesus. Ai karinana simenjamahsa, gabè malum ngo.
41007001	Nai roh mo dèba kalak Parisè dekket piga-piga kalak guru agama i Jerusalem nai mendahi Jesus.
41007002	Kerna idah kalak idi barang piga kalak simengèkutkensa oda pella merborih bagè nihatorken Parisè mènter mangan.
41007003	Ai ukum Parisè bagi ma Jahudi dak ièngèt ngo mengèkutken adat sienggo isusurken empung ni empungna i. Oda uè mangan kalak idi kum mak lebbè iborih tanganna mengèkutken hatoren sitertentu.
41007004	Pangaan i onan nai, oda ndorok ipangan ukum mak lebbè iborih. Mbuè dèng hatoren-hatoren sidèban nisusurken empung kalak idi. Ntegguh ngo ipatuhi kalak idi, umpamana hatoren memorih galas, mangkuk, perkakas-perkakas tembaga bagi ma peddemmen.
41007005	Kerna nai, ikuso Parisè dekket guru agama idi mo Jesus, "Kasa oda idalanken simengèkutken Kono idi adat sienggo isusurken empungta banta? Kasa mangan kalak idi, tanganna oda mbersih?"
41007006	Ialoi Jesus mo, "Tuhu kalohon ngo siniberitaken nabi Jesaya ibas bukkuna terèngèt kalak perbuah ringadar bagè kènè èn. Ai bagèen ngo isukutken, 'Idokken Dèbata, ipesangap kalak èn ngo Aku ibas ranana, tapi ukum ukurna ndaoh ngo bangKu nai.
41007007	Sia-sia ngo kalak i menembah Aku, ai ipeddahken kalak i ngo hatoren nibaing jelma idokdok atèna idi hatoren bangKu nai!'
41007008	Ipesisi kènè ngo hatoren Dèbata, keppè hatoren jelma ièkutken kènè mertuhu-tuhu."
41007009	Idokken Jesus dèng ma, "Soh mo pandè ndènè pesisiken hatoren Dèbata, asa ndorok iulaken kènè hatoren ndènè sendiri.
41007010	Enggo ihatorken si Musa bagèen, 'Pesanagap mo inangmu dekket bapamu, dekket, barang isè mengelèai partuana kennah matè ngo ia ihukum.'
41007011	Tapi ipeddahken kènè ngo bagèen: Mula lot kalak mendokken taba partuana, 'Kadè kin patut berrènkenku bai bapa bak inang enggo kupèlèken bai Dèbata,'
41007012	mula bagi, enggo ihalangi kènè kalak idi memaing sipatut taba partuana.
41007013	Jadi, merkitè hatoren nibaing ndènè, enggo mo ipitakken kènè hatoren sinibakin Dèbata. Mbuè dèng tupèh sinibahan ndènè codi mi sidi."
41007014	Nai itenggoi Jesus mo jelma nterrem idi sikali nai janah idokken mo, "Kènè karina sipulung èn, dengkohken kènè mo janah bettoh kènè!
41007015	Oda mellamun jelma ukum ibaing simbengket i ruar nai. Tapi sikaruar ibagasen nai ngo mengellamuni jelma. [
41007016	Kerna naidi, radumi kènè mo mendè-mendè, mula lot ma ngo pènggèl ndènè lako mendengkohken!]"
41007017	Enggo kessa itadingken Jesus jelma nterrem idi janah laus mi bages, ikuso sisinNa i mo Ia terrèngèt tujuen codiin nidokkenNa ndai.
41007018	Nai idokken Jesus mo taba kalak idi, "Kènè pè moto ngo bagè jelma sidèban i? Oda ngo idah janah iantusi kènè ukum simasuk i ruar nai mi bagasen jelma oda terbakin mengellamuni jelma?
41007019	Kerna simasuk i oda ngo atè-atè ibellus, tapi mi beltek ngo, nai karuar nola ngo i dagingna idi nai." Merkitè kata èn ntarar mo idokken Jesus, "Karinana pangaan, halal ngo nipangan."
41007020	Idokken Jesus dèng ma, "Sikaruar i jelma idi nai ngo memaing ia mellamun.
41007021	Kerna sikaruar bai jelma idi nai, imo ipas pusuh perratènna nai tubuh pikiren-pikiren jahat memmaingken asa iulaken ulaan cubellek daging, menangko, memmunuh,
41007022	merlangkah julu meddem, mengaitken bana dekket karina sijahat; merluap, mengulaken ulaan nggodo, ncian, mengelèai, jukkat, janah mahal ajaren.
41007023	Karinana sijahat idi rohna ibagasen dirina nai ngo, ingo memakin mellamun ia."
41007024	Enggo kessa bagidi, itadingken Jesus mo bekkas idi janah laus mi nagerri ndessing mi kuta Tirus. Mbengket mo ia mi bagasen sada bages janah oda ibettoh dèba Ia i sidi. Tapi oda terbonikenSa diriNa bai jelma i nai.
41007025	Sada kalak partua ibages mendengkoh terrèngèt Jesus. Kerna lot berruna isellapi sètan, roh mo ia mendahi Jesus mersembah mi hadeppenNa.
41007026	Oda ngo bangsa Jahudi daberru idi, kalak situbuh i ladang Fenesia i Siria ngo ia. Mènter mo ièlèk-èlèk ia Jesus, asa uè mengusir sètan idi ibagasen berruna i nai.
41007027	Tapi ialoi Jesus mo, "Lebbèen ngo niberrèken pangaan taba anak-anak, kerna oda patut buaten pangaan anak-anak idi, gabè niberrèken mi biang!"
41007028	"Tuan," nina daberru idi, "Tapi ipangan biang ni terruh mèja i ngo iba-iba anak-anak idi!"
41007029	Nai idokken Jesus mo mbangsa, "Kerna pengaloimu idi, molih mo kono, enggo karuar sètan idi bai berrumu i nai!"
41007030	Molih mo partua ibages i, idapet mo berruna idi galè-galè i peddemmenna i bages, janah tuhu ngo enggo karuar sètan idi bai berruna idi nai.
41007031	Enggo kessa i, itadingken Jesus mo nagerri Tirus, mennerusken perdalanenNa arap Sidon lako mi Tao Galilea. Arap dalan mengelausi nagerri Sipuluh Kuta.
41007032	Iembahken dèba mo mendahi Jesus sada kalak tongkik bana pekkak. Ipido kalak i mo asa iampèken Jesus tanganNa mi baontakalna.
41007033	Iarahken Jesus mo ia mellin bai jelma nterrem i nai, nai igirikken Jesus mo jari-jariNa mi bagasen copingna.
41007034	Nai itarè Jesus mo mi langit janah merkessah nggeddang Ia, nina mo, "Hèpata, lapatenna mbuka mo!"
41007035	Mènter mbuka mo pènggelna janah dilahna pè mellèah mo mengolihi janah mengerana mo.
41007036	Nai igerra Jesus mo karina kalak idi asa ulang ibagah-bagahken barang bai isè pè. Tapi makin irarang Jesus, makin ipesar kalak idi ngo.
41007037	Karina simendengkoh idi lengang kalohon. Idokken kalak i mo, "Mbelgah tuhu-tuhu ngo nibaingNa i karina. Merpendengkoh ngo jelma tongkik janah mengerana ngo sipekkak."
41008001	Oda sadikè dekkah nai, lot mo jelma nterrem roh mertumpu. Kumarna oda lot pangaan bai kalak idi, idilo Jesus mo sisinNa, idokken mo,
41008002	"Masèh ngo atèngKu midah jelma nterrem ènda. Enggo tellu ari kalak i rebbak dekket Aku; bagèndari oda lot pangaan kalak idi.
41008003	Mula Kupasulak kalak idi asa mulak nderrang mellèhè, gabè pangsan nola mo kalak idi i tengah ndalan. Bagi dèng ma kalak idi roh i sindaoh nai."
41008004	Ialoi sisiin Jesus mo, "I bekkas panjil bagèen, idikè mo ndorok dapet pangaan cukup bai jelma nterrem èn?"
41008005	"Piga ngo lot roti bai ndènè?" nina Jesus. "Pitu ngo," nina pengaloi kalak i.
41008006	Idokken Jesus mo jelma nterrem idi kundul i babo tanoh i, ibuat mo roti sipitu idi, idokken mo lias atè taba Dèbata. Nai ipenggelli mo roti idi ibas tanganNa, ipemberrèken mo taba sisinNa asa ipembagiken bai jelma mbellang idi. Nai ibaing sisinNa idi mo bagidi.
41008007	Lot ma mo jumpa kalak idi piga-piga ngkabuah ikan kètèk. Idokken Jesus mo lias atè mi Dèbata kumarnaken ikan idi janah idokken ma mo taba sisinNa membagi-bagiken ikan idi ma.
41008008	Bessur ngo karinana mangan jelma mbellang idi, lot kira-kira empat ribu kalak buèna simangan idi.
41008009	Ipepulung sisiin idi mo siso kerri idi -- dom pitu baka nai. Nai ipasulak Jesus mo jelma nterrem idi molih.
41008010	Tapi ukum Ia rebbak dekket sisinNa berkat mo merbungki mi nagerri Dalmanuta.
41008011	Roh mo tah piga kalak Parisè mendahi Jesus, ipungkah mo mersoal dekket Jesus lako mengenggepSa. Ipido kalak i mo asa ibaing Jesus tanda kellengangen pertandaan tandana, roh bai Dèbata nai Ia.
41008012	Ikelsohken Jesus mo ninganna mendokken, "Kasa ipido sisencundut èn ndia asa Kubakin tanda kelengangen? Oda! Oda uè Aku memerrèken tanda sibagidi bai ndènè!"
41008013	Itadingken Jesus mo kalak idi, ibengketti mo bungki, nai berkat mo Ia mi suberrang tao.
41008014	Lupa ngo sisiin Jesus merembah roti. Ai pellin sada sambing ngo kessa roti i bungki kalak idi.
41008015	"Manat mo kènè i ragi kalak Parisè dekket ragi si Herodes," nina Jesus.
41008016	Nai mengerana mo sisiin idi terrèngèt idi; nina kalak i, "Idokken pè bagi, kumarna oda siembah roti."
41008017	Ibettoh Jesus ngo niranaan kalak idi, kernana i ikusoken mo taba kalak idi, "Kasa iranai kènè terrèngèt oda merembah roti? Oda ngo memmettoh kènè janah oda iarti kènè? Oda ngo merpendidah kènè?
41008018	Lot ngo mata ndènè kasa oda perpendidah kènè. Mercoping ngo kènè -- nai kasa oda merpendengkoh kènè? Oda ngo ièngèt kènè?
41008019	Imo lima roti sikupenggelli taba si lima ribu kalak idi? Piga baka nai dom siso kerri nipepulung ndènè?" "Sipuluh dua baka," nina kalak i.
41008020	"Nai sinderrang Kupenggelli roti sipitu ngkabuah taba siempat ribu kalak," nina Jesus mo mengkuso kalak idi, "Piga baka nai oda kerri sinipepulung ndènè i?" "Pitu baka," nina kalak idi.
41008021	"Mula bagi, madèng ngo iarti kènè?" nina Jesus dèng ma.
41008022	Soh mo kalak idi mi Betsaida. Iembah dèba mo i sidi sada kalak sipètung mendahi Jesus janah ipido mo asa ijamah Jesus sipètung idi.
41008023	Icèkèp Jesus mo tangan sipètung idi, iteggu mo ia mi ruar kuta. Nai ièduri Jesus mo mata sipètung idi janah iampèken mo tanganNa mi sipètung idi. Nai ikuso mo ia, "Lot ngo idah kono enggo bagèndari?"
41008024	Itengen sipètung i mo mi babo, "Uè, Kuidah ngo jelma idi, tapi bagè tongkoh merdalan-dalan."
41008025	Iampèken Jesus nola mo tanganNa mi mata sipètung idi. Nai ipetangkan sipètung idi nola mo menengen. Malum mo enggo matana i janah enggo ndorok ntangkas kalohon mengidah.
41008026	Nai ipasulak Jesus mo ia balik janah idokken bana, "Ulang kono balik mi kuta!"
41008027	Laus mo Jesus rebbak dekket sisinNa mi kuta silot i gembar Kaisarèa Pilipi. I tengah ndalan, ikusoken Jesus mo taba kalak idi, "Isè ngo Aku idokken sinterrem?"
41008028	Ialoi kalak idi mo, "Lot dèba mendokken, si Johanes Peridiken, lot ma dèba mendokken, si Elias, tapi sidèban ma mendokken, sada kalak ibas nabi-nabi idi nai."
41008029	"Kènè, bakunè ngo dok atè ndènè?" nina Jesus. "Ukum dok ndènè isè ngo Aku?" Ialoi si Petrus mo, "Kono ngo Raja Sipaluah siniperbagah-bagah idi!"
41008030	Nai ipernoi Jesus mo kalak idi, asa ulang ibagahken barang bai isè pè terrèngèt diriNa.
41008031	Enggo kessa i ibagahken Jesus mo taba sisinNa, ia ukum Anak Jelma idi kennah menggong simpersuk ngo. Kennah ialo pengulu-pengulu ngo, bagi ma dekket imam-imam ekuten dekket guru-guru agama. Ibunuh mo ia, tapi balik nggelluh ngo Ia ari petelluken.
41008032	Ntangkas kalohoon ngo ibagahken Jesus terrèngèt idi taba sisinNa. Tapi iarahken si Petrus mo Jesus pellinsa, naing ipesèngèt katèna.
41008033	Tapi mènter ipodiken Jesus mo si Petrus, idempakken mo sisinNa sidèbanna i, ilagai mo si Petrus. Idokken Jesus mo, "Laus mo kono isèn nai bolis! Sinipikiren jelma ngo pikirenmi; oda pikiren Dèbata!"
41008034	Nai idilo Jesus mo jelma nterrem ni sidi dekket sisinNa. Idokken mo taba kalak idi, "Barang isè uè mengèkutken Aku, kennah ipesisi mo nipergeddo dagingna, nai ipersan mo silangna, nai pè asa ièkutken Aku.
41008035	Ai barang isè sinaing mempertahanken nggelluhna, i ngo kembalangen kessah. Tapi kalak siuè memerrèken nggelluhna baKu dekket kumarna Berrita Simerandal bai Dèbata nai, i ngo pegelluhkensa.
41008036	Kadè mo labana bai jelma, mula pè milikna suberri dunia ènda ukum mago ngo kessahna? Tentu oda lot gunana!
41008037	Ndorok kin mo dok atè ndènè kessah i itukar dekket barang kadè pè?
41008038	Barang isè mèla mempertuhu Aku dekket peddahKu ipas jaman jukkat bak jahat èn, Anak Jelma i pè mèla ma ngo mempertuhuken jelma sibagidi tikan roh Ia sikali èn merdengan kemuliaen BapaNa rebbak dekket Malaèkat-malaèkatna simbadia i."
41009001	"Èngèt mo!" nina Jesus. "Lot ngo barang piga kalak si nisènda èn, oda dènga matè kum mak dèng iidah Dèbata memerèntah merkitè kuasa!"
41009002	Enggo kessa ennem ari nola, idilo Jesus mo si Petrus, si Jakobus dekket si Johanes simerkaka-kuanggi idi, iarahken mo kalak idi memellin mi sada delleng ndates. Soh kessa kalak idi mi sidi, idah kalak idi mo mobah rupa Jesus bagè merbendella.
41009003	OlesNa mbulan merkillok-killok. Isè poda ndorok i dunia ènda menaptapi bagidi mbulanna oles.
41009004	Nai iidah sisinna sitellu idi mo Jesus mengeranai dekket si Elias bak si Musa.
41009005	Idokken si Petrus mo taba Jesus, "O Guru, merrasana i siakap i sènda. Kubahan kami mo isèn tellu sapo-sapo: sada baMu, sada bai si Musa janah sada nai bai si Elias."
41009006	Situhunna oda ngo ibettoh si Petrus kadè naing dokkenenna, ai mbiar kalohoon ngo ia bagi ma denganna sidua kalak idi.
41009007	Nai mènter roh mo hembun menangkemmi kalak idi dekket lèndungna, terdengkoh mo sora i hembun idi nai mendokken, "Èn ngo AnakKu siKukekellengi i. Uèi kènè mo Ia!"
41009008	Mènter tumulih mo kalak idi kuliling, isè nèngè poda lot idah isidi rebbak dekket kalak idi, pellin Jesus nai ngo kessa.
41009009	Enggo kessa i, mengencuah mo kalak idi i delleng i nai. Sinderrang lako susur idi idokken Jesus mo bagèen taba kalak i, "Ukum makdèng balik nggelluh Anak Jelma idi i kematèen nai, ulang bagahken kènè barang mendahi isè pè siniidah ndènè ndai."
41009010	Iuèi kalak idi ngo tennah idi, tapi lot mo samah-samah kalak idi mersikusoon, tah kadè ngo maksud Jesus mendokken, "Balik nggelluh i kematèen nai."
41009011	Nai ikusoi kalak idi mo Jesus, "Kasa idokken guru-guru agama kennah lebbèen ngo roh si Elias?"
41009012	Ialoi Jesus mo, "Tuhu ngo lebbèen roh si Elias lako menghantari karinana. Tapi bakunè ngo terrèngèt Anak Jelma? Kadè sebabna asa ibas Bibèl tersurat, menggong simpersuk ngo Ia janah ipelèa-lèa dèba?
41009013	Mendè mo èngèt kènè èn. Enggo roh si Elias, lemmo-lemmona ngo ibaing tabasa. Pas ngo i bagè sienggo tersurat ibas Bibèl terrèngèt dirina."
41009014	Enggo kessa roh kalak idi mulak rebbak dekket sisiin sidèbanna idi, idah kalak idi mo mbuè jelma i sidi. Lot mo isidi piga-piga kalak guru agama tupung mersoal dekket sisinna.
41009015	Idah kalak idi kessa mo Jesus, lolo mo kalak idi, mènter merlojangen mo menimbakiSa.
41009016	"Kadè ipersoalken kènè dekket guru-guru agama idi?" nina Jesus mengkusoi sisinNa idi.
41009017	Ialoi sada kalak ibas jelma mbuè idi nai mo, "O Guru, kuembah ngo dukakku taba Guru i. Solpetten ngo ia gabè pekkak.
41009018	Mula selluk kessa tendi sètan idi, itembem-tembemken mo dirina mi tanoh i, babahna merkupkup, èpenna pekekerrep, nai mènter nggenggeng mo karina dagingna. Enggo kuèlèk-èlèk sisin Guru idi asa iusir sètan idi, tapi oda terpemalumsa."
41009019	Nai nina Jesus mo taba sisinna i, "Nong kènè i! Oda ngo keppè percaya kènè. Sadikè dekkah nai Aku rebbak dekket kènè janah sobar mengidah kènè? Embah kènè mo misènda anak idi!"
41009020	Iembah kalak i mo anak idi mendahi Jesus. Iidah tendi sètan i kessa mo Jesus, mènter ipegenggeng sètan i mo anak idi, gabè geppah mi tanoh janah gumoling-goling. Babahna pè merkupkup mo.
41009021	Nai ikusoi Jesus mo bapa anak idi, "Enggo sadikè dekkah ia bagèen?" "Mulai anak-anak nai ngo!" nina bapana idi.
41009022	"Enggo ngo nggati naing ibunuh sètan idi ia merkitè idabuhken dirina mi api barang mi laè. Tapi mula ndorok ngo iurupi Guru idi, masèh mo atèMu bai nami, urupi mo kami!"
41009023	"Bakunè nimu? Mula ndorok?" nina Jesus. "Ndorok ngo karinana asal kalak percaya!"
41009024	Mènter ipegang partua i mo sorana, "Tuhan, percaya ngo aku, tapi kurang ngo belgahna kepercayanku. Urupi mo aku, asa makin percaya!"
41009025	Idah Jesus kessa mo enggo makin mbuè jelma rengngem, ipasulak mo tendi sètan idi laus. Idokken mo, "Alè tendi tongkik dekket pekkak, Kudokken bamu, laus mo kono bai anak ènda nai, janah oda ndorok nèngè kono balik mendahisa!"
41009026	Mendengkuk mo tendi sètan idi, ipegenggeng mo daging anak idi, nai karuar mo ia bai anak idi nai. Bagè bangkè nai ngo idahen daging anak idi, gabè karina kalak mendokken, "Enggo matè ia."
41009027	Tapi ijèmak Jesus mo tanganna, iteggu mo asa kèkè. Nai kèkè mo anak idi.
41009028	Enggo kessa mi bages Jesus, ikusoi sisinNa mo ia, "Kasa oda terusir kami ndia tendi sètan idi?"
41009029	"Sètan sibagidi, oda ndorok terusir i merkitè-kitè sidèban, pellin merkitè sodip ngo kessa," nina Jesus.
41009030	Berkat nola mo Jesus dekket sisinNa menerusken perdalanen memellus Galilea. Oda lemmo atè Jesus ibettoh dèba barang i dikè Ia,
41009031	kerna sidang mengajari sisinna Ia. "Anak Jelma, isohken mo taba kuasa jelma," bagi ngo idokken Ia, "Tapi balik nggelluh ngo Ia i ari petelluken!"
41009032	Oda iarti sisiin idi niajarken Jesus, tapi oda ma lot isè pang lako mengkuso tabaSa.
41009033	Nai soh mo kalak i mi Kapernaum. Enggo kessa i sapo kalak idi, ikuso Jesus mo sisinNa, "Kadè ngo niranaen ndènè i tengah ndalan ndai?"
41009034	Tapi oda ialoi kalak idi, kerna i tengah ndalan merselisih ngo kalak idi terrèngèt isè ngo kalak idi simbellenna.
41009035	Kundul mo Jesus, nai idilo mo sisinNa sisipuluh dua i, idokken mo taba kalak i, "Barang isè naing perlebbè, ibaing mo dirina gabè perpodi, janah gabè naposo i karina jelma."
41009036	Enggo kessa i iarahken mo sada kalak anak-anak janah ipecènder mi hadeppen kalak idi karina. Ikaol Jesus mo anak-anak idi ninganna idokken taba sisinNa,
41009037	"Barang isè menjalo anak-anak sibagèen kumernaken Aku, Aku ngo nijalona. Janah barang isè menjalo Aku, oda ngo pellin Aku nijalona, tapi Dèbata sipasulakken Aku dekket nijalona isidi."
41009038	Nai idokken si Johanes mo taba Jesus, "O Guru, kuidah kami lot ngo mengusir sètan mengasangken gerarMu. Kugerra kami ngo ia memmaing bagidi kumarna oda denganta ia."
41009039	Tapi ialoi Jesus mo, "Ulang gerra kènè ia, kerna barang isè memmaing kellengangen merkitè gerarKu, tentu oda ngo mènter merukur jahat ia meraloken Aku.
41009040	Ai barang isè oda mengalo kita, merlapaten ngo i, kan kita ngo ia.
41009041	Èngèt kènè mo! Barang isè memerrè kènè mènum kemulihken mengèkutken Raja Sipaluah i kènè, ibalesken Dèbata ngo bana kinimendèna i."
41009042	"Barang isè memmaing sada kalak ibas anak-anak ènda nai sienggo percaya kin taba Aku gabè mortat ibaing, lotiin mo igantungken mi kerahongna batu penggilingen janah iambongken mi laut.
41009043	Mula tanganmu memmaing kono mengulaken ulaan siso nikellemmoken Dèbata, gettap mo tanganmi! Lotiin mo ko mertangan serrap masuk mi sorga, ulang pada cukup mersendihi keppè masuk mi narakka, imo api siamman sumendah.
41009044	Isidi api oda nggèut mèntep janah olong nisidi oda ndorok matè.]
41009045	Janah mula nèhèmu i memmaing kono mengulaken ulaan siso lemmo atè Dèbata, gettap mo nèhèmi. Lotiin mo kono mernèhè serrap masuk mi sorga, ulang pada bolet dagingmu ibuang mi narakka. [
41009046	Isidi mo api siso nggèut mèntep dekket olong nisidi mak ndorok matè.]
41009047	Mula matami memmaing kono mengulaken siso lemmo atè Dèbata, polditken mo matami! Lotiin mo kono mermata sada tapi gabè ginemgem i Kerajaen Dèbata, ulang pada bolet dagingmu mi narakka.
41009048	I sidi mo api siso nggèut mèntep dekket olong nisidi mak ndorok matè.
41009049	Karina jelma kennah memellus api pengojiin asa lot penguèen bana. Merkitè bagidi, enggo bagè sinisiraan ia.
41009050	Mendè ngo sira i, tapi mula gabè ndèngap sira idi, bakunè nola mo pemasinken sira i mengolihi? Jadi naing mo kènè bagè kalak sienggo isirai -- janah nggelluh mo kènè ibagasen damè."
41010001	Enggo kessa i, itadingken Jesus mo bekkas idi janah laus mi nagerri Juda dekket mi nagerri i kèparen Laè Jordan. Nai merrohen ma mo jelma nterrem mencingkoi Jesus. Bagè biasana, iajari Jesus mo kalak idi.
41010002	Roh ma mo dekket kalak Parisè lako mengenggep Jesus. Ikusoken kalak idi mo bagèen, "Peterrang mo bai nami, ndorok ngo kalak menirangken sinibagesna?"
41010003	Ialoi Jesus mo dekket kuso-kuso, nina mo, "Bakunè pana pendokken si Musa taba kènè?"
41010004	"Idokken si Musa mo, ndorok ngo isirangken sinibagesna, asal mo iberrèken surat sirang," nina kalak idi.
41010005	"Idokken si Musa pè bagidi, kumarnaken mahalna ngo kènè ajaren," nina Jesus taba kalak idi.
41010006	"Otang i mulana i nai ngo, imo tikan itempa Dèbata jelma i, idokken ngo, 'Itempa Dèbata mo kalak idi daholi dekket daberru.
41010007	Kernana i ngo asa kennah itadingken sada kalak anak laki mo partuana lako mengianken sinibagesna.
41010008	Nai gabè sada mo kalak i sidua.' Jadi oda nèngè kalak i dua kalak, tapi sada ngo.
41010009	Kerna nai oda ndorok sirang jelma, sienggo nipesada Dèbata!"
41010010	Balik kessa kalak idi mi bages, ikuso sisinNa mo Jesus terrèngèt sindai.
41010011	Idokken Jesus mo taba kalak i, "Nasa daholi simenirangken sinibagesna, janah kabin nola dekket daberru sidèban, merlangkah julu meddem ngo ia mi sinibagesna idi.
41010012	Bagi ma ngo daberru simenirangken sinibalèna, janah kabin nola dekket daholi sidèbaan, merlangkah julu meddem ngo ia."
41010013	Lot mo kalak merembah anak-anak mendahi Jesus asa ijamah janah ipasu-pasu. Tapi ilagai sisiin Jesus mo kalak idi.
41010014	Menengen i, mellaga mo Jesus nai idokken mo taba sisinNa, "Belli kènè mo roh anak-anak idi mendahi Aku! Ulang gerra kènè, ai kalak sibagidi ngo ginemgem Kerajaen Dèbata.
41010015	Èngèt kènè mo! Barang isè oda bagè anak-anak menjalo Kerajaen Dèbata, oda mbengket ia gabè ummat Dèbata."
41010016	Enggo kessa idokken bagi, ikaol mo anak-anak idi, nai iampèken mo tanganNa mi babo kalak i gennep lako memasu-masu.
41010017	Sinderrang menerusken perdalanenNa Jesus, lot mo sada kalak anak laki roh lojang-lojang mendahi Jesus. Mènter mersembah mo ia mi hadeppen Jesus ninganna ikusoken, "O Guru, permendè ukur, bakunè ngo kubakin asa ndorok kujalo kenggelluhen situhunna janah soh mi amman sumendah?"
41010018	"Kasa idokken kono Aku permendè ukur?" nina Jesus. "Isè poda lot permendè ukur laènken Dèbata sendiri.
41010019	Otang enggo ibettoh kono sinidokken Dèbata: Ulang memmunuh, ulang merlangkah julu meddem, ulang menangko, ulang merluap, ulang mengkilang, pesangap mo bapamu bak inangmu?"
41010020	"Alè Guru," nina, "mulai kèdèk nai dèng aku enggo mo kuulaken karinana idi."
41010021	Nai itengen Jesus mo ia ibagasen kelleng janah idokken, "Pellin sada matcam nai ngo kessa kurangna. Laus mo kono merdèa karina hartamu; nai berrèken mo tokorna bai kalak sincor, nai terrolih mo kono i harta ni sorga i. Enggo kessa idi, roh mo kono mengèkutken Aku."
41010022	Mendengkoh rana Jesus idi, sèkoh mo iakap, nai laus mo ia menadingken bekkas idi, ibagasen bonek, ai kaya joong ngo ia.
41010023	Itengen Jesus mo sisinNa, nina mo taba kalak idi, "Mahal kalohoon ngo kalak sibèak mahan ginemgem i Kerajaen Dèbata!"
41010024	Lengang ngo sisinNa idi mendengkoh rana Jesus idi. Tapi idokken Jesus nola ma mo, "Alè pa, mahal ngo lako mbengket gabè ginemgem i Kerajaen Dèbata!
41010025	Murahen ngo gajah cucuk mi lubang jarum daripada sibèak mbengket mi Kerajaen Dèbata."
41010026	Gabè tersengget mo sisiin idi kumarna kata niruapken Jesus idi, mersikusoon mo kalak i samahsa, "Ukum bagi, isè mo ndorok maluah?"
41010027	Itengngen Jesus mo kalak i karinana janah ialoi, "Ukum bai jelma, oda terbakin idi, tapi ukum bai Dèbata terbakinsa ngo i, ai oda lot siso terbakin Dèbata!"
41010028	Nai idokken si Petrus mo, "Tengen mo, enggo kutadingken kami karinana, lako mengèkutken Guru i."
41010029	"Imo tuhu," nina Jesus. Asa èngèt kènè mo, "Kalak sienggo menadingken bagesna, barang kaka anggina, barang turangna, barang bapana, barang dukak-dukakna, barang jumana kumernaken Aku dekket kumarnaken Sukuten Kelluahen bai Dèbata nai,
41010030	jalonna mo bagèndari pè seratus kali lempit buèna bages, kaka anggi, turang, inang, bapa, juma -- bagi ma ngo bang sindersa nola pè. Tapi seggen i ari podi, ijalo mo kenggelluhen situhunna soh mi amman sumendah idi.
41010031	Tapi mbuè ngo jelma sibagèndari ènda sienggo perlebbè gabè perpodi, janah mbuè ma ngo sibagèndari èn perpodi gabè perlebbè."
41010032	Sinderrang i tengah ndalan laus mi Jerusalem, Jesus dekket sisinNa, merdalan mo Jesus i lebbè sisinNa janah karina sisinna terendep-endep. Bagi ma ngo simengèkutken kalak idi i podi nai pè, mbiar ngo. Nai idilo Jesus mo manihan sisinNa i, ibagahken mo bai kalak i sinaing masa mi diriNa.
41010033	"Dengkohken kènè mo," nina, "Bagèndari kita lako mi Jerusalem. Isohken mo i sidi Anak Jelma taba imam-imam ekuten dekket guru-guru agama. Iputusken kalak idi mo hukumen matè tabasa, janah ipesoh taba kalak siso Jahudi.
41010034	Irèhè-rèhè kalak i mo Ia, icèduri, nai ipersilangken mo Ia. Tapi enggo kessa tellu ari, balik nggelluh ngo Ia."
41010035	Nai roh mo si Jakobus dekket si Johanes dukak si Zebedeus mendahi Jesus, "O Guru," nina kalak i, "Lot pengidoon nami sinaing bakinenMu bai nami."
41010036	"Kadè pana ipergeddo kènè sinaing bakinenKu bai ndènè?" nina Jesus.
41010037	Ialoi kalak i mo, "Mula kundul kessa Ko sikalienda ibas Kerajaen Dèbata merdengan kuasa, kupido kami asa paduè kami kundul rebbak dekket Kono, sada i kamuhunMu, sada nai i kambirangMu."
41010038	"Oda ibettoh kènè kadè nipido ndènè," nina Jesus taba kalak idi, "Sanggup ma ngo kènè mengènum i caban kinipersuk idi nai sinaing Kuènum idi, janah menggongken simpersah bagè sinaing Kugongken idi?"
41010039	"Sanggup ngo," nina kalak idi. Nai idokken Jesus nola mo bai kalak idi, "Tuhu ngo nemmu dekket ngo kènè mengènum ibas caban kinipersuk idi nai bagè sikuènum idi janah menggongken simpersah bagè siKugongken idi.
41010040	Tapi ukum memmaing isè kundul i kamuhunKu barang mi kambirangKu, oda ngo kuasangKu. Dèbata ngo menentuken barang isè mengkunduli bekkas idi."
41010041	Idengkoh sisiin sisipuluh kalak i nai kessa mo i, mellaga mo kalak i taba si Jakobus dekket si Johanes.
41010042	Nai idilo Jesus mo kalak i karina, idokken mo, "Ibettoh kènè ngo barang bakunè ibaing kalak penggemgemmi, memerèntah rayatna merkitè paksa janah ekuten nipebangkitna pè mengasangken gegoh ngo.
41010043	Tapi ukum kènè oda ndorok bagi! Barang isè naing mersangap bai ndènè nai, kennah gabè perkebbas ndènè mo ia.
41010044	Janah barang isè naing gabè huntuun, kennah gabè hamba mo ia bai ndènè.
41010045	Ai Anak Jelma idi pè, oda roh ia asa ikebbasi. Tapi roh Ia lako mengkebasi ngo janah merrèken kessahNa mahan tebbus ni mbuè jelma."
41010046	Soh mo kalak idi mi Jeriko. Nai itadingken Jesus dekket sisiin bak jelma nterrem i kessa kuta idi, lot mo i biding dalan idi sada kalak sipètung mengido-ngido. Si Bartimeus ngo gerarna, imo anak si Timeus.
41010047	Idengkoh kessa enggo mentas Jesus kalak Nazaret, dilo-dilo mo ia, "Jesus, Anak si Daud! Masèh mo atèMu midah aku!"
41010048	Ipincang jelma simentas i mo ia janah idokken asa sip. Tapi makin ipegang mo sorana mendiloken, "Alè Anak si Daud, masèh mo atèMu midah aku!"
41010049	Nai mentadi mo Jesus janah idokken mo, "Diloi mo ia misènda." Idiloi kalak i mo sipètung idi. Idokken kalak idi mo tabasa, "Tennang mo kono! Kèkè mo ko, idilo Jesus ngo kono!"
41010050	Nai ipitakken sipètung i mo jubahna, kèkè mo ia, laus mo ia mendapetken Jesus.
41010051	"Kadè ipergeddo kono Kubaing bamu?" nina Jesus mbangsa. Ialoi sipètung idi mo, "Alè Guru, ipergeddo atèngku asa merpendidah aku."
41010052	"Laus mo kono" nina Jesus, "enggo ipejuah kepercayaenmi kono." Nai mènter merpendidah mo ia gejapkenna i. Ièkutken mo Jesus merdalan.
41011001	Tikan lako mendapetken Jerusalem, soh mo kalak idi mi Betpage dekket Betanma, i pispis Uruk Jetun. Ipasulak Jesus mo i sidi nai dua kalak sisinNa perlebbè.
41011002	"Laus mo kènè mi kuta ni lebènta adoi," nina Jesus taba kalak idi. "Mbengket kessa kènè mi kuta idi, idahen ndènè mo i sidi anak kalodè tertambat, madèng nung ibaing dèba mahan kuda tunggang. Osari kènè mo kalodè idi, janah iring kènè mi sèn.
41011003	Mula lot kalak mendokken bai ndènè, kasa iosari kènè kalodè idi, dokken kènè mo: Perlu ngo i bai Tuhan i, janah ndor ngo iolihken i."
41011004	Laus mo sisiin sidua kalak i, janah idapet mo sada anak kalodè tertambat i pèntu pengkerruhen i biding dalan idi. Iosari kalak i mo kalodè i.
41011005	Ikuso kalak sicènder nisidi mo kalak idi, "Ei, merkadè kènè? Kasa iosari kènè kalodè i?"
41011006	Ialoi kalak idi mo bagè sienggo itennahken Jesus taba kalak i. Nai ibelli kalak nisidi mo iiring kalodè idi.
41011007	Soh kessa mendahi Jesus, ialasi kalak i mo gurung kalodè i dekket oles, nai ipasang Jesus mo.
41011008	Mbuè ma mo kalak mengalasken olesna mi dalan i, lot dèba menggamparken ranting kayu mi dalan sinialengna i jumana nai.
41011009	Kalak simerdalan i lebbè dekket simengèkut i podi nai pè mendiungken, "Poji mo Dèbata! Nipasu-pasu mo Ia siroh bai Tuhan i nai!
41011010	Nipasu-pasu mo kerajanNa siroh i -- kerajaen bapanta si Daud! Nipoji mo Dèbata sintèmbul i!"
41011011	Nai soh mo Jesus mi Jerusalem, ibengketti mo Bages Dèbata, iperèso mo kuliling, nai berkat mo Ia mi Betania rebbakken sisinNa sisipuluh dua idi, kumarna enggo gellap.
41011012	Sibarembenkenna, berkat kessa kalak idi i Betania nai, mellèhè mo iakap Jesus.
41011013	Itatap mo sada ngkabenna kayu ara ntem-ntem bulungna. Idahi mo batang kayu ara idi lako menengngen tah lot buahna. Tapi soh kessa Ia mi benna kayu ara idi, pellin bulungna ngo kessa lot idapet, ai madèng mosimna merbuah.
41011014	Nai idokken Jesus mo mi kayu ara idi, "Mulai bagèndari nai, isè poda ndorok nèngè kipangan buahmu!" Idengkoh sisin Jesus ngo kata idi.
41011015	Nai soh mo kalak idi mi Jerusalem, janah laus mo Jesus mi Bages Dèbata. Iusir Jesus mo karina jelma simertiga-tiga dekket simenokor nisidi. Mèja ni kalak penukari kèpèng pè dekket bangku simerdèa ndarapati ipentombang-mbalingken ngo karinana.
41011016	Isè poda ipadiat merembah barang kadè sambing arap kasèan Bages Dèbata idi.
41011017	Nai ipeddahi Jesus mo nisidi, nina mo, "Otang lot ngo tersurat ibas Bibèl bagèen: Idokken Dèbata, bekkas mersodip karina bangsa ngo BagesKu! Tapi gabè ibaing kènè nola ngo Bages Dèbata gabè bekkas pennamun!"
41011018	Idengkoh imam-imam ekuten dekket guru-guru agama ngo rana idi. Itulusi kalak idi mo dalan lako memmunuh Jesus, ai mbiar ngo kalak idi midahSa, kerna karina jelma nterem kagum mendengkoh peddahNa.
41011019	Cibonkenna idi, itadingken Jesus dekket sisinNa mo kuta idi.
41011020	Njengkas sibarembenkenna i, tikan ilausi kalak i kayuara idi, idah kalak i mo enggo matè kayu ara idi soh mi uratna.
41011021	Nai ièngèt si Petrus mo rana sienggo iruapken Jesus mi kayuara idi. Gabè idokken si Petrus mo, "O Guru, tengen mo. Kayu ara sikenna kata idi enggo matè!"
41011022	Ialoi Jesus mo, "Èngèt mo! Percaya mo ko bai Dèbata.
41011023	Ndorok ngo dokkenken ndènè taba uruk ènda, 'Mompat mo kono janah capak mi laut!' saut ngo bagidi; asal mo ulang ragu-ragu kènè, janah mula percaya kènè, saut ngo sinidokken ndènè i karinana.
41011024	Kernana i èngèt kènè mo: Mula mersodip kènè, mengido barang kadè, percaya mo kènè, enggo iberè Dèbata bai ndènè sinipido ndènè i, nai jaloon ndènè mo idi.
41011025	Janah mula mersodip kènè, keppè oda selloh ukur ndènè taba sada kalak, lebbèen mo ampuni kènè ia, asa iampuni Bapa ndènè ni sorga i dosa-dosa ndènè.
41011026	Mula oda iampuni kènè dosa sidèban, dosa-dosa ndènè pè, oda iampuni Bapa ndènè ni sorga idi.]"
41011027	Mulak nola mo kalak i mi Jerusalem. Nai tikan merdalani mi kuliling Bages Dèbata, roh mo imam-imam ekuten, guru-guru agama dekket pengulu-pengulu Jahudi mendahi Jesus.
41011028	Mengkuso mo kalak idi, "Kadè dalanna asa pang Kono memaing karinana ènda? Isè ngo memerrèken hak bamu lako memmaing bagidi?"
41011029	Ialoi Jesus mo, "Aku pè naing kukusoi ngo kènè lebbè. Mula ialoi kènè kuso-kusongKu idi, nai pè asa Kubagahken bai ndènè terrèngèt hakku lako mahanken bagidi.
41011030	Bagahken kènè mo bangku, isè ngo merrèken hak bai si Johanes Perridiken lako perridiken kalak, Dèbata ngo barang jelma?"
41011031	Nai mersungkuun mo kalak i samahsa, nina kalak idi, "Bakunè pendokkenta? 'Mula sidokken bai Dèbata nai,' dokkenenna mo banta, kasa oda percaya kènè taba si Johanes?'
41011032	Tapi mahal ngo mendokken bai jelma nai." Kerna mbiar kalak i midah jelma nterrem, ai karina kalak mendokken, nabi ngo si Johanes.
41011033	Jadi ialoi kalak idi mo, "Oda kubettoh kami." Nai idokken Jesus mo taba kalak i, "Mula bagi ngo, Aku pè oda kubagahken taba kènè terrèngèt hakku lako mahanken karinana idi."
41012001	Enggo kessa i, mengerana mo Jesus merkitè-kitè codiin mendahi imam-imam ekuten guru-guru agama bagi ma dekket pengulu-pengulu Jahudi idi. Idokken Jesus mo, "Lot mo sada kalak merpekken anggur, ipagar mo kuliling pekkenna idi. Nai ikurak mo lubang bekkas memerroh anggur i, janah ibahan mo pantar bekkas jaga. Enggo kessa i, ipebellah pinangken mo pekken anggur idi taba sigajiin. Nai laus mo ia kiladang.
41012002	Enggo kessa dapet katikana mosim menapu buah anggur, ipasulak sidasa idi mo sada kalak naposona mendahi simemellah pinang idi lako menjalo bagianna ibas hasil pekken i nai.
41012003	Tapi itangkup simemellah pinang pekken idi mo naposo pasulaken i, ipekpekki mo, ipasulak mo balik, laju bagidi merembah kadè poda.
41012004	Nai ipasulak sidasa pekken idi nola mo naposona sidèban. Tapi ipekpekki pemellah pinang idi mo takal naposo idi, janah iusir ninganna ipelèa-lèa.
41012005	Ipasulak sidasa pekken i dèng ma mo naposona sidèban. Tapi ibunuh ngo naposo idi, bagi mo dakdak ibaing kalak idi taba mbuè naposo sidèbanna ma, lot dèba ipekpekki lot dèba ibunuh.
41012006	Isè nola mo ndorok bagèndari pasulaken sidasa pekken idi? Pellin sada kalak nai ngo kessa, imo anakna sendiri, nikekellengenna. Jadi perpodi ipasulak mo anakna sendiri mendahi pemellah pinang idi. Bakunè pè ihargai ngo anakku, katèna.
41012007	Tapi mengerrana mo pemellah pinang i samah-samahsa, 'Èn ngo warisna, aci sibunuh mo ia, asa banta milikna idi.'
41012008	Nai itangkup kalak i mo anak idi, ibunuh mo. Bangkèna pè ipitakken mi ruar pekken idi."
41012009	Nai idokken Jesus nola mo, "Kadè mo ndia ibaing sidasa pekken idi? Bakunè pe kennah roh ngo ia, janah ibunuh pemellah pinang i, gabè ipesoh janah iberrèken bai pemellah pinang sidèban.
41012010	Tentu enggo pennah ijaka kènè ayat sitersurat i Bibèl bagèen, Batu sinipitakken tukang bages idi enggo gabè batu persoki.
41012011	Ènda mo pemaing Tuhan; soh mo mendèna."
41012012	Pengituai-pengituai Jahudi simendengkoh codiin idi merusaha lako menangkup Jesus, ai ibettoh kalak i ngo codiin idi merlapaten janah mengenna bai kalak idi, tapi mbiar ngo kalak i midah jelma mbellang. Jadi itadingken kalak i mo Jesus.
41012013	Barang piga kalak Parisè dekket horong si Herodes, ipasulak lako mengenggep Jesus merkitè-kitè kuso-kuso.
41012014	Roh mo kalak idi mendahi Jesus nina mo, "O Guru, kubettoh kami, kono sada kalak perrukur sènteng janah oda pella isarihken kono bakunè pemmikiren ndèba terrèngèt kono. Iajarken kono ngo terrèngèt lemmo atè Dèbata imo merdengan kebennaren sambing, kerna oda mengidahidah abè kono. Nai bakunè dok atèmu, bagahken mo bai nami, 'Mula sigarar belasting taba Kèsar Rom, mengelanggar hatoren agama ngo i barang oda? Kennah sigarar ngo idi barang oda?' "
41012015	Ibettoh Jesus ngo taki-taki kalak idi. Nai ialoi mo, "Kasa ienggep kènè Aku? Pacidah mo taba Aku sada kèpèng pirak."
41012016	Nai iberrèken kalak i mo tabaSa sada kèpèng pirak. Ikuso Jesus mo kalak idi, "Gombaren janah cap isè ngo èn?" "Kèsar," nina kalak idi mengaloi.
41012017	"Mula bagi ngo," nina Jesus, "Berrèken kènè mo balik bai Kèsar barang milik Kèsar, janah berrèken balik bai Dèbata, barang milik Dèbata."
41012018	Roh mo mendahi Jesus piga-piga kalak Sadusè. [Kalak èn mo horong simendokken, oda lot ndorok balik nggelluh enggo kessa matè.]
41012019	"O Guru," nina kalak idi taba Jesus. "Ipeddahken si Musa banta mula matè daholi menadingken sinibagesna, oda sanga lot dèng dukakna, kennah igelluhi anggina mo daberru simbalu i, lako pecèndekken turunen bai kakana sienggo matè i.
41012020	Lot mo pitu kalak sibeltek. Kabin mo situaan i, mènter matè oda dèng sanga lot dukakna.
41012021	Nai ialihken anggina sipeduaken mo daberru mbalu i. Tapi ia pè matè ma mo oda sanga lot dukakna. Bagi ma mo bang sipetelluken,
41012022	dekket peempatken soh mi pepituken. Ujungna matè ma mo dekket daberru idi.
41012023	Mula balik nggelluh kalak i karina i ari kiamat, sinibages isè mo daberru idi? Kerna pituna kalak i enggo kabin dekketsa!"
41012024	Ialoi Jesus mo, "Enggo laling kènè. Kerna oda iantusi kènè Bibèl, janah kuasa Dèbata pè oda iarti kènè.
41012025	Ai mula balik nggelluh nola simatè idi, oda nèngè ngo kabin idi, tapi pergelluh kalak idi tosè bagè malaèkat ni sorga idi nai ngo.
41012026	Janah terrèngèt sienggo matè ipegelluh mengolihi, makdèng ngo nung ijaka kènè ibas bukku si Musa, 'Aku ngo Dèbata si Abraham, Dèbata si Isak dekket Dèbata si Jakob.'
41012027	Ukum Dèbata i oda ngo Dèbata kalak simatè. Dèbata kalak singgelluh ngo Ia. Pilit ngo pengantusi ndènè i!"
41012028	Nai roh mo sada kalak guru agama mendengkohken pengeranaan Jesus dekket kalak Sadusè idi. Idah guru agama idi enggo mendè pengaloi Jesus taba kalak idi i. Nai mengkuso mo ia taba Jesus, "Siapaina ngo patiin siperluna kalohon ibas nasa patiin idi nai?"
41012029	Ialoi Jesus mo, "Patin raya perlebbè imo, 'Dengkohken kènè mo bangsa Israel! Pellin Dèbata Tuhanta idi ngo kessa Dèbata.
41012030	Kennah kekellengenmu ngo Tuhan Dèbatamu ibas nasa atèmu dekket nasa kessahmu, dekket nasa pikirenmu dekket nasa gegohmu!'
41012031	Patiin raya peduaken imo, 'Kennah kekellengenmu ngo sidèban, bagè pengkekelengimu mi dirimu sendiri.' Oda lot nèngè patiin sidèban belgahen dari pada patiin sidua idi."
41012032	Nai idokken guru agama id mo taba Jesus, "Tuhu kaloon ngo Pengaloi Gurui! Bennar ngo karina nidokkenmu idi, pellin Dèbata ngo kessa Tuhan, oda lot nèngè laènkenna.
41012033	Janah kennah ikekelengi jelma ngo Dèbata, ibas nasa atè-atèna, dekket ibas nasa pikirenna, dekket ibas nasa gegohna, janah kennah ikekelengi ngo jelma sidèban bagè pengkekelengina mi dirina sendiri. Lotiin ngo bagidi, ulang pada memèlèken pinakan bak pèlèen sidèbanna i babo langgaten taba Dèbata."
41012034	Idah Jesus pengaloi guru agama idi enggo mo mendè kalohon. Gabè idokken Jesus mo mbangsa, "Enggo mulai iarti kono bakunè carana gabè ginemgem i Kerajaen Dèbata." Enggo kessa i, isè nèngè poda pang memmaing kuso-kuso taba Jesus.
41012035	Sinderrang mengajari idi i Bages Dèbata, mengkuso mo Jesus, "Bakunè ngo asa idokken guru-guru agama, ukum Raja Sipaluah idi pemparen si Daud?
41012036	Keppèken si Daud sendiri -- kumerna idomi Tendi Dèbata -- mendokken, 'Enggo idokken Tuhan i taba Tuhanku; kundul mo kono i kamuhunKu mèma Kubaing karina musuhMu tunduk baMu.'
41012037	Jadi, mula si Daud mendokken Ia 'Tuhan', nai bakunè mo jadina Raja Sipaluah idi pemparen si Daud?" Jelma nterrem silot i Bages Dèbata idi, sennang ngo mendengkoh Jesus mengajar.
41012038	Ibas pengajaren idi idokken Jesus, "Jaga mo kènè taba guru-guru agama. Ngkasah ngo kalak i merdalan-dalan memakkè jubah nggeddang janah lolo ngo ia mula ihormati dèba i pasar-pasar.
41012039	Ipilih kalak i ngo bekkas mehangga i bages perguruun dekket i pèsta-pèsta.
41012040	Ikilang kalak i ngo simebbalu, janah iakkal-akkali dekket bagesna. Lako memmoniken kejahaten kalak idi, mersodip nggeddang mo kalak idi. Asa, mberrat ngo hukum mengenna mi kalak i seggen!"
41012041	Sikali, kundul mo Jesus i gembar pèti pèlèen i Bages Dèbata. Iperdatèken Jesus mo jelma simenèktèkken kèpèngna mèduk mi sidi,
41012042	nai roh mo sada kalak daberru simebbalu. Irèhrèhken ma mo dua kèpèng tembaga, imo pèsèr, im siperterruhna kèpèng.
41012043	Mènter idilo Jesus mo sisinNa, idokken mo taba kalak idi, "Perratèken kènè mo èn: Buèen ngo kèpèng niberrèken daberru simebbalu sincor adèi mi pèti-pèti idi ulang pada niberrèken karina kalak sidèbanna i.
41012044	Kerna karina kalak i lebbih-lebbih hartana ngo iberèken. Tapi daberru simebbalu idi, tukasi pè ncor ia -- enggo iberrèken karina silot bana tukasi pè idi ngo kessa nggelluhna."
41013001	Enggo kessai laus mo Jesus i Bages Dèbata i nai. Sinderrang bagidi idokken sada kalak ibas sisiin i nai mo, "O Guru, tengen mo bages ènda, bagi dekket batu nisusunna i. Soh mo mendèna!"
41013002	Ialoi Jesus mo, "Iidah kono bagidi belgahna bages idi? Sada batu pè oda lot nèngè mersusun i bekkas idi tading. Kennah irumpakken ngo karinana."
41013003	Kessa i laus mo Jesus mi Uruk Zaitun janah kundul i sada bekkas mendempak mi lebbè Bages Dèbata. Roh mo mendahisa si Petrus, si Jakobus, si Johanes dekket si Andreas lako mengeranai pellin.
41013004	"Bagahken mo bai nami Guru," nina kalak idi tabaSa. "Ndigan mo masa idi karinana?" Janah kadè mo tanda-tandana mula enggo dapet tikkina masa idi.
41013005	"Kennah lot ngo germet bai ndènè," nina Jesus mengaloi, "asa ulang itipu dèba kènè.
41013006	Mbuè ngo kalak roh merkitè-kitè gerarKu ia nina, janah mendokken, 'Aku ngo Ia!' nai itipu mo mbuè jelma.
41013007	Mula idengkoh kènè berrita geraha, ulang kènè mbiar. Kennah masa ngo sibagidi, tapi madèng ngo roh kettikana kiamat.
41013008	Mergeraha mo bangsa sisada merraloken bangsa sisada nai. Lako i dikè, masa mo rènur dekket kellèhèen. Karina idi pellin pertemmenanna dèng ngo idi bagè pengakap sada partua ibages rabisen nderrang lako kettaring.
41013009	Asa kennah mermanat ngo kènè, kerna kènè pè naing itangkup ngo janah iaduken mi runggu agama. Ipekpekki mo kènè i bages perguruun. Icaran mo kènè mi hadeppen penguasa dekket raja-raja kumernaken Aku, asa merkitè bagidi iindangken kènè terrèngèt Aku mendahi kalak idi.
41013010	Kennah lebbè isarken mo Sukuten Kelluahen bai Dèbata nai mi karina bangsa.
41013011	Mula itangkup kènè, janah mula iembahken mi perhukumen, ulang kènè mbiar terrèngèt sinaing dokkenken ndènè. Mula enggo dapet tikkina naing mengerana, ruapken mo barang kadè sinibagahken Tuhan idi bamu sinaing ruapenkenmu i kettikana. Karina rana sinaing ranaenken ndènè, oda ngo rana ndènè idi, tapi rana siroh bai Tendi Dèbata nai ngo idi.
41013012	Itakiken jelma mo dengan sibeltekna sendiri lako bunuhen. Bagi ma mo masa bai bapana mi dukakna. Dukak-dukak mengalo bai partuana, janah pesakatken kalak i lako bunuhen.
41013013	Karina ngo kalak merceggo atè midah kènè kumarnaken Aku. Tapi barang isè menahan soh mi puncana, ia ngo kessa ipaluah."
41013014	"Nai idahen ndènè mo, pengelako siso puna-puna masa i bekkas siso patutna. (Cataten penjaka: arti mo kadè lapatenna idi). Masa kessa idi, kalak sitading i Juda kennah mperrus mi delleng.
41013015	Kalak si ni pagu, ulang pella nèngè susur lako memmuat barang kadè i bages nai.
41013016	Kalak si ni juma, ulang pella balik nèngè lako mengaleng jubahna.
41013017	Soh mo ntengngamna simasa idi taba daberru simengkandong dekket partua ibages pennusuun.
41013018	Mersodip mo taba Dèbata, asa ulang masa bagidi tikan ari perrudan.
41013019	Kerna tikan bagidi lot mo kepersuken ntengam kalohoon, makdèng nung masa bagidi i dunia èn kessa nai itempa Dèbata dunia èn soh mi bagèndari, janah oda nèngè masa mi podinken èn.
41013020	Ukum oda kin ipejoppok Dèbata tikki simasa idi, isè poda lot meluah. Tapi kemulihken ummatNa i ngo, gabè ipejoppok Dèbata tikkina.
41013021	Sinderrang bagidi, mula lot mendokken taba kènè, 'Ita tengen mo, Raja Sipaluah niperbagah-bagah idi isèn ngo Ia, barang i sadèi ngo Ia!' -- ulang kènè percaya taba kalak idi.
41013022	Kerna raja-raja sipaluah palsu dekket nabi-nabi palsu naing roh. Ibaing kalak idi ngo ulaan kellengangen dekket tanda-tanda kellengangen lako menipu ginemgem Dèbata. Janah ninggat siterbakinsa, dekket ngo sienggo terpilih idi ma.
41013023	Jadi, manat mo! Enggo Kubagahken karinana idi taba kènè, sinderrang madèng i permasana."
41013024	"Enggo kessa salpun tikki simpersuk idi, gellap mo mataniari, bulan i pè maknè mercuhaya.
41013025	Merrurus mo bintang ni langit idi, janah sompar-baèr mo karina silotna i abang-abang i.
41013026	Sinderrang bagidi, teridah mo roh Anak Jelma i bagasen hembun merdengan hejji bak kuasa.
41013027	Ipasulak mo malaèkatna lako pedèmpuken bangsana sienggo terpilih i dèsa siempat idi nai, i punca tanoh èn soh mi punca sisada janah i punca langit soh mi punca sisada ma."
41013028	"Perdatèken kènè mo kayuara idi, mula mertunasi ia merratah bagi janah melamlam, ibettoh kènè mo mosim mpeddas enggo mayak njolmit.
41013029	Bagi ma mo mula idah kè ma masa sindai, bettoh kènè mo enggo njolmit kalohon tikkina.
41013030	Èngèt mo! Karinana simasa idi terjadi nderrang madèng matè karina jelma singgelluh bagèndari.
41013031	Salpun pè langit dekket tanoh, tapi ukum katangKu oda ndorok salpun."
41013032	"Tukasi pè bagidi, sada kalak poda memettoh ndigan arina barang pè kettikana. Malaèkat-malaèkat ni sorga idi poda, Anak Dèbata pè oda memettoh, pellin Bapa i sambing ngo kessa bettoh-bettohen.
41013033	Asa kennah ngo kènè ndungo janah mergermet gennep tèk, ai oda ibettoh kènè, ndigan mo kettikana.
41013034	Codi ngo i bagè sada kalak menadingken bagesna laus mi bekkas ndaoh. Itennahi mo naposona lako menjamotken bagesna idi, janah iberrèken siulanken naposo idi gennep. Taba penjaga pèntu itennahi asa mendè-mendè ijaga.
41013035	Kernana i, kènè pè kennah merjaga-jaga ngo, ai oda ibettoh kènè ndigan pekiroh sidasa bages idi -- tah ciboon, tah tengah mberngin, tah takuak manuk, barang pè tah nderrang mbincar mataniari.
41013036	Mula simpusta ia roh, ulang mo idapet kènè terpeddem.
41013037	Kadè siKubagahken bai ndènè èn, Kubagahken ma ngo i taba karinana jelma, ndungo mo kono janah mergermet!"
41014001	Dua ari nai asa dapet Pèsta Paskah dekket Ari Raya Roti Siso Meragi. Imam-imam ekuten dekket guru-guru agama menulusi dalan lako menangkup Jesus sip-sip naing bunuhenna.
41014002	"Tapi ulang mo silaluken idi tikan pèsta idi," nina kalak idi, "asa ulang masa kegontaren."
41014003	Tikan Jesus tupung i Betania, i bages si Simon simersakit puru nambi idi kin, roh mo sada kalak kalak mendahiSa merembah gori-gori merrisi minak baungkus. Sinderrang mangan Jesus, ipecahken daberru idi mo gori-gori idi, iarirken mo minak baungkus idi mi babontakal Jesus. Maharga kalohoon ngo minak baungkus idi, ijadiken pulungen urat baungkus nai.
41014004	Ceggo mo atè dèba jelma silot nisidi, nina mo samah-samahsa, "Kadè gunana ibakin bagidi minak baungkus idi?
41014005	Ndorok ngo idèa minak idi lebbih tellu ratus kèpèng pirak; janah iberrèken tokorna idi bai kalak sincoor!" Ngerrah mo atè kalak idi taba daberru idi.
41014006	Tapi nina Jesus mo, "Belli mo ia! Kasa isusahi kènè ia? Ibaing ngo mendè janah sipojiin taba Aku.
41014007	Dak lot ngo i tengah-tengah ndènè kalak sincoor gennep tèk, mula uè kènè, ndorok ngo iurupi kènè kalak idi. Tapi ukum Aku oda ngo menettap rebbak kènè.
41014008	Ibaing daberru èn ngo kadè sindorok ibakin. Sinderrang madèng dapet kettikana, enggo ikebbasi Aku merkitè minak baungkus hatoren mengkubur Aku.
41014009	Percaya mo kènè! Barang idikè i suberri dunia èn Sukuten Kelluahen idi ibagahken, isukutken ma ngo sinibakin daberru èn mahan pernèngèten bana."
41014010	Sada kalak ibas sisiin Jesus si sipuluh dua kalak idi nai, mergerar si Judas Iskariot laus ngo ia mendahi imam-imam ekuten dekket niat menelbuh Jesus lako bai kalak idi.
41014011	Nai sennang kalohon mo iakap kalak i mendengkoh pengidoon idi janah merjandi mo kalak i merrèken riar taba si Judas. Nai mènter itentuken si Judas mo tikkina lako menelbuh Jesus.
41014012	I ari perlebbè Pèsta Roti Mak Meragi i -- idahi smsinna mo Jesus. Biasa ngo i ari i isembellih biri-biri Paskah -- Ikusoi sisiin i mo Jesus, "I dikè ngo dok atèmu kuhantari kami pangaan Paskah bai Guru i?"
41014013	Nai ipasulak Jesus mo dua kalak sisiin idi, nina mo, "Laus mo kènè mi kuta, pejumpa ngo kènè nahan i sidi dekket sada daholi merembah jantar merrisi laè. Èkutken kènè mo ia,
41014014	mi bages sinaing bengkettenna, janah dokken mo taba sidasa bages i, 'Alè bapa, ikusoken Guru i, idikè ngo bekkas Guru i dekket sisinNa lako kipangan pangaan Paskah.'
41014015	Nai ituduhken mo bai ndènè sada bilik mbelgah perdates. Enggo kin ngo iatur bekkas idi dekket perkakasna, i sidi mo hantari banta."
41014016	Nai laus mo sisin sidua kalak i mi kuta. Tuhu ngo bagè sinidokken Jesus idi karinana. Mènter ikebbasi kalak i mo pangaan Paskah idi.
41014017	Berngin kessa, roh mo Jesus dekket sisinNa sisipuluh dua i.
41014018	Sidang kundul kalak i mangan, idokken Jesus mo, "Dengkohken kènè mo sikudokken èn, sada kalak bai ndènè nai sirebbakken mangan dekket Aku bagèndari, naing menelbuh Aku."
41014019	Gabè bonek kalohoon mo sisiin idi. Nai mengkuso mo sisiin idi sasakalak mendahi Jesus, "Oda ma ngo aku i Tuhan?"
41014020	Ialoi Jesus mo, "Ukum kalakna imo sada kalak ibas kènè sisipuluh dua èn nai. Imo sirebbak sada permangaan dekket Aku.
41014021	Tuhu ukum Anak Jelma kennah matè ngo bagè sienggo tersurat ibas Bibèl. Tapi magosiana i kalak simenelbuh Anak Jelma i! Padaan kin ia ulang sanga tubuh!"
41014022	Sinderrang mangan idi kalak i, ibuat Jesus mo roti, idokken mo sodip mellias atè mi Dèbata. Ipenggelli mo roti idi, nai ipemberrèken mo taba sisinNa ninganna idokken, "Pangan kènè mo dagingKu ngo èn."
41014023	Enggo kessa pul idi, ibuat nola mo sada perrènumen anggur. Idokken mo sodip mellias atè mi Dèbata, nai iberrèken mo siènumen idi bai sisinNa. Karina kalak idi mengènum anggur i sidi nai.
41014024	Enggo kessa bagidi, idokken Jesus mo, "DarohKu ngo èn, siniorèken menebbus mbuè jelma, daroh mensahken perjandiin Dèbata.
41014025	Percaya mo kènè: Oda nè Kuènum anggur bagèen i, soh mi katika Aku mènum anggur sirimbaru rebbak dekket kènè i Dunia Rimbaru rebbak BapangKu."
41014026	Nai iendèken kalak i mo sada endè pemoji-mojiin. Janah enggo kessa pul idi, laus mo kalak i mi Uruk Jetun.
41014027	Mengerana nola mo Jesus taba kalak idi, "Mperrus ngo kènè karina menadingken Aku. Kerna tersurat ngo ibas Bibèl, 'Ibunuh Dèbata ngo permakan idi, nai mperrus mo biri-birina mersitendeng dalanna.'
41014028	Tapi enggo kessa balik nggelluh Aku, Kulebbèi mo kènè mi Galilea."
41014029	"Oda," nina si Petrus mengaloi, "Barang karina nola kalak i menadingken Guru i, ukum aku oda ngo."
41014030	"Èngèt mo," nina Jesus, "I berngin ènda, sinderrang makdèng takuak manuk peddua kaliken, enggo mo tellu kali kono memerso, oda itandai ko nimu Aku."
41014031	Mènter ialoi si Petrus mo ntompel, "Mula pè kennah matè aku rebbak dekket Guru i, bakunè pè oda nggèut aku mendokken oda kutandai Guru i." Karinana ngo sisiin sidèbanna i mendokken bagi.
41014032	Soh mo kalak idi mi sada bekkas mergerar Getsemane. Idokken Jesus mo taba sisinNa, "Kundul mo kènè lebbè i sènda, Aku laus sigejap mersodip."
41014033	Nai iarahken Jesus mo si Petrus, si Jakobus dekket si Johanes laus rebbak dekketSa. Mulai mo bonek ukurna janah bulisah.
41014034	"Soh mo bonekna ukurKu," nina Jesus taba kalak i, "bagè dosken naing matè ngo pengakapKu. Pèma kènè mo i sènda janah ulang kè terpeddem!"
41014035	Laus mo Jesus narih ndaoh cituk, nai tangkep mo mi tanoh janah mersodip. Ibas sodipNa idi ipidoken, mula ndorok asa ulang pella irasai simpersuk idi.
41014036	"Alè Pa, O Pa," nina, "Ai oda lot mak terpetupa Bapa i. Agoi mo kinipersuk èn bangKu nai. Tapi ulang mo lemmongKu, lemmoMu mo saut."
41014037	Enggo kessa i, balik mo Jesus, janah meddem ngo idapet sisinNa idi. Idokken mo taba si Petrus, "Simon, meddem ngo kono? Oda ngo terbaing kono ndungo giamken sada jom?"
41014038	Idokken Jesus nola mo taba kalak idi, "Ndungo mo kènè janah mersodip, asa ulang mbengket kènè mi pengojiin. Ukum tendimu uè ngo mengulaken sibennar, tapi oda terrulaken kènè kerna ndotè ngo tabiat jelma."
41014039	Iolihi Jesus nola mo mersodip sikali nai janah mendokken kata sodip bagè sindai ma.
41014040	Enggo kessa i, balik nola mo ia mendahi sisinNa, janah idapet meddem dèng ma ngo kalak idi, ai soh mo mbotongna cilèben kalak i. Gabè oda ibettoh kalak idi kadè sidokkenkenna taba Jesus.
41014041	Tikan Jesus balik petellu kaliken taba kalak idi, idokken mo, "Iempet kènè dèng ngo meddem dekket mentadi? Enggo mi! Enggo jupa tikkina Anak Jelma itangkup janah ipesakat mendahi kalak perdosa.
41014042	Kèkè mo kènè, laus mo kita. Tengngen! Idi mo enggo roh menelbuh Aku!"
41014043	Ningan tikan mengerana dèng Jesus, roh mo si Judas, sada kalak ibas sisipuluh dua sisiin idi nai. Rebbak dekketsa roh ma mo mbuè kalak merpeddang dekket merpalu-palu. Ipasulak imam-imam ekuten ngo kalak idi dekket guru-guru agama bagi ma pengulu-pengulu Jahudi.
41014044	Enggo kin ngo itentuken penelbuh idi tanda bai kalak idi. "Mula idi kusanggoh," nina taba kalak idi, "I mo ia. Tangkup mo Ia janah iembah ijaga mertuhu-tuhu."
41014045	Soh kessa si Judas, mènter idapetken mo Jesus janah nina mo, "Njuah-njuah Guru!" nai mènter isanggoh mo Jesus.
41014046	Mènter roh mo jelma sirebbakken dekket si Judas idi menangkup Jesus, janah ilanggu mo Ia.
41014047	Tapi sada kalak silot ni sidi menintak peddangna, itampul mo coping naposo imam huntuun idi sanga ntalsun.
41014048	Nai idokken Jesus mo taba kalak idi, "Penjahat ngo Aku katèndènè, asa roh kènè merpeddang dekket merpalu-palu lako menangkup Aku?
41014049	Gennep ari ngo Aku mengajari i Bages Dèbata i hadeppen ndènè, tapi oda itangkup kènè Aku. Tapi kennah ngo bagidi, asa saut bagè sitersurat ibas Bibèl idi."
41014050	Mperrus ngo karina sisiin Jesus idi menadingkenSa.
41014051	Lot mo sada kalak anak perrana mengèkutken Jesus, pellin sirambar gedda ngo kessa i dagingna. Naing itangkup mo dekket ia.
41014052	Tapi ipaluahi mo geddana i, mperrus mo ia lubus sambing bagidi.
41014053	Iiring mo Jesus mi bages imam huntuun. Enggo tumpu i sidi imam-imam ekuten, pengulu-pengulu Jahudi dekket guru agama.
41014054	Dak mendirip-ndirip ngo si Petrus mengèkutken Jesus i podi nai narih ndaoh, soh mbengket mi kasèan bages imam huntuun idi. Kundul mo ia i sidi cidudu i gembar api lako pepedasken dagingna rebbak dekket perjaga idi.
41014055	Imam-imam ekuten bak karina anggota rungguun mbellen idi menulusi dalan dekket bukti-bukti menalahken Jesus, asa ndorok ihukum matè. Tapi oda lot dapet kalak idi giamken sada pè.
41014056	Mbuè ngo ipecènder saksi-saksi palsu, tapi merralo ngo kesaksiin kalak idi karina.
41014057	Nai cènder nola mo tah piga kalak nai saksi palsu.
41014058	Idokken mo, "Kudengkoh kami idokken kalak èn, Kurumpakken mo Bages Dèbata sinipecènder jelma ènda, janah enggo kessa tellu ari, Kupajek nola mo Bages Dèbata sidèban siso nibahan jelma."
41014059	Tapi pengindangken kalak idi pè tong ngo merralo samah-samahsa.
41014060	Nai cènder mo imam huntuun i hadeppen kalak idi karina, ikuso mo Jesus, "Oda ngo terraloi Kono giam sada kesaksiin kalak i terrèngèt Kono?"
41014061	Tapi sip sambing ngo Jesus, laju oda ialoi. Nai ikusoi imam huntuun i mo sikali nai mendahi Jesus, "Kono ngo Raja Sipaluah niperbagah-bagah idi? Anak Dèbata Simbadia ngo kono?"
41014062	"Aku mo i!" nina Jesus, "Idahen ndènè karina mo Anak Jelma i kundul i kamuhun Dèbata Pergegoh Sisotercodi, janah idahen ndènè mo Ia roh ibagasen hembun i langit nai!"
41014063	Nai mènter iribakken imam huntuun i mo geddana, ninganna idokken, "Oda perlu nèngè saksi.
41014064	Enggo idengkoh kènè ntompel kata-kataNa jahat idi. Bagèndari bakunè keputusenmu?" Karina kalak idi memmutusken salah Jesus, janah patut ihukum matè.
41014065	Nai dèba kalak idi mulai mo mencèduri Jesus, lot dèba menutupi mataNa janah ipalui mo, ninganna idokken, "Aloi mo Kudengkoh, isè memmalu kono?" Perjaga i pè dekket ngo memarapi Jesus.
41014066	Sidang i kasèan i si Petrus, roh mo sada kalak naposo daberru imam huntuun i mi kasèan i.
41014067	Idah kessa si Petrus cidudu i gembar api idi, iperdatèken mo abè si Petrus, idokken mo, "Kono pè otang sisiin Jesus kalak Nazaret idi ngo?"
41014068	Tapi iperso si Petrus mo, "Oda kubettoh janah oda kuantusi kadè maksudmu," nina taba naposo idi. Nai laus mo si Petrus mi pèntu gerbang imam huntuun i. [Nai mènter takuak mo manuk.]
41014069	Idah naposo daberru idi dèng ma mo ia i sidi. Idokken nola mo taba jelma nisidi, "Tuhu ngo kalak èn sada kalak ibas sisiin Jesus idi nai!"
41014070	Tapi iperso si Petrus dèng ma. Oda ndekkah kessa bagidi, idokken jelma nisidi nola mo taba si Petrus, "Mak ndorok mada, sada kalak bai kalak i nai ngo kono, kerna kalak Galilea ngo kono!"
41014071	Isumpah-sumpahken si Petrus mo, nina mo, "Mènter isintakken pè aku, oda kutandai kalak nidokken ndènè i!"
41014072	Gejapkenna idi mènter takuak mo manuk pedua kaliken. Ièngèt si Petrus mo kata nidokken Jesus tabasa, "Nderrang madèng takuak manuk peddua kaliken, enggo tellu kali idokken kono, oda itandai kono Aku." Nai tangis semmep-semmep mo si Petrus.
41015001	Njengkas kalohon, karina runggu Agama rebbak dekket imam-imam ekuten, pengulu-pengulu Jahudi dekket guru-guru agama mersungkuun. Ilanggu kalak i mo Jesus, iiring mo Ia, janah ipesakat mendahi si Latus.
41015002	Ikuso si Latus mo Jesus, "Tuhu ngo Kono raja kalak Jahudi?" "Uè! Bagè nidokkenmi mo tuhu," nina Jesus mengaloi.
41015003	Mbuè ngo tukas idokken imam-imam ekuten taba Jesus.
41015004	Nai ikuso si Latus nola mo Jesus, "Oda ngo uè Kono mengaloi? Tengen mo matcam bagè nitukasken kalak idi taba Kono!"
41015005	Tapi laju oda uè Jesus mengaloi, gabè lengang mo si Latus.
41015006	Gennep Pèsta Paskah, ncemmal ngo ipaluah si Latus sada kalak sikurungen mengèkutken nipilih jelma nterrem.
41015007	Ibas pemberontak-pemberontak sikurungen, lot mo sada kalak daholi mergerar si Barabas imo kalak simemunuh jelma tikan kegontaren.
41015008	Mertumpu mo jelma nterrem janah mengido taba si Latus asa ipaluah sada kalak sikurungen bagè ncemmalna.
41015009	Ikuso si Latus mo kalak idi, "Uè ngo kènè asa kupaluah raja kalak Jahudi i bai ndènè?"
41015010	Ibettoh si Latus ngo, iaduken imam-imam ekuten pè Jesus tabasa, pellin kumarna ncian ngo.
41015011	Tapi iajar-ajari imam-imam idi mo jelma nterrem, asa ipido taba si Latus, si Barabas mo ipaluah.
41015012	Nai idokken si Latus nola mo taba jelma nterrem i, "Mula bagi bakunè mo kubaing taba kalak sinidokken ndènè Raja kalak Jahudi?"
41015013	Isurakken kalak idi mo, "Persilangken mo Ia!"
41015014	"Tapi kadè ngo pana kejahatenNa?" nina si Latus mengkusoi. Nai makin nggang mo isurakken kalak idi, "Persilangken mo Ia!"
41015015	Nai ipaluah si Latus mo si Barabas taba kalak idi, kerna asa sennang ukur kalak idi. Enggo kessa i, ipasulak mo lako mengeligasi Jesus, nai ipessoh mo asa ipersilangken.
41015016	Iembah soridadu i mo Jesus mi bages perhukumen i istana gubèrnur. Nai karina pasukan idokken mo mertumpu.
41015017	Ipakkèken kalak i mo jubah mbara messiap taba Jesus, ibakin mo bulang-bulangna ibas dori-dori nai janah ibaing mo idi mi takal Jesus.
41015018	Enggo kessa i, itabi kalak i mo Ia, "Njuah-njuah mo bai Raja kalak Jahudi!" nina kalak idi.
41015019	Ipalui kalak idi mo takal Jesus dekket tongket, nai icèduri mo Ia janah mersembah mi hadeppenNa.
41015020	Enggo kessa ipelèa-lèa kalak idi Jesus, ibuka kalak i mo jubah mbara-messiap idi, ipakkèken nola mo pakkènNa kin. Nai iiring kalak i mo Ia mi ruar asa ipersilangken.
41015021	I tengah ndalan, ipaksa kalak i mo sada kalak daholi siroh i sosor kuta nai laus mi kuta merembah kayu persilang Jesus idi. (Gerarna si Simon -- anak Kirene -- bapa si Aleksander dekket si Rufus.)
41015022	Iiring kalak i mo Jesus mi sada bekkas mergerar Golgota, lapatenna "Bekkas Tulan-tulan".
41015023	Naing iberrè kalak i mo isidi bai Jesus anggur mercampur mur, tapi oda uè Jesus mengènum.
41015024	Nai ipersilangken kalak i mo Ia, olesNa ibagi-bagiken merkitèken tendung.
41015025	Pukkul sibah siceggen mo Jesus ipersilangken kalak idi.
41015026	I babo persilang idi isuratken ngo tukas bana bagèen, "Raja kalak Jahudi."
41015027	Rebbak dekket Jesus ipersilangken kalak i ngo dua kalak nai pennamun, sada i kamuhunna, janah sada kalak nai kan kambirangna. [
41015028	Merkitè i, saut mo sitersurat ibas Bibèl, "Idokken dèba ngo ia kalak jahat."]
41015029	Kalak simentas arap idi pè pellèa-lèaken janah mengerèhèi Jesus. Ipengopirken kalak i ngo takalna ninganna idokken, "Aa, akapi mo bagèndari! Kono sinaing mengerumpakken Bages Dèbata janah memajek nola ibagasen tellu ari.
41015030	Susur mo kono i kayu persilang i nai janah paluah diriMu!"
41015031	Bagi ma mo imam-imam ekuten dekket guru agama mengerèhèi Jesus. Nina kalak i mo samahsa, "Sidèban ipaluah, keppè diriNa oda terpaluahsa!
41015032	Mula Raja Israel ngo Ia janah Raja Sipaluah niperbagah-bagah idi, susur mo Ia i kayu persilang i nai asa kuidah kami janah asa percaya kami baNa!" Kalak nipersilangken rebbak dekket Jesus idi pè ipelèa-lèa ngo Jesus.
41015033	Tengah ari nai, gellap mo suberri nagerri i tellu jom dekkahna.
41015034	I pukkul tellu ciboon, mersora nggang mo Jesus mendiloken, "Èloi, Èloi, lama sabakhtani?" Lapatenna, "Alè DèbatangKu, DèbatangKu, kasa itadingken Kono Aku?"
41015035	Simendengkoh sora mendengkuk idi mendokken, "Dengkohken, idiloi ngo si Elias!"
41015036	Sada kalak bai kalak i nai lojang mengaleng lumut, isernepken mo mi anggur macem. Nai ilekketken mo lumut i mi sada kayu, idudurken mo mi bibir Jesus, ninganna idokken, "Sipèma mo tah roh ma tuhu si Elias lako pesusurken Ia i kayu persilang i nai."
41015037	Nai mersora nggang nola mo Jesus, mpostep mo kessahna.
41015038	Merribak mo kirè-kirè Bages Dèbata, i babo nai mi terruh ribak dua.
41015039	Soridadu sicènder i jolo kayu persilang idi, mengidah bakunè pendengkuk Jesus dekket permatèna, nina mo, "Tuhu ngo kalak èn Anak Dèbata!"
41015040	Lot ma ngo ndaoh-ndaoh daberru memperdatèken karinana idi, imo si Salome, si Maria Magdalena, si Maria inang si Jakobus mposo dekket si Joses.
41015041	Kalak i mo daberru simengèkutken janah mengkebasi, sinderrang i Galilea Jesus. Mbuè dèng ma ngo daberru sidèban i sidi sienggo roh mi Jerusalem rebbak dekket Jesus.
41015042	Enggo mo ramben ari tikan roh si Josep i Arimatea nai. Anggota Sanhèdrin ngo ia janah kalak mersangap. Dak terpèma-pèma ngo ia mi Kerajaen Dèbata. Ari perkebbasen ngo ari i (imo ari mendapetken ari Sabat). Kernanai, iberraniken mo mendahi si Latus lako mengido bangkè Jesus.
41015044	Lengang ngo si Latus mendengkoh enggo matè Jesus. Ipasulak mo menenggoi sada kalak ekuten soridadu, ikusoi mo tah enggo ndekkah matè Jesus.
41015045	Enggo kessa idengkoh pendokken ekuten soridadu i, ipaduè si Latus mo ibuat si Josep bangkè Jesus.
41015046	Itokor si Jusuf mo kaèn kapan lennen halus, janah ipesampur kessa bangkè Jesus, ibalut mo dekket kaèn idi. Itaruhken mo bangkè Jesus mi sada pendèbaan rimbaru sinipahat ibas uruk batu. Nai igoling mo sada batu mbellen mi babah lubang kuburen idi mahan tutupna.
41015047	Dak iperdatèken si Maria Magdalena dekket si Maria inang si Joses ngo i dikè Jesus igamparken.
41016001	Enggo kessa leppas ari Sabat, laus mo si Maria Magdalena, si Maria inang si Jakobus dekket si Salome menokor ramu-ramuun minak rempah mahan meminaki bangkè Jesus.
41016002	Njengkas kalohon dèng ari perlebbè minggu i, laus mo kalak idi mi kuburen.
41016003	I tengah ndalan mengeranai mo kalak i samahsa, "Isè ngo mengurupi kita menggoling batu tutup lubang kuburen idi?" Ai mbelgah kalohon ngo batu idi. Tapi soh kessa kalak idi, iidah mo enggo tergoling batu idi.
41016005	Nai ibengketti kalak i mo pendèbaan i. Idah kalak i mo ibagasen lot sada anak perrana kundul kan kamuhun. Mbulan ngo jubahna gabè tersengget mo kalak i.
41016006	Nina anak perrana i mo, "Ulang kènè mbiar. Kubettoh itulusi kènè ngo Jesus kalak Nazaret sienggo ipersilangken i. Oda isèn nè ia. Enggo kèkè ia! Tengen kènè mo bekkas bangkèna gampar idi.
41016007	Laus mo kènè bagèndari, bagahken kènè mo berrita i mendahi sisinNa dekket si Petrus. Dokken kè mo, 'Laus ngo Ia mengelebbèi kènè mi Galilea. I sidi mo asa idahen ndènè Jesus, bagè sienggo nidokkenNa i kin bai ndènè.' "
41016008	Karuar mo kalak idi i pendèbaan i nai, lojang mo kalak idi kerna sengget dekket mbiarna. Oda lot ibagahken kalak idi simasa i barang bai isè pè kumarna buradanna. PUNCA KARANGEN SI MARKUS MENGEKUTKEN NASKAH KUNO [
41016009	Laus mo daberru-daberru i mendahi si Petrus dekket dengan-denganna, ninganna manukutken seppe karina sienggo nibagahken anak perana i taba kalak i.
41016010	Enggo kessa i, Jesus sendiri merkitèken sisinNa isukutken kalak i mo sukuten simbadia janah menettap i, ikebincaren nai mi kesunduten imo tersèngèt keluahen soh mi amman sumendah.]
41016011	Tapi idengkoh kalak i kessa sukuten si Maria Magdalena magahken enggo balik nggelluh Jesus janah enggo idah si Maria, oda percaya kalak i.
41016012	Enggo kessa i, ipacidah Jesus mo dirina taba dua kalak sisinNa merkitè cara sidèban. Masa mo bagidi tikan merdalan sidua kalak idi mi sada kuta.
41016013	Balik mo kalak idi janah ibagahken mo simasa taba denganna sidèbanna. Tapi oda ma tok kalak idi.
41016014	Perpodi, ipacidah Jesus mo dirina taba sisinNa taba sisipuluh dua kalak i, sinderrang mangan kalak idi. Ipincang ngo kalak i kerna kurang kepercayaenna janah oda tok taba kalak sienggo mengidah, nggelluh ngo Jesus.
41016015	Idokken Jesus mo taba kalak idi, "Laus mo kènè mi suberri dunia èn, bagahken kènè mo Sukuten Kelluahen bai Dèbata nai mendahi karina jelma.
41016016	Barang isè percaya janah iperridi, maluah ngo. Tapi kalak siso percaya, kenna hukum ngo.
41016017	Taba kalak sipercaya, iberrèken ngo tanda-tanda kuasa: Iusir kalak idi mo sètan-sètan merkitè gerarKu, mengerrana ngo kalak i dekket kata siso itandai kin.
41016018	Mula pè ijamah kalak idi nipè, barang iènum racun, oda kadèen kalak idi. Mula iampèken kalak i tanganna bai kalak sisakiten, njuah mo iakap sisakiten idi."
41016019	Enggo kessa mengerana Tuhan Jesus dekket kalak idi, mènter terkèkè mo Ia mi sorga. Isidi mo Ia kundul i kamuhun Dèbata.
41016020	Nai laus mo sisinNa memagahken Sukuten bai Dèbata nai mi suberri aur. Dekket ngo Tuhan i mengula rebbak dekket kalak i lako petegguhken tuhuna ngo sukuten kalak idi.] PUNCA NASKAH KUNO SIDEBAN [
42001001	Alè Teopilus sinipersangapen, Enggo mbuè kalak merrusaha mennuratken terratur terrèngèt simasa sienggo terjadi i tengah-tengahta.
42001002	Isuratken kalak i ngo tosè bagè sienggo isukutken kalak sienggo mengidah sendiri simasa idi i mulana nai, nai isukutken ma soh mendahi kita.
42001003	Tapi bagèndari, kumarna aku pè enggo mo kurisiki seppè karinana idi i permulanna nai, katèngku selloh ngo kusuratken merratur bamu alè supan.
42001004	Kubaingken pè bagidi, asa ibettoh kono ngo karinana sienggo ipeddahken bamu idi bennar janah tuhu.
42001005	Tikan si Herodes mengerajai nagerri Juda, lot mo sada kalak imam mergerar Zakharia. Imam horong si Abia ngo ia. Sinibagesna mergerar si Elisabet, tong ma ngo turunen imam.
42001006	Lemmo ngo atè Dèbata mengidah persaripèen kalak idi. Duana ngo kalak i menguèi karina patiin Tuhan.
42001007	Oda ngo lot dukakna, kerna nggempus ngo si Elisabet idi janah enggo mo tua-tua kalak i duana.
42001008	Ibas sidari, tikanna si Zakharia mengulaken ulanna sibagè imam i hadeppen Dèbata, kerna tupung dapet anggapna gèlèren horong imam Abia mengula.
42001009	Bagè biasana ibakin imam-imam, ikerret ngo tendung lako memilih, jadi tupung mo terpilih si Zakharia masuk mi Bages Dèbata lako menutung kemènjen mahan dahupa isidi.
42001010	Sidangna merdahupa idi, iruar ngo cènder karina ukum jelma nterrem.
42001011	Tikan bagidi, roh mo sada malaèkat mendahi si Zakharia, cènder kan kamuhun mèja perdahupaan idi.
42001012	Idah si Zakharia kessa mo malaèkat idi, tersengget mo ia janah mbiar.
42001013	Tapi idokken malaèkat idi mo mendahisa, "Ulang kono mbiar, alè Zakharia! Enggo iuèi Dèbata sodipmu. Menubuhken sada anak mo sinibagesmu si Elisabet. Si Johanes mo baing gerarna.
42001014	Lolo kalohon mo kono bagi ma mbuè kalak mersampang atè, enggo kessa tubuh anak idi sikalièn!
42001015	Gabè kalak mbelgah mo ia ipenengennen Tuhan. Oda ndorok ia mènum anggur barang ènumen mperngis. Kessa nai tubuh ia, dak ibagasen Tendi Dèbata ngo ia.
42001016	Mbuè ngo kalak Israel iteggu lako balik taba Dèbata, Tuhan ni kalak idi.
42001017	Sada kalak utusen mergegoh bai Dèbata nai ngo ia janah merkuasa bagè si Elias. Ipedamè mo bapana mi anakna, janah menguluken kalak siso tunduk gabè balik mi dalan bennar. Karinana idi ibaing lako menghantari jelma memmèma Tuhan i."
42001018	"Kadè mo pertandana magahken tuhu saut karina nidokkenmu idi?" nina si Zakharia mengkuso Malaèkat idi. "Aku enggo tua-tua, sinibagesku pè enggo tua-tua."
42001019	Ialoi malaèkat i mo, "Gabriel ngo aku! Naposo Dèbata ngo aku, janah ia ngo pasulakken aku memmagahken berrita èn mendahi kono.
42001020	Kennah saut ngo karina sikuranaken èn sienggo ibuhul Dèbata. Tapi kumarna oda tok kono, pekkak mo kono, mak ndorok mengerana soh mi persautna karina sikuranaken idi."
42001021	Nderrang bagidi, enggo mo dak ipèma-pèma jelma nterrem idi si Zakharia. Lengngang mo kalak idi, kumarna bagidi dekkahna i Bages Dèbata.
42001022	Karuar kessa ia, oda nèngè terbaingsa mengerana mi jelma nterrem idi. Tanganna mo iambas-ambasken mahan pertanda, nai memettoh mo sinterrem idi; bakunè pè enggo mo pana lot idah ia barang kadè i Bages Dèbata.
42001023	Enggo kessa pul mengula i Bages Dèbata nai, balik mo si Zakharia mi sapona.
42001024	Oda sadikè dekkah nai, mengkandong mo si Elisabet sinibagesna i, gabè ikirung mo dirina ibagasen lima bulan dekkahna.
42001025	"Iurupi Tuhan i ngo aku, enggo iagoi kinilèangku idi bangku nai," nina.
42001026	Enggo kessa ennem bulan si Elisabet mengkandong; ipasulak Dèbata mo malaèkat Gabriel mi sada kuta mergerar Nazaret i nagerri Galilea.
42001027	Mendahi sada kalak simerbaju mergerar si Maria sienggo ranto anak laki mergerar si Josep, ibas pemparen si Daud nai.
42001028	Soh kessa malaèkat i mendahi si Maria, nina malaèkat i mo, "Sintabi bamu sinimasèh atèen Tuhan i! Idengani Tuhan i mo kono!"
42001029	Tersengget mo si Maria mendengkoh kata malaèkat idi, kata pikirenna mo ibagasen, persentabiin bakunè ngo ndia i.
42001030	Nai nina malaèkat i mo tabasa, "Ulang kono mbiar alè Maria, ai lemmo ngo atè Dèbata midah kono.
42001031	Mengkandong mo kono janah menubuhken sada anak, Jesus mo baing gerarNa.
42001032	Gabè sada kalak mbelgah ngo Ia janah idokken mo Ia Anak Dèbata Sintèmbul idi. Pebangkiten Dèbata mo Ia gabè Raja pergemgem bagè empungNa si Daud.
42001033	Janah rajanNa mo karinana pemparen si Jakob soh mi amman sumendah. KerajaenNa i pè oda merpengadi-ngadiin."
42001034	"Bakunè mo terbakin masa i, ai tertatakken rambu-rambu dèng ngo aku?" nina si Maria taba malaèkat idi.
42001035	Ialoi malaèkat idi mo, "Roh ngo Tendi Perbadia mendahi kono janah kuasa Dèbata ngo perlènggemenmu. Kernana i anak sinaing tubuhenkenmu igerari ngo idi Simbadia, Anak Dèbata.
42001036	Bettoh mo: si Elisabet kadè-kadèmu i pè enggo mo mengkandong ennem bulan, janah daholi ngo ni dagingna i, tukasi pè ia enggo tua-tua janah idokken dèba ia nggempus.
42001037	Ai oda lot siso terbakin Dèbata."
42001038	Nai idokken si Maria mo, "Naposo ni Tuhan i ngo Aku, saut mo tuhu masa bangku bagè sinidokkenmu idi." Laus mo malaèkat i menadingken si Maria.
42001039	Enggo kessa i, laus mo si Maria mi uruk Judèa.
42001040	Iteppet mo bages si Zakharia. Tikan naing mbengket mi bages i ia, itabi mo si Elisabet.
42001041	Idengkoh si Elisabet kessa mo tabi si Maria i, mènter gumerrak mo sinikandongen si Elisabet idi. Nai dom Tendi Perbadia mo si Elisabet.
42001042	Nina mo, "Dapetten pasu-pasu ngo kono i tengah-tengah partua ibages, janah ipasu-pasu ngo nidagingmi.
42001043	Isè mo pella aku ènda, asa pella roh inang Tuhanki mendahi aku?
42001044	Ai kudengkoh kessa salammu idi, mènter gumerrak mo ni dagingku idi kumarna lolona.
42001045	Sayur ntau ngo kono kerna ikettoki kono ngo kennah saut nidokken Tuhan idi bamu!"
42001046	Nai nina si Maria mo, "Kupoji mo Tuhan i ibas ukurku,
42001047	janah mersampang atè ngo aku, kerna ipaluah Dèbata ngo Aku.
42001048	Ièngèt ngo aku naposoNa simerlèa ènda! Mulai bagèndari nai, karina kalak mendokken aku sayurntua.
42001049	Kerna Dèbata Pergegoh Sisotercodi memmaing ulaan mbelgah bangku. Mbadia mo gerarNa.
42001050	Masèh ngo atè Tuhan taba jelma simengkebiariSa, turun-temurun.
42001051	Merkitè tanganNa simergegoh i, Ipensèrakken ngo kalak sijukkat merrukur, janah menondati taki kalak i.
42001052	Nasa Raja ipesampur ibas kerajanNa nai tapi ukum kalak simerlèa ipedates.
42001053	Ibessuri ngo kalak simellèhè merkitè nasa simerandal tapi ipellaus ngo sibèak oda terrolih barang kadè pè.
42001054	Iurupi ngo kalak Israel, naposoNa, lako pesautken niperbagah-bagahNa taba empungta.
42001055	Oda lupa Tuhan ipas jandiNa, mermasèh atè ngo Ia taba si Abraham bak mendahi pinemparNa soh mi amman sumendah."
42001056	Kira-kira tellu bulan dekkahna si Maria merrian i bages si Elisabet, nai pè asa mulak ia mi bagesna.
42001057	Dapet mo katikana kettaring si Elisabet. Itubuhken mo sada anak.
42001058	Karina ni gembar sapona dekket kadè-kadèna mendengkoh terrèngèt simendè nibaing Tuhan i bai si Elisabet, rebbak merlolo atè ngo kalak idi dekketsa.
42001059	Enggo kessa merrumur ualuh ari anak mbara i, merrohen mo kalak lako mennunatsa. Idokken kalak i mo asa si Zakharia mo bakinen gerarna, dos dekket gerar bapana.
42001060	Tapi idokken inangna mo, "Oda i gerarna bakinen! Kennah si Johanes ngo gerarna."
42001061	"Isè poda lot kadè-kadèmu mergerar bagi," nina kalak i tabasa.
42001062	Nai ikuso kalak i mo si Zakharia merkitè maèn tangan, barang isè bakinen gerar anakna idi.
42001063	Ipido si Zakharia mo sada batu pennuraten, nai isuratken mo isidi, "Si Johanes mo gerarna." Gabè lengang kalohon mo kalak idi karina.
42001064	Gejapkenna i ma, mènter ndorok mo mengerana si Zakharia mengolihi, janah ipoji mo Dèbata.
42001065	Mbiar mo karina jelma siroh idi, gabè sar mo berrita idi mi suberri nagerri uruk Judèa.
42001066	Karinana kalak simendengkoh i dak kuso-kuso ukurna, "Gabè kadè mo ndia anak idi ipodi ari?" Kennah idengani kuasa Tuhan i ngo ia.
42001067	Idomi Tendi Perbadia mo si Zakharia gabè ibagahken mo tennah Tuhan i, nina mo,
42001068	"Ita kè mo si pojo Tuhan i, Dèbata bangsa Israel! Kerna enggo roh ia pegelluhken bangsaNa janah paluahken kalak idi.
42001069	Iberrèken ngo banta tanduk kelluahen. Arap pemparen si Daud naposoNa i.
42001070	Enggo kin ngo iperbagah-bagah i arnia merkitè nabi-nabi nipilihNa i,
42001071	lako paluahken kita ibas musuhta nai, bak ibas kuasa kalak simerceggo atè banta.
42001072	Asa merkitè-kitè bagidi, ituduhken ngo mendè basaNa taba empungta janah ipessaut bagah-bagahNa simbadia i.
42001073	Enggo ibulabanken taba bapanta si Abraham,
42001074	janah merjandi lako pelluahken kita ibas musuhta nai, asa sikebbasi Ia oda pella mbiar
42001075	dak menguèi tabaSa janah memaingken lemmo atèNa sidekkah nggelluh kita.
42001076	Kono alè pa, tergerar mo kono sipesakatken rana Dèbata Sintèmbul i, iutus ngo kono mahan solo-solo Tuhan i lako mengerentes dalanNa,
42001077	lako memagahken mendahi bangsaNa naing paluahenNa mo kalak idi, mula enggo iampuni Dèbata dosa-dosa kalak idi.
42001078	Permasèh atè ngo Tuhan i janah perkelleng atè roh ngo Ia lako paluahken kita, bagè mataniari mbincar siceggen.
42001079	Bagi ngo Iberrèken bindellaNa taba karinana singgelluh ibas kegellapen janah buradan. Iteggu ngo kita mi dalan kedamèen."
42001080	Makin mbelgah mo anak si Zakharia idi janah makin mergegoh bak tendina. I kellongoon ngo ia merrian soh mo jumpa kettikana ipetarar dirina mendahi bangsa Israel.
42002001	Nai roh mo tikannai perèntah Kèsar Agustus, kennah suraten nasa jelma nigemgemmenna.
42002002	Pemmilangen perlebbè mo idi tikan si Krinius gabè gubèrnur nagerri Siria.
42002003	Berkat mo karinana jelma mi lebbuh empungna gennep asa isurati gerarna.
42002004	Berkat mo si Josep i Nazaret nai sini Galilea, mi Betlehem i Juda mi kuta si Daud, kerna pemparen si Daud ngo ia.
42002005	Pessuratken dirina rebbak si Maria tinandana sienggo mengkandong idi.
42002006	Sinderrang i Betlehem kalak idi dapet mo kettikana kettaring si Maria idi.
42002007	Itubuhken mo sada anak buka bajuna, iampani mo, janah icoling mi babo gagaten kerna oda lot nèngè permalamen sidèban dapet kalak idi.
42002008	Lot ngo permakan i kuta i mermalam i jampalen bernginna i menjaga pinakanna.
42002009	Sintèmpu, roh mo malaèkat Tuhan i mendahi kalak idi janah mercuhaya ngo sangap Tuhan i mennerrangi kalak i, gabè mbiar kalohon mo kalak idi.
42002010	Nina mo, "Ulang kènè mbiar, ai Sukuten Simerandal ngo kubagahken bai ndènè -- sukuten sampang atè mbuè bai karina jelma.
42002011	Enggo tubuh Raja Sipaluah berngin èn i kuta si Daud, imo Kristus Tuhan.
42002012	Èn mo pertandanna: Anak mbara ngo dapetten ndènè, siniampanen icoling i babo gagaten."
42002013	Sintempu, roh mo rebbakken malaèkat i mbuè denganna malaèkat memoji-moji Dèbata, nina mo:
42002014	"Kessangapen mo bai Dèbata i bekkas sindatesna! Damè mo i tanoh èn bai jelma kellemmonken Tuhan i!"
42002015	Laus kessa malaèkat i mi sorga menadingken permakan idi, mengerana mo permakan i samahsa, "Laus mo kita mi Betlehem, sitengen mo simasa èn nibagahken Tuhan i mendahi kita."
42002016	Isudu kalak i mo laus, jumpa kalak i mo si Maria dekket si Josep dekket anak mbara idi icoling i babo gagaten.
42002017	Iidah permakan idi kessa anak mbara idi, ibagahken mo sinikataken malaèkat i terrèngèt anak mbara i.
42002018	Nai karinana mo kalak i bengap mendengkoh sukuten idi.
42002019	Tapi ukum si Maria, ijamotken ngo karina kata i janah iradumi ibas ukurna.
42002020	Mulak mo permakan idi ninganna ipoji mo Dèbata, kumarna karinana niidah dekket sinidengkohna idi tuhunna ngo bagè nidokken malaèkat i tabasa.
42002021	Enggo kessa ualuh ari umurna, nai isunat mo ia. Ibaing kalak i mo gerarna Jesus, imo gerar sinibakin malaèkat idi sinderrang makdèng sellet Ia.
42002022	Janah dapet kessa kettikana lako pepantingken mengèkutken hatoren patiin si Musa, iembah si Josep dekket si Maria mo Anak i mi Jerusalem asa isohken mi hadeppen Tuhan i.
42002023	Kerna tersurat i bukku hatoren Tuhan i bagèen, "Nasa anak buka baju kennah ipesakat mi hadeppen Tuhan i."
42002024	Laus ngo kalak i mi Jerusalem imo pessohken pèlèen simpasang kèrap barang dua ndarapati bagè sienggo itettahken Hukum Tuhan.
42002025	Lot mo tikannai sada kalak i Jerusalem mergerar si Simeon, sada kalak bennar ngo ia janah merkebiaren mi Dèbata dak memèma-mèma pekiroh Dèbata paluahken bangsa Israel. Idomi Tendi Perbadia mo ia,
42002026	ai enggo kin ngo ibagahken Tendi Perbadia mbangsa, oda dèng matè ia, ukum madèng iidah ia Mesias niperbagah-bagah Dèbata.
42002027	Merkitèken kegegohen Tendi Perbadia roh mo ia mi Bages Dèbata. Nderrang iembah partuana Jesus anak mbara i mengèkutken hatoren sitersurat ibas pati-patiin.
42002028	Iabing si Simeon mo Anak mbara i, ipoji mo Dèbata, nina mo,
42002029	"Bagèndari alè Tuhan, enggo mo ipesaut Kono niperbagah-bagahmi. Enggo mo sennang atèngku matè ibagasen damè.
42002030	Ai enggo mo iidah matangku sendiri kelluahen siroh baMu idi nai.
42002031	Siniberrèkenmu taba karina bangsa.
42002032	Tosè bagè kecihuren lako menerrangi dalan bai bangsa sidèban asa roh mendahi kono, janah mahan kemuliaan taba bangsaMu Israel."
42002033	Lengngang kalohon mo partuana mendengkoh nidokken si Simeon idi terrèngèt Anak idi.
42002034	Nai ipasu-pasu si Simeon mo kalak idi, "Sienggo nipilih Dèbata ngo anak ènda, lako mendabuh hukum dekket pekèkèken mbuè kalak Israel. Janah tanda bai Dèbata nai ngo Ia, itonja jelma nterrem ngo Ia,
42002035	janah merkitè bagidi terbettoh mo isi perukuren kalak i. Kinimarsak mo menurah atè-atèmu bagè peddang ntajem."
42002036	Lot mo isidi sada kalak nabi daberru, enggo mo tua-tua kalohon ia. Si Hana ngo gerarna imo berru si Panuel, marga Asyer. Enggo kessa pitu tahun mendiri,
42002037	mebbalu mo si Hana, janah enggo ualuh puluh empat tahun umurna. Dak tong ngo ia merrian i Bages Dèbata. Suntuk ari suntuk berngin ngo ia mersodip janah merpuasa menguèi Dèbata.
42002038	Tupung tikan bagidi, roh ma mo ia, ipoji mo Dèbata, janah iranaken ngo terrèngèt Anak idi mendahi karina jelma simengketeddohken Jerusalem ipaluah Dèbata.
42002039	Enggo kessa iulaken si Josep dekket si Maria karinana nihatorken Tuhan i, balik mo kalak idi mi kutana Nazaret nagerri Galilea.
42002040	Makin mbelgahna janah mergegoh mo anak idi. Bijak kalohoon ngo ia janah idomi masèh atè Dèbata.
42002041	Gennep tahun dak laus ngo partua Jesus mi Jerusalem lako merpèsta Ari Raya Paskah.
42002042	Enggo kessa merrumur sipuluh dua tahun Jesus, rebbakken mo kalak i mi Jerusalem bagè ncemmalna mi pèsta idi.
42002043	Pul kessa pèsta idi, balik mo kalak i, keppè tading ngo Jesus i Jerusalem siso pemmettohen partuana.
42002044	Persangkaan kalak idi enggo rebakken jelma mbellang idi Jesus balik i Jerusalem nai. Enggo kessa idalani kalak i dalanen sidari, itulus mo Ia iantara kadè-kadè dekket kalak nitandanna pè.
42002045	Tapi oda lot jupa kalak idi Ia, gabè balik nola mo kalak i mi Jerusalem mennulusi Jesus.
42002046	Enggo tellu ari itulusi, idapet kalak i mo Ia i Bages Dèbata kundul-kundul mendengkoh-ndengkohi ninganna maing kuso-kuso mendahi guru-guru agama Jahudi.
42002047	Karina kalak nisidi lengang mendengkoh ibas pengerrananNa dekket pengaloina.
42002048	Lengang ma mo dekket partuaNa mengidahSa. Nai idokken inangNa i mo tabaSa, "Kasa bagi pemaingmu taba kami alè pa? Terendep-endep ngo bapaMu dekket aku mennulusi kono."
42002049	Ialoi Jesus mo, "Kasa itulusi kènè Aku? Oda ibettoh kènè kennah ngo Aku i bages BapangKu?"
42002050	Tapi oda iarti si Josep dekket si Maria nidokken Jesus idi.
42002051	Nai balik mo Jesus rebbak dekket kalak idi mi Nazaret, janah dak merpenguèi ngo Ia taba kalak idi. Karinana simasa idi isimpan si Maria ngo ibagasen ukurna.
42002052	Makin ndekkah, makin mbelgahna ngo Jesus janah tambah bijak, ikellemmoken Dèbata bak jelma ngo Ia.
42003001	Pesipuluh tahunken kessa mbangkit Raja Kèsar Tiberias, gabè gubèrnur mo si Pontius Latus i Juda, janah si Herodes memerèntah i Galilea. Si Pilipus, imo dengan sibeltek si Herodes gabè raja i nagerri Iturea dekket Trakhonitis, janah si Lisanias mo mengerajai i Abilene.
42003002	Tikannai mo imam huntuun si Hanas dekket si Kayafas. Tahunna i ma mo roh kata Dèbata mendahi si Johanes i kellongoon.
42003003	Laus mo si Johanes mi suberri aur Laè Jordan pesakatken sukuten bai Dèbata nai. Nina si Johanes mo, "Mertobat mo kènè ibas dosa-dosa ndènè nai janah kennah iperridi ngo kènè, asa iampuni Dèbata dosa-dosa ndènè."
42003004	Bagè si tersurat ibas bukku Nabi Jesaya: "Lot ngo sora dilo-dilo i kellongoon: Pekkadè kènè mo dalan bai Tuhan i, pepènter kènè mo dalanNa.
42003005	Nasa lembeng-lembeng kennah itanohi janah cocoon ngo nasa delleng dekket uruk-uruk. Petèger mo nasa dalan merrèluk janah peddèas mo nasa dakkal-dukkul.
42003006	Karinana jelma ni dunia èn mengidah Dèbata paluahken jelma!"
42003007	Nai idokken si Johanes mo taba jelma nterrem siroh mendahisa asa iperridi, "Kènè alè kalak jahat! Isè magahken ndorok kènè maluah tarap hukum Dèbata sinaing roh?
42003008	Tuduhken kènè mo merkitè pengelako ndènè, magahken enggo tobat kènè ibas dosa-dosa ndènè nai! Ulang mo dak idokken kènè, si Abraham ngo empung nami. Èngèt kènè mo: Ndorok ngo ibaing Dèbata i batu èn nai gabè pemparen si Abraham!
42003009	Tengngen mo, enggo ampè takkè i daling kayu, tabahen mo nasa kayu siso merbuahken mendè, janah ipatakken mi api."
42003010	Nai ikuso jelma nterrem idi mo si Johanes, "Kadè mo sibakinen nami?"
42003011	Ialoi si Johanes mo, "Barang isè lot bajuna dua, kennah iberrèken sada taba kalak siso lot bajuna, janah isè lot panganna, kennah ibagi-bagiken taba sikellèhèen."
42003012	Roh ma mo dekket kalak pertunggu belasting mendahi si Johanes asa iperridi. Ikusoi kalak i mo si Johanes, "O Guru, kadè ngo ulanken nami?" Ialoi mo,
42003013	"Ulang mo pido kènè lebbih dari pada sienggo itetapken."
42003014	Lot ma mo tenterra mengkuso, "Bakunè kami? Kadè ngo ulanken nami?" Ialoi si Johanes mo, "Ulang jalo kènè kèpèng barang bai isè nai pè merkitè paksa barang memaing tukas siso tuhu tabasa. Kesabamken mo gajimu idi!"
42003015	Tikanna idi pè dak terpèma-pèma ngo jelma i terrèngèt pekiroh Raja Sipaluah niperbagah-bagah idi. Jadi idokken mo ibas ukurna tah mada ngo si Johanes Raja Sipaluah idi.
42003016	Kernanai ngo asa idokken si Johanes taba kalak idi, "Laè ngo kuperridiken taba kènè tapi roh nè mo sada kalak belgahen bangku nai, menalkasi cipatuNa poda tellap aku. Iperridi Ia ngo kènè bak Tendi Perbadia dekket api.
42003017	I tanganNa ngo ndèru lako mennapi karina pagè. Nasa pagè mberras, ipepulung ngo mi kebben tapi nasa apana ket ronciNa itutung mo mi api siso ndorok mèntep!"
42003018	Bagidi mo ipeddahi si Johanes jelma nterrem idi, tikan memagahken Sukuten Simerandal bai Dèbata nai.
42003019	Tapi si Herodes gubèrnur Galilea, ipincang si Johanes ngo kemulihken ialihken ia si Herodias anggi berruna, sinibages anggina idi dekket kumarna karina kejahaten sidèbanna niulakenna.
42003020	Tapi muat jahatna ngo si Herodes idi, ai imasukken ngo si Johanes mi bagasen kurungen.
42003021	Enggo kessa pul iperridi jelma nterrem idi, Jesus pè dekket ngo iperridi. Sinderrang mersodip Jesus, mbuka mo langit.
42003022	Susur mo Tendi Perbadia merrumangken ndarapati. Nai terdengkoh mo sora i sorga nai bagèen, "Kono ngo AnakKu siKukellengi idi. Lemmo ngo atèngKu midah ko."
42003023	Tikan imulai Jesus ulanNa, merrumur mo Ia tellu puluh tahun. Mengèkutken pendokken sinterrem, ukum Ia anak si Josep imo anak si Eli.
42003024	Anak si Matat, anak si Lewi, anak si Malkhi, anak si Janai, anak si Jusuf,
42003025	anak si Matika, anak si Amos, anak si Nahum, anak si Hesli, anak si Nagai,
42003026	anak si Mat, anak si Matica, anak si Simei, anak si Josekh, anak si Joda,
42003027	anak si Johanas, anak si Resa, anak si Zerubabel, anak si Sealtiel, anak si Neri,
42003028	anak si Malkhi, anak si Adi, anak si Kosam, anak si Elmadam, anak si Er,
42003029	anak si Jesua, anak si Eliezer, anak si Jorim, anak si Matat, anak si Lewi,
42003030	anak si Simeon, anak si Juda, anak si Jusuf, anak si Jonam, anak si Eliakim,
42003031	anak si Melea, anak si Mena, anak si Matata, anak si Natan, anak si Daud,
42003032	anak si Isai, anak si Obed, anak si Boas, anak si Salmon, anak si Nahason,
42003033	anak si Abinadab, anak si Admin. Anak si Arni, anak si Hezron, anak si Peres, anak si Juda,
42003034	anak si Jakob, anak si Isak, anak si Abraham, anak si Terah, anak si Nahor,
42003035	anak si Serug, anak si Rehu, anak si Peleg, anak si Heber, anak si Salmon,
42003036	anak si Kenan, anak si Arpakhsad, anak si Sem, anak si Noak, anak si Lamekh,
42003037	anak si Metusala, anak si Henokh, anak si Jared, anak si Mahalaèl, anak si Kenan,
42003038	anak si Enos, anak si Set, anak si Adam, anak Dèbata.
42004001	Dom Tendi Dèbata ngo Jesus tikan itadingken Laè Jordan. Nai ibabai Tendi Dèbata mo Ia mi padang gurun.
42004002	I sidi mo Ia iunjuni sibolis empat puluh ari empat puluh berngin dekkahna oda mangan. Jadi mellèhè mo iakap.
42004003	Idokken sibolis i mo mbangSa, "Mula Anak Dèbata ngo ko, dokken mo batu èn menjadi roti."
42004004	Ialoi Jesus mo, "Tersurat ngo ibas Bibèl, oda ngo roti sambing kenggelluhen jelma."
42004005	Nai iarahken Sibolis i mo Jesus mi bekkas ndates, ituduhken Sibolis i mo bai Jesus karinana kerajaen dunia èn.
42004006	Idokken sibolis i mo taba Jesus, "Karinana kuasa dekket kemuliaan bak kekayaan idi kuberrèken baMu, kerna enggo iberrèken karinana idi bangku janah merhak ngo aku merrèken bamu barang bai isè lemmo atèngku.
42004007	Jadi karinana idi gabè milikMu mula isembah kono aku."
42004008	Ialoi Jesus mo, "Tersurat ngo ibas Bibèl, pellin Tuhan Dèbatamu ngo sisembahenmu janah Ia ngo sikebbasenmu!"
42004009	Nai iembah Sibolis i mo Jesus mi Jerusalem, mi babo palas-palas Bages Dèbata. Nina mo mbang Jesus, "Mula Anak Dèbata ngo kono, dabuhken mo dirimu isidi nai mi terruh.
42004010	Ai tersurat ngo ibas Bibèl, 'Pasulaken Dèbata ngo malaèkatNa lako menjaga Kono.'
42004011	Janah ma itatang malaèkat ngo Kono asa ulang tertuktuk nèhèMu mi batu."
42004012	Ialoi Jesus mo, "Tersurat ngo ibas Bibèl, oda ndorok ojiinmu Tuhan Dèbatamu."
42004013	Enggo kessa ioji Sibolis idi Jesus, laus mo ia menadingken Jesus ninganna memmèma kettika selloh nola.
42004014	Enggo kessa i, balik mo Jesus mi Galilea, janah idengani Tendi Dèbata ngo Ia. Saar mo berrita terrèngèt Ia i suberri nagerri idi.
42004015	Nai mengajari mo ia i bages perguruun, janah karina ngo memojiSa.
42004016	Enggo kessa i, roh mo Jesus mi Nazaret. Imo kuta bekkasNa mbelgah. Tupung ari Sabat, laus mo Ia mi Bages perguruun bagè kecemmalenna kin. Tikan cènder Ia naing menjaka Bibèl,
42004017	Iberrèken mo bana bukku Nabi Jesaya. Ibuka mo bukku simergolong idi, nai tupung mo mi ayat bagèen:
42004018	"Senggep ngo Tendi Tuhan i bangKu, kerna enggo ipilih Aku lako memmagahken Sukuten Simerandal bai Dèbata nai mendahi kalak sincoor. Ia mengutus Aku lako magahken kelluahen bai sitertaban janah gabè merpendidah ibaing kalak sipètung dekket paluahken kalak sitertekkan.
42004019	Janah pesarken berrita tersèngèt pekiroh Tuhan i paluahken bangsaNa."
42004020	Nai igolong Jesus mo bukku i janah iulakken mendahi pengendeng, nai kundul mo ia. Karinana jelma nisidi dakdak nelnel mengidahSa.
42004021	Nai ipungkah Jesus mo mengerana mendahi kalak i, nina mo, "Sidarèn mo enggo saut bagè sitersurat nidengkoh ndènè sikujaka ndai."
42004022	Karina kalak i mennuhu-nuhuiSa, janah lengang merdengan kagum ngo kalak i mendengkoh kata merandal bak cara Jesus mengajar, gabè nina kalak i mo, "Otang anak si Josep ngo Ia?"
42004023	Nai idokken Jesus mo taba kalak idi, "Tentu dokkenken ndènè mo codiin bagèen taba Aku: O datu tambari mo dirimu sendiri, sienggo kudengkoh kami nibaingmu i Kapernaum idi baing ma mo bagidi i kutamu ènda."
42004024	Enggo kessa i idokken Jesus nola ma mo, "Èngèt kènè mo, oda maharga nabi i kutana sendiri.
42004025	Tapi dengkohken mo: I tikki si Elia, sinderrang oda roh udan tellu setengah tahun dekkahna, gabè masa mo kellèhèen matè kocing i suberri Israel. Ipas katika i mèduk ngo lot simebbalu i Israel.
42004026	Tapi tukasi pè bagi, oda ipasulak Dèbata si Elias mendahi barang apaina simebbalu ni Israel i. Gabè mi simebbalu ni kuta Sarpat i nagerri Sidon ngo ia ipasulak.
42004027	Bagi ma ngo sinderrang Nabi Elisa, mbuè ngo nemmu sipuruun i Israel, tapi sada poda kalak i itambari, laènken pellin si Naeman kalak Siria idi sambing ngo."
42004028	Nai mellaga kaloon mo karina ni bages perguruun idi mendengkohken Jesus idi.
42004029	Cènder mo kalak i, iruah mo Jesus mi ruar kuta i, naing mendabuhkenSa i tebbing idi nai.
42004030	Tapi merdalan ngo Jesus arap tengah-tengah kalak idi, laus mo Ia.
42004031	Enggo kessa i, laus mo Jesus mi kuta Kapernaum ni Galilea. Mengajar mo ai isidi tikan ari Sabat.
42004032	Kagum ngo kalak mendengkoh pengajarenna, Ia meheji ngo peddahna i.
42004033	Lot mo sada kalak i bages perguruun idi isellapi sètan, dak mendempik-dempik ngo ia,
42004034	"Alè Jesus kalak Nazaret, kadè naing bakinenmu bai nami? Naing mengago kami ngo kono asa roh? Kubettoh ngo barang isè kono. Kono ngo utusen Simbadia bai Dèbata nai!"
42004035	Isergangi Jesus mo tendi jahat i, nina mo, "Sip! Karuar mo kono bana nai!" Nai itembemken tendi jahat i mo daging nisellapenna idi mi tengah jelma mbellang i lako karuar bana nai, oda pella menakiti.
42004036	Lengang mo karina ni sidi, nina mo samah-samahsa, "Ah, mahantu ngo keppè, merkitè-kitè kuasa meheji iusir ngo tendi-tendi jahat idi, janah karuar ngo kalak i!"
42004037	Saar mo berrita terrèngèt Jesus idi mi suberri nagerri idi.
42004038	Nai laus mo Jesus i bages perguruun i nai mi bages si Simon. Mersakit panè ngo simatua berru si Simon. Ibagahken jelma i ngo idi taba Jesus.
42004039	Laus mo Jesus mi peddemmen partua i, iusir mo panè i. Njuah mo iakap, gabè kèkè mo simatua si Simon i janah dekket mo ia merkebbasi bai kalak idi.
42004040	Enggo kessa cundut mataniari, ipentaruhken dèba mo sincelketna simersakit merbagè matcam sakit mendahi Jesus. Nai iampèken Jesus mo tanangNa taba kalak sisakiten idi gennep lako pejuahkensa.
42004041	Merkaruaren ngo nasa sètan-sètan i i daging kalak idi nai, ninganna mendengkuk-ndengkuk mendokken, "Anak Dèbata ngo kono!" Tapi isergangi Jesus ngo kalak idi, oda ipadiat nèngè mongkam, kerna ibettoh kalak idi kin ngo Ia Raja Sipaluah niperbagah-bagah Dèbata.
42004042	Enggo kessa mbincar mataniari, laus mo Jesus i kuta i nai mi sada bekkas melongo. Nai itulusi sinterrem idi mo Ia. Jumpa kalak idi kessa Ia, icèkèpi kalak i mo Jesus asa nemmuken ulang laus menadingken kalak i.
42004043	Tapi idokken Jesus mo bai kalak idi, "Sukuten Simerandal terrèngèt Kerajaen Dèbata kennah Kubagahken ngo dekket mi kuta sidèban pè, ai kerna naidi ngo aku asa iutus."
42004044	Nai merjamita mo Ia i bages perguruun i suberri nagerri Juda.
42005001	Tikan sikali, cènder mo Jesus i biding Tao Genesaret. Mbuè ngo jelma nterrem i mersessak-sessak mencingkoi Jesus lako mendengkohken kata Dèbata.
42005002	Lot mo idah Jesus dua bungki i biding tao i; ukum perrikan idi enggo mo susur i bungkina nai, lako pebersihken jalana idi.
42005003	Ibengketti Jesus mo sada bungki idi, imo bungki si Simon, nai idokken mo bai si Simon asa ikayuhken bungkina i asa narih ndaoh cituk i biding tao i nai. Nai kundul mo Jesus i bungki idi, mengajari jelma mbellang idi.
42005004	Enggo kessa pul mengajari, idokken mo taba si Simon, "Kayuhken mo bungki i mi bekkas mbages, nai sampakken mo jalamu idi memmuat ikan."
42005005	"O Guru," nina si Simon mengaloi, "Suntuk berngin ndaboi ngo kami menjala, tapi kadè poda dapet! Tapi kumarna pendokkenmu idi, uè dèng ngo aku menampakken jala èn."
42005006	Enggo kessa bagi, dapet kalak i mo mbuè ikan, sanga naing merribak jala idi.
42005007	Kumarna bagidi, ikilap kalak i mo denganna ni bungki sisada. Nai roh kessa mo denganna i, iisi kalak i mo bungki i, dom duana merrisi ikan, sanga naing lenneng.
42005008	Idah si Simon kessa mo idi, mersembah mo ia taba Jesus, ninganna idokken, "Laus mo kono alè Tuhan i gembarku nai, ai jelma perdosa ngo aku."
42005009	Ai lengang ngo si Simon dekket karina denganna idi mengidah bagidi buèna ikan sidapet kalak idi.
42005010	Bagi ma dekket dengan si Simon imo si Jakobus, si Johanes, dukak-dukak si Zebedeus. Idokken Jesus mo mbang si Simon, "Ulang kono mbiar, mulai bagèndari nai gabè penjala jelma mo kono."
42005011	Itarik kalak idi mo bungkina i mi darat, itadingken mo bungki idi, nai ièkutken mo Jesus.
42005012	Tikan sidari, Jesus i sada kuta, lot mo i sidi sada kalak daholi koliten dagingna karinana. Idah kessa mo Jesus, mènter sujud mo ia mersembah mi lebbèNa ninganna idokken, "Tuhan, mula uè ngo Kono terpejuah kono ngo aku."
42005013	"Uè ngo aku, njuah mo kono!" nina Jesus ninganna mendoroken tanganna menjamahsa.
42005014	Nai igerra Jesus mo ia asa ulang ibagah-bagahken barang taba isè pè. Tapi ipasulak Jesus mo ia gejapkenna i mendahi imam. "Dokken mo asa iperrèso imam idi kono," nina Jesus. "Nai laus mo kono memèlèken pèlèen bagè nidokken si Musa, mahan bukti bai karina kalak magahken enggo malum kono."
42005015	Tapi makin saar ngo berrita Jesus idi, janah merrohen mo kalak lako mendengkohkenSa dekket asa ipemalum sakitna.
42005016	Enggo kessa i laus mo Jesus mersodip mi sada bekkas melongo.
42005017	Tikan sidari, sinderrang Jesus mengajari, lot ma mo i sidi kundul barang piga kalak parisè dekket guru agama. Roh ngo kalak idi i kuta Galilea nai, Juda dekket i Jerusalem nai. Idomi kuasa Tuhan i ngo Jesus lako pejuahken kalak sisakiten.
42005018	Nai lot mo nderrangna i menaruhken sada kalak nitempuk sigading, gampar i babo peddemmenna. Iusahaken kalak idi ngo barang bakunè carana asa ndorok sisakiten idi njolmit i hadeppen Jesus.
42005019	Tapi kumarna mbuè ni jelma idi, oda terbakin kalak i menggamparken mi bages. Kernanai iembah kalak i mo mi babo ntarum, ibuka mo saong bages i, nai itontonken mo sisakiten i ibagasen peddemmenna lako mi hadeppen Jesus i tengah jelma mbuè idi.
42005020	Mengidah belgahna kepercayaen kalak idi, idokken Jesus mo mbangsa, "Alè nggia, enggo iampuni dosami!"
42005021	Guru-guru agama dekket Parisè idi mengerana mo samahsa, "Jelma bakunè ngo èn berranina i mengelèai Dèbata? Isè pana ndorok mennasa dosa, laènken Dèbata?"
42005022	Ibettoh Jesus ngo nipikiren kalak idi, jadi idokken mo, "Kasa bagidi pikiren ndènè?
42005023	Apaina ngo murahen nidokken, 'Enggo isasa dosamu! Barang, kèkè mo ko, merdalan mo kono?'
42005024	Tapi asa ibettoh kènè, merkuasa ngo anak jelma idi i babo tanoh ènda mennasa dosa." Nina Jesus mo taba nitempuk sigading idi, "Kudokken mo bamu, kèkè mo ko, embah mo peddemmenmu, mulak mo kono."
42005025	Nai mènter kèkè mo sisakiten idi i lebbè jelma mbuè i nai, iembah mo peddemmenna, mulak mo ia ninganna memoji-moji Dèbata.
42005026	Karinana jelma idi kagum kalohoon, nai ipoji kalak i mo Dèbata. Janah ibagasen mbiar, nina kalak idi mo, "Enggo siidah kellengangen sidari ènda!"
42005027	Enggo kessa i, karuar mo Jesus i sidi nai, gabè idah mo sada kalak pertunggo belasting, si Lepi gerarna kundul i kantorna. Idokken Jesus mo tabasa, "Èkutken mo Aku."
42005028	Mènter kèkè mo si Lepi, itadingken mo karinana, ièkutken mo Jesus.
42005029	Nai ijamu si Lepi mo Jesus mi bagesna. Mbuè ngo merrohen pertunggu cokè bak jelma sidèban pè rebbak mangan dekket Jesus.
42005030	Nai ngutnguten mo Parisè dekket guru-guru agama taba sisiin Jesus, nina mo, "Kasa mangan mènum kènè rebbak dekket pertunggu belasting dekket kalak perdosa?"
42005031	Nai ialoi Jesus mo, nina mo, "Oda perlu penambari bai kalak sijuah-juahen, pellin taba kalak sisakiten ngo.
42005032	Roh aku, oda ngo mendilo kalak sibennar, tapi kalak perdosa ngo, asa mertobat kalak i."
42005033	Nai lot mo mendokken taba Jesus, "Ukum sisiin si Johanes nggati ngo puasa janah mersodip, bagi ma ngo bak sisiin Parisè. Keppè mangan mènum ngo ukum sisinMu."
42005034	Ialoi Jesus mo, "Ndorok ngo katèndènè pendengani kèla merpuasa sidekkah rebbak dèng dekket kèla i? Tentu oda!
42005035	Tapi roh mo tikkina, ibuat mo kèla i bai kalak i nai. Tikan bagidi mo asa puasa kalak idi."
42005036	Nai isukutken Jesus mo taba kalak i codiin bagèen, "Isè poda uè menggonting gedda rimbaru mahan pendongkap mi gedda sienggo mumuk. Mula bagi ngo ibaing, ncèda ngo oles rimbaru idi janah ma, pendongkap rimbaru idi pè oda cocok mi gedda sienggo mumuk idi.
42005037	Bagi ma ngo, isè poda lot mengosèken anggur rimbaru mi kiong sienggo buruk. Mula bagidi ibaing, mpustak ngo kiong sienggo buruk idi ibakin anggur rimbaru idi. Ancuh mo anggur rimbaru idi, janah ncèda ngo dekket kiong idi.
42005038	Kennah mi kiong rimbaru ngo ibakin anggur rimbaru.
42005039	Janah dèng ma, isè poda kalak uè mengènum anggur rimbaru sienggo mengènum anggur ndekkah, ai dokkenenna ngo: Mendèen ngo anggur sienggo ndekkah idi."
42006001	Tikan i sada ari Sabat, sinderrang memellus Jesus arap juma, ipotiki sisinNa mo pagè, ikubaki janah ipangan.
42006002	Nai mongkam mo kalak Parisè, "Kasa iulaken kènè siso ndorok ulanken tikan ari Sabat?"
42006003	Nai ialoi Jesus mo kalak i, "Oda dèng ngo nung ijaka kènè nibaing si Daud tikan mellèhè ia dekket denganna?
42006004	Ibengketti ngo Bages Dèbata, ibuat ngo roti sienggo ipèlèken taba Dèbata janah ipangan nola. Iberrèken ma dèba bai denganna. Padahal mengèkutken hatoren agamanta oda ndorok isè kipangan roti i laènken imam-imam."
42006005	Idokken Jesus dèng ma, "Anak Jelma idi ngo Tuhan ari Sabat!"
42006006	Tikan ari Sabat sidèban nola ma, mengajari mo Jesus i bages perguruun. Lot mo isidi sada kalak tanganna matè serrap.
42006007	Guru-guru agama dekket Parisè dakdak ngo mennulusi kessalahen Jesus asa ndorok iaduken. Nai dak ngo idatèken kalak i tah bakunè pejuahken kalak simersakit Ia tupung ari Sabat.
42006008	Tapi ibettoh Jesus ngo pikiren kalak i. Idokken mo taba kalak pertangan matè serrap idi, "Cènder mo kono i jolo èn." Kèkè mo ia, janah laus mo ia cènder mi sidi.
42006009	Enggo kessa i, nina Jesus mo taba kalak idi, "Mengèkutken hatoren agama kadè ngo ndorok bahaan tikan ari Sabat? Memmaing mendè ngo barang memmaing nggodo? Pelluahken jelma ngo barang maing mago?"
42006010	Itengen Jesus mo karina kalak idi kuliling, nai idokken mo taba pertangan matè serrap idi, "Doroken tanganmu i." Idoroken mo tanganna, gabè malum mo tanganna idi.
42006011	Tapi mellaga mo guru-guru agama dekket Parisè i, gabè mersungkuun mo kalak i, bakunè bakinenna terrèngèt Jesus.
42006012	Nderrangna i, menangkeng mo Jesus mi sada uruk lako mersodip. Suntuk bernginna idi dak mersodip ngo Ia mi Dèbata.
42006013	Enggo kessa nterrang ari, idilo mo simengèkutkenSa, nai ipilih mo sipuluh dua kalak bai kalak i nai, igerari mo sisipuluh dua kalak i rasul.
42006014	Si Simon (igerari ma si Petrus) dekket si Andreas anggi si Simon; si Jakobus bak si Johanes, si Pilipus, bak si Bartolomeus,
42006015	si Matèus bak si Tomas, si Jakobus anak si Alpèus, si Simon (nigerarenna berrani).
42006016	Si Judas anak si Jakobus dekket si Judas Iskariot sigabè penelbuh idi.
42006017	Enggo kessa i mengencuah mo Jesus rebbak dekket rasul sisipuluh dua idi i uruk i nai, nai mengadi mo kalak i janah cènder i sada bekkas ndèas. Mbuè ngo isidi mengèkutkenSa dekket siroh merrohen i Juda nai, i Jerusalem nai dekket i kuta Tirus bak Sidon nai i biding laut nai.
42006018	Pekiroh kalak idi imo naing mendengkoh rana Jesus dekket asa ipemalum ibas sakitna nai. Kalak nisellapen sètan pè roh ngo janah ipejuah.
42006019	Karina kalak idi sèkel janah mengusahaken asa menjamah Jesus kerna lot kuasa karuar bana nai lako pejuahken kalak i karina.
42006020	Itengen Jesus mo karina simengèkutkenSa, nai idokken mo, "Sayurntua mo kènè kalak sincoor, kerna ginemgem Kerajaen Dèbata ngo kènè!
42006021	Sayurntua mo kènè simellèhè bagèndari; ai pebessuren mo kènè. Sayurntua mo kènè sitangis bagèndari; ai tertaba mo kènè luas.
42006022	Sayurntua mo kènè mula ceggo atè ndèba taba kènè, janah mula iliplip kènè bak ipellèa dekket idokken dèba kènè jahat kumernaken Anak Jelma!
42006023	Nabi-nabi siperlebbè idi pè enggo ibaing bagidi. Mula bai ndènè pè masa bagidi, lolo mo kènè janah mersampang atè, kerna mbelgah ngo sulang ndènè i sorga.
42006024	Tapi merjaya mo kènè si kaya bagèndari; kerna enggo irasa kènè sintaboh.
42006025	Merjaya mo kènè sibessur bagèndari; ai mellèhè mo kènè! Merjaya mo kènè sitertaba bagèndari; kerna bonek mo kènè janah tangis!
42006026	Merjaya mo kènè mula karina kalak memoji kènè, kerna bagi ma ngo nabi-nabi palsu arnia memoji-moji empung kalak idi."
42006027	"Tapi ukum kènè simendengkohken Aku bagèndari, Kutennahken bai ndènè: Kekellengi mo musuhmu janah mendè mo baing taba kalak simerceggo atè taba kènè.
42006028	Pasu-pasu kènè mo kalak simenumpahi kènè, sodipken mo kalak simemmaing nggodo taba kènè.
42006029	Mula iparap dèba kurummu sisada, taroken ma mo dekket kurummu siserrap nari. Mula irampasi dèba jubahmu, berrèken ma mo dekket bajumu.
42006030	Mula ipido dèba barang kadè bamu nai, berrèken mo tabasa, janah mula irampasi dèba hartamu, ulang nèngè mo pido i balik.
42006031	Barang kadè ipergeddo ukurmu bakinen dèba taba kono, baing mo bagidi ma tabasa.
42006032	Ukum pellin simengkekelengi kènè ngo kessa ikekelengi kènè, kadè mo jasa ndènè isidi? Ai kalak perdosa pè ikekelengi ngo simengkekelengisa!
42006033	Janah mula mendè ibaing kènè pellin taba kalak simemmaing mendè bai ndènè sambing, kadè mo kellebihen ndènè? Kalak perdosa pè ibaing ngo bagidi!
42006034	Mula ipejual kènè kalak kumarna lot harapen ndènè bana nai, kadè mo jasa ndènè i sidi? Ai kalak perdosa pè ipejualken ma ngo taba perdosa, janah ijalo nola balik!
42006035	Tapi ukum kènè, kekellengi mo musuhmu mendè mo baing taba kalak idi. Pepinjamken kènè mo, janah ulang harapken balik nèngè idi. Mbelgah ngo upah ndènè janah gabè dukak-dukak Dèbata Sintèmbul i mo kènè. Kerna mendè ngo ibakin Dèbata mendahi kalak siso memettoh mendokken melias atè bang taba kalak jahat.
42006036	Gabè permasèh atè mo kènè bagè Bapa ndènè permasèh atè i!"
42006037	"Ulang mo kènè menghukum-hukumi sidèban, asa ulang ihukum Dèbata kènè. Ampuni kènè mo sidèban, asa iampuni Dèbata kènè.
42006038	Berrèken mo taba sidèban, asa iberrèken Dèbata taba kènè; jalonmu mo mertinèncuk sienggo isukatken meronjat-onjat bamu, kerna persukaten sienggo nibaingmu i bai sidèban, idi ma ngo ipakkè Dèbata mendahi kono."
42006039	Enggo kessa i, isukutken Jesus mo taba kalak idi codiin bagèen, "Mula iteggu sipètung denganna sipètung gabè rebbak terungkup mo kalak idi mi parik.
42006040	Oda lot belgahen sisiin asa guru. Tapi sisiin sienggo pul merguru, dos mo ia bagè guruna.
42006041	Kasa nasa pellèmen ibas mata kaltumu dak iperatè-atèken kono, keppè nasa pungur i matamu sendiri oda idah kono?
42006042	Idikè mo ndorok idokken kono taba denganmu, 'Dikè kuagoi pellèmenmi', keppèken nasa pungur ni matamu i oda idah kono? Èo kono perbuah ringadar! Agoi mo lebbè pungur silot ni matami, nai pè asa ndorok ntangkas idahenmu lako mengagoi nasa pellèmen silot i mata denganmi."
42006043	"Oda terbuahken kayu mendè buah kayu nggodo. Bagi ma ngo oda terbuahken kayu nggodo buah kayu mendè.
42006044	Nasa kayu tandaan ngo arap buahna. Oda nung nibuat buah kayu ara ibas kopi-kopi nai, barang pè buah anggur i bungkè rimbang nai.
42006045	Barang isè jelma selloh, dakdak ngo ia merpengelako merandal kumarna ukurna idi merandal. Tapi barang isè merpengelako jahat dakdak ngo i mengulaken jahat, kerna ibagasen pusuh perratèenna jahat ngo. Kerna karina siniruapkenna i babahna i nai, imo siroh ibas pusuh peratenna nai."
42006046	"Kasa idokken kènè Aku, 'Tuhan, Tuhan,' keppèken oda iulaken kènè siKudokken bai ndènè?
42006047	Mi kadè mo nicodiken nasa jelma siroh mendahi Aku, simendengkoh katangKu janah simengulakensa? -- Belli mo Kutuduhken bamu --.
42006048	Codi mo ia bagè kalak simemajek bages; ikurak mo mbages kalohoon tanoh idi janah ipajekken mo batu cendi. Mula roh pè laè mbellen janah mengerraja lako mengelentem bages i oda terrumpakkensa, kerna batu ngo dangaan bages idi.
42006049	Tapi ukum kalak simendengkoh ranangKu keppèken oda iulaken, codi mo ia bagè simemajek bages i babo tanoh, oda pella merbatu cendi. Mengerraja kessa mo laè mengelentem bages idi, merrumpak mo bages idi ncèda karina!"
42007001	Enggo kessa pul iranaken Jesus idi mi jelma nterrem idi, laus mo ia mi Kapernaum.
42007002	Lot mo i sidi sada kalak perwira tenterra Rom, kelleng kalohoon atèna midah sada naposona. Sakiten ngo naposona i, janah patè-patèen.
42007003	Idengkoh perwira i kessa mo terèngèt Jesus, ipasulak mo pengetuai-pengetuai Jahudi mendahi Jesus lako mengidoken asa roh Jesus pejuahken naposoNa idi.
42007004	Soh kessa pasulaken idi mendahi Jesus, ièlèk-èlèk kalak i mo Jesus asa iurupi nemmu perwira idi. Nina mo, "Patut ngo nemmu iurupi kono perwira idi."
42007005	"Ai kelleng ngo atèna midah bangsanta, janah enggo ipajek bages perguruun bai nami."
42007006	Nai laus mo Jesus rebbak dekket kalak idi. Enggo kessa naing soh Jesus mi bages idi, iutus perwira i nola mo denganNa mendahi Jesus lako mendokken, "Alè Guru, ulang mo pella ledja Guru i roh mi bagesku.
42007007	Aku sendiri pè oda sanggup roh mendahi Kono. Lotiin mo dokken singkebabah rana enggo malum iakap naposongku idi nahan.
42007008	Kerna aku pè tunduk ngo i perèntah atasenku, bagi ma i terruhku pè lot ma ngo tenterra imo perajuritku sikennah tunduk mi perèntahku. Mula kudokken taba kalak i, 'Laus!' mènter laus ngo ia; janah mula kudokken mi sisada, 'Roh ko misèn!' mènter roh ngo ia. Mula kudokken taba naposongku, 'Ènda mo bahan!' mènter ibahan ngo."
42007009	Lengang mo Jesus mendengkoh i. Itulihken mo jelma nterrem i ninganNa idokken, "I tengah-tengah bangsa Israel pè, makdèng nung jumpa Aku kepercayaen bagèen belgahna!"
42007010	Mulak kessa pasulaken idi mi bages perwira idi, enggo mo malum perwira idi.
42007011	Oda sadikè dekkah kellangna, laus mo Jesus mi kuta Nain rebbak dekket sisinNa, bak jelma nterrem i perrotor ma.
42007012	Soh kessa Jesus mi gembar pèntu pengkeruhen kuta idi, pesimbak mo kalak i dekket rombongen simengosong bangkè mi ruar kuta idi, imo bangkè anak sada-sada bai partua ibages sienggo mebalu. Mbuè ngo pengisi kuta i mendengani simebbalu i.
42007013	Idah Jesus kessa mo daberru idi, masèh mo atèna midahsa, nina mo mbangsa, "Ulang nèngè kono tangis nangè!"
42007014	Nai ijolmiti Jesus mo bangkè idi, ijamah mo. Gabè ndong mo simengosong bangkè i. Idokken Jesus mo, "Alè anak perrana, Aku mendokken kèkè mo kono!"
42007015	Nai mènter kundul mo anak perana sienggo matè idi kin, janah ipungkah mo mengerrana. Nai ipesakat Jesus mo anak i mendahi inangna.
42007016	Karinana kalak buradan ninganna ipoji Dèbata. Nina kalak i mo, "Sada nabi mbellen enggo roh mi tengah-tengahta! Dèbata Jahowa enggo roh lako paluahken karina jelma!"
42007017	Saar mo berita terèngèt Jesus idi i suberri Juda dekket i sikulilingna pè.
42007018	Ibagahken sisiin si Johanes mo karina simasa i taba si Johanes. Nai idilo si Johanes mo dua kalak sisinna.
42007019	Nai ipasulak mo mengkuso Tuhan Jesus, "Kono ngo sinaing roh idi siniperbagah Dèbata barang sidèban dèng ngo kupèma kami?"
42007020	Nai laus mo sisiin si Johanes sidua kalak i mendahi Jesus janah nina mo, "Ipasulak si Johanes Perridiken ngo kami mengkuso Kono, tah Kono ngo sinaing roh idi siniperbagah Dèbata barang sidèban dèng ngo kupèma kami?"
42007021	Tupung ngo tikala i Jesus pejuahken mbuè kalak ibas sakitna nai. Iusir ngo tendi jahat janah gabè merpendidah ngo ibakin kalak sipètung.
42007022	Jadi ialoi Jesus ngo pasulaken si Johanes i bagèen: "Laus mo kènè magahken taba si Johanes, kadè si niidah dekket sinidengkoh ndènè èn, gabè merpendidah ngo sipètung, merdalan ngo nitempuk sigading, malum ngo kalak sikoliten, merpendengkoh ngo kalak sitongkik, balik nggelluh ngo sienggo matè, janah mendahi kalak sincor ngo ibagahken Sukuten Kelluahen idi.
42007023	Sayurntua mo kalak siso meralingen menulak Aku."
42007024	Nai laus kessa mo pasulaken si Johanes idi, iranaken Jesus mo terèngèt si Johanes idi taba jelma nterrem, nina mo, "Mula laus kènè mendahi si Johanes i kellongoon, kadè ngo naing tengennen ndènè? Sirambar dukut nisempul angin ngo?
42007025	Kadè ngo naing tengennen ndènè i sidi? Sada kalak merpakèen mendè ngo? Kalak simerpakèen mendè bak kalak nduma, i bages raja ngo i!
42007026	Bagahken kènè mo taba aku, kadè ngo naing tengennen ndènè? naing menengen sada kalak nabi ngo? Imo tuhu. Belgahen dèng ngo ia asa sada kalak nabi.
42007027	Kerna si Johanes ngo nidokken ayat ibas Bibèl: Èn ngo pasulakenKu, nina Dèbata, Kupasulak ngo ia lebbèen asa kono nai asa ia menghantari dalan baMu!"
42007028	Perdatèken kènè mo ènda, nina Jesus ma, "Ibas karina jelma sienggo pennah nggelluh i dunia èn, isè poda lot belgahen dari pada si Johanes Perridiken. Tapi kalak sikettekna i Kerajaen Dèbata, belgahen ngo idi dari pada si Johanes Perridiken."
42007029	Karina kalak -- ni sidi dekket pertunggu cokè -- mendengkohken nidokken Jesus idi; ai kalak i ngo simenguèi nidokken Dèbata janah uè iperridi si Johanes.
42007030	Tapi ukum kalak Parisè dekket simettoh patiin oda uè menjalo hatoren Dèbata terrèngèt diri kalak idi. Oda uè kalak idi iperridi si Johanes.
42007031	Nai idokken Jesus nola ma, "Mi kadè mo ndia Kupecodi jelma sisencundut ènda? Bagè kadè ngo kalak idi?
42007032	Codi ngo kalak i bagè anak-anak kundul i onan, dèba mendiloken taba denganna sidèban: Mergenderrang ngo kami, tapi oda lot uè tumatak! Tangis milangi ngo kami, tapi oda uè kènè terrèluh!
42007033	Roh si Johanes, puasa ngo -- ia janah oda mènum anggur -- idokken kènè nola ngo; 'nisellapen sètan ia!'
42007034	Roh Anak Jelma -- mangan ngo Ia -- idokken kènè nola, 'tengen kènè kalak adoi! Mokkus, permabuk, alè-alè pertunggu cokè dekket supan-supan siso kasèa dokatè jelma nterrem!'
42007035	Tapi tukasi pè bagidi, bennar ngo nibaing Dèbata, ai terbukti ngo i bai karina kalak simenjaloSa."
42007036	Lot mo sada kalak Parisè mergerar si Simon, mengundang Jesus mangan mi sapona. Roh ngo Jesus mi sapona i, kundul janah mangan isidi.
42007037	Lot ma mo i kuta i sada daberru perdosa mbuè. Idengkoh kessa mo mangan Jesus i bages Parisè idi, roh mo ia merembah sada gori-gori merisi minak baungkus.
42007038	Cènder mo ia mi gembar nèhè Jesus ninganNa tangis, janah ilapui ngo nèhè Jesus dekket èluhna. Enggo kessa bagi, ilaap mo nèhè Jesus dekket bukna, nai isanggoh mo nèhèna i ninganna iarirken minak baungkus idi.
42007039	Iidah Parisè simengundang Jesus i kessa mo i, tubuh mo sura-surana ibagasen, "Mula tuhu-tuhu ngo kalak ènda nabi, ibettoh ngo nemmuken barang isè daberru simenjamahsa idi, tentu ibettoh ma mo nemmu, ukum daberru idi sada kalak perdosa mbuè ngo!"
42007040	Nai nina Jesus mo taba si Simon, "Simon, lot ngo sinaing kudokken bamu." "Uè Guru," nina si Simon, "dokken mo."
42007041	Idokken Jesus mo, "Lot mo dua kalak merutang taba sada kalak simungaken kèpèng. Utang sisada kalak lima ratus kèpèng pirak, janah sisada kalak nai lima puluh kèpèng pirak.
42007042	Duana kalak idi oda tergararsa nèngè utangna idi. Jadi ilèsèken sidasa riar idi mo utang kalak idi i. Isè ngo kalak i sidua kellengen atèna mendahi simenganakken kèpèng idi dok atèmu?"
42007043	"Ukum katèngku, kalak simerutang mbuèen idi ngo!" nina si Simon mengaloi. "Bennar ngo pendokkenmu idi," nina Jesus.
42007044	Nai itengen Jesus mo daberru idi ninganna idokken taba si Simon, "Idah kono ngo daberru ènda? Tikan roh aku mi sapo ènda, oda lot ipèmaken kono laè morih nèhèngKu, tapi ukum daberru ènda, iborih ngono nèhèngKu dekket èluhna janah ilaap dekket bukna.
42007045	Oda lot isanggoh kono Aku, tapi ukum daberru ènda mak mengadi-ngadi ia menanggoh nèhèngKu kessa nai soh Aku mi sènda.
42007046	Oda iminaki kono takalKu, tapi ukum daberru ènda enggo iminaki nèhèngKu dekket minak baungkus.
42007047	Èngèt mo! Kumarna bagi mbelgahna kelleng atèna, tandana enggo mo isasa dosana simbuè idi. Tapi kalak perdosa kètèk siniampuni, cituk ma ngo kelleng atèna."
42007048	Nai idokken Jesus mo taba daberru idi, "Enggo mo iampuni karina dosamu."
42007049	Kalak sidèban sirebbak kundul mangan dekket Jesus i merkosik mo samahsa, "Isè ngo kalak ènda, asa ndorok ia mengampuni dosa?"
42007050	Tapi nina Jesus mo taba daberru idi, "Kepercayaen midi ngo paluahken kono. Molih mo kono ibagasen damè!"
42008001	Oda pella sadikè dekkah nai, iagahi Jesus mo kuta dekket sosor-sosor merkuliling lako memagahken Sukuten Simerandal terrèngèt Dèbata pecèndekken Kerajaenna. Dekket sisinNa sisipuluh dua kalak rebbak dekketSa.
42008002	Bagi ma bak daberru-daberru sienggo ipemalum ibas sakitna nai dekket nisellapen sètan pè, imo si Maria simergerar Magdalena pè (pitu sètan ipellaus bana nai).
42008003	Si Johana sinibages si Kusa, pugabè istana si Herodes; si Susana, mbuè dèng tupèh daberru sidèban. Ikebbasi kalak i ngo karina mi sindalanen idi dekket riarna sendiri.
42008004	Dak merrohen ngo jelma idi i merbagè kuta nai mendahi Jesus. Enggo kessa mbuè kalohoon pulung, isukutken Jesus mo umpama taba kalak idi, nina mo,
42008005	"Lot mo sada kalak laus menabur bennih. Tikan menabur idi ia, lot mo dèba bennih idi ndabuh mi dalan, nai ideddohi dèba mo i janah ipangani manuk-manuk.
42008006	Dèba ndabuh mo i mi tanoh batu. Tikan turah dèng ngo bennih idi mènter males mo, kerna ngkerrah ngo tanohna.
42008007	Dèba ndabuh mi tanoh kopi-kopi, rebbak tubuh mo kopi-kopi idi dekket bennih i, gabè ipetcek kopi-kopi idi mo bennih siturah idi.
42008008	Tapi lot ma mo dèba ndabuh bennih i mi tanoh nggabur, turah janah ndeppur mbellen mo ia janah merbuahken serratus lempit." Iujungi Jesus mo sukutenna idi bagèen, "Kènè simendengkohkensa, radumi kènè mo i mendè-mendè!"
42008009	Nai ikusoi sisiin idi mo Jesus, kadè lapaten codiin idi.
42008010	Ialoi Jesus mo, "Ipergeddo Dèbata ngo asa pellin kenè kessa memettoh rusia kerajaenNa idi. Kernana i ngo asa taba sidèban isukutken idi merkitè codiin, asa mula pè merpenengen kalak i tapi oda merpendidah, tukasi pè merpemeggè kalak idi tapi oda merpendengkoh janah oda iarti."
42008011	"Bagèen ngo lapaten codiin ndai; Ia ukum bennih idi, imo kata Dèbata.
42008012	Bennih sindabuh mi dalan idi imo kalak simendengkoh kata i, tapi roh mo Sibolis irampasi mo berrita idi i pusuh perratèen kalak idi nai, gabè oda nèngè kalak idi percaya janah oda maluah.
42008013	Bennih sindabuh mi tanoh batu, imo kalak simendengkoh sukuten idi menter lolo ngo ia menjalo. Tapi oda ikeddarohken. Pellin sigejjap ngo kessa percaya ia. Ai roh kessa pengunjunen gabè oda nè hot kalak idi.
42008014	Bennih sindabuh mi tengah kopi-kopi, imo kalak simendengkoh sukuten idi, tapi olang-aling ngo kalak idi, ai sèkel kalohoon kalak i kaya janah mersennang-sennang i dunia èn. Idi nola mo menessak kalak idi gabè oda nè merbuahken selloh kalak idi.
42008015	Ukum bennih sindabuh mi tanoh nggabur idi, imo kalak simendengkoh sukuten idi janah mènter ipennep mendè ibagasen pennarihenna. Iulaken ngo mendè ibagasen mbingit, gabè merbuahken mbuè janah mendè."
42008016	"Oda lot kalak mengelakati pellita itungkupi nola dekket kendang, barang ibaing nola mi terruh peddemmen. Tapi mi babo perpelitaan i ngo ibakin asa karina kalak simbengket mi bages mengidah cuhayana.
42008017	Oda lot simboni mak gabè terridah janah oda lot sinirahasiaken mak ntarar nola janah terbettoh.
42008018	Kernana i peratè-atèken mo mendè sinidengkoh ndènè. Ai barang isè enggo lot bana, iberrèken nola ma ngo bana, tapi barang isè madèng lot bana, buaten ngo bana nai barang kadè sienggo lot bana idi kin."
42008019	Roh mo inang bak anggi Jesus mendahiSa, tapi oda terbakin kalak idi soh mendahi Jesus, kerna buèna jelma nterrem idi.
42008020	Nai lot mo sada kalak mendokken taba Jesus, "Guru, i ruar ngo bagèndari inang bak anggimu pè, naing pejumpa dekket kono."
42008021	Tapi nina Jesus mo taba kalak idi, "Kalak simendengkoh janah simengulaken kata Dèbata ingo inangku bak kaka-anggingKu."
42008022	Tikan i sada ari, mbangkit mo Jesus rebbak dekket sisinNa mi sada bungki, janah idokken taba sisinna, "Laus mo kita mi suberrang tao," nai mènter berkat mo kalak idi.
42008023	Sinderrang mengkayuh idi kalak i, terpeddem ngo Jesus. Sintempu roh mo angin sapa-sipu i tao i. Sumampak-sampak mo laè i masuk mi bungki janah lako bahaya mo kalak i karina.
42008024	Idapetken sisiin i mo Jesus janah idungoi, nina mo, "O Guru, Guru, mago mo kita!" Kèkè mo Jesus, isergangi mo angin bak tao situmuyu-tuyu idi. Nai mènter mènak mo angin bak tao i.
42008025	Idokken Jesus mo taba sisinNa, "Kasa buradan kènè? Idikè ngo kepercayaen ndènè?" Gabè mbiar janah kagum kalohoon mo kalak idi, nina mo samahsa, "Isè ngo ndia tuhu kalak ènda dekket ngo angin topan bak galombang ndorok iperèntah, janah tunduk ngo tabasa!"
42008026	Soh mo Jesus dekket sisinNa mi nagerri Gerasa i suberrang tao Galilea kan kebincaren.
42008027	Sampur kessa mo Jesus mi darat, idahi sada kalak daholi siniselluki tendi jahat ngo Ia. I kuta nai ngo kalak i. Enggo toko dekkahna oda nèngè uè ia meroles janah oda uè tading i bages. Dak merian ibas liang kuburen ngo ia.
42008028	Iidah kessa mo Jesus, mènter mersurak mo ia ninganna mersembah merkuraja i hadeppen Jesus janah nina mo, "O Jesus, Anak Dèbata Sintèmbul i! Merkadè kono roh mendahi aku? Kuèlèk-èlèk mo kono asa ulang isiksa kono aku!"
42008029	Idokken pè bagidi, kumarna enggo iusir Jesus ia bana nai. Mbuè ngo tendi jahat i menellukisa. Asa enggo pè irantè ia irettes ngo rantèna i janah iembah tendi jahat i mi kellongoon.
42008030	Ikuso Jesus mo ia, "Isè gerarmu?" "Ukum gerarku: Lègiun," nina mengaloi -- kerna mbuè ngo enggo tendi jahat i menellukisa.
42008031	Ièlèk-èlèk tendi jahat i mo Jesus, asa ulang iusir kalak idi mi Lembeng Kematèen.
42008032	Ndessing mi bekkas idi lot mo mbuè kalohoon babi, dak menggigi i pispis delleng ni sidi. Gabè i'lèkken tendi jahat i mo asa ipaduè nemmu kalak i memengketti babi idi. Nai ipaduè Jesus mo kalak idi misidi.
42008033	Karuar mo tendi jahat idi bai jelma idi nai janah ibengketti mo babi i, nai mènter mermangkaten mo babi idi i tebbing i nai mi tao gabè terneknek mo.
42008034	Iidah simermakan babi idi kessa mo simasa i, bulanting mo ia laus mi kuta, ibagahken mo simasa idi bai perkuta dekket mi sosor sikulilingna.
42008035	Merrohen mo kalak lako menengen simasa i. Idahi kalak i mo Jesus, gabè iidah kalak i mo enggo malum siniselluken tendi jahat idi kin kundul i gembar nèhè Jesus. Enggo mo merroles ia janah enggo merpikiren nterrang. Gabè buradan mo kalak idi karinana.
42008036	Isukutken sienggo mengidah simasa idi mo taba jelma siroh idi terrèngèt permalumna.
42008037	Karina pengisi Gerasa mengendik-endik Jesus asa itadingken bekkas idi, kerna mbiar kalohoon ngo kalak idi karina. Nai ibengketti Jesus mo bungki lako balik.
42008038	Ièlèk-èlèk niselluken tendi jahat idi mo Jesus, asa ipadiat ia mengèkut rebbak Jesus. Tapi ipasulak Jesus mo ia molih,
42008039	idokken Jesus mo mbangsa, "Molih mo kono mi sapomu janah sukutken mo barang kadè sienggo ibakin Tuhan i bamu." Nai laus mo ia, iagahi mo kuta i memagahken sienggo nibaing Jesus tabasa.
42008040	Balik kessa Jesus i suberrang tao i nai, lolo kalohoon mo jelma nterrem idi, ai ipèma-pèma ngo Ia.
42008041	Nai roh mo sada kalak pengendeng bages perguruun mergerar si Jairus. Isembah mo Jesus, janah ièlèk-èlèk asa roh mi bagesna.
42008042	Kerna mpiah kaloon ngo iakap berruna sisada i sienggo merrumur sipuluhdua tahun idi, ai enggo patè-patèen. Sinderrang merdalan Jesus mi bages si Jairus, dak sessak ngo jelma nterrem idi.
42008043	Lot mo isidi sada kalak daberru enggo sipuluhdua tahun dekkahna dak bubus. Enggo mbuè keroginna mertambar tapi laju oda malum.
42008044	Ibas tengah-tengah jelma nterrem idi nai mènter ijolmiti daberru idi mo Jesus i podi nai, ijamah mo punca jubah Jesus. Nai mènter mentadi mo iakap ia darohna bubus idi.
42008045	Ikuso Jesus mo jelma i, "Isè menjamah Aku?" Tapi isè poda lot mengaku, gabè nina si Petrus mo, "Guru, mbuè ngo jelma i kulilingmu, ai dak isessak kalak i ngo Kono!"
42008046	Idokken Jesus mo, "Tapi lot ngo menjamah Aku. Kubettoh ngo i, ai karuar ngo gegoh bangKu nai."
42008047	Satdar mo daberru idi, enggo terbettoh sinibaingna idi. Roh mo ia menggirgir, isembah mo Jesus. Ibagahken mo karinana, tah kadè sebabna asa ijamah ia Jesus, idengkoh jelma nterrem idi, janah barang bakunè permalumna sakitna i gejapkenna i.
42008048	Nai nina Jesus mo tabaSa, "Alè nangè, kepercayanmi ngo pemalumken kono. Njuah-njuah mo ko balik!"
42008049	Tikan mengerana dèng Jesus, soh mo sada kalak pasulaken i bages si Jairus nai. Idokken mo taba si Jairus, "Ulang pella lejai nèngè Guru i, ai enggo matè berrumu idi."
42008050	Idengkoh Jesus ngo nidokken pasulaken i, gabè nina mo mbang si Jairus, "Ulang kono ganggu, percaya mo ko, njuah mono iakap berrumu i."
42008051	Soh kessa mi bages si Jairus, isè poda ipadiat Jesus mbengket rebbakkensa laènken pellin si Petrus, si Johanes, si Jakobus dekket partua anak idi mo kessa.
42008052	Karina nisidi tangis ngo janah marsak kumarna permatè anak idi. Idokken Jesus mo, "Ulang kènè tangis, oda ngo matè anak ènda, pellin meddem ngo!"
42008053	Nai itertabai kalak idi mo Jesus, ai ibettoh kalak i ngo enggo matè berru idi.
42008054	Nai ijamah Jesus mo tangan anak idi, ninganna idokken, "Alè tatat, kèkè mo kono!"
42008055	Mènter roh mo kessah anak idi janah kèkè mo ia. Enggo kessa i, idokken Jesus mo asa iberrèken anak idi mangan.
42008056	Lengang kalohoon mo partua ni anak idi. Tapi igerai Jesus ngo kalak idi asa ulang ibagahken barang mendahi isè pè simasa idi.
42009001	Idilo Jesus mo pulung sisinNa sisipuluh dua kalak idi, iberrèken mo bai kalak i gegoh dekket kuasa lako mengusir sètan bak pemalumken sakit.
42009002	Nai ipasulak mo kalak i menukutken sukuten terrèngèt Kerajaen Dèbata bak pemalunken sakit.
42009003	"Ulang embah kè barang kadè mi perdalanen," nina Jesus taba kalak idi. "Ulang embah kènè tongket barang bagut-bagut bekkas cudekkah, barang togoh, barang riar barang pè pakkèen dua mpasang.
42009004	Barang i dikè kènè ijalo dèba, i bagesna i mo kènè lebbè mèma laus nola i kuta idi nai.
42009005	Janah barang i dikè kènè oda ijalo dèba, pispisken mo abu silekket i tapap nèhè ndènè i sinderrang lako menadingken kuta i kènè, mahan pertandaan pesèngètken kalak idi."
42009006	Berkat mo sisiin i lako menukutken Sukuten Simerandal i sada kuta nai mi kuta sidèban.
42009007	Nderrang idengkoh si Herodes Raja i Galilea, karina simasa i, gabè bingung mo ia. Kerna lot memagahken bana, "Enggo balik nggelluh si Johanes Perridiken!"
42009008	Lot ma sidèban magahken, enggo roh nola si Elias. Sidèban nola mendokken, enggo balik nggelluh sada kalak ibas nabi-nabi arnia.
42009009	Nina si Herodes mo, "Enggo ngo kudokken ipancong takal si Johanes, tapi isè ngo ndia tuhu kalak ènda? Enggo mbuè kudengkoh terrèngèt ia." Nai iusahaken si Herodes mo asa idah ia nemmu Jesus.
42009010	Balik kessa mo rasul-rasul idi, ibagahken kalak i mo mendahi Jesus karinana sienggo nibahan kalak idi. Nai iarahken Jesus mo kalak idi pellin laus mi sada kuta mergerar Betsaida.
42009011	Ibettoh sinterrem kessa mo i, gabè ièkutken mo Jesus. Ijalo Jesus ngo kalak idi janah iranaken mo bai kalak idi terrèngèt Kerajaen Dèbata janah ipemalum ngo kalak sisakiten.
42009012	Enggo kessa bon ari, roh mo sisiin sisipuluh dua i mendahi Jesus. Idokken kalak i mo, "Guru, pasulak mo jelma nterrem idi laus, asa ndorok itulusi panganna dekket permalamenna i kuta bak i sosor sindessingna isèn, ai melongo ngo bekkas ènda."
42009013	"Oda," nina Jesus taba kalak idi. "Berrè kènè mo mangan kalak idi." Ialoi sisiin idi mo Jesus, "Pellin lima roti dekket dua ikan ngo kessa lot bai nami. Oda lot nèngè laènkenna idi. Laèn mo mula kennah laus kami menokor pangaan lako bai karina jelma nterrem ènda?" (
42009014	Lot ngo kira-kira lima ribu kalak daholi i sidi). Nai idokken Jesus mo taba sisinNa, "Dokken kènè mo asa kundul kalak idi merturpuk-turpuk, lima-lima puluh kalak."
42009015	Ibakin sisiin idi mo bagè nidokken Jesus idi. Idokken mo kundul jelma nterrem idi.
42009016	Ibuat Jesus mo roti silima i dekket ikan sidua i, itarè mo mi dates ninganna idokken melias atè bai Dèbata. Ipenggelli mo roti i dekket ikan i ipemberrèken mo mendahi sisinNa asa ipembagi-bagiken taba jelma nterrem idi.
42009017	Mangan mo kalak idi karina bessur. Ipepulung sisiin i mo siso kerri ipangan jelma nterrem idi, dom sipuluhdua baka nai.
42009018	Tikan sada ari, nderrang pellin Jesus mersodip, roh mo sisinNa mendapetkenSa. Nai ikuso Jesus mo kalak idi, "Isè ngo Aku idokken sinterrem?"
42009019	Ialoi kalak idi mo, "Idokken dèba, si Johanes Perridiken ngo Guru i, tapi lot ma dèba mendokken si Elias. Nai lot ma dèba mendokken sada kalak ibas nabi-nabi arnia nai sienggo balik nggelluh."
42009020	"Nai pendokken ndènè, isè ngo Aku?" nina Jesus mengkusoi. Mènter ialoi si Petrus mo, "Kristus, Raja Sipaluah niperbagah-bagah Dèbata i ngo kono."
42009021	Nai ipernoi Jesus mo sisinna, asa ulang ibagah-bagahken i barang bai isè pè.
42009022	Nai ibagahken Jesus mo, "Kennah menggong simpersuk ngo Anak Jelma i janah itulak pengulu-pengulu bak imam-imam ekuten dekket guru-guru agama. Nai ibunuh mo, tapi balik nggelluh ngo ia i ari petelluken."
42009023	Enggo kessa i, idokken Jesus nola mo taba jelma nterrem idi, "Barang isè naing mengèkutken Aku, kennah ilupaken ngo dirina, nai kennah ipersan mo silangna gennep ari janah ièkutken mo Aku.
42009024	Barang isè menarihken nggelluhna, kemagoon nggelluhna situhu mo ia. Tapi barang isè kemagoon nggelluhna kumarnaken Aku, idi mo pegelluhkensa.
42009025	Kadè mo labana bai jelma mula pè gabè milikna suberri dunia èn, tapi ncèda janah mago nggelluhna?
42009026	Barang isè mèla mengindangken Aku janah mengkemèlaken peddahKu i hadeppen sidèban, Anak Jelma idi pè mèla ngo mengakuisa, roh kessa Ia luas ibagasen kemuliaanNa dekket kemuliaan Bapa bak kemuliaan malaèkat simbadia!
42009027	Perdatèken kènè mo sikudokken ènda: Lot ngo barang piga kalak nisènda èn oda sanga matè ia, kum mak lebbè idah ia ipecènder Dèbata Kerajaenna idi."
42009028	Kira ualuh ari enggo kessa iajarken Jesus sindai, iarahken mo si Petrus, si Johanes dekket si Jakobus mi babo sada delleng lako mersodip.
42009029	Sinderrang mersodip Jesus isidi, mènter mobah mo abèNa, pakkènNa pè oda kalih bagè mbulan merkillok.
42009030	Sintempu lot mo dua kalak mengeranai dekket Jesus, imo si Musa bak si Elias.
42009031	Mermulia kalohoon ngo kalak idi tengennen. Mengerranai ngo kalak idi dekket Jesus terrèngèt permatèNa i Jerusalem siso pella ndekkah nè.
42009032	Nderrang bagidi, terpeddem ngo si Petrus dekket denganna. Ndungo kessa kalak idi, idah kalak i mo kemuliaan Jesus merbindella, bagidi ma dekket denganna sidua kalak cènder idi.
42009033	Nai tikan naing itadingken sidua kalak i Jesus, mongkam mo si Petrus, "Sennangna i i sènda Guru! Kupekkadè mo isèn tellu sapo-sapo, sada baMu, sada bai si Musa, janah sada nai bai si Elias." (Idokken si Petrus pè bagidi, oda iantusi kadè nidokkenna idi.)
42009034	Sinderrang mengerana bagidi dèng si Petrus, taridah mo roh hembun menangkemmi si Petrus, si Johanes bak si Jakobus. Buradan mo kalak idi kumarna isangkemmi hembun idi.
42009035	Nai terdengkoh mo sora i hembun idi nai mendokken, "Èn ngo anakKu siKupilih i. Uèi kènè mo Ia!"
42009036	Enggo kessa bagi, pellin Jesus nai ngo kessa i sidi. Si Musa bak si Elias oda lot nèngè i sidi. Oda ibagahken sisiin idi simasa i barang taba isè pè.
42009037	Sibarembenkenna, mengencuah mo kalak idi i delleng idi nai, janah merrohen mo jelma nterrem mendahi Jesus.
42009038	Lot mo sada kalak daholi mersurak i tengah jelma nterrem idi nai, "Alè Guru, masèh mo atèmu, kuèlèk-èlèk mo kono asa tengngen mo lebbè anakku -- ai pellin sada i ngo kessa dukakku.
42009039	Mula isellapi tendi jahat kessa ia, mènter mendengkuk ngo ia, dagingna pè menter nggenggeng mo sampè merkupkup babahna. Soh mo mpiahna iakap, ai oda uè karuar tendi jahat i bana nai!
42009040	Enggo ngo nemmu kupido pengurupi bai sisinmi asa iusir tendi jahat i, tapi oda tellap kalak idi."
42009041	Ialoi Jesus mo, "Èo, kènè siso percaya mi Dèbata, sadikè dekkah nai aku rebbak dekket kènè janah sobar Aku midah kènè? Embahken mo dukakmu idi mi sènda!"
42009042	Nderrang merdalan anak idi mendahi Jesus, itulpasken tendi jahat idi ngo ia janah ipegenggeng mo daging anak idi. Tapi idokken Jesus mo tendi jahat idi ruar janah malum mo anak idi. Nai ipesakat Jesus mo anak i taba bapana.
42009043	Lengang mo karinana jelma nisidi mengidah bagi belgahna kuasa Dèbata. Tikan lengang dèng jelma nterrem idi mengidah karinana simasa nibakin Jesus i, idokken Jesus mo taba sisinNa,
42009044	"Èngèt kènè mo mendè siKudokken ènda: Ipesakat mo Anak Jelma idi taba kuasa jelma."
42009045	Tapi oda iarti sisiin idi nidokken Jesus idi. Ai mboni ngo idi ibaing bai kalak idi asa ulang iantusi barang kadè artina. Tapi oda pang kalak i mengkusoken taba Jesus.
42009046	Enggo kessa i tubuh mo persilisihen iantara sisiin Jesus, imo terrèngèt isè kalak idi simbelgahna.
42009047	Ibettoh Jesus mo pikiren kalak idi, idilo Jesus mo sada kalak anak-anak, janah ipecènder mi gembarNa.
42009048	Nai idokken Jesus mo taba kalak idi, "Barang isè menjalo anak-anak èn kumarnaken Aku, merlapaten ngo idi menjalo Aku. Janah barang isè menjalo Aku, menjalo simengutus Aku ngo Ia isidi. Ai barang isè sikètèkna bai ndènè nai, ia mo simbelgahna."
42009049	Nai idokken si Johanes mo, "O Guru, lot ngo kuidah kami kalak mengusir sètan merkitè gerarMu. Kugerra kami ngo ia asa ulang nèngè iterrusken bagidi, kerna oda ngo simengèkutken kita ia."
42009050	"Ulang gerra kènè ia," nina Jesus taba si Johanes bak sisinna sidèbanna i. "Barang isè oda mengalo kènè, dengngan ndènè mo ia."
42009051	Enggo kessa njolmit katikana Jesus lako mi sorga, mermaksud ngo Jesus laus mi Jerusalem.
42009052	Ipasulak mo dèba utusen perlebbè baNa nai. Berkat mo utusen i janah mbengket mi sada kuta i Samaria. Ihantari kalak idi ngo karina siperlu bai Jesus.
42009053	Tapi oda ijalo jelma ni kuta idi Jesus, kerna ntangkas ngo langkah Jesus laus mi Jerusalem.
42009054	Ibettoh dua kalak sisiin i kessa mo i, imo si Jakobus dekket si Johanes, idokken kalak idi mo, "Tuhan ipaduè Kono ngo asa kupengido kami roh api i langit nai asa kerri ilettup pengisi kuta èn?"
42009055	Itulihken Jesus mo mi podi, ilagai mo kalak idi.
42009056	Nai laus mo kalak idi terrus mi laèn kuta.
42009057	Tikan menerusken perdalanenna Jesus rebbak dekket sisinNa, lot mo mendokken taba Jesus, "Guru, naing kuèkutken ngo Kono barang dempak dikè Kono laus!"
42009058	Ialoi Jesus mo, "Merliang ngo serrigala, merrasar ngo ukum manuk-manuk, tapi ukum Anak Jelma, oda lot bekkasna meddem."
42009059	Nai idokken Jesus mo taba sada kalak sidèbanna, "Èkutken mo Aku." Tapi ialoi ia mo Jesus, "Guru, paduè mo balik aku lebbè mengkubur bapangku."
42009060	Ialoi Jesus mo ia, "Belli mo simatè i mengkuburken simatèna. Tapi ukum kono, bagahken mo Sukuten terrèngèt enggo ipecèndek Kerajaen Dèbata."
42009061	Lot ma mo sidèban mendokken, "Guru, uè ngo aku mengèkutken Kono, tapi paduè mo aku lebbè balik memagahken taba kadè-kadèngku."
42009062	Nai idokken Jesus mo mbangsa, "Barang isè kalak sienggo mencèkèp pangkur lako mengula, keppè dak itengen mi podi, oda terpakkè Dèbata kalak sibagdi i Kerajanna."
42010001	Enggo kessa i, ipilih Jesus mo pitu puluh kalak sisiin. Ipasulak mo kalak idi dua kalak sindalanen, joloon laus merdalan lako mengagahi kuta bak bekkas sinaing dahinNa.
42010002	"Enggo mbuè kalohoon peraniin," nina Jesus taba kalak idi, "tapi cituk ngo ukum simerrani. Jadi pido kènè mo bai sidasa perraniin i nai asa ipasulak lako merrani.
42010003	Asa, berkat mo kènè bagèndari, Kupasulak ngo kènè bagè biri-biri mi tengah-tengah biahat.
42010004	Ulang pella embah kènè tagan-tagan barang bagut-bagut barang pè cipatu. Ulang mo pella tendo kè i tengah ndalan lako merrèken salam barang taba isè pè.
42010005	Mula ibengketti kènè sada bages, mènter dokken kènè mo: 'Damè mo mi pengisi bages ènda.'
42010006	Mula lemmo atè perbages idi damè, selloh ngo salam ndènè idi bana. Tapi ukum oda lemmo atèna damè idi, jalo kènè mo balik salam ndènè idi.
42010007	Iani kènè mo sada bages, janah jalo kènè mo barang kadè ikebbasi bai ndènè i sidi, ai patut ngo menjalo upah kalak simahan bahaan. Ulang pella pindah-pindah kènè i sada bages nai mi bages sisada.
42010008	Mula soh kènè mi sada kuta janah ijalo ngo kènè mendè i sidi, pangan kènè mo nihidangkenna i sidi.
42010009	Pemalum kènè mo simersakit nisidi janah dokken kènè mo taba jelma nisidi: Oda ndekkah nèngè, ipecèndek Dèbata mo Kerajanna i tengah-tengah ndènè.
42010010	Tapi mula ibengketti kènè sada kuta, janah oda ijalo kènè i sidi. Laus mo kènè mi dalan mbellen ni kuta idi janah dokken kènè mo:
42010011	'Abu silekket ni tapap-tapap nèhè nami pè kupispisken kami ngo mahan pernèngèten bai ndènè. Tapi èngèt kènè mo, oda ndekkah nèngè roh mo Kerajaen Dèbata i tengah-tengah ndènè!'
42010012	Èngèt mo, mula roh ari kiamat, masèhen ngo atè Dèbata midah kuta Sodom, ulang pada midah kuta idi!"
42010013	"Merjaya mo kono Korazim dekket kono alè Betsaida! Ukum i kuta Tirus dekket Sidon kin ibakin tanda kellengangen sinibakin i tengah-tengahna idi, enggo mo nemmu peselsel kalak nisidi janah mertobat!
42010014	Lotiin mo pengisi Sidon dekket Tirus terrolih masèh atè i ari kiamat, ulang pada kènè.
42010015	Bang kènè pè alè Kapernaum; idokdok kènè ngo ipedates kènè soh mi langit? Oda, tapi ibuang mo kènè mi narakka!"
42010016	Nai nina Jesus mo taba sisinNa, "Barang isè menguèi rana ndènè simenguèi Aku mo i. Barang isè menonja kènè, simenonja Aku mo i. Janah barang isè menonja Aku, simengutus Aku ngo nitonjana isidi."
42010017	Balik mo sisiin sipitu puluh kalak idi ibagasen sampang atè. "Tuhan" nina kalak idi. "Tunduk ngo karinana dekket sètan pè kubakin kami mengasangken gerarMu!"
42010018	Ialoi Jesus mo, "Kuidah ngo ndabuh i langit nai Sètan i bagè pellian.
42010019	Èngèt kènè mo, enggo Kuberrèken kuasa bai ndènè mendeddoh nipè dekket bik, bak kuasa lako mennaluken karinana musuh. Janah kadè poda ndorok mencilakai kènè.
42010020	Tapi ulang pella lolo ukur ndènè kumarna karina tendi jahat i tunduk bai ndènè. Tapi lolo mo kènè, kerna enggo isuratken gerar ndènè i sorga."
42010021	Nderrangna i ma, mersampang atè mo Jesus ibagasen Tendi Perbadia. Idokken Jesus mo, "Ialè Pa, Tuhan ni karina langit dekket tanoh èn! Kudokken melias atè baMu, kerna nirusiakenmu taba kalak simpantas niasè dekket simbages nahu, ipeterar Kono ngo taba kalak sikurang nahu. Ibaing kono ngo karinana i alè Pa, ibas lemmomu nai."
42010022	"Karina enggo ipesakat BapangKu bangKu. Keppè isè ma poda menandai Aku, laènken Bapa i. Janah oda lot menandai Bapa laènken Anak i, kalak nipetandaken Anak i taba Bapa mo kessa."
42010023	Nai itulihken Jesus mo sisinNa, idokken mo pellin bai kalak idi, "Sayurntua mo kènè kumarna niidah ndènè i bagèndari.
42010024	Èngèt kènè mo: Mbuè kalohon ngo nabi dekket raja pè sèkel naing mengidah bagè niidah ndènè i, tapi oda terbaing kalak i mengidah idi. Sèkel kalohon ngo kalak idi mendengkoh bagè sinidengkoh ndènè i, tapi oda terbaing kalak i mendengkohsa."
42010025	Tikan sidari, roh mo cènder sada kalak guru agama lako mengunjuni Jesus, ikusoken mo, "O Guru, kadè ngo sibakinenku asa dapet aku kenggelluhen siamman sumendah idi?"
42010026	Ialoi Jesus mo ia, "Kadè sitersurat ibas Bibèl? Nai bakunè ngo pana pengantusimu terrèngèt idi?"
42010027	Ialoi simettoh patiin idi mo, "Kennah kekellengenmu ngo Tuhan Dèbatamu ibas nasa pusuh peratèenmu, dekket i nasa kessahmu, dekket nasa gegohmu, dekket nasa atè-atèmu, janah kekellengenmu ngo denganmu jelma tosè bagè dirimu."
42010028	"Tuhu ngo pengaloimu i," nina Jesus tabasa, "Baing mo bagidi asa nggelluh kono."
42010029	Tapi naing mo ipènterri guru-guru agama i dirina, ikuso mo, "Isè ngo dengan jelma idi?"
42010030	Ialoi Jesus mo, "Lot mo sada kalak daholi mengencuah i Jerusalem nai mi Jeriko. I tengah ndalan isamun pennamun mo ia. Ipupus mo nasa hartana, janah ipekpekki pella naing-naing matè ia, nai itadingken mo ia bagidi ugahen.
42010031	Nai lot mo tupung memellus sada kalak imam arap i. Iidah imam i ngo nemmu ia, tapi iimbilken mo merdalan janah iterrusken perdalanenna.
42010032	Enggo kessa i, mentas ma mo arap idi sada kalak marga Lewi, iidah ma mo nisamun ndèba i gampar. Ilausken ma mo arap dalan sidèban.
42010033	Tapi lot mo sada kalak Samaria mentas arap i, iidah kessa sitersamun i masèh mo atèna.
42010034	Idapetken mo sitersamun idi, idaisken mo minak dekket anggur mi ugahna, ibaluti mo ugahna i. Idokong mo mi babo kudana janah iembah mo mi permalamen, ikebbaru mo ia isidi.
42010035	Sibarembenkenna ibuat mo dua kèpèng pirak, iberrèken mo taba sidasa bages permalamen idi ninganna idokken, 'Kebbaru mo ia,' nina. 'Mulak kessa aku sikalèn mi sènda, kugarar pè karina kerogiin misidi.' "
42010036	Nai nina Jesus mo mengujungi sukutenna i, "Siapaina ngo dok atèmu kalak i sitellu ndai gabè dengan jelma bai sitersamun idi?"
42010037	Ialoi guru agama idi mo, "Kalak simermasèh atè tabasa idi ngo!" "Mula bagi, laus mo kono mengulaken bagidi!" nina Jesus mbangsa.
42010038	Sinderrang i perdalanen Jesus dekket sisinNa, soh mo kalak i mi sada kuta. Lot mo i kuta i sada kalak daberru mergerar si Marta menjalo kalak i mi bagesna.
42010039	Anggi si Marta imo si Maria. Ukum si Maria dak kundul ngo mendengkohken peddah Jesus.
42010040	Tapi ukum si Marta, dak merkebbas ngo iperluken. Nai idapetken si Marta mo Jesus janah idokken mbangsa, "Tuhan, tengen mo anggingku ènda, ibelli ngo pellin aku merkebbas. Dokken mo asa iurupi aku!"
42010041	Idokken Jesus mo, "O alè Marta, kasa pella bagidi pengkebasimu,
42010042	sada ngo siperluna! Ipilih si Maria ngo simendèna, oda buaten idi bana nai."
42011001	Tikan sikali mersodip mo Jesus i sada bekkas. Pul kessa ia mersodip idi idokken sada kalak sisinNa mo tabasa, "Tuhan, ajari mo kami mersodip, bagè si Johanes iajari ngo sisinna mersodip."
42011002	Nai idokken Jesus mo taba kalak idi, "Mula mersodip kènè, bagèen mo sodip ndènè: 'Ialè Bapa, Pellin sada Ko ngo Dèbata Katerra pè isembah janah ipesangap mo Ko.
42011003	Berrèken mo bai nami sipat ari pangaan siperlu bai nami.
42011004	Ampuni mo dosa-dosa nami, kerna kami pè kuampuni kami ngo gennep jelma simerdosa dempak kami. Janah ulang belli mago kepercayaen nami, tikan roh pengojiin bai nami.' "
42011005	Enggo kessa i, idokken Jesus mo taba sisinNa, "Umpamana laus kènè tengah mberngin mi bages supan ndènè, nai idokken kènè tabasa, 'Oè, pejual aku lebbè giam tellu rotimi,
42011006	kerna rimbaru roh supan-supanku i perdalanen nai, janah enggo i sapongku ia bagèndari, ai oda lot pangaan naing berrènken bana!'
42011007	Mula tah idokken supan-supanmu idi taba kono, 'Ulang dak susahi aku, enggo tergerruk pèntu janah ma pè enggo meddem kami karinana. Oda terbakin aku kèkè lako memerrèken barang kadè bamu.' "
42011008	"Bakunè mo mula bagi?" nina Jesus nola ma. "Tukasi pè oda kèkè ia, janah oda uè merrèken barang kadè pè bamu, tapi kumarna supan-supanmu ngo ia janah mula dak ipido kono pukpuk, kennah ngo kèkè ia janah iberrèken bamu niperlukenmu idi.
42011009	Asa, èngèt kènè mo! Mula ipido kènè, iberrèken ngo bai ndènè; tulusi kènè mo, dapet kènè ngo i, tuktuki kènè mo, ibuka ngo pèntu bai ndènè.
42011010	Kerna menjalo ngo nasa simengido, kennaan ngo kalak simennulusi janah ibuka ngo pèntu bai kalak simenuktuki.
42011011	Isè mo partua merrèken nipè taba dukakna ukum ikan ngo ipido?
42011012	Barang tah bik iberrèken, mula tinaruh ngo ipido?
42011013	Tukasi pè jahat kalohon kènè, ibettoh kènè ngo merrèken simendè taba dukak ndènè, makinsa nola mo Bapa ni sorga idi. Tentu iberrèken ngo tendiNa taba kalak simengido tabaSa!"
42011014	Tikan sikali iusir Jesus mo tendi jahat memmakin pekkak, karuar arap nisellapenna nai. Kessa karuar tendi jahat idi, mènter mengerranai mo nisellapenna idi. Lengang mo karinana jelma simengidahsa,
42011015	tapi dèba mendokken, "Ndorok pè iusir tendi jahat idi, kumarna iberrèken Beelzebul ekuten tendi jahat i ngo kuasa bana."
42011016	Lot ma mo dèba lako mengenggep Jesus. Ipido kalak i mo asa ibaing Jesus sada tanda kellengangen roh i sorga nai.
42011017	Tapi ibettoh Jesus ngo pikiren kalak idi, nai nina mo, "Sada kerajaen, mula masa perselisihen ibagasenna, oda nèngè ndekkah mertahan kerajaen idi, bagi ma ngo mula kalak simpangaan dakdak merrubati samahsa, lako sursar mo idi.
42011018	Bagi ma ngo ibas kerajaen Sibolis, mula merselisih sada pulungen mi pulungen sidèbanna, sursar mo kerajaenna idi. Idokken kènè nola Aku mengusir tendi jahat merkitè kuasa Beelzebul.
42011019	Mula bagidi ngo, merkitè kuasa isè ngo pemparen ndènè mengusir sètan idi? Nai, pemparen ndènè i nola ngo menghukum kènè!
42011020	Ukum Aku, kuusir pè tendi jahat idi, mengasangken Dèbata ngo, oda mengasangken Beelzebul. Janah i mo buktina enggo roh Kerajaen Dèbata mi tengah-tengah ndènè.
42011021	Mula ijaga sada kalak simergegoh janah mersinjata bagesna, sellamat mo karina hartana.
42011022	Tapi mula roh mergegohen asa ia lako mengkubusa, talu ngo ia. Karina sinjatana irampasi janah hartana pè itaban janah ibagi-bagiken.
42011023	Kalak siso kan Aku, alongKu mo ia, janah kalak siso uè mengurupi Aku situhunna mencèdai ulanKu ngo i."
42011024	"Mula tendi jahat enggo karuar bai jelma nai, laus mo ia mengagahi bekkas-bekkas ngkerrah lako mennulusi bekkas mentadi, tapi oda jupasa. Kernana i nina mo ibas atèna, 'Balik mo aku mi bages sienggo kutadingken idi kin!'
42011025	Soh kessa ia misidi, idapet mo enggo mbersih janah merratur bages idi.
42011026	Nai idiloi mo pitu nai tendi jahat, jahaten bana nai. Nai rebbak roh mo kalak idi, gabè merrian ibagasen jelma idi, nai gabè merrohaan mo pengelako jelma i ujungna, mertimbangken i mulana idi."
42011027	Enggo kessa idokken Jesus karinana idi, mongkam mo sada kalak daberru ibas jelma nterrem idi nai, nina mo taba Jesus, "Sayurntua ngo daberru simenubuhken janah sipesusuken kono!"
42011028	Tapi ialoi Jesus mo, "Oda ngo bagi. Kalak simendengkoh kata Dèbata janah mengulaken i ngono sayurntua!"
42011029	Sinderrang irengemmi jelma nterrem idi Jesus, iterrusken Jesus ngo mengerraNa nina mo, "Jahat ngo jelma sisincundut ènda. Ipido kalak i ngo naing iidah tanda kelengangen. Tapi sada poda pacidahen tanda kellengangen idi bana, laènken tanda kellengangen Nabi Jona.
42011030	Bagè Nabi Jona gabè kellengangen Bai Jelma sincundut ènda.
42011031	I ari podi, tikan ihukum Dèbata dunia ènda, cènder ngo Raja Daberru i Selatan nai gabè saksi terrèngèt kesalahen jelma sincundut ènda kerna pellin naing mendengkoh peddah si Salomo simpantasniasè janah bijak idi sambing. Igongken Raja Daberru idi ngo merdalan ndaoh i punca tanoh èn nai. Èngèt kènè mo! Belgahen ngo nisènda bagèndari ulang pada si Salomo!
42011032	Tikan ihukum Dèbata luas dunia ènda, cènder mo pengisi Niniwe gabè saksi terrèngèt kesalahen ndènè, kerna mobah ngo kalak idi ibas dosa-dosana nai tikan idengkoh kalak idi sukuten bai Dèbata nai sinipesoh si Jona. Èngèt mo! Lebbihen dari pada si Jona ngo kalak nisènda èn!"
42011033	"Oda lot kalak memaing lampu nilakatenna mi tongkarang barang menungkupi dekket kendang. Tapi mi perpelitaan ngo ibakin lampu i, asa iidah dèba cuhayana.
42011034	Pellita daging ngo ukum mata. Mula njenger penengenmu, ncihur mo pengakap dagingmu. Tapi ukum ramben ngo penengenmu, gellap bulita mo karina dagingmu.
42011035	Kernana idi mermanat mo kènè, asa ulang gabè mèntep kecihuren sienggo lot bai ndènè i.
42011036	Mula karina dagingmu ibendangi cuhaya, nterrang janah ncihur mo karina badanmu tosè nibendangen lampu idi."
42011037	Enggo kessa pul Jesus mengajari, itenggo sada kalak Parisè mo Jesus mi sapona mangan. Nai laus mo Jesus misidi.
42011038	Lengang ngo Parisè mengidah Jesus lako mangan i oda pella merborih.
42011039	Kernana idi idokken Jesus mo tabasa, "Kecemmalen ndènè Parisè ngo memorih mangkuk dekket piring pellin mbersih perluarna sambing, tapi kum ibagasen dirimu sendiri dom akkal-akkal dekket kejahaten.
42011040	Èo, kènè sikurang ukur, otang Dèbata ngo memaingken bagian perluarna idi dekket bagian perbagasen?
42011041	Silot ibagasen mangkuk dekket piring ndènè idi, imo nemmu kennah iberrè kènè bai kalak sincor. Merkitè bagidi gabè mpanting mo kènè.
42011042	Merjaya mo kènè alè kalak Parisè! Nasa hasil suan-suanen ngo ipersipuluh kènè bai Dèbata, tapi iparduliken kènè poda kebennaren dekket kelleng atè taba Dèbata. Padahal kennah idi ngo ulanken ndènè ninganna mengulaken sidèbanna.
42011043	Merjaya mo kèè alè kalak Parisè. Ipilih kènè ngo kundulen lebbè-lebbè ibages perguruun, janah ikelloloken kènè ngo asa ipesangap dèba kènè i onan.
42011044	Merjaya mo kènè! Kènè mo tosè bagè kuburen siso lot mertanda, ideddoh dèba pè oda terrasa."
42011045	Nai nina sada kalak guru agama mo taba Jesus, "O Guru, merkitè katamu i enggo ihina Kono dekket kami."
42011046	Ialoi Jesus mo, "Merjaya ma ngo bak kènè guru-guru agama pè. Ipido kènè ngo simahal ulanken dekket memaing hatoren-hatoren mbotong keppe kènè sendiri oda uè mengurupi lako mengulaken.
42011047	Merjaya mo kènè! Ipekkadè kènè ngo mendè kuburen nabi-nabi sinibunuh empung ndènè.
42011048	Merkitè bagidi ikesampangken kènè ngo pemmahan empung ndènè i. Ai kalak i ngo memmunuh nabi-nabi, nai kènè mo memahan tugu i babona.
42011049	Kumarna i ngo asa idokken Dèbata, 'Kupasulak ngo nabi-nabi dekket rasul; mendahi kalak idi, gabè idersa janah ibunuh kalak idi ngo!'
42011050	Jadi gabè mersimpetta mo daroh nabi-nabi sinibunuh idi kessa nai tembem dunia èn taba jelma sisincundut ènda.
42011051	Mungkah terbunuh si Abel soh mi terbunuh nola si Zakharia i kellang-kellang kuburen dekket bilik simbadia Bages Dèbata. Percaya mo kènè, karinana idi sisincundut ènda mo gemongken.
42011052	Merjaya mo kènè guru-guru agama. Bai ndènè ngo anak konci perbinettohen tapi kènè sendiri oda uè mbengket mi bagasen lako mengayaki perbinettohen idi. Keppè ihalang-halangi kè ngo kalak sinaing mbengket mi bagessen!"
42011053	Itadingken Jesus kessa bekkas idi, mulai mo guru-guru agama dekket Parisè i mellaga janah mengalo Jesus. Nai ienggep kalak i mo Ia merkitè-kitè kuso-kuso,
42011054	asa ndorok kalak i menangkupsa merkitè rana niruapkenNa.
42012001	Merribu-ribu kalak jelma mersessak-sessak, sanga dèba mersideddohen nèhè. Tikanna rengem i jelma nterrem i, idokken Jesus mo taba sisinNa, "Mermanat mo kènè midah Parisè, artiNa, imo terrèngèt pengelako perbuah ringadar.
42012002	Barang kadè itutup-tutupi kennah taridah, janah barang kadè irusiaken kennah terbettoh.
42012003	Barang kadè iranaken kènè tikan berngin, kennah terdengkoh tikan mahar, janah barang kadè ikosikken kènè mi pènggel jelma i bilik, kennah isurakken i bubung sapo nai."
42012004	"Èngèt kènè mo alè supan-supanKu! Ulang mo kebbiari kènè sindorok memmunuh daging, ai laènkenna idi oda ndorok nèngè terbaingsa.
42012005	Selloh mo Kutuduhken bamu isè sipatut kebbiaren ndènè. Kebbiari kènè mo Dèbata! Kerna enggo kessa ibunuh, merkuasa dèng ngo Ia membuang mi narakka! Èngèt kènè mo, Ia mo kennah sikebbiaren ndènè!
42012006	Otang idèa dèba ngo nina lima perrik dua sèn? Tapi tukasi pè bagi, sada perrik pè oda nung ilupaken Dèbata.
42012007	Salangken buk ni takal ndènè idi enggo ibilang Dèbata karinana, kernana idi, ulang kènè mbiar; ai mahargaan dèng ngo kènè asa perrik!"
42012008	"Èngèt kènè mo selloh: Barang isè mengaku sisinKu ia nina i lebbè sinterrem, ia pè iakkui Anak Jelma ma mo i hadeppen malaèkat Dèbata.
42012009	Tapi barang isè oda mengakui Aku i hadeppen sinterrem janah oda menandai Aku, ia pè oda ma mo iakkui Anak Jelma i hadeppen malaèkat Dèbata.
42012010	Barang isè mendokken rana mengalo Anak Jelma, ndorok dèng ngo iampuni; tapi barang isè medokken ranana mengalo Tendi Perbadia, oda nèngè terampuni ia.
42012011	Mula iembah dèba kènè mi bages perguruun lako iadili i hadeppen pemerèntah barang perkuasa, ulang pella kelsohen kènè terrèngèt membèla diri ndènè bak barang kadè sidokkenen ndènè.
42012012	Ai barang kadè naing kennah dokonen ndènè, mènter iajarken Tendi Perbadia ngo bai ndènè i tikkina."
42012013	Nai lot mo sada kalak ibas jelma nterrem idi nai mendokken taba Jesus, "O Guru, dokken mo taba denganku sibeltek asa kubagi kami harta tading-tadingen bapa nami."
42012014	Ialoi Jesus mo, "Isè ngo pebangkitken Aku gabè penimbang barang pembagi harta tading-tadingen ndènè sidua?"
42012015	Janah idokken Jesus mo taba karina nisidi, "Mermanat mo kènè janah jaga kènè mo diri ndènè asa ulang gabè jelma nahaka kènè. Tukasi pè mbuè harta, oda ngo harta i ukuren nggelluhna."
42012016	Nai iranaken Jesus mo bai kalak i umpama èn, "Lot mo sada kalak sibèak. Mbellang ngo tanohna janah nggabur, nai mbuè kalohon mo hasilna.
42012017	Mersura-sura mo sibèak i, 'Bakunè mo ndia kubaing bagèndari. Oda cukup nèngè bekkas memennep karina hasil tanohku idi.'
42012018	Nai mersura-sura nola mo ia, janah nina ibas ukurna, 'O lot keppè akkal, kurontas mo keppè langgihku i, asa kubahan nola terbelgahen, asa isidi mo kupennep hasil tanohku bak karinana hartangku idi.
42012019	Nai kudokken mo mi diringku, Mersennang-sennang mo kono, ai enggo mbuè hartamu janah oda nèngè kerri barang piga-piga tahun. Ulang pella kelsohen nèngè kono! Mangan mènum mo kono, asa sennang nggelluhmu!'
42012020	Tapi idokken Dèbata mo tabasa, 'Èo, kono alè moto! Berngin èn mo kubuat kessahmu! Gabè milik isè nola mo hartamu sienggo nipennepmu idi?'
42012021	Bagidi mo ujungna kalak sipepulungken harta mi dirina, mula oda ia merharta i hadeppen Dèbata."
42012022	Nai idokken Jesus mo taba sisinNa, "Kumarna bagi ngo asa Kudokken bai ndènè, ulang kelsohen kènè i nggelluh ndènè mendok, 'Kadè mo pangaan nami, kadè oles nami.'
42012023	Ai perluun ngo nggelluh asa pangaan, janah perluun ngo daging asa perrolessen.
42012024	Perdatèn kènè mo manuk-manuk kak i! Oda ngo mardang kalak i, oda merrani, oda ma lot kebben barang langgihna, tapi dak ipehèdu-hèdu Dèbata ngo kalak idi. Lebbih mahargaan dèng ngo kènè asa manuk-manuk!
42012025	Isè mo kènè ndorok menambahi umurna giam siasta merkitèken kelsohen?
42012026	Mula bagidi mo citukna keppè oda terbahanken kènè, kasa mo pella ikelsohken kènè sidèban?
42012027	Perdatèn kènè mo bunga pancur simertubuhen i juma-juma idi: oda nung mengula ia, janah oda nung mertennun. Kudokken mo bai ndènè, salangken si Salomo sendiri tikan kebungaren kerajanna, oda nung memakkè bagè mendèna bunga-bunga idi.
42012028	Mula bagidi mo keppè bunga-bunga i mendèna ipejèngkar Dèbata ari èn, tupa baremben nola enggo iporoni, makinsa nola mo kènè alè sikurang percaya!
42012029	Kerna nai, ulang mo kelsohen kènè kumarna pangaan mada lot barang pè ènumen ndènè.
42012030	Kalak siso menandai Dèbata ngo mengkelsohken janah menarihken sibagidi. Ai ibettoh Bapa ndènè ni sorga idi ngo siperlu bai ndènè.
42012031	Tapi kennah lebbèen mo tulusi kènè Kerajaen Dèbata, nai iberrèken mo bai ndènè sidèbanna idi."
42012032	"Ulang kènè mbiar alè pulungen sicituk! Ai lemmo ngo atè Dèbata merrèken pasu-pasu bak PemerèntahenNa.
42012033	Dèaken mo karina ugasenmu, nai berrèken mo karina tokorna bai kalak sincor. Pellias mo bamu dompèt merandal siso nggèut ncèda, tulusi kènè mo harta Sorga siso uè mumuk, siso terjolmiten kalak penangko janah oda terpangan ngitngit.
42012034	Ai barang idikè hartamu, misidi ngo dakdak ukurmu."
42012035	"Tetap mo kènè merjaga-jaga. Kennah tetap mo memmes pakèen ndènè janah lakat lampu ndènè,
42012036	tosè bagè naposo tikan memèma-mèma indukna balik merbayo. Mula roh kessa molih indukna idi janah ituktuk pèntu, enggo memèma ia lako memuka pèntu.
42012037	Soh mo labana naposo mula idapet indukna ia tetap memèma. Èngèt kènè mo: Dokonen indukna i mo tabasa asa kundul naposo i, janah indukna i mengkebasi bana.
42012038	Soh mo labana naposo mula idapet indukna ia dak tong mèma, tukasi pè roh tengah mberngin barang lebbih isidi nai.
42012039	Èngèt mo èn! Mula ibettoh sidasa bages idi ndigan roh penangko, tentu ndungo ngo ia merjaga-jaga asa ulang mbengket penangko idi mi sapona.
42012040	Kerna kènè pè, kennah ngo dak kebbas mèma, ai roh mo Anak Jelma ibas ketika siso pengharapen ndènè."
42012041	Nai gabè idokken si Petrus mo, "Tuhan, bai nami ngo idokken Kono codiin ndai barang tah dekket ngo taba karina kalak?"
42012042	Ialoi Jesus mo, "Isè ngo naposo siburju idi? Imo nipebangkit indukna gabè ekuten janah memerrè bekkel taba naposo sidèban, tupung tikki sienggo itentuken kin.
42012043	Sayurntua mo naposo simengulaken bagidi idapet indukna tikan roh ia.
42012044	Percaya mo kènè: Ai gabè ipesakat indukna i mo karina hartana ijamoti naposona idi.
42012045	Tapi mula nina naposo i ibas atèna, ah, ndekkah dèng ngo tupèh asa balik indukku; nai ibet-betti mo naposo anak laki dekket daberru, ninganna mangan mènum mo ia janah mabuk-mabuk,
42012046	nai, roh mo indukna ibas siso nibettohna, kenna kata mo ia janah itellohi indukna, nai ibakin mo naposo i rebbakken dekket kalak siso menguèi Dèbata.
42012047	Asa, naposo simemettoh nipergeddo indukna, keppè oda iulaken, gabè makap tangan mo naposo i ibakin indukna.
42012048	Tapi naposo simemettoh nipergeddo indukna, nai iulaken sipincangen; aturen makap-tangan kin pè ia, gabè hanjar ngo ipesèngèt indukna ia. Ai mbuè ngo itunggu bai kalak sienggo mbuè menjalo. Janah kalak sienggo kettoken ibas simbuè, mbuè ma ngo tungguun bana nai."
42012049	"Roh Aku mi tanoh èn lako merembah api asa kemessengen tanoh ènda. Mendè kalohon ngo mula enggo merjollah-jollah api idi!
42012050	Tapi lot dèng sitahanen mpersah sinaing kennah Kubellus. Janah bulisah ngo Aku, mula makdèng saut idi.
42012051	Tah idok kènè ngo roh Aku mi tanoh èn lako merembah damè? Kudokken mo bai ndènè, oda ngo merembahken damè, tapi merembah perraloon ngo.
42012052	Mulai bagèndari nai, masa mo perraloon i tengah-tengah lima kalak sidasa bages, imo tellu kalak mengalo dua, barang dua mengalo tellu kalak.
42012053	Bapana mengalo anakna, janah anakna mengalo bapana. Inangna mengalo berruna, berruna mengalo inangna. Simatuana berru mengalu purmaènna, janah permaènna mengalo simatuana berru."
42012054	Idokken Jesus nola mo taba jelma nterrem i, "Mula iidah kènè hembun naik mi dates i kesunduten, mènter idokken kènè ngo, 'naing roh mo udan.' Janah tuhu ngo roh udan.
42012055	Mula iakapken kènè menempul angin i selatan nai (Mula idah kènè mbara langit tikan ciboon), mènter idokken kènè mo, 'Leggo mo ari.' Janah tuhu ngo leggo!
42012056	Ibettoh kènè ngo tanda-tanda ni langit idi bak i tanoh ènda. Kasa oda ibettoh kènè tanda-tanda jaman bagèndari?"
42012057	"Kasa oda ibettoh kènè bakunè sibennar?
42012058	Mula lot kalak mengaduken kènè mi hakim, merusaha mo kènè merdamè dekketsa nderrang i tengah ndalan dèng. Kum oda bagi, iembah mo kènè mi hakim, janah ipesakat hakim mo kènè mi polisi, nai gabè ikurungken polisi nola mo kènè.
42012059	Kudokken mo bai ndènè, oda karuar kènè i sidi nai, mula mak lebbè selangsaè utang ndènè idi karinana."
42013001	Tikanna i, roh mo kalak memagahken mendahi Jesus terrèngèt kalak Galilea sinibunuh si Latus, nderrang memèlè Dèbata kalak idi.
42013002	Mendengkoh berrita idi, idokken Jesus mo, "Idokdok kènè ngo merdosaan sinibunuh idi ulang pada kalak Galilea sidèbanna?
42013003	O Oda! Tapi èngèt kènè mo, mula oda mertobat kènè ibas dosa-dosa ndènè nai bagè kalak i, matè ngo kènè karina.
42013004	Bagi ma ngo sisipuluh dua kalak matè itinggang palas-palas i gembar Siloam? Idokdok kènè ngo belgahen dosana ulang pada kalak simerrian i Jerusalem?
42013005	Oda ngo, tapi èngèt kènè mo, mula oda mertobat kènè, matè ma ngo kènè bagè kalak idi."
42013006	Enggo kessa i, isukutken Jesus mo codiin taba kalak idi: "Lot mo kayu ara ibas pekken sada kalak. Idahi sidasa i mo kayuara i menulusi buahna, tapi singkabuah poda jumpasa.
42013007	Nai idokken mo taba tukang pekken, 'Tengen mo enggo tellu tahun dekkahna dakdak roh aku misènda naing memmuat buah kayuara idi, tapi singkabuah poda lot. Kernana i, tabah kènè mo batangna idi. Man kadè mo i pegelluhen mula sia-sia sambing ngo!'
42013008	Tapi ialoi tukang pekken idi mo, 'Tuan, belli mo lebbè nggelluh isidi kayuara idi giamken sitahun nai, asa kukurak lebbè kuliling merparik janah kupupuki.
42013009	Tah bakunè nggèut ia merbuah tahun siroh. Tapi ukum oda bagidi, nai ipè asa ipasulak Tuan i lako menabah.' "
42013010	Ibagasen sidari, tupung ari Sabat, mengajar mo Jesus i bages perguruun.
42013011	Lot mo isidi sada daberru enggo sipuluh ualuh tahun dekkahna mersakit kumarna iiani tendi jahat ia.
42013012	Iidah Jesus kessa daberru i, idilo mo, "O nangè, malum mo iakap kono sakitmu idi!"
42013013	Nai iampèken mo tanganNa mi daberru i, nai mènter ndorok mo cènder daberru i gejapkenna i janah ipoji mo Dèbata.
42013014	Mellaga mo pengendeng bages perguruun i kumarna ipemalum Jesus sisakiten tupung ari Sabat. Nina mo taba jelma nisidi, "Lot ngo ennem ari bekkasta mengula; sidekkah ennem ari i mo kènè roh mertambar, ulang tupung ari Sabat!"
42013015	Ialoi Tuhan i mo pengendeng bages perguruun i, "Èo, kènè perbuah ringadar! Otang karina ngo kè paluahken lembu barang pè kalodè tikan ari Sabat janah mengiring mi ruar lako pesoburken.
42013016	Bagèndari pè, isèn lot daberru pemparen si Abraham enggo sipuluh ualuh tahun dekkahna ièkèti Sibolis. Oda ngo ndorok iosari èkètna idi tikan ari Sabat?"
42013017	Gabè termèla mo simengalo rana Jesus idi. Tapi ukum sidèbanna idi lolo ngo mengidah karina kellengangen nibakin Jesus idi.
42013018	Nai idokken Jesus mo, "Tosè mi kadè mo Kerajaen Dèbata janah mi kadè mo codinna Kubakin?
42013019	Codi ngo idi bagè buah arum, ibuat sada kalak menuanken mi jumana. Turah mo i janah ndeppur mbellen bagè kayu, nai merrasar mo manuk-manuk simerkabangen ibas dahan-dahanna."
42013020	Idokken Jesus nola ma, "Mi kadè mo ndia kucodiken Kerajaen Dèbata?
42013021	Codi ngo Kerajaen Dèbata bagè ragi sinicampurken mi empat puluh sellup nditak, nai igaru-garu mo idi sampè kambang."
42013022	Lako laus mi Jerusalem, idalani Jesus mo kuta-kuta dekket sosor ninganna mengajari.
42013023	Nai lot mo kalak mengkuso tabaSa, "Guru, cituk ngo kessa jelma ipaluah ndia?" Ialoi Jesus mo,
42013024	"Kennah usahaken kènè mo mbengket arap pèntu sempit. Kudokken mo bai ndènè: Mbuè ngo kalak merrusaha naing masuk arap pèntu i, tapi oda ndorok.
42013025	Ai mula ndungo kessa sidasa bages idi igerruk mo pèntu i. Nai cènder mo kènè i ruar, jadi mulai mo ituktuki kènè, ninganna mendiloken, 'Tuan, buka mo pèntu èn, asa mbengket kami!' Nai ialoi Tuan i mo, 'Oda kubettoh tah idikè nai roh ndènè.'
42013026	Nai idokken kènè mo, 'Enggo rebbak mangan mènum kènè dekket kami, janah enggo ma ngo mengajari kènè i dalan mi kuta nami!'
42013027	Tapi idokken Tuan i nola mo, 'Oda kubettoh barang idikè nai kènè roh. Laus mo kènè isèn nai, kènè simengulaken kejahaten!'
42013028	Asa, sinderrang iidah kènè kessa si Abraham, si Isak dekket si Jakob bak karinana nabi-nabi mersennang-sennang i Kerajaen Dèbata, gabè tangis mo kènè janah susah kalohon kumarna iusir kènè i sidi nai!
42013029	Keppèken merrohen mo kalak i kebincaren nai dekket i kesunduten nai, i utara nai bak i selatan nai, asa mersennang-sennang i Kerajaen Dèbata.
42013030	Situhunna lot ngo kalak perpodi kin gabè perlebbè, janah perlebbè kin gabè perpodi."
42013031	Tikanna idi ma, lot mo roh kalak Parisè mendahi Jesus, nina mo, "Laus mo kono isèn nai mi bekkas sidèban, ai naing ibunuh si Herodes ngo Kono."
42013032	Ialoi Jesus mo, "Laus mo kono bagahken mo taba jelma siso merguna i, 'Ari èn dekket baremben, pemalumken sisakiten ngo Aku, tapi i ari petelluken, isidi mo mendungi ulanKu.'
42013033	Ukum ari èn, baremben dekket kaduan, kennah Kuterusken ngo perdalanenKu, ai kennah i Jerusalem ngo nabi ibunuh.
42013034	Jerusalem, Jerusalem! Nabi-nabi ibunuh kono janah ibentiri kono dekket batu, sinipasulak mendahi kono sampè matè! Enggo nggati naing kukeruduk pengisimidi bagè pengkeruduk inang manuk mi terruh kabengna, tapi oda uè kono!
42013035	Èngèt mo, gabè tading mo bagesmu i janah melongo. Kudokken mo bamu, mulai bagèndari oda idahèn ndènè nè Aku, mèma idokken kènè, 'Nipasu-pasu mo siroh merkitè gerar ni Tuhan i.' "
42014001	Tikan sikali ari Sabat, laus mo Jesus mangan mi bages sada kalak Parisè. Karina nisidi dak memperatèken Jesus.
42014002	Nai, roh mo sada kalak sipuru-mbèangen cènder i lebbèna.
42014003	Nai ikuso Jesus mo guru-guru agama dekket Parisè silot isidi, nina, "Ndorok ngo pejuahken kalak simersakit tupung ari Sabat mengèkutken hatoren agamanta barang tah oda ndorok?"
42014004	Sip ngo guru-guru agama bak kalak Parisè i. Nai idilo Jesus mo kalak i, ipemalum mo janah ipemolih.
42014005	Enggo kessa i, idokken Jesus mo taba kalak idi, "Mula ndabuh dukak ndènè barang lembu ndènè mi geddung tupung ari Sabat, otang mènter iteggu kènè ngo dukak ndènè i barang pè lembu i mi darat, tukasi pè ari Sabat?"
42014006	Tapi sada kalak poda ndorok mengaloi Jesus terrèngèt misi.
42014007	Kumarna idatèken Jesus lot tamuè-tamuè memmilih bekkas simendèna janah simetunggungna, gabè ibakin mo sada codiin taba kalak idi karina.
42014008	"Mula idilo dèba kènè mi sada pèsta, ulang mènter kundul kènè mi bekkas simendèna barang simetunggungna. Tah bakunè lot idilo sukut i kalak lebbih mersangap bamu nai,
42014009	gabè roh nola sukut idi mendokken bamu, 'Sentabi! Berrè lebbè bekkas idi bana.' Gabè mèla kalohoon iakap kono laus isidi nai janah kundul nola kan podi kalohon.
42014010	Asa, mula idilo dèba kènè, doliin mo kènè kundul i podi kalohon, nai mula roh sukut idi mendokken taba kono, 'Mi takal bellagen ènda mo kono kundul' nina. Nai gabè mersangap mo kono i hadeppen karinana tamuè idi.
42014011	Ai barang isè pedatesken dirina gabè peterruhen ngo i, janah barang isè pecerrepken dirina, gabè pedatessen ngo."
42014012	Enggo kessa bagidi, idokken Jesus mo taba sidasa bages idi, "Mula itenggo kono kalak mangan barang mènum pè, ulang mo tenggo sincelketmu barang supan-supanmu, barang denganmu sakuta sibèak. Kerna ibales nola ngo i merkitè menenggo kono, merkitè bagidi enggo ijalo kono balesna.
42014013	Tapi mula ibaing kono pèsta dilo mo kalak sincoor, simertikas, kalak sikèpang, bagi ma sipètung.
42014014	Nai gabè terolih pasu-pasu mo kono, kerna oda terbales kalak i simendè nibakinmi. Tapi karina simerandal nibakimu idi balessen Dèbata mo i ibas ari perkèkèen simbelgah i."
42014015	Mendengkoh rana Jesus idi, lot mo sada kalak mendokken ranana tikan rebbak mangan idi, nina, "Sayurntua mo kalak sinidilo mi pèsta i Kerajaen Dèbata!"
42014016	Tapi nina Jesus mo taba kalak i, "Tikan sikali, lot mo sada kalak merpèsta, mbuè ngo kalak idilo mi pèsta idi.
42014017	Tikan enggo dapet mata pèsta idi, ipasulak mo naposona mendilo undangen memagahken, 'Roh mo kènè ai enggo hantar karina!'
42014018	Tapi karina ngo kalak i mercudalihen. Siperlebbè mendokken bagèen, 'Rimbaru dèng kutokor juma, oda terbakin aku mak kutongkir juma idi. Raja kono, ondiken aku.'
42014019	Sidèbanna mendokken, 'Rimbaru dèng kutokor lima rabaan lembu penarik, naing lako mengurus i mo aku. Raja ko, ondiken aku.'
42014020	Sidèbanna nola mendokken, 'Rimbaru jejap dèng aku, jadi oda terbakin aku roh.'
42014021	Molih mo naposo pasulaken i, ibagahken mo taba indukna. Mellaga mo Tuan idi, nina mo taba naposona i, 'Ndor mo kono laus mi kasèan-kasèan dekket balè ni kuta, arahken mo kalak sincoor, nitempuk sigading, sipètung dekket kalak sipangpangen.'
42014022	Jadi nina naposo idi mo, 'Tuan, enggo saut nidokkenmi, tapi lumbang dèng ngo.'
42014023	Gabè idokken sukut i mo taba naposona, 'Laus mo kènè mi dalan-dalan kètèk kebasbasen, sapo juma i ruar kuta èn, dokken kènè mo kalak idi asa dom bagesku.
42014024	Èngèt mo! Sada poda ndorok kalak sienggo niundang idi kin kipangan pangaan pèsta sienggo hantar èn!' "
42014025	Mbuè ngo kalak rebbak merdalan dekket Jesus. Jadi tumulih mo Jesus, idokken mo taba kalak idi,
42014026	"Barang isè naing mengèkutken Aku, tapi kellengen atèna bai inangna, bapana, sinibagesna, dukak-dukakna, kaka-anggina dekket turangna, bang dirina sendiri pè, oda ndorok ia mengèkutken Aku.
42014027	Kalak siso uè menggong simpersuk lako mengèkutken Aku, oda ndorok ia gabè sisinKu.
42014028	Ai barang isè naing memajek palas-palas, tentu lebbè kundul ia lako mengètong siperluna, asa ibettoh tah cukup ngo riarna lako memahan palas-palas idi barang oda.
42014029	Mula oda ngo cukup riarna, keppè enggo ipajek batu cendina, tentu itertabai dèba mo ia.
42014030	Gabè idokken dèba mo, 'Èah, enggo imulai kalak èn memajek, keppè oda lot pul!'
42014031	Mula sada kalak raja lot sipuluh ribu tenterrana lako mergeraha mengalo raja sidèban lot duapuluh ribu tenterrana, bakunè pè kennah kundul ia lebbè merpikir tah terralosa ma musuhna idi.
42014032	Mula ibettoh ngo oda terralosa, tentu nderrang ndaoh dèng musuhna idi, ipasulak mo utusenna lako mengido asa merdamè."
42014033	Perpodi idokken Jesus mo, "Bagi ma ngo bang kènè pè, isè poda ndorok kènè gabè sisinKu ukum oda tertadingkensa karinana i."
42014034	"Merguna kalohon ngo sira. Tapi mula gabè ndèngap sira i, bakunè nola mo pemasinken?
42014035	Mikè poda lot nèngè gunana. Mi juma ningin, oda kadè lapatenna, mahan pupuk pè, oda lot datina. Isampakken mo i. Kènè simerpènggel merbineggè, radumi kènè mo i."
42015001	Tikan sidari, merrohen mo mbuè pertunggu belasting dekket kalak siso kasèa dokatè sinterrem, mi gembar Jesus lako mendengkohken katana.
42015002	Jadi ngutnguten mo kalak Parisè bak guru-guru agama, nina mo, "Nong alè nang, idengani kalak èn ngo jelma siso kasèa, janah rebbak mangan ia dekket kalak idi!"
42015003	Kernana i, isukutken Jesus mo codiin bai kalak idi.
42015004	"Umpamana lot biri-biri ndènè serratus, nai mbalang mo sada -- bakunè ngo ndia bakinenna? Tentu itadingken mo lebbè biri-biri sisibah-puluh sibah idi i jampalen, nai laus mo ia menulusi simbalang i sampè jumpasa.
42015005	Jumpasa kessa biri-biri sisada i, iampèken mo biri-biri i mi barana kumarna sampang atèna.
42015006	Ipersan mo balik. Jadi enggo kessa soh ia, idilo mo supan-supanna dekket denganna sakuta, nina mo, 'Lolo kalohon ngo ukurku kumara enggo dapet aku biri-biri simbalang idi. Kernana idi, roh mo kènè asa sigohon-gohoni!'
42015007	Kudokken mo bai ndènè, bagidi ngo bang i sorga i pè! Loloon ngo Tuhan i mengidah sada kalak perdosa sienggo mertobat, ulang pada mengidah sisibah puluh sibah kalak sibennar siso pella mertobat."
42015008	"Barang, ukum sada kalak daberru merkèpèng sipuluh riar pirak, nai mbalang mo sada riar -- bakunè mo ndia bakinenna? Ilakati mo lampu, isapu mo bagesna lako menulusi riarna simbalang idi, sampè dapet.
42015009	Enggo kessa dapetsa, idiloi mo supan-supanna dekket dengan balengna, nina mo, "Sampang kalohoon atèngku kerna enggo dapet riarku simbalang idi. Roh mo kènè asa rebbak mengkeloloken kita!"
42015010	Kudokken mo bai ndènè: Bagi ma ngo malaèkat-malaèkat Dèbata idi, lolo kalohoon kalak idi mula lot sada kalak perjahat gabè mertobat i dosa-dosana nai!"
42015011	Idokken Jesus dèng ma mo, "Lot mo sada kalak pertua, dua anakna.
42015012	Nai idokken sikèdèken i mo taba bapana, 'O bapa, berrèken mo bagèndari bangku titik bagianku ibas hartanta idi nai.' Nai ibagiken bapana i mo harta i, bai anakna sidua kalak i.
42015013	Oda ndekkah kessa bagidi, idèa sikèdèken i mo harta bagianna i karina, nai laus mo ia mi nagerri ndaoh. Iembah mo karinana riarna idi, isidi mo ihambur-hamburken riarna i mengèkutken cubellekna.
42015014	Kerri kessa karinana kèpèngna idi, masa mo i nagerri idi lèhè mbellen, nai gabè mpersuk mo iakap.
42015015	Karèjo mo ia taba kalak nisidi, idokken mo ia mermakan babi i juma.
42015016	Isè poda lot memerrèken barang kadè tabasa, mula pè nemmu koling gadong nakan babi idi iberrè, enggo mo lolo ukurna kipangan.
42015017	Nai satdar mo ia, nina mo ibagasen pikirenna, 'Mbuè ngo jelma igaji bapa, janah oda kurangen pangaan, keppèken aku enggo naing matè mada mangan!
42015018	Kèkè mo aku, laus mo aku mendahi bapa, asa kudokken tabasa: Ialè Pa, enggo merdosa aku mendahi Dèbata dekket taba Kono.
42015019	Oda patut nèngè aku dokkenenMu dukakmu. Pekamet mo aku bagè sada kalak sigajinMu idi.'
42015020	Nai kèkè mo ia, balik mo ia mendahi bapana. Tapi ndaoh dèng i sapo nai, enggo mo keppè itatap bapana idi ia. Masèh kalohon mo atè bapana i midahsa, gabè lojang mo ia menimbaki, nai ikaol mo anakna i janah isanggoh.
42015021	'O bapa,' nina anakna i taba bapana. 'Enggo merdosa aku taba Dèbata dekket taba Kono pè. Oda patut nè aku dokkenkenmu anakMu.'
42015022	Tapi idilo bapana i mo naposona, nina mo, 'Kettu kènè mo mengaleng gedda simendèna, asa salin kènè mo ia. Baing mo cincin mi jari-jarina, janah sipatu mi nèhèna.
42015023	Enggo kessa i, alèng kènè mo anak lembu singgomokna, sembellih kènè mo, asa igohon-gohoni ia.
42015024	Kerna enggo kin ngo matè anakku èn, bagèndari nggelluh nola, enggo kin ngo mago ia, bagèndari enggo balik.' Jadi imulai kalak idi mo menggohon-gohoni anak idi.
42015025	Sinderrang bagidi, kum anakna situaan i juma ngo. Tikan mulak ia mi kuta janah enggo kessa ndessing mi sapona, idengkoh mo sora genderrang merkata sipitu dekket oang-oang merdengan tumatak.
42015026	Idilo mo sada kalak naposo, ikuso mo, 'Merkadè pana i rumah?'
42015027	Ialoi naposo i mo, 'Enggo balik anggimu! Enggo isèat lembu singgomokna, kumarna enggo balik anakna idi merkinijuah!'
42015028	Mellaga mo situaan i, oda uè mbengket mi bages. Nai idapetken bapana mo ia mi ruar mengendik-ngendiksa.
42015029	Tapi nina mo taba bapana i, 'Mertahun-tahun mo dekkahna aku mengula rebbak dekket kono pa, oda pennah kualo katamu. Kadè ngo enggo iberrèken Kono bangku? Sada kambing poda nung iberrèken bapa, asa merpèsta aku dekket dengan-denganku!
42015030	Keppèken anakmu sisada i enggo ikerriken ia karina hartamu rebbak dekket daberru sibabijalang, tapi roh kessa ia mènter isembellih kono anak lembu simendèna lako bana!'
42015031	Ialoi bapana idi mo, 'O alè pa, anakku, ukum kono menettap ngo kita rebbak i sènda. Karina silot bangku idi, kono ngo sidasa i.
42015032	Tapi ukum bagèndari, patut ngo kita menggohon-gohoni merdengan sampang atè, ai sienggo matè ngo anggimi, keppè nggelluh nola, sienggo mago ngo ia, keppè enggo balik bagèndari.' "
42016001	Nai idokken Jesus mo taba sisinNa, "Lot mo sada kalak sikaya joong, janah lot mo sada kalak kepala perkèpèngen mengurus hartana. Terbertik mo taba sikaya joong idi magahken enggo ihambur-hamburken kepala perkèpèngen idi riarna.
42016002	Jadi idilo mo ia, nina mo mbangsa, 'Bakunè ngo i, sikudengkoh terrèngèt kono? Bagèndari pacidah mo bangku perrètongen hartangu karinana. Mulai bagèndari, oda ndorok nèngè kono kesakaten hartangku.'
42016003	Nai merpikir-pikir mo kesakaten hartana idi, 'Kadè mo ndia kubaing bagèndari? Kerna indukku naing petadiken aku. Memangkur ningin, oda lot gegohku, mengido-ngido mèla diri.
42016004	Oo, bagèn mo keppè; mula iperadiken aku, kennah mbuè mo denganku singgèut menjalo aku i bagesna!'
42016005	Idilo kesakaten riar idi mo kalak simerutang taba indukna sada-sada. Nina mo taba siperlebbè, 'Sadikè utangmu taba indukku?'
42016006	'Seratus goci minak,' nina mengaloi. Nai idokken pugabè idi mo mbangsa, 'Na, surat utangmu èn. Kundul mo kono isidi, ndor mo suratken lima puluh.'
42016007	Kessa i, idokken mo taba sipeduaken, 'Kono sadikè utangMu?' 'Seratus pikkul pagè ngo,' nina. Nai idokken kesakaten riar idi mo mbangsa, 'Na surat utangmi. Suratken mo ualuh puluh.'
42016008	Nai ipoji induk sipesakatken riar idi ngo akkal kepala perkèpèngen siso bujur i; pandèen ngo jelma ni dunia èn mengatur urusenna sendiri ulang pada anak kecihuren i."
42016009	Nai nina Jesus nola mo, "Dengkohken kènè mo! Pakkè kènè mo harta dunia èn lako menulusi supan-supan ndènè, asa mula mak lot nèngè harta dunia ènda, terjalo mo kènè mi bekkas amman-sumendah idi.
42016010	Barang isè kettoken ibas sicituk, kettoken ma mo ia bang i simbuè pe. Tapi barang ise oda kettoken ibas sicituk oda ma kettoken ibas simbuè pe.
42016011	Mula terrèngèt harta dunia èn, oda nèngè kettoken ukum kènè, nai isè mo tok bai ndènè terrèngèt harta sorga i?
42016012	Janah mula oda kettoken kènè terrèngèt harta ni dèba, isè mo uè memerrèken bai ndènè barang kadè lako milik ndènè kin?
42016013	Oda teruèen sada naposo dua induk; ceggo ngo atèna midah sisada, tapi ikekelengi ngo sisada nai. Barang, iuèi ngono sisada, tapi oda iparduliken sisada nai. Oda terulaken jelma rebakken menguèi Dèbata dekket harta."
42016014	Karinana rana sinidokken Jesus idi ibeggè kalak Parisè ngo. Nai gabè itertabai kalak idi mo Jesus, kerna karina kalak idi mbara ngo matana midah kèpèng.
42016015	Tapi idokken Jesus mo mendahi kalak idi, "Dokatè ndènè ngo bennar kènè i hadeppen sinterrem, tapi ibettoh Dèbata ngo ukum perukuren ndènè. Simaharga dokatè jelma, oda kasèa i bai Dèbata.
42016016	Hatoren-hatoren Agama, pati-patiin niberrèken si Musa dekket peddah silot ibas bukku nabi-nabi, menettap ngo i soh mi tikki si Johanes Perridiken. Mulai isidi nai, dak isukutken ngo Sukuten Simerandal terrèngèt Kerajaen Dèbata. Janah dak igegohken dèba ngo asa masuk ia mi sidi.
42016017	Murahen ngo ncèda langit bak tanoh ulang pada sada surat ibas hatoren-hatoren niberrèken Dèbata idi nai gabè sondat.
42016018	Merlangkah julu meddem ngo barang isè menirangken sinibagesna, mula kabin nola ia dekket daberru sidèban. Merlangkah julu meddem ma ngo anak laki simengkabini daberru sisirang idi."
42016019	"Lot mo sada kalak sibèak dak merpakèen maharga-maharga janah pernggelluhna pè sennang ngo gennep ari.
42016020	Nai lot mo sada kalak sincor mergerar si Lazarus, dom baroh ngo dagingna. Dak kundul-kundul ngo ia i lebbè babah pèntu bages sibèak idi.
42016021	Ninganna naing ngo ia kipangan iba-iba pangaan simerrurusen i mèja sibèak idi nai. Roh mo biang dakdak mendilati barohna i.
42016022	Daoh-daoh ariin, matè mo kalak sincoor idi, nai iembah malaèkat mo ia mi bekkas mersangap i gembar si Abraham i sorga. Matè ma mo bang sibèak idi janah ikubur.
42016023	Soh mo ndersana iakap i bekkas kematèen idi. Nderrang bagidi, menarè mo ia mi babo, itatap mo si Abraham dekket si Lazarus i gembarna.
42016024	Nai dilo-dilo mo sibèak idi, 'Ialè empung Abraham! Masèh mo atèmu midah aku, pasulak mo si Lazarus menernepken pucuk jari-jarina mi laè, asa itèktèkken giamken laè mi dilahku; ai soh mo mpiahna kuakap ibagasen api ènda!'
42016025	Tapi ialoi si Abraham mo ia, 'Èngèt mo alè pa, tikan i nggelluhmu dèng enggo ijalo kono simendè, tapi ukum si Lazarus pellin menjalo singgodo ngo. Bagèndari pè, sennang mo iakap isènda, ukum kono mpersuk mo.
42016026	Janah lot ngo lembeng mbages ibakin mahan kellang-kellangta asa ulang terbakin laus misidi, janah asa ulang terbaing roh isidi nai misèn!'
42016027	'Mula bagidi alè empung, kuèlèk-èlèk mo Kono, asa pasulak giamken si Lazarus mendahi bapa,' nina sibèak idi.
42016028	'Asa ipesèngèt si Lazarus nemmu kaka-anggingku idi, lot dèng lima kalak nai. Katerra pè ulang nemmu dekket kalak idi mi bekkas mpersah ènda.'
42016029	Ialoi si Abraham nola mo, 'Otang lot ngo bai kalak idi bukku si Musa bak bukku nabi-nabi? Idi mo iuèi kalak i!'
42016030	Tapi nina sibèak idi mo, 'Oda cukup dèng i alè Empung Abraham. Tapi ukum lot balik nggelluh sienggo matè kin, janah roh mendahi kalak i, tobat mo kalak idi ibas dosa-dosana nai.'
42016031	Tapi idokken si Abraham mo mbangsa, 'Mula oda iparduliken kalak idi si Musa dekket nabi-nabi, oda ma ngo uè percaya kalak idi mula pè lot balik nggelluh kalak sienggo matè.' "
42017001	Idokken Jesus mo taba sisinNa, "Dak ngo lot memaing kalak mengulaken dosa, tapi merjaya mo kalak simemaingken idi!
42017002	Lotiin mo igantungken lessung batu mi kerrahongna nai ipitakken mi laut. Lotiin mo bagidi, ulang pada gabè merdosa barang apaina ibas sikètèk ènda nai.
42017003	Kernana idi, merjaga-jaga mo kènè! Mula merdosa denganmi, pesèngèt mo ia. Mula enggo peselsel ia, ampuni mo ia.
42017004	Mula merdosa ia taba kono pitu kali sidari, janah dak roh ia mendahi kono mengido asa ulang pella ilugun kono dosana i, ampuni mo ia."
42017005	Nai nina rasul-rasul idi mo taba Tuhan Jesus, "Tuhan, petegguh mo kepercayaen nami."
42017006	Ialoi Tuhan i mo, "Mula lot kepercayaen ndènè nasa batu sabi, ndorok ngo dokonen ndènè bai kayu jabi-jabi adoi: 'Mbungkar mo kono janah tertanem mi laut,' pasti iuèi kayu idi ranamidi."
42017007	"Isè mo kènè mendokken taba naposona, mula mulak kessa i juma nai barang balik mermakan, 'Mangan mo kono'?
42017008	Tentu oda! Gabè sungkarna nola ngo idokken kènè, 'Kebbasken mo pangaan bangku. Janah enggo kessa pul kènè mangan, nai pè asa idokken kènè: mangan mo kono.'
42017009	Janah idokken kènè ma ngo melias atè kumarna enggo iulaken karina nidokken ndènè idi?
42017010	Bagidi ma ngo bang kènè pè. Mula enggo ibahanken kènè karina sinidokken taba kènè, dokken kènè mo: Naposo biasa sambing ngo kami; ai pellin sipatutna dèng ngo kessa kuulaken kami!"
42017011	Tikan menerusken perdalanen Jesus mi Jerusalem, memellus mo ia arap perbalengen nagerri Samaria bak Galilea.
42017012	Lako masuk mi sada kuta, idapetken sipuluh kalak sikoliten mo Jesus. Cènder ndaoh-ndaoh ngo kalak idi, ninganna dilo-dilo,
42017013	"O Jesus, Guru! Masèh mo atèmu midah kami!"
42017014	Nai mtengen Jesus mo kalak i, nina mo, "Laus mo kènè mendahi imam-imam, pidoken kènè mo asa iperrèso daging ndènè i." Tikan i tengah ndalan dèng kalak idi, mènter ntangtang mo sakitna i iakap.
42017015	Sada kalak bai kalak i nai, gabè balik roh mendahi Jesus kumarna enggo malum iakap, memojo-moji Dèbata.
42017016	Soh kessa ia mi lebbè Jesus, mènter ipetangkep mo dirina mi tanoh mersembah taba Jesus. Ia ukum kalak idi kalak Samaria ngo.
42017017	Nai idokken Jesus mo, "Otang sipuluh kalak ngo sienggo malum idi? Idikè ngo ndia sisibah kalak nai?
42017018	Kasa pellin kalak sidèban ènda sambing kessa balik mendokken lias atè taba Dèbata?"
42017019	Nai nina Jesus mo tabasa, "Kèkè mo kono, molih mo kono. Kepercayaenmi ngo pemalumken kono."
42017020	Barang piga-piga kalak Parisè mengkuso taba Jesus, ndigan mo roh Kerajaen Dèbata. Ialoi Jesus mo, "Ukum pekiroh Kerajaen Dèbata, oda ngo pella mersolo-solo bagè simasa i dunia.
42017021	Janah oda terdokken, 'Tengngen mo, adoi barang èn mo!' Ai enggo i tengah-tengah ndènè Kerajaen Dèbata."
42017022	Enggo kessa i, idokken Jesus mo taba sisinNa, "Roh mo katikana, sèkel kalohon kènè naing mengidah sada ari ibas ari Anak Jelma idi, tapi oda terbakin kènè mengidah idi.
42017023	Idokken dèba mo luas mendahi kènè, 'Tengen mo i sadoi ngo ia, barang isèn ngo.' Tapi ulang dahi kènè.
42017024	Bagè perdebbet pellian i langit nai, mercala-cala i punca langit sisada soh mi punca sisada, bagidi mo Anak Jelma idi ibas ari pekirohNa.
42017025	Tapi kennah lebbè menggong mermatcam bagè simpersuk ngo Ia, janah itulak jelma sisencundut ènda.
42017026	Bagè tikan ari si Noak, codi bagi ma mo ari Anak Jelma idi luas.
42017027	Mangan mènum ngo jelma idi, jejap janah pejajapken dirina, soh mi kettikana mbangkit si Noak mi keppelna, nai roh mo laè mbuncar idi mengenengneng jelma i karina.
42017028	Bagè simasa tikan si Lot. Mangan mènum ngo jelma i, merdèa bak menokor, mardang bak majek bages.
42017029	Tapi tikan karuar si Lot i Sodom nai, roh mo api dekket barèrang idabuh i langit nai lako mengelettup kalak idi karinana.
42017030	Bagi ma mo masa i pekiroh Anak Jelma.
42017031	I ari idi, barang isè tupung i babo saong sapona, ulang mo pella susur nèngè ia mi terruh lako memmuat hartana. Bagi ma kalak sinijuma pè, ulang nèngè balik mi bagesna.
42017032	Èngèt kènè mo: tikan masa bai sinibages si Lot!
42017033	Barang isè dak mengkellini kessahna, kemmagoon kessah mo ia. Tapi barang isè kemmagoon kessah, idi ngo paluahken kessahna.
42017034	Kudokken mo bai ndènè: Bernginna idi, lot mo dua kalak simpeddemmen. Sada kalak ngo iembah, tapi sada kalak nai itadingken.
42017035	Mula lot dua kalak menutu, sada ngo iembah, sisada nai itadingken.
42017036	Mula lot dua kalak i juma, sisada kalak ngo iarahken, janah sisada nai itadingken."
42017037	Nai ikusoken sisinna i mo, "Idikè ngo masa karinana idi Tuhan?" Ialoi Jesus mo, "Barang idikè lot bangkè, misidi ngo mertumpu kelliki."
42018001	Enggo kessa idi, isukutken Jesus mo sada codiin bai kalak idi, lako mengajarken asa kennah tetap kalak idi mersodip ulang merkeleja-lejaan.
42018002	Nina mo, "I sada kuta, lot mo sada hakim oda parduli mi Dèbata, janah oda isarihken nè bang jelma pè.
42018003	Lot mo i kuta idi sada kalak simebbalu, pukpuk iempet roh mendahi hakim i asa ibèla perkarana. 'Urupi mo aku lako mengalo alongku idi,' nina simebbalu idi.
42018004	Tah sadikè dekkahna, oda lot nggèut hakim idi. Tapi gabè merpikir mo hakim idi ibas ukurna, 'Ah, tukasi pè oda perduli aku taba Dèbata, janah oda kusarihken jelma.
42018005	Kumarna dak ièlèk-èlèk simebbalu idi aku, padaan mo kubèla perkarana idi, tah bakunè dak roh pukpuk ia mendahi aku, gabè ijonggala nola aku.' "
42018006	Nai idokken Jesus mo, "Radumi kènè mo, kadè sinidokken hakim sijahat idi!
42018007	Asa mula mengido mengèlèk kènè taba Dèbata mahar bak berngin, otang ibèla ngo perkara sinigemgemNa? Patut nola katèndènè oda iurupi kalak idi?
42018008	Kudokken mo bai ndènè: Bakunè pè ndor ngo kalak idi iurupi! Nai bakunè nola mo luas, roh kessa Anak Jelma mi dunia ènda, lot dèng ma ngo idapet kalak sipercaya?"
42018009	Nai isukutken Jesus mo codiin taba kalak simendokken dirina ngo kessa bennar, ukum sidèbanna merlèa ngo dok atèna.
42018010	Nina mo, "Lot mo dua kalak laus mi Bages Perguruun lako mersodip. Sada imo kalak Parisè, janah sada kalak nai pertunggu belasting.
42018011	Cènder mo Parisè idi mersodip ibagasen ukurna bagèen, 'Alè Dèbata, kudokken melias atè baMu kerna oda dos aku dekket jelma sidèban, pennamun, perjahat, perlangkah julu meddem. Janah oda ma aku bagè pertunggu belasting adoi.
42018012	Dak puasa ngo aku dua ari gennep minggu, janah kuberrèken ngo baMu nipersipuluh cinaringku.'
42018013	Tapi ukum pertunggu belasting idi, narih ndaoh ngo ia cènder, janah oda pang ia giamken mennarè mi langit. Ninganna itempuk tentenna idokken mo, 'Ialè Dèbata, masèh mo atèmu midah aku perdosa èn!' "
42018014	"Kudokken mo bai ndènè," nina Jesus, "Nderrang balik kalak i mi sapona, sodip pertunggu belasting idi ngo ijalo Dèbata, ukum Parisè idi oda ngo ijalo. Kerna barang isè pedatesken dirina, kennah ipeterruh ngo, janah barang isè pecerrepken dirina, ipedates ngo."
42018015	Lot mo kalak merrohen merembah dukak-dukakna bai jelma asa ijamah janah ipasu-pasu. Iidah sisinna kessa bagidi, ipincang mo kalak idi.
42018016	Tapi idilo Jesus mo kalak idi, nina mo, "Belli mo roh anak-anak idi mendahi Aku, ulang gerai kènè, ai kalak sibagidi ngo ginemgem Kerajaen Dèbata.
42018017	Èngèt kènè mo! Kalak siso uè iperèntah Dèbata bagè anak-anak, oda terbakin ia ginemgem Kerajaen Dèbata."
42018018	Lot mo sada kalak pengulu Jahudi mengkuso taba Jesus, nina mo, "O Guru, simendè roka, bakunè ngo kennah bakinenku asa kujalo kenggelluhen amman sumendah?"
42018019	Ialoi Jesus mo merkitè kuso-kuso, "Kasa idokken kono aku simendè roka? Isè poda permendè roka, laènken Dèbata.
42018020	Ibettoh kènè ngo pati-patiin Dèbata: Ulang merlangkah julu meddem, ulang memmunuh, ulang menangko, ulang merluap, pesangap inangmu dekket bapamu."
42018021	Ialoi pengulu i mo, "Karinana idi enggo kuulaken mulai i kepposoenku nai."
42018022	Mendengkoh idi Jesus, idokken mo tabasa, "Sada nai ngo perlu ulankenenmu: Dèaken mo karina silot bamu, berrèken mo tokorna taba kalak sincoor, nai merharta mo kono i sorga. Enggo kessa i, roh mo kono mengèkutken Aku."
42018023	Idengkoh kessa bagidi, bonek mo ukurna, kerna kalak sibèak tangas-tangasen ngo ia.
42018024	Ibettoh Jesus ngo bonek idi ia, kerna naidi nina mo, "Soh mo mahalna kalak sibèak mbengket mi kerajaen Dèbata.
42018025	Murahen ngo gajah mbengket mi lubang jarum, asa sibèak mbengket mi Kerajaen Dèbata."
42018026	Nai mengkuso mo kalak simendengkoh idi, "Mula bagidi, isè mo kessa saut maluah?"
42018027	Ialoi Jesus mo, "Siso terpetupa jelma, terpetupa Dèbata ngo!"
42018028	Nai idokken si Petrus mo, "Ukum kami, enggo mo kutadingken kami karina silot bai nami lako mengèkutken Kono."
42018029	Ialoi Jesus mo, "Tuhu ngo i!" nina Jesus, "Barang isè menadingken bagesna, sinibagesna, kaka-anggina dekket partuana barang dukak-dukakna kumarna mengèkutken Aku dekket menguèi Dèbata,
42018030	gabè iberrè mo bana merlempit ganda bagèndari, janah seggen pè jalonna mo kenggelluhen amman-sumendah."
42018031	Iarahken Jesus mo sisinNa sisipuluh dua idi, nina mo mbang kalak idi, "Bagèndari laus mo kita mi Jerusalem, janah terjadi mo karina nisuratken nabi-nabi terrèngèt Anak Jelma idi.
42018032	Ipesakat mo ia mendahi kalak siso menandai Dèbata, irèhè-rèhèi mo ia, ilèai, icèduri.
42018033	Isiksa mo ia janah ibunuh; tapi balik nggelluh ngo i ari petelluken."
42018034	Tapi cituk poda iantusi sisiin idi. Oda lot iarti kalak i nidokken Jesus idi. Oda ibettoh tah terrèngèt kadè niranaken Jesus idi.
42018035	Nai soh kessa Jesus mi kuta Jeriko, lot mo isidi sada kalak sipètung mengido-ngido i biding dalan.
42018036	Idengkoh sipètung idi kessa mo lot sora memellus jelma mbuè arap idi, ikuso mo, "Kadè masa?"
42018037	Ibagahken jelma i mo bana, "Jesus kalak Nazaret i ngo memellus."
42018038	Nai mènter dilo-dilo mo ia, "O Jesus, pemparen si Daud, masèh mo atèmu midah aku!"
42018039	Tapi igerra kalak simentas perlebbè idi mo ia asa sip katèna. Tapi makin ipegang mo sorana mendiloken nola, "Alè pemparen si Daud, masèh mo atèmu midah aku!"
42018040	Nai, tendo mo Jesus, ipasulak mo mengalengi sipètung idi. Soh kessa sipètung idi, ikuso Jesus mo ia,
42018041	"Kadè ipergeddo Kono naing bakinenku bamu?" Ialoi sipètung idi mo, "Merpendidah mo nemmu matangku èn alè Tuhan!"
42018042	Idokken Jesus mo tabasa, "Merpendidah mo kono! Kepercayaenmi ngo pemalumken kono."
42018043	Nai mènter merpendidah mo tuhu ia, janah ièkutken mo Jesus ninganna memoji-moji Dèbata. Gabè karina jelma nterrem simengidah idi, memoji-moji Dèbata.
42019001	Soh mo Jesus mi kuta Jeriko, merdalan mo ia memellus arap kuta idi.
42019002	Lot ngo i kuta idi sada kalak ekuten pertunggu belasting mergerar si Zakheus.
42019003	Sèkel kalohoon ngo ia naing mengidah Jesus, tapi oda terbakinsa kumarna jelma mbellang idi, janah kalak joppok ma ngo ia.
42019004	Nai lojang mo ia mengelebbèi jelma nterrem idi, ipenangkih mo sada kayu, asa isidi nai ndorok iidah Jesus, kerna arap terruhna i ngo mentas Jesus sigejjap nai.
42019005	Soh kessa Jesus arap bekkas idi, itarè mo mi dates janah idokken mo taba si Zakheus, "O Sakkèus, ndor mo kono susur! Ai naing kiserrang aku mi sapomu ari èn."
42019006	Nai ikettu si Zakheus mo susur, janah lolo kalohoon mo ia menjalo Jesus.
42019007	Ngutnguten ngo karina jelma simengidah i, nina mo, "Iah, mertamu ngo keppèken ia mi bages perdosa!"
42019008	Roh mo si Zakheus mendokken taba Tuhan i, "O Tuhan, sitengah hartangku kucedekkahken mo bai kalak sincor, janah barang isè nung kalak kukilang, empat kali lempit mo kuulakken tabasa!"
42019009	Nai idokken Jesus mo tabasa, "Mertuah ngo pengisi bages ènda sidari èn ibakin Dèbata, kemulihken pemparen si Abraham ngo bang ia pè.
42019010	Ai roh ngo Anak Jelma lako menulusi janah paluahken kalak simago."
42019011	Kumarna mbuè ngo simendengkoh rana Jesus i, jadi iranaken mo codiin bai kalak idi, kerna enggo ndessing mi Jerusalem, idokdok kalak idi mo mènter petararen Kerajaen Dèbata.
42019012	Kumarna naidi nina Jesus mo, "Lot mo sada kalak berkat mi nagerri ndaoh, lako ipebangkit gabè raja isidi, nai pul kessa i, baru pè asa balik ia.
42019013	Sinderrang makdèng berkat, idilo mo sipuluh kalak naposona, ipemberrèken mo taba kalak i gennep tersada riar emmas, janah idokken mo taba kalak idi, 'Perpokok kènè mo riar ènda, sinderrang oda isèn aku,' nina.
42019014	Tapi ceggo ngo atè ginemgem i midahsa, ipasulak kalak idi ngo suruhenna mengayakisa magahken, 'Oda uè kami rajanna nèngè.'
42019015	Tapi ipebangkit kessa ia gabè raja, balik mo ia mi kutana. Idilo mo naposona simenjalo riar idi mi hadeppenna, ai naing ibettoh barang sadikè laba ni kalak i gennep.
42019016	Naposo perlebbè roh mendokken, 'Tuan ukum labangku, sipuluh riar emmas ngo kemulihken riarmu sada idi.'
42019017	'Selloh,' nina tuan i. 'Kono naposo mendè janah burju! Kumarna kettoken ngo ko ibas sicituk, jadi jalo mo kuasa lako mengerajai sipuluh kuta.'
42019018	Roh mo naposo peduaken, nina mo, 'Tuan, merkitè sada riar emmas niberrèkenmi bangku, dapet aku ma ngo laba lima riar emmas.'
42019019	Nai idokken tuan i mo mbangsa, 'Kono pè rajai mo lima kuta.'
42019020	Roh nola ma mo naposo sidèban nina mo, 'Tuan, èn ngo riar emmasmu idi, ai kubaluti ngo dekket sèkka.
42019021	Ai mbiar ngo aku midah Tuan i, ai kubettoh kalak mpihir ngo Tuan i. Ibuat Tuan i ngo siso lahna, janah ipepulung Tuan i ngo siso nisuanna.'
42019022	Gabè idokken raja i mo mbangsa, 'Tosè mi pendokkenmi ngo kuhukum kono alè naposo jahat! Ibettoh kono ngo keppèken aku kalak mpihir janah kubuat siso lahku, kupepulung siso nisuanku.
42019023	Mula bagidi ngo, kasa oda ianakken kono riarku idi dekket anakna.'
42019024	Nai idokken raja i mo taba jelma silotna i sidi, 'Buat kènè mo riar idi bana nai, berrèken mo bai naposo sidapet bagian sipuluh riar idi.'
42019025	Gabè idokken nisidi mo taba raja i, 'Tuan, otang enggo lot sipuluh riar emmas bagianna.'
42019026	Ialoi raja i mo, 'Kudokken mo bai ndènè, berrènken ngo taba kalak simerrusaha asa lot bana. Tapi ukum kalak siso uè merrusaha, tukasi pè cituk silot bana i, buaten ngo bana nai.
42019027	Bagèndari, embah mo ia mi sèn musuhku i siso uè kurajai idi. Bunuh kènè mo kalak idi karina i lebbè-lebbèngku!' "
42019028	Enggo kessa iruapken Jesus karinana idi, ilebbèi mo jelma nterrem idi laus mi Jerusalem.
42019029	Soh kessa ia mi gembar Betpage dekket Betania i Uruk Zaitun, ipasulak Jesus mo dua kalak sisinNa laus perlebbè.
42019030	"Laus mo kènè mi kuta ni lebbè ndènè adoi," nina Jesus taba kalak idi. "Soh kessa kènè nahan mi kuta id, idahèn ndènè mo isidi sada anak kalodè tertambat janah madèng nung ipasang dèba. Talkasi kènè mo kalodè idi, nai embah kènè mo mi sènda.
42019031	Mula ikuso dèba kènè, 'Kasa italkasi kènè kalodè idi i penambaten nai?' dokken kènè mo tabasa, 'Perlu ngo idi bai Tuhan i.' "
42019032	Nai laus mo sisiin sidua kalak idi. Idapet mo karinana tuhu bagè nidokken Jesus idi.
42019033	Tikan mengosari kalodè i kalak i, nina sidasa i mo taba kalak idi, "Kasa iosari kènè kalodè idi?"
42019034	Ialoi kalak idi mo, "Perlu ngo idi bai Tuhan i."
42019035	Nai iembah kalak idi mo anak kalodè i mendahi Jesus. Jadi ipengalasken kalak idi mo mi babo kalodè i olesna, janah ipekundul mo Jesus mi babona.
42019036	Tikan ibellus Jesus dalan idi merkalodè, ipengalasken jelma nterrem i ngo olesna i babo dalan idi.
42019037	Lako soh mo Jesus mi Jerusalem, imo i rebbèen pispis Uruk Zaitun, karina jelma nterrem simengèra-ngèra Jesus idi mersurak-surak, meroang-oang memoji Dèbata, kemulihken karina tanda kellengangen sienggo niidah kalak idi.
42019038	Kata surak ni kalak idi imo, "Ipasu-pasu mo Jesus siroh merkitè-kitè gerar Tuhan i! Damè mo i sorga janah kemmuliaan bai Dèbata!"
42019039	Nai kalak Parisè sirebbakken jelma nterrem idi mendokken taba Jesus, "O Guru, dokken mo asa sip sisiin simengèkutken Kono i."
42019040	Ialoi Jesus mo, "Kudokken mo bai ndènè, mula sip kalak idi, gabè mersurak-surak mo batu ènda."
42019041	Enggo kessa njolmit Jesus mi kuta Jerusalem janah iidah kuta i, itangisi mo kuta i nina mo,
42019042	"Nong ngalè, ukum bagèndari kin mo nemmuken itandai kono sipedamèken kono! Tapi mboni ngo idi ibas penengenmu nai.
42019043	Roh mo seggen musuhmu mengkubu kono janah isessak mo kono i kambirang kamuhunmu nai.
42019044	Kerri mo kono ireppuk rebbakken pengisi ni tengah-tengahmu idi, janah oda ibelli dua batu mertindih-tindih i bekkasna kin, kerna oda isarihken kono ndigan pekiroh Dèbata menongkir kono lako paluahenna!"
42019045	Nai ibengketti Jesus mo Bages Dèbata janah iusir mo kalak pertiga-tiga nisidi.
42019046	Nina mo, "Tersurat ngo ibas Bibèl: Bekkas mersodip ngo ukum BagesKu. Tapi gabè ibakin kènè ngo bekkas pennamun!"
42019047	Gennep ari ngo dak mengajari ukum Jesus i Bages Dèbata. Nai imam ekuten, simettoh Patiin dekket pengulu-pengulu Jahudi, mennulusi dalan lako memmunuh Jesus.
42019048	Tapi oda dapet kalak idi dalan lako pesautken takina idi, karna karina sinterrem idi merlemmo atè mendengkoh peddah Jesus.
42020001	Ibas sada ari tikan mengajar Jesus terrèngèt Sukuten Simerandal bai Dèbata nai i Bages Dèbata, roh mo imam-imam ekuten dekket simettoh Patiin bak pengituai-pengituai.
42020002	Nina kalak i mo taba Jesus, "Bagahken mo bai nami barang idikè nai ngo kuasamu lako mengulaken idi karinana, isè memerrè kuasa baMu?"
42020003	Ialoi Jesus mo kalak idi, "Aku pè mengkuso kènè ma. Bagahken kènè mo bangKu.
42020004	Ia ukum perridiin nibaing si Johanes, bai Dèbata nai ngo barang bai jelma nai?"
42020005	Nai mersungkuun mo kalak idi samahsa, "Kadè mo tuhu ndia jababna. Mula sidokken, 'I Sorga nai,' tentu dokkenenna banta, 'Mula bagi ngo, kasa oda percaya kènè taba si Johanes?'
42020006	Tapi mula sidokken nola, 'Bai jelma nai ngo,' karina nahan jelma nterrem idi mementiri kita dekket batu, kerna kalak idi percaya ngo karina ukum si Johanes idi nabi ngo."
42020007	Nai idokken kalak i mo, "Oda kubettoh kami."
42020008	Nai idokken Jesus mo taba kalak idi, "Mula bagi ngo, Aku pè oda Kubagahken barang idikè nai kuasangku lako mengulaken idi karinana."
42020009	Nai isukutken Jesus mo codiin taba jelma nterrem idi, "Lot mo pekken anggur ni sada kalak daholi. Ipebellahken mo pekken anggurna idi taba barang piga-piga kalak, nai laus mo ia mengeranto janah toko ngo dekkahna i pengerantoen idi.
42020010	Enggo kessa mosim memuat buahna, ipasulak sidasa pekken i mo naposona lako mengaleng bagianna. Tapi ipekpekki ngo pasulaken idi, janah ipellaus oda lot iberrè.
42020011	Nai ipasulak sidasa pekken idi nola mo naposona sidèban, tapi tong ma ngo ipekpekki, ipellèa janah ipemèla, nai ipellaus ma ngo oda lot iberrè.
42020012	Enggo kessa bagidi, ipasulak sidasa pekken i dèng ma mo naposona petellu kaliken, tapi tong bagidi ibakin kalak idi, janah iambongken mi ruar pekken idi.
42020013	Perpodi, nina sidasa pekken i mo ibas ukurna. Bakunè nola mo ndia kubaing? Kuutus mo tupèh anakku sendiri kekellengenki, tentu nangga ngo atè kalak idi midahsa.
42020014	Tapi iidah simengula pekken idi kessa mo roh anakna idi, idokken kalak idi mo samahsa, 'Èn mo anak sidasa pekken idi. Aci sibunuh mo ia, asa banta hartana i.'
42020015	Nai mènter itangkup mo ia, iruah mo mi ruar pekken idi janah ibunuh mo. 'Bakunè ngo ndia bakinen sidasa pekken i taba kalak idi?' nina Jesus mengkuso jelma nterrem simendengkoh codiin idi.
42020016	Tentu roh mo ia lako mengeripasken kalak idi, janah isohken nola mo pekken idi taba pemellah pinang sidèban." Mendengkoh idi, nina kalak i mo, "Ah ulang mo bagidi!"
42020017	Tapi itengen Jesus mo kalak idi ninganna idokken, "Mula oda ngo bagidi, bakunè mo lapaten ayat Bibèl idi? Batu sinipatakken tukang bages i, idi ngo gabè batu persoki.
42020018	Barang isè ndabuh mi batu idi kennah merreppuk, janah barang isè itinggang, kennah nggeppu."
42020019	Iarti simettoh Patiin dekket imam ekuten ngo mengarusi codiin idi janah mendahi kalak idi ngo lapatenna itujuken. Kumarna idi, iusahaken kalak i mo naing menangkup Jesus gejapkenna idi.
42020020	Nai, itulusi kalak i mo tikki mendè. Isisip mo kalak peteridahken dirina bagè kalak bujur, ipasulak mo mengenggep Jesus merkitè-kitè kuso-kuso, asa ndorok iserahken kalak idi Jesus mi gubèrnur asa itahan.
42020021	Nai idokken pasulaken simettoh Patiin dekket imam ekuten mo taba Jesus, "O Guru, kubettoh kami ngo karina niranakenmu bak nipeddahkenmi, tuhu ngo karina. Kubettoh kami ma ngo oda uè Kono mengidah-idah abè; pellin memeddahken situhunna sambing ngo kono terrèngèt nipergeddo Dèbata bai jelma.
42020022	Kernanai, bagahken mo bai nami tah ndorok ngo menggarar belasting taba Kèsar mengèkutken agamanta, barang tah oda?"
42020023	Tapi ibettoh Jesus ngo taki-taki ni kalak idi. Kernana i, idokken mo:
42020024	"Pacidah mo bangKu sada kèpèng pirak! Gombaren dekket surat isè ngo ibas kèpèng ènda?" Ialoi kalak idi mo, "Gombaren dekket surat Kèsar i ngo," nina kalak i mengaloi.
42020025	"Mula bagi ngo," nina Jesus mengaloi, "Berrèken kènè mo mi Kèsar, milik Kèsar idi janah berrèken mo balik mi Dèbata, milik Dèbata."
42020026	Gabè oda dapet kalak idi kesalahen Jesus i lebbè-lebbè jelma nterrem. Pellin mertahan sip mo kalak idi ninganNa kagum mendengkoh pengaloi Jesus idi.
42020027	Roh mo horong kalak Sadusè mendahi Jesus. (Horong kalak idi oda percaya balik nggelluh sienggo matè.) Ikusoi kalak i mo Jesus,
42020028	"O Guru, isuratken si Musa, mula matè sada kalak anak laki menadingken sinibagesna, keppè oda sanga lot dèng dukakna, kennah ipekèkè anggina mo sinibages kakana sienggo mebbalu i, asa lot anak bai sienggo matè idi.
42020029	Jadi lot mo pitu kalak sibeltek. Jejap mo situaan, keppè menter matè oda sanga dèng lot anakna.
42020030	Nai ipekèkè sipeduaken mo sinibages kakana idi, tapi ia pè matè ngo oda sanga lot anakna.
42020031	Nai mi sipetelluken pè tong ma bagidi perasatna ipekèkè ma ngo daberru idi. Bagidi mo soh mi pepituken, karinana kalak idi mengkabini daberru i, janah matè oda lot mersikèdèk-kèdèk.
42020032	Perpodi kalohoon, matè ma mo daberru idi.
42020033	Nai tikan balik nggelluh seggen jelma sienggo matè idi, sinibages isè mo daberru idi bai sipitu kalak idi? Ai pituna ngo kalak idi mengkabinisa."
42020034	Ialoi Jesus mo, "Jelma ni dunia ènda ngo kabin,
42020035	tapi ukum jelma sipatut balik nggelluh i ari podi idi seggen oda nèngè ngo kabin.
42020036	Nggelluh ni kalak idi, tosè bagè malaèkat janah oda ndorok matè. Gabè dukak-dukak Dèbata mo kalak idi, kerna enggo kèkè kalak i ibas kematèen nai.
42020037	Si Musa sendiri enggo memagahken balik nggelluh sienggo matè idi, imo suratna terrèngèt rambah mpulguk silakat idi, 'Tuhan i, imo Dèbata si Abraham, Dèbata si Isak, dekket Dèbata si Jakob.'
42020038	Jadi oda ngo Dèbata simatè Tuhan i, tapi Dèbata singgelluh ngo! Kerna nggelluh ngo karina jelma i hadeppen Tuhan."
42020039	Mendengkoh idi, idokken kalak simettoh Patiin mo, "Guru, kenna kalohoon ngo pengaloimu idi."
42020040	Kernana i, oda pang nèngè kalak idi lako mengkusoi Jesus.
42020041	Ikusoken Jesus mo taba kalak idi, "Bakunè mo i, Raja Sipaluah niperbagah Dèbata idi pemparen si Daud?
42020042	Padahal si Daud sendiri mendokken ibas bukku Psalm: 'Nina Tuhan i ngo mbang Tuhanku: Kundul mo kono i kamuhunKu ènda,
42020043	pèma Kubakin karina musuhMu tunduk baMu.'
42020044	Jadi, mula idokken si Daud ngo Raja Sipaluah idi 'Tuhan,' idikè mo terdokken Ia pemparen si Daud?"
42020045	Enggo kessa mengerana Jesus taba karina jelma nisidi, idokken Jesus mo taba sisinNa,
42020046	"Manat mo kènè taba kalak simettoh Patiin. Lolo ngo kalak i merdalan-dalani ninganna memakkè jubahna nggeddang janah ipido ukurna ngo asa itabi dèba ia i tengah ndalan dekket i onan. Dak ipilih kalak i ngo bekkasna kundul i lebbè mula ibages perguruun, janah bekkas simersangapna mula i perpèstaan.
42020047	Ikilang kalak i ngo daberru simebbalu janah ilaum bagesna. Nai memmoniken pengelakona jahat idi, mersodip nggeddang mo kalak i. Mberrat ngo kaduan hukumen kalak idi!"
42021001	I Bages Dèbata, idah Jesus mo kalak sibèak memakin kèpèngna mi pèti pèlèen.
42021002	Iidah ma mo sada daberru mebbalu memmaing mi pèti idi dua pèsèr.
42021003	Nai idokken Jesus mo, "Kudokken mo bai ndènè, buèen ngo siniberrèken daberru mebbalu adoi, ulang pada karinana sidèbanna idi.
42021004	Ia ukum pèlèen niberrèken sidèbankenna idi, iba-ibana sambing ngo i. Tapi ukum daberru sincoor idi, ibas kinicorna idi ngo ia memmèlèken karina silot bana, tukasi pè i nai kessa nggelluhna."
42021005	Lot mo kalak mengerrana terrèngèt kinimendè Bages Dèbata, ilantak dekket batu merandal bagi ma barang barang sinipèlèken mi Dèbata. Nai idokken Jesus mo taba kalak idi,
42021006	"Roh mo luas tikkina, karina niidah ndènè mendè idi irumpakken janah oda belliin dua pè giam batu mertindih i bekkasna kin!"
42021007	Nai ikuso sisiin imo Jesus, "O Guru, ndigan mo masa i? Kadè mo tanda-tandana mula naing masa idi?"
42021008	Idokken Jesus mo, "Mergermet mo kènè, asa ulang ilalingken dèba kènè. Ai mbuè ngo roh kalak menelluk gerarKu janah mendokken, 'Aku ngo Ia!' janah, 'Enggo ndessing katikana.' Tapi ulang mo percaya kènè.
42021009	Ulang kènè tersengget mendengkoh berrita geraha bak pemberontaken. Kennah masa ngo idi lebbèen, tapi oda dèng ngo idi tikki perpodi barang kiamat."
42021010	Nai iudut Jesus mo pengerananNa taba kalak idi, nina mo, "Ikubu bangsa sisada mo bangsa sisada, janah kèkè mo kerajaen mengalo kerajaen.
42021011	Idikè pè dak masa mo rènur, masa mo lèhè matè kocing dekket sakit wabba. Masa mo memaingken buradan dekket tanda kellengangen i langit.
42021012	Tapi sidang makdèng masa idi, itangkup mo kènè janah ikurungken. Nai iruah mo kènè mi hadeppen raja-raja dekket penguasa kemulihken aku.
42021013	I sidi mo kesempaten bai ndènè lako mengindangken aku.
42021014	Kernana i, petegguh kènè mo ukur ndènè, asa ulang pella ipikirken kènè barang kadè jabab ndènè i sidi.
42021015	Aku ngo mengajari kènè mengerrana, gabè isè poda musuh-musuh ndènè idi ndorok mengalo janah menjabab sinidokken ndènè i.
42021016	Isidi ma mo kènè itakiken bapa inang ndènè, kaka-anggi ndènè, sincelket bak supan-supan ndènè. Nai ibunuh ngo kènè dèba.
42021017	Karina mo kalak mengkosomi kènè kemulihken Aku.
42021018	Tapi sirambar pè buk ndènè idi oda ndorok bennè.
42021019	Barang isè uè mertahan janah sobar, maluah mo ia janah dapetten kenggelluhen."
42021020	"Mula iidah kènè ikubu tenterra kuta Jerusalem, bettohen ndènè mo enggo ndessing kettikana, irumpakken mo kuta idi.
42021021	Nderrang bagidi, kennah mperrus mo kalak ni Juda mi delleng, nai kalak nibagasen kuta pè mperrus menadingken kutana, janah kalak siniruar kuta oda ndorok nèngè mi kuta.
42021022	Kerna ari idi mo ari 'Mendabuh Hukum', ai merkitè bagidi saut mo nidokken sitersurat ibas Bibèl.
42021023	Soh mo karuna i ari i iakap daberru simengkandong barang simerdukak kèdèk dèng! Karina pengisi nagerri menggong kinipersuk siso terpetia-tia, janah ihukum Tuhan mo bangsa èn.
42021024	Dèba mo ibunuh merkitè peddang, dèba itaban; janah Jerusalem ideddohi kalak siso menandai Dèbata, soh mi tikki sienggo ibuhul Tuhan bai kalak idi."
42021025	"Janah lot mo seggen tanda-tanda i mataniari, bulan dekket bintang pè. Buradan mo bangsa-bangsa ni dunia èn mengidah perdengung bak pergoncang laut.
42021026	Sompar-baèr mo jelma kumarna buradanna janah terendep-endep memèma sinaing masa i dunia èn, ai kumeccaho ngo kegegohen langit i.
42021027	Nai iidah jelma i mo roh Anak Jelma merkitè hembun ibagasen kuasa dekket kesangapen meheji.
42021028	Mula masa kessa sibagidi, kèkè mo kènè, janah pedorgak kènè mo takal ndènè, ai enggo njolmit kelluahen ndènè."
42021029	Nai isukutken Jesus mo codiin èn bai kalak idi, "Perdatèken kènè mo kayuara dekket kayu sidèbanna i.
42021030	Mula iidah kènè kayu idi mertunasi, bettoh kènè mo enggo ndessing pertahunen mpeddas.
42021031	Bagi ma ngo mula iidah kènè masa sikubagahken idi, bettoh kènè mo enggo mo ndessing Kerajaen Dèbata.
42021032	Bettoh kènè mo! Oda matè dèng karina singgelluh bagèndari, enggo saut terjadi karinana idi.
42021033	Salpun pè karina langit dekket tanoh èn, kum katangki mak ndorok salpun!"
42021034	"Jaga kènè mo diri ndènè, asa ulang lalap ukur ndènè dak merpèsta-pèsta dekket mabuk kumarna ènumen mperngis, barang mergih-gihken nggelluh ndè i tanoh èn, ulang mak kebbas kènè mèma pekiroh Ari idi sintempu.
42021035	Kerna Ari ni Tuhan idi sintempu ngo bagè pennaib sambil i babo tanoh ènda.
42021036	Merjaga-jaga mo kènè janah iempet mersodip, asa mergegoh kènè menghaloken simasa idi, janah asa tahan kènè cènder i hadeppen Anak Jelma."
42021037	I bages Dèbata idi ngo Jesus mengajar tikanna mahar idi, tapi cibonna laus mo ia mi Uruk Zaitun janah merberngin isidi.
42021038	Gennep ceggen, merrohen ngo karinana jelma mi Bages Dèbata lako mendengkohken peddah Jesus.
42022001	Dapet nèngè mo Ari Raya kipangan roti siso meragi, mergerar Paskah.
42022002	Dak itulusi imam ekuten dekket guru-guru agama ngo dalan mboni-mboni lako memmunuh Jesus, kerna ikebbiari kalak idi ngo jelma nterrem idi.
42022003	Nai ibengketti Sibolis mo si Judas simergerar Iskariot, imo sada kalak ibas sisiin Jesus sipuluhdua i nai.
42022004	Laus mo si Judas mersinunu dekket imam ekuten bak penjaga Bages Dèbata, lako mennulusi dalan pessohken Jesus bai kalak idi.
42022005	Nai dos mo pekkat kalak idi, janah merjandi mo kalak idi merrèken kèpèng bana.
42022006	Iuèi si Judas mo i, jadi mulai i sidi nai mo itulusi si Judas tikki lako mennerahken Jesus taba kalak idi, siso pemettohen jelma nterrem.
42022007	Dapet mo Ari Raya mangan Roti Mak Meragi, imo kennah mennèat biri-biri pangaan Paskah.
42022008	Ipasulak Jesus mo si Petrus bak si Johanes, nina mo, "Laus mo kènè mengkebasi pangaan Paskah banta."
42022009	"Idikè katèmu kukebbasi kami?" nina Jesus.
42022010	"Ibengketti kènè kessa nahan kuta i, pesimbak mo kènè dekket sada kalak anak laki merjujung goci merrisi laè. Èkutken kènè mo ia mi sapona,
42022011	nai dokken kènè mo taba sidasa sapo idi, 'Tennah Guru i, idikè ngo bekkas berrènkenmu bangku dekket sisinKu lako kipangan pangaan paskah?'
42022012	Mènter ituduhken mo bai ndènè sada bilik mbellen i pagu sienggo terramaken mendè. Isidi mo kebbasi kènè banta."
42022013	Nai laus mo si Petrus dekket si Johanes, jumpa kalak i mo tuhu bagè nidokken Jesus i bai kalak idi. Nai ikebbasi mo pangaan Paskah idi.
42022014	Enggo kessa dapet katikna kipangan pangaan Paskah, kundul mo Jesus rebbak dekket sisinNa.
42022015	Nai nina mo taba kalak idi, "Sèkel kalohoon ngo ukurku kipangan pangaan Paskah ènda rebbak dekket kènè, sinderrang makdèng sempa sitahanenki!"
42022016	Kudokken mo bai ndènè, "Oda nèngè kupangan pangaan idi, soh mi persaut lapaten pangaan ènda ipecèndek i Kerajaen Dèbata."
42022017	Nai idokong Jesus mo perrènumen anggur idi, idokken mo melias atè bai Dèbata, nina mo, "Buat kènè mo ènda, bagiken kènè mo samah kènè;
42022018	bettoh kènè mo: Oda Kuènum nèngè anggur ènda soh mi lebbè ipecèndek Dèbata Kerajanna."
42022019	Enggo kessa i, ibuat Jesus mo roti idi, idokken mo melias atè bai Dèbata, ipenggelli mo, nai ipemberrèken mo bai kalak idi ninganNa idokken, "DagingKu ngo ènda, [siniberrèken lako mengkepkep kènè. Bakin kènè mo bagidi, mahan pernèngèten ndènè bangKu."
42022020	Bagi ma mo perrènumen idi enggo kessa mangan kalak idi, iberrèken mo bai kalak idi ninganna idokken, "Ukum perrènumen ènda padan rimbaru ngo idi, merkitè-kitè darohKu siniorèken mengkepkep kènè."]
42022021	"Tapi tengen kènè mo! Kalak simenelbuh Aku, rebbak ngo bagèndari dekket Aku i mèja ènda!
42022022	Kennah matè ngo nemmuken Anak Jelma i, bagè sienggo itentuken kin, tapi merjaya mo kalak sipesakatkenSa!"
42022023	Gabè mersikosoon mo kalak idi samahsa, isè ngo ndia kalak idi memmaingken bagidi.
42022024	Nai tubuh mo persoalen bai kalak idi, terrèngèt barang isè ngo kalak idi simbelgahna.
42022025	Gabè idokken Jesus mo taba kalak idi, "Raja-raja siso menandai Dèbata menèndes ginemgemna, janah kalak simemerèntah 'igerari ngo i percilèndungen.'
42022026	Tapi ulang mo masa idi bai ndènè, ai barang isè kènè simbelgahna, ia mo gabè sikètèkna, janah barang isè pengulu, kennah gabè perkebbas mo ia.
42022027	Isè simbelgahna kalak sikundul mangan i mèja ngo barang simengkebasi? Tentu kalak sikundul ngo. Tapi i tengah-tengah ndènè ngo Aku bagè perkebbas.
42022028	Ibagasen kepersukenKu idi, dak igembarKu ngo kènè.
42022029	Tosè bagè Bapangku enggo memerrèken bangKu kuasa, bagidi ma mo Kuberrèken bai ndènè kuasa memerèntah.
42022030	Merkitè bagidi, dekket mo kènè mersennang-sennang dekket Aku tikan mbangkit Raja aku. Janah iberrèken mo kuasa bai ndènè lako memerèntah kalak Israel sisipuluh dua marga idi."
42022031	"Simon, Simon, dengkohken mo! Enggo iberrè ijin bai Sibolis lako mengoji kènè; bagè mennapi pagè gabè ipejaè mo simerandal ibas simerroha nai.
42022032	Tapi enggo Kusodipken kono, asa hot kepercayanmu. Nai enggo kessa balik ukurmu luas taba Aku, pergegohi mo ukur ni kaka-anggimu."
42022033	Ialoi si Petrus mo, "Tuhan, kebbas ngo aku mendengani kono mi kurungen barang mi kematèen pè!"
42022034	"Kudokken mo mbang kono alè Petrus," nina Jesus, "Siderrang makdèng takuak manuk berngin ènda, enggo tellu kali iperso kono aku; oda itandai kono nimu Aku."
42022035	Nai nina nola mo, "Tikanna Kupasulak kènè, oda pella merembah bagut-bagut, oda merrucang, oda mercipatu, nung ngo kènè kurangen?" "Oda ngo tuhu nung," nina klak idi.
42022036	Nai nina Jesus mo, "Tapi ukum bagèndari, isè lot bagut-bagutna barang ucangna, kennah iembah mo; janah siso mergolok, idèa mo jubahna asa lot menokor golokna.
42022037	Kernana i, kudokken mo bai ndènè, ayat sitersurat i Bibèl bagèen, 'Iètong ngo ia perjahat,' kennah saut mi diringKu. Kerna kadè sienggo tersurat ibas Bibèl terrèngèt Aku, saut mo idi masa berngin ènda."
42022038	"Tuhan," nina sisiin Jesus, "Tengen mo, lot ngo isènda dua peddang." "Enggo mo i!" nina Jesus mengaloi.
42022039	Nai itadingken Jesus mo Jerusalem, janah ncemmalna laus ngo ia mi Uruk Zaitun. SisinNa pè dekket ngo mengèkutkenSa.
42022040	Soh kessa kalak idi misidi, nina mo taba sisinNa, "Mersodip mo kènè asa ulang merdosa kènè mula mbengket kènè mi pengunjunen."
42022041	Nai laus mo Jesus narih mi lebbè, kira-kira ndorok bentiren.
42022042	Nai mertongkel tèun mo ia mersodip, "Ialè Pa, mula ndorok ngo dok atèMu, pedaoh mo bangKu nai kinidersa ènda. Tapi ulang mo merguru bangKu, merguru bamu mo." [
42022043	Roh ngo sada kalak malaèkat mendahiSa, lako mempergegohiSa.
42022044	Mbiar kalohoon ngo Jesus, gabè mertuhu-tuhu mo Ia mersodip. Rendes ngo panasNa bagè daroh menèktèken mi tanoh.]
42022045	Kessa pul ia mersodip, molih mo ia mendahi sisinNa. Tapi terpeddem ngo sisinNa idapet kumarna bonekna.
42022046	Nai nina Jesus mo taba kalak idi, "Kasa meddem kènè? Kèkè mo kènè janah mersodip mo, asa ulang mbengket kènè mi pengojiin."
42022047	Tikanna mengerana dèng Jesus, roh mo mbuè jelma iuluken si Judas, imo sada kalak ibas sisinNa i nai. Idapetken mo Jesus, mènter isanggoh mo.
42022048	Tapi idokken Jesus mo tabasa, "O alè Judas, tah ngo merkitè sanggoh i iselbuh kono Anak Jelma?"
42022049	Iidah sisiin Jesus kessa mo simasa idi, idokken kalak idi mo, "Tuhan, kutampul kami mo dekket peddang ènda?"
42022050	Nai mènter itampulken sada kalak mo peddangna mi naposo imam huntuun, gabè ntalsun mo copingna kamuhun.
42022051	Tapi idokken Jesus mo, "Enggo mi!" Nai ijamah Jesus mo copingna idi, ipemalum mo.
42022052	Nai idokken Jesus mo taba imam-imam ekuten dekket taba ekuten pengabal Bages Dèbata bagi ma pengulu Jahudi sienggo roh mi sidi lako menangkup Jesus, "Bagè mendapetken pennamun ngo kènè roh merpeddang bak merpalu-palu menangkup Aku.
42022053	Gennep ari ngo Aku rebbak dekket kènè i Bages Dèbata, tapi oda itangkup kènè Aku. Tapi tupèh èn mo ketikana kènè mertindak, katikana kuasa kegellapen sidasa tampuk."
42022054	Nai itangkup kalak i mo Jesus janah iembah mi bages imam huntuun. Tapi dak mengèkut ngo si Petrus ndaoh-ndaoh.
42022055	I tengah-tengah kasèan i lakat ngono api, gabè roh mo si Petrus mi gembar api idi kundul rebbak dekket sikundul nisidi.
42022056	Lot mo sada kalak naposo daberru mengidah si Petrus, kundul i gembar api idi; iperdatèken daberru idi mo si Petrus, gabè nina mo, "Kalak èn pè ndai rebbak ngo dekket Jesus!"
42022057	Tapi memerso ngo si Petrus, nina mo, "Oda kutandai idi!"
42022058	Nai oda pella sadikè dekkah nai, iidah sidèbanna nola mo si Petrus, idokken mo, "Sada kalak ibas kalak idi nai ngo kono!" Tapi ialoi si Petrus mo, "Ah, oda aku i!"
42022059	Kira-kira sada jam nola ma, idokken sidèbanna nola ma mo nggang, "Tuhu ngo kalak ènda dengan Jesus, ai kalak Galilea ngo ia!"
42022060	Tapi ialoi si Petrus mo, "Oda kuantusi nidokkenmu i!" Gejapkenna idi tikan mongkam i si Petrus, mènter takuak mo manuk.
42022061	Nai itulihken Jesus mo si Petrus mennengensa. Ièngèt si Petrus mo sinidokken Tuhan i tabasa, "Sinderrang madèng takuak manuk, berngin èn, tellu kali mo iperso kono, oda itandai kono nimu Aku."
42022062	Nai karuar mo si Petrus isidi nai, tangis mo ia semmeb-semmep.
42022063	Ukum kalak simenjaga Jesus, ipellèa-lèa janah iligasi mo Jesus.
42022064	Ibaluti kalak idi mo mataNa, nai ikuso mo, "Ibettoh kono ngo barang isè mengelligasi kono?"
42022065	Matcam dèng ngo bagèna kata-kata pengelèai iruapken tabaSa.
42022066	Nterrang kessa ari siceggenna i, merpulung mo pengulu-pengulu Jahudi, imam-imam ekuten dekket guru-guru agama, nai iteggu mo Jesus mi hadeppen Runggu Mbellen.
42022067	Nina kalak idi mo mengkuso Jesus, "Bagahken mo bai nami, kono ngo Raja Sipaluah niperbagah-bagah Dèbata?" Ialoi Jesus mo, "Mula pè kubagahken idi taba kènè, oda lot percaya kènè.
42022068	Janah mula Kukuso nola pè kènè, oda ngo ialoi kènè.
42022069	Tapi mulai bagèndari nai, kundul mo Anak Jelma i kamuhun Dèbata si Perkuasa idi."
42022070	Nai karinana mo kalak i mendokken, "Mula bagidi, Anak Dèbata ngo kono?" Ialoi Jesus mo, "Bagè nidokken ndènè i mo."
42022071	Nai idokken kalak i mo, "Oda perlu nèngè tulusen saksi! Ai enggo ntangkas sidengkoh ranaNa sendiri!"
42023001	Nai kèkè mo karinana kalak idi lako menaruhken Jesus mi hadeppen si Latus.
42023002	Iaduken kalak idi mo Ia, nina mo, "Kudapet kami ngo kalak èn mengelalingken jelma nterrem. Iajar-ajari ngo jelma nterrem i asa ulang menggarar belasting taba Kèsar; kerna nina, Kristus ngo Ia sada kalak raja."
42023003	Nai ikusoi si Latus mo ia, "Tuhu ngo Kono raja ni kalak Jahudi?" Ialoi Jesus mo, "Bagè nidokkenmu ngo."
42023004	Gabè idokken si Latus mo taba imam-imam ekuten dekket jelma nterrem idi, "Oda lot dapet aku kesalahen kalak ènda, lako menghukumSa."
42023005	Tapi dak ipaksa kalak idi mo, nina mo, "Merkitè peddahNa, dak Iajar-ajari ngo karinana bangsa nami, mulai i Galilea nai soh mi Juda, janah bagèndari soh ma mi sènda."
42023006	Idengkoh si Latus kessa mo idi, mengkuso mo ia, "Ai kalak Galilea ngo keppè ia?"
42023007	Nai ibettoh kessa mo kalak Galilea ngo keppè Jesus imo gemgemmen si Herodes, ipasulak mo merembahken Jesus mi si Herodes, ai tupung i Jerusalem ngo ia tikanna bagidi.
42023008	Lolo kalohoon ngo si Herodes enggo kessa iidah ia Jesus, ai enggo ndekkah idengkoh terrèngèt Jesus janah sèkel ia naing mengidahSa. Dak ipercinta ukurna ngo idahenNa tanda kellengangen sibakinen Jesus.
42023009	Kernana idi matcam mo bagèNa ikusoken taba Jesus, tapi dak sip sambing ngo ukum Jesus.
42023010	Tapi dekket ngo roh imam-imam ekuten bak guru-guru agama nisidi lako mengaduken Jesus, idokken kalak i mo tuduhen mberrat bai Jesus.
42023011	Nai irèhè-rèhèi si Herodes rebbak dekket pengabalna mo Jesus, isellukken mo bai Jesus pakkèen kebelgahen, nai ipasulak mo Jesus balik mendahi si Latus.
42023012	Mulai sidarinkenna i nai, gabè mersupan-supan mo si Herodes dekket si Latus mengolihi, ai mersikosomen kin ngo kalak idi.
42023013	Nai ipepulung si Latus mo imam-imam ekuten, pengulu-pengulu bak jelma nterrem ginemgem pè,
42023014	nina mo taba kalak idi, "Iaduken kènè ngo kalak ènda bangku, janah mendokken Ia mengelalingken jelma. Bagèndari pè iidah kènè ngo enggo kutangkasi Ia, tapi kesalahen nidokken ndènè i oda lot dapet aku baNa.
42023015	Si Herodes pè oda ma lot jumpasa, kernana idi ngo asa iulakken ia mendahi aku. Situhunna oda lot ibahanken kalak ènda barang kadè pè memmaingken kennah merrutang kessah.
42023016	Kumarna nai, kuligas mo Ia, nai kupaluah mo Ia," [
42023017	Biasana gennep ari raya Paskah ipaluah si Latus ngo sada kalak sikurungen bai kalak i nai.]
42023018	Tapi karina nisidi menggegohken surakna, "Bunuh mo Ia! Si Barabas mo paluah bai nami!" (
42023019	I kurungen pè si Barabas, kumarna menggutturi ngo ia janah kumarna memmunuh.)
42023020	Kumarna naing ipaluah si Latus ngo Jesus, idokken mo sikali nai taba jelma nterrem idi.
42023021	Tapi isurakken kalak idi mo, "Persilangken mo Ia! Persilangken mo Ia!"
42023022	Idokken si Latus mo bai kalak i petellu kaliken, "Kadè ngo kessalahenNa? Ai oda lot dapet aku kessalahenNa tuk memmaingkensa merrutang kessah. Kuligas mo Ia, nai pè asa kupaluah."
42023023	Tapi dak isurakken kalak idi mo mergegoh mendokken asa ipersilangken Jesus, ujungna gabè mennang mo kalak idi.
42023024	Nai iputus si Latus mo hukumen matè bai Jesus, rembang bagè nipido jelma nterrem idi.
42023025	Nai ipaluah mo si Barabas bagè nipido kalak idi imo sienggo ikurungken kumarna menggutturi dekket memmunuh. Nai ipesakat mo Jesus bai kalak idi asa ibaing bana merguru lemmo atè kalak idi.
42023026	Nai iiring kalak i mo Jesus mi ruar. I tengah ndalan, pesimbak mo kalak i dekket sada kalak mergerar si Simon kalak Kirene, rimbaru roh dèng ia mi kuta idi. Ia mo itangkup kalak idi janah ipaksa memersan kayu silang idi ipodi Jesus.
42023027	Mbuè ngo kalak merrotor mengèkutken Jesus -- dèba mo ia daberru -- janah itangisi kalak i ngo Jesus.
42023028	Tapi itulihken Jesus mo mi podi, janah nina mo taba kalak idi, "Kènè alè karina daberru Jerusalem! Ulang mo tangisi kènè Aku, tapi diri ndènè mo tangisi kènè dekket dukak-dukak ndènè.
42023029	Kerna roh mo tikkina dokkenen ndèba mo, 'Sayurntua mo daberru nggempus, siso nung tubuh-tubuhen janah oda nung pesusuken!'
42023030	Nai idokken dèba mo ipas katika i taba delleng, 'Tinggang mo kami!' Janah taba uruk-uruk idokken, 'Tamburi mo kami!'
42023031	Kerna mula bagidi pemaing kalak idi taba kayu nggelluh, bakunè mo ndia pemmaing kalak idi taba kayu sienggo matè!"
42023032	Lot dua kalak sidèban perjahat -- iembah kalak idi asa ihukum matè rebbak dekket Jesus.
42023033	Soh kessa mo mi bekkas mergerar "Pertulanen", ilabangken kalak idi mo Jesus mi kayu persilang. Bagidi ma mo perjahat sidua kalak i -- ipersilangken mo sada kan kamuhun Jesus janah sada nai kan kambirangna.
42023034	Nai mersodip mo Jesus, "Ialè Pa, ulang pella ilugun kono pemmaing kalak idi, ai oda ibettoh kalak idi sinibaingna idi." Ibagi-bagi kalak idi mo isidi oles Jesus merkitè tendung.
42023035	Mbuè ngo kalak cènder i sidi janah mengidah karina simasa idi, ninganna pengulu-pengulu Jahudi dak mengerèhè-rèhè Jesus, nina mo, "Sidèban ipaluah ngo, bagèndari diriNa mo nemmu ipaluah mula tuhu ngo Ia Mesias Raja Sipaluah niperbagah-bagah Dèbata!"
42023036	Soridadu-soridadu idi pè mengerèhèi Jesus ngo. Roh ngo kalak idi mi gembar Jesus, iberrèken kalak i mo anggur macem tabasa.
42023037	Ninganna idokken kalak idi, "Mula raja ni kalak Jahudi ngo Kono, paluah mo diriMu!"
42023038	I babo kayu persilang Jesus idi, isurat ngo bagèen, "Èn mo Raja ni kalak Jahudi."
42023039	Sada ibas perjahat nipersilangken idi mengelèai Jesus, nina ngo, "Otang Kristus Raja Sipaluah niperbagah-bagah Dèbata ngo kono? Paluah mo diriMu, bak kami pè!"
42023040	Tapi ipesèngèt sisada kalak nai mo ia, nina mo, "Oda ngo keppè ikebbiari kono Dèbata, tukasi pè kita rebbak ihukum matè?
42023041	Sènteng ngo hukum simengenna banta, ai sijalo ngo ali perrulanta. Tapi ukum Ia, kadè poda lot salahna!"
42023042	Nai nina nola mo taba Jesus, "O Jesus, èngèt aku, Enggo kessa soh kono gabè Raja!"
42023043	Nai idokken Jesus mo tabasa, "Kudokken mo bamu, sidari èn mo kono rebbak dekket Aku i Paradaiso."
42023044	Kira-kira pukkul duabellas tengngah ari, gellap mo suberri nagerri idi kerna oda mercuhaya mataniari soh mi pukkul tellu cibon.
42023045	Nai merribak mo kirè-kirè ni Bages Dèbata, i babo nai soh mi terruh.
42023046	Nai mersora nggang mo Jesus, "Alè Pa! Mi bagasen tanganMu mo Kupesakat tendingKu!" Enggo kessa idokken bagidi, mpostep mo kessahna.
42023047	Iidah ekuten soridadu i kessa mo simasa i, ipoji kalak i mo Dèbata nina mo, "Tuhu ngo oda mersalah kalak ènda!"
42023048	Mbuè ngo roh jelma mi bekkas idi janah iidah ngo karina simasa idi. Mulak mo kalak i mi sapona merdengan ukur peselsel.
42023049	Karina simendahi Jesus bagi ma daberru simengèkutkensa i Galilea nai, cènder ndaoh-ndaoh janah mengidah karina simasa idi.
42023050	Lot mo sada kalak simergerar si Josep kalak Arimatea i nagerri Juda. Kalak selloh ngo ukurna janah ihormati sinterrem ngo ia, janah ia pè memmèma-mèma ngo i Kerajaen Dèbata idi senggep.
42023051	Oda ngo tuju iakap ukurna pemmakin ni runggu idi, tukasi pè ia masuk bilangen rungguun mbellen.
42023052	Laus mo ia menghadep mi si Latus, ipido mo bangkè Jesus.
42023053	Nai ipesampur mo bangkè Jesus idi i kayu persilang idi nai, ibalut mo dekket kaèn kapan ibas kaèn lennen nai. Nai igamparken mo bangkè idi mi bagasen kuburen sienggo ipahat i sada delleng batu. Oda nung dèng terpakkè kuburen idi.
42023054	Ari perkebbasen mi ari Sabat ngo arinna idi, janah oda pella ndekkah nèngè mulai mo ari Sabat.
42023055	Daberru-daberru siroh i Galilea nai sirebbakken Jesus idi, ièkutken ngo si Josep lako mengidah kuburen idi. Iidah kalak idi ngo barang bakunè pergampar bangkè Jesus ibagasen kuburen idi.
42023056	Nai molih mo kalak idi, ikebbasi mo rempah-rempah dekket minak baungkus lako memminaki bangkè Jesus. Sibarembenkenna, ari Sabat idi, mentadi ngo kalak idi ibas ulanna, mengèkutken pati-patiin.
42024001	Tikan ari Minggu, njengkas kalohoon, laus mo daberru-daberru i mi kuburen merembah rempah-rempah sienggo ihantari kalak idi kin.
42024002	Soh kessa kalak idi mi kuburen, idapet kalak i enggo nggoling batu penutup lubang kuburen idi.
42024003	Nai ibengketti kalak idi mo kuburen idi, tapi oda idah kalak idi bangkè Jesus idi.
42024004	Sinderrang cender idi kalak i janah jellak ukurna kerna simasa i, sintempu mo cènder dua kalak merpakèen mbulan merkillok-killok i gembar kalak idi.
42024005	Buradan mo kalak idi, nai gabè sujud mo kalak i mersembah soh mi tanoh, mènter idokken sidua kalak idi mo bai kalak i, "Kasa itulusi kènè singgelluh i bekkas simatè?
42024006	Oda isèn ia; enggo balik nggelluh ia! Èngèt kènè mo sienggo nidokkenNa i kin bai ndènè sinderrang i Galilea dèng Ia,
42024007	imo: Kennah ipesakat ngo Anak Jelma i mi tangan kalak perdosa, nai ipersilangken mo ia, tapi balik nggelluh ngo i ari petelluken."
42024008	Gabè ièngèt daberru-daberru idi mo kata nidokken Jesus idi kin.
42024009	Nai balik kessa kalak idi i pendèban idi nai, ibagahken kalak i mo karina simasa i mendahi sisiin sipuluhsada idi dekket mi karina simengèkutkensa sidèbanna i.
42024010	Ukum daberru-daberru idi imo: si Maria Magdalena, si Johana dekket si Maria inang si Jakobus, dekket daberru-daberru sidèbanna sirebbakken dekket kalak idi.
42024011	Tapi oda tok ukum sisiin idi mi sukuten daberru-daberru idi, ai idokdok ngo sukut-sukuten sambing.
42024012	Tapi kèkè mo si Petrus, lojang mo ia mi pendèban. Tungkuk mo ia menengngen mi bagasen, iidah mo pellin kaèn kapan mo kessa i sidi. Lengang kalohoon ngo si Petrus, balik mo ia dekket ukur merkalimesso terrèngèt karina simasa idi.
42024013	Sidarinkenna idi ma, laus ngo dua kalak sisiin Jesus mi sada kuta mergerar Emaus, kira-kira sipuluhsada batu daohna i Jerusalem nai.
42024014	Ninganna merdalan idi kalak i, dak icakapi kalak idi ngo karina terrèngèt simasa i.
42024015	Sinderrang kiranai idi kalak i, mènter roh mo Jesus mendahi kalak idi gabè rebbakken merdalan.
42024016	Iidah kalak i ngo Jesus tapi lot memmaingken asa oda itandai kalak i Ia.
42024017	Idokken Jesus mo taba kalak i, "Kadè ngo pana iranai kènè ninganna merdalan èn?" Terridah ngo ibas abè kalak idi marsak, merradi mo kalak idi merdalan idi.
42024018	Nai sada bai kalak i nai mergerar si Kleopas mengkuso taba Jesus, "Pellin kono ngo pana simerrian Jerusalem siso memettoh simasa mbaru dèng isidi?"
42024019	"Kadè pana masa?" nina Jesus mengaloi. "Simasa taba Jesus kalak Nazaret idi," nina kalak idi. "Ia sada kalak nabi, mergegoh kalohoon ngo ranaNa dekket pemahanNa pè i penengennen Dèbata bang jelma pè.
42024020	Enggo ipesakat imam-imam ekuten dekket pengulu-pengulu bangsanta Ia ihukum matè janah enggo mo ipersilangken Ia!
42024021	Harap ngo kami asa Ia naing paluahken Israel! Petellu ariken ènda mo enggo, kessa nai masa bagidi.
42024022	Nai dèng ma barang piga-piga kalak daberru horong nami memmaing kami gabè tersengget. Ai njengkas kalohon ngo ndaboi laus kalak idi mi kuburen,
42024023	tapi oda idapet kalak idi nèngè isidi bangkè Jesus. Balik mo kalak idi, janah nina iidah kalak idi ngo malaèkat; idokken malaèkat idi nggelluh ngo Jesus.
42024024	Dèba ma dengan nami enggo laus mi kuburen, idapet kalak idi ngo tuhu bagè sukuten daberru idi, pellin Jesus ngo kessa oda iidah kalak idi."
42024025	Nai idokken Jesus mo taba kalak idi, "Èo, kènè simoto! Mahal nai kènè percaya mi sinidokken nabi-nabi!
42024026	Mesias Raja Sipaluah niperbagah Dèbata idi, otang kennah menggong simpersuk ngo lako soh mi kemulianNa?"
42024027	Nai ipeterrang Jesus mo taba kalak idi, kadè idokken ibagasen Bibèl terrèngèt diriNa, mulai i bukku si Musa nai soh mi bukku nabi-nabi.
42024028	Ujungna naing soh mo kalak idi mi kuta nitujuna. Ipakulah Jesus mo bagè naing iterrusken merdalan,
42024029	tapi icèkèpi kalak idi mo ia, "Rebbak mo kita" nina kalak idi tabaSa, "ai enggo ramben ari, mataniari pè enggo sundut." Nai mbengket mo ia rebbak dekket kalak idi.
42024030	Tikan kundul rebbak mangan kalak idi, ibuat Jesus mo roti idi, idokken mo lias atè taba Dèbata, nai ipenggelli mo roti i dekket tanganNa, iberrèken mo bai kalak idi.
42024031	Gabè satdar mo kalak idi janah itandai mo ia. Tapi mersep mo Jesus ibas pengidah kalak i nai.
42024032	Nina kalak idi mo samahsa, "Otang bagè mpeddas ngo ndai siakap tikan kirana Ia dekket kita i tengngah ndalan bak sinderrang ipeterrang ma banta isi Bibèl?"
42024033	Nai gejapkenna i mènter kèkè mo kalak idi kebbas, balik mo kalak idi mi Jerusalem. Idapet kalak i, enggo tumpu sisiin Jesus sisipuluh sada idi, bagi ma dekket sidèbanna pè.
42024034	Nai idokken sisiin i mo, "Tuhu-tuhu ngo enggo balik nggelluh Tuhan i! Enggo ipetarar diriNa bai si Simon!"
42024035	Nai isukutken sidua kalak i ma mo simasa i tengah ndalan, soh mi penandai kalak i mi Tuhan i tikan memenggelli roti.
42024036	Sinderrang mengeranai kalak i, terrèngèt sindai, sintempu mo cènder Jesus i tengngah kalak idi ninganna mendokken, "Damè mo bai ndènè!"
42024037	Tersengget mo kalak idi janah buradan, idok ngo pana bègu niidah kalak idi.
42024038	Tapi idokken Jesus mo, "Kasa kènè mbiar janah kasa oda percaya kènè?
42024039	Tengngen mo tanganKu dekket nèhèngKu! Aku ngo èn, dadap mo janah tengngen kènè mo: ukum bègu oda ngo merdaging janah mertulan bagè niidah ndènè Aku."
42024040	Ninganna idokken Jesus bagidi, ipacidah mo tanganNa bak nèhèNa taba kalak idi.
42024041	Tapi kumarna oda dèng kalak i percaya, kemulihken lolo bak lengang, idokken Jesus mo taba kalak idi, "Lot ngo pangaan ndènè isèn bagèndari?"
42024042	Nai iberrèken kalak i mo tabaSa sada ikan pinanggang.
42024043	Ijalo Jesus mo ikan i janah ipangan ipetengngen-tengngen kalak idi.
42024044	Enggo kessa i, idokken Jesus mo bai kalak i, "Èn mo sienggo Kudokken i kin taba kènè, nderrang rebbak dèng Aku dekket kènè, ai tersurat terrèngèt Aku ibas Bukku si Musa bak Nabi-nabi dekket Psalm pè, kennah saut ngo i masa."
42024045	Nai ibuka Jesus mo pikiren kalak idi, asa iantusi kalak i nidokken Bibèl.
42024046	Idokken Jesus mo taba kalak i, "Tersurat ngo ibas Bibèl, kennah menggong simpersuk ngo Raja Sipaluah niperbagah-bagah Dèbata idi, janah balik nggelluh i ari petelluken.
42024047	Tersurat ma ngo, kennah isukutken ngo merkitè gerarna taba karina bangsa, iampuni Dèbata ngo dosa ni kalak simertobat. Berrita idi isiarken mulai i Jerusalem nai.
42024048	Kènè ngo gabè saksi terrèngèt karinana idi.
42024049	Kupasulak mo mendahi kènè niperbagah-bagah Bapangku. Tapi ulang mo kènè mèrèt ibas kuta ènda nai, pèma roh ipesenggep bai ndènè kuasa Dèbata."
42024050	Enggo kessa i, iarahken Jesus mo kalak i mi ruar kuta sampè soh mi Betania. Ipekimbang mo tanganNa memasu-masu kalak idi.
42024051	Sinderrang memasu-masu idi Ia, mersirang mo kalak idi, laus mo Ia mi sorga.
42024052	Mersujud mo kalak idi mersembah dempak Jesus, nai molih mo kalak i mi Jerusalem ibagasen merlolo atè kalohon.
42024053	Dak i Bages Dèbata ngo kalak idi memoji-moji Dèbata.
43001001	I mulana, sinderrang madèng ihanaken dunia èn, enggo kin ngo lot kata i. Rebbak dekket Dèbata ngo kata i, janah Dèbata ngo kata idi.
43001002	I mulana nai ngo Ia rebbak dekket Dèbata.
43001003	Merkitè kata i ngo ihanaken Dèbata sagumanna silot. Oda lot barang kadè pè hana, ukum mak merkitè-kitè Ia.
43001004	Kata i ngo memmerrèken kenggelluhen, janah kenggelluhen i ngo merrèken sendang taba jelma.
43001005	Merbinendang ngo cuhaya i mi bagasen sigellap, janah oda terènteppen sigellap i cuhaya i.
43001006	Ipasulak Dèbata ngo utusenna magahken terrèngèt cuhaya i taba jelma. Si Johanes ngo gerar utusen i.
43001007	Roh ngo ia memmagahken sukuten i mendahi karina jelma, asa percaya kalak i taba cuhaya i.
43001008	Oda ngo ia dèng penendang i; ai roh pè ia pellin lako memmagahken terrèngèt penendang idi ngo.
43001009	Penendang i ngo cuhaya situhunna, cuhaya siroh mi dunia èn lako menerrangi karina jelma.
43001010	Enggo i dunia èn kata idi. Tukasi pè merkitè kata idi ngo itempa Dèbata dunia ènda, tapi oda itandai dunia èn ia.
43001011	Roh ngo ia mi nagerriNa sendiri, tapi oda ijalo bangsaNa i Ia.
43001012	Tapi lot ma ngo barang piga-piga kalak menjaloSa, janah percaya baNa. Bai kalak idi mo iberrèken kuasa asa gabè dukak-dukak Dèbata,
43001013	sinitubuhken oda bai jelma nai, kerna nggelluh rimbaru idi bai Dèbata nai ngo rohna.
43001014	Enggo gabè jelma kata idi janah merrian i tengah-tengahta. Enggo siidah kesangapenNa imo kesangapen nijaloNa bagè Anak sada-sada ni Dèbata. Ai merkitè Ia ngo ipeterar Dèbata dirina dekket ngkelleng atèNa banta.
43001015	Si Johanes ngo mengindangkenSa, ai nina ngo, "Èn mo kalakna sikudokken i roh i podingku nai; tapi belgahen ngo Ia asa aku, ai enggo kin ngo lot Ia sinderrang madèng tubuh aku."
43001016	Ngkelleng kalohoon ngo atèna banta, jadi dakdak ipasu-pasu ngo kita.
43001017	Merkitè si Musa ngo iberrèken Dèbata pati-patiin banta, tapi merkitè Jesus Kristus, ipetarar Dèbata ngo dirina dekket kelleng atèna banta.
43001018	Isè poda nung mengidah Dèbata, laènken anakNa sada-sada i sidos dekket Dèbata, sirebbak dekket Bapa i, Ia ngo petararken Dèbata Bapa banta.
43001019	Ipasulak pengulu-pengulu Jahudi mo imam-imam dekket dèba marga Lewi i Jerusalem nai, mendahi si Johanes janah mengkusoken tabasa, "isè ngo ko situhunna?"
43001020	Oda ngo irusiaken si Johanes, ntompel ngo idokken, "Oda ngo Aku Raja Sipaluah niperbagah-bagah Dèbata."
43001021	"Mula bagidi, isè ngo kono?" nina kalak idi mengkusoi. "Mada ngo kono si Elias?" "Oda," nina si Johanes. "Mada ngo kono Nabi idi?" nina kalak i dèng ma. "Oda," nina mengaloi.
43001022	"Mula bagidi, bagahken mo bai nami, isè ngo kono," nina kalak idi, "Asa kubettoh kami magahken taba sipasulakken kami. Bakunè pendokkenmu terrèngèt dirimu?"
43001023	"Ukum aku," nina si Johanes, "Imo bagè nidokken Nabi Jesaya, 'Sora sitenggo-tenggo i kellongoon. Peddèas kènè mo dalan bai Tuhan i!' "
43001024	Ukum kalak simengkusoi idi imo sinipasulak kalak Parisè.
43001025	Nai nina kalak idi mo taba si Johanes, "Mula oda ngo kono Raja Sipaluah niperbagah-bagah Dèbata, oda si Elias, oda ma Nabi idi kasa perridiken jelma kono?"
43001026	Ialoi si Johanes mo, "Laè ngo kuperridiken bai jelma i. Tapi enggo i tengah-tengah ndènè sada kalak siso nitandaan ndènè.
43001027	Roh ngo Ia janah enggo i podingku, tapi mengosari èkèt cipatuNa pè oda sanggup dèng aku."
43001028	I Betania ngo masa i karina, kan kebincaren Laè Jordan bekkas si Johanes perridiken jelma i.
43001029	Sibarembenkenna, idah si Johanes mo roh Jesus mendahisa. Idokken si Johanes mo, "Tengen kènè mo! Adoi mo biri-biri Dèbata mahan pèlèenken i, asa sasa dosa dunia èn!
43001030	Ia ngo sikudokken i siroh i podingku nai, tapi belgahen ngo Ia asa aku; ai enggo kin ngono lot Ia, madèng kin pè tubuh aku.
43001031	Oda ngo kutandai dèng kin Ia, tapi roh aku perridiken bangsa Israel merkitè laè asa itandai kalak i Ia."
43001032	Bagèen ngo pengindangken si Johanes terrèngèt Ia, "Kuidah ngo Tendi Dèbata susur i langit nai bagè ndarapati, senggep janah merrian baNa.
43001033	Sinderrangna i oda kutandai dèng kin Ia; tapi Dèbata sipasulakken aku perridiken merkitè laè, mendokken bangku: 'Barang mendahi isè idah kono susur tendi Dèbata janah merrian bana, Ia mo roh perridiken jelma merkitè Tendi Dèbata!'
43001034	Tuhu-tuhu ngo enggo kuidah idi," nina si Johanes, "Asa, tuhu ngo Ia Anak Dèbata; percaya mo kènè!"
43001035	Sibarembenkenna nola, cènder nola ma mo i bekkas idi si Johanes dekket dua kalak sisinna.
43001036	Idah kessa mo Jesus memellus arap idi, nina mo, "Tengen kènè mo! Adoi mo biri-biri Dèbata!"
43001037	Idengkoh sisiin si Johanes sidua kalak idi ngo nidokkenna i, nai mèter ièkutken kalak idi mo Jesus.
43001038	Tumulih mo Jesus mi podi, nai idah mo kalak i mengèkutkenSa, gabè idokken Jesus mo, "Isè ngo nitulusen ndènè?" Ialoi kalak idi mo, "Rabi, i dikè ngo kono merian?" (Rabi lapatenna 'Guru').
43001039	"Roh mo kènè, asa idah kènè," nina Jesus. Nai ièkutken kalak idi mo Jesus, rebbak mo kalak i sidarinkenna i. Kira-kira pukkul empat ciboon mo i.
43001040	Sada ibas kalak idi sidua i nai sienggo mendengkoh kadè sinidokken si Johanes janah laus nola mengèkutken Jesus, imo si Andreas, anggi si Simon Petrus.
43001041	Nai ndor mo itulusi si Andreas si Simon kakana i, nina mo mbangsa, "Enggo jumpa kami Mesias i, Raja Sipaluah niperbagah-bagah Dèbata!" (Mesias lapatenna Kristus kata Junani.)
43001042	Nai ibabai si Andreas mo si Simon mendahi Jesus. Idah Jesus kessa mo si Simon, nina mo, "Si Simon ngo kono, anak si Jona. Si Kepas mo kono mi podinkenna èn." (Kepas kata Heber dos ngo i dekket Petrus kata Junani, lapatenna delleng batu).
43001043	Sibarembenkenna, ipetettap Jesus mo ukurna lako laus mi Galilea. Nai pesimbak mo ia dekket si Pilipus, idokken mo mbangsa, "Èkutken mo Aku!"
43001044	Si Pilipus asalna i Betsaida nai, imo bekkas si Andreas dekket si Petrus.
43001045	Nai pesimbak nola mo si Pilipus dekket si Natanael, idokken mo mbangsa, "Enggo pesimbak kami dekket kalakna sinidokken si Musa ibas Bukku patinna dekket sinidokken nabi-nabi. Imo Jesus anak si Josep kalak Nazaret."
43001046	Tapi ialoi si Natanael mo, "Mèter lot mo harapen roh simendè i Nazaret nai?" "Ita mo asa idah kono!" nina si Pilipus mengaloi.
43001047	Idah Jesus kessa mo roh si Natanael mendahisa, idokken Jesus mo terrèngètsa, "Èn mo sada kalak Israel bennar, oda lot sipakulah-kulah bana!"
43001048	Nai idokken si Natanael mo taba Jesus, "Bakunè carana pemmettohmu terrèngèt aku?" Ialoi Jesus mo, "Kuidah ngo kono i terruh kayuara i, sinderrang madèng idiloi si Pilipus idi kono."
43001049	"Guru," nina si Natanael. "Anak Dèbata ngo kono, Raja kalak Israel!"
43001050	Nai nina Jesus mo, "Mada ngo kumarna Kudokken i kuidah kono i terruh kayu ara i, memmaing asa gabè percaya kono? Idahenmu mo belgahen dèng daripada i!"
43001051	Idokken Jesus dèng ma, "Kudokken mo bai ndènè; idahèn ndènè mo mbuka langit, janah merlaus roh malaèkat Dèbata mendahi Anak Jelma."
43002001	Enggo kessa dua ari, lot mo merbayo i kuta Kana sini Galilea. I sidi ma ngo dekket inang Jesus.
43002002	Jesus pe dekket sisinNa dekket ngo idilo merbayo i.
43002003	Nai tupung mo kerri karina anggur sukut i, nai idokken inang Jesus mo taba Jesus, "Enggo kerri anggur sukut i."
43002004	Ialoi Jesus mo, "Nangè, ulang pasulak Aku; ai makdèng dapet tikkingku lako memmaing barang kadè."
43002005	Nai idokken inangna i mo taba perkebbas nisidi, "Barang kadè idokken Jesus taba kènè, bahan kènè mo."
43002006	Lot mo isidi hantar ennem goci siat-siat ualuhpuluh soh mi serratus sellup laè mahan pemmorih nèhè, mengèkutken hatoren agama kalak Jahudi.
43002007	Idokken Jesus mo taba perkebbas i, "Domi kènè mo goci i dekket laè." Nai idomi kalak i mo laè mi goci i.
43002008	Idokken Jesus mo nola taba kalak idi, "Taku mo cituk laè ni goci i, embahken mo taba induk perkebbas." Iembah kalak i mo laè nitakuna i taba induk pèsta i,
43002009	iakapi mo laè i, keppè enggo mobah gabè anggur. (Oda ngo ibettoh barang i dikè nai rohna anggur i, ai pellin perkebbas i ngo kessa bettoh-bettohen). Nai idiloi induk perkebbas i mo kèla i,
43002010	nina mo mbangsa, "Biasana anggur simerrasana ngo lebbè ihidangken dèba, tapi mula enggo karina tamuè mengènum mbuè anggur, baru pè asa ihidangken nola anggur biasa. Keppèken kono isimpan kono dèng ngo anggur simerrasana, janah bagèndari dèng ngo asa ihidangken kono!"
43002011	Idi mo tanda kellengangen perlebbè ihanaken Jesus, i kuta Kana sini nagerri Galilea. Merkitè tanda kellengangen i, ipacidah Jesus ngo kemulianNa. Nai percaya mo sisinNa i tabaSa.
43002012	Enggo kessa i, laus mo Jesus bak inangNa rebbak dekket sisinNa i mi Kapernaum, janah i sidi mo kalak i merian barang piga-piga ari.
43002013	Tikan enggo ndessing Ari Raya Paskah kalak Jahudi, laus mo Jesus mi Jerusalem.
43002014	Idapet Jesus mo jelma merdèa lembu, biri-biri dekket ndarapati i Bages Dèbata i Jerusalem; bagidi ma dekket simenukari kèpèng merkundulen isidi.
43002015	Nai ipelias Jesus mo ligas-ligas ipas tinali nai, ijalang mo karina pinakan-pinakan idi i Bages Dèbata nai, biri-biri bak lembu pè. Ipengongkitken mo mèja penukaren kèpèng, merhamburen mo kèpèng kalak idi.
43002016	Idokken mo taba kalak simerdèa ndarapati, "Embah karina ndrapatimi. Ulang baing kènè gabè bekkas pertiga-tigaan Bages BapangKu!"
43002017	Nai ièngèt sisinNa i mo ayat Bibèl èn, "Mergollah-gollah ngo bagè api menutung ukum kelleng atèngKu midah Bagesmu alè Pa!"
43002018	Ialo penguasa-penguasa kalak Jahudi mo Jesus merkitè kata-kata mpingas, nina mo, "Tuduhken bai nami tanda kellengangen mahan bukti, lot kuasamu memmaing bagidi!"
43002019	Ialoi Jesus mo, "Rumpakken kènè mo Bages ni Dèbata èn, nai Kupajek nola mo i mengolihi ibagasen tellu ari."
43002020	"Empatpuluh tahun mo dekkahna pelliasken Bages Dèbata èn, keppèken ipellias kono nimu ibagasen tellu ari sambing?" nina kalak i.
43002021	Tapi dagingna sendiri ngo sinidokken Jesus Bages Dèbata.
43002022	Asa balik nggelluh kessa Jesus i kemmatèen nai ièngèt sisinNa i mo nidokken Jesus idi kin. Gabè percaya mo kalak idi mi sitersurat ibas Bibèl, dekket mi kata sinidokken Jesus.
43002023	Nderrang i Jerusalem Jesus mer Ari Raya Paskah, nterrem ngo kalak percaya bana kumarNa tanda kellengangen sinipehanaNa.
43002024	Tapi ukum Jesus oda tok midah kalak i, kumarna itandai ngo karina jelma.
43002025	Oda pella perlu ibagahken dèba keterrangen baNa, ai ibettoh ngo kadè siturah ibagasen pusuh perratèen jelma.
43003001	Lot mo sada kalak Parisè mergerar si Nikodemus. Sada kalak terpandang ngo ia i agama Jahudi.
43003002	I sada berngin, roh mo ia mendahi Jesus, mendokken, "Guru, kubettoh kami ngo Ko roh bai Dèbata nai. Ai isè poda ndorok memmaing tanda kellengangen bagè nibaingmu i, kum mak Dèbata denganna."
43003003	Ialoi Jesus mo, "Èngèt mo; isè poda ndorok mbengket mi Kerajaen Dèbata, ukum mak mengolihi tubuh ia."
43003004	"Bakunè ngo ndorok mengolihi tubuh jelma, mula enggo mbelgah?" nina si Nikodemus taba Jesus. "Ai ndorok kin mo ia mbengket nola balik mi kurungen manik, asa itubuhken nola?"
43003005	Ialoi Jesus mo, "Situhunna ngo sikudokken èn, mula oda kalak itubuhken ipas laè dekket Tendi Dèbata nai, oda ndorok mbengket ia mi Kerajaen Dèbata.
43003006	Secara perdagingen itubuhken ngo jelma bai partuana nai, tapi secara pertendiin itubuhken Tendi Dèbata.
43003007	Ulang kono lengang mula Kudokken kennah itubuhken ngo kènè mengolihi.
43003008	Menempul ngo angin barang mikè lemmo atèna; sidengkoh ngo sorana, tapi oda nibettoh idikè nai janah laus mikè ia. Bagi ngo jelma sienggo itubuhken Tendi Dèbata."
43003009	"Bakunè ndorok terjadi bagi?" nina si Nikodemus mengkusoi.
43003010	Ialoi Jesus mo, "Kono guru i tengah-tengah kalak Israel, oda ibettoh kono i?
43003011	Kudokken mo taba kono; kuranaken kami ngo sikubettoh kami, kuindangken kami ngo sikuidah kami, tapi oda tok kènè mi sikuindangken kami i.
43003012	Salang terrèngèt dunia èn Kusukutken bamu, oda percaya kono bangku, makinsa nola mo mula Kusukutken terrèngèt sorga?
43003013	Isè poda nung dèng laus mi sorga, tapi ukum i sorga nai enggo lot roh mi dunia èn, imo Anak Jelma.
43003014	Bagè pemmaing si Musa pedatesken nipè tembaga ipas sada tongket kayu i kellongoon, bagi ngo kennah ipedates Anak Jelma,
43003015	asa nggelluh karina sipercaya baNa."
43003016	Ai bagèen ngo ngkelleng atè Dèbata midah dunia èn, Iberrèken ngo AnakNa Sada-sada i, asa ulang mago gennep sipercaya bai Anak idi, tapi asa kenggelluhen siamman sumendah bana.
43003017	Ai ipasulak Dèbata AnakNa mi dunia èn, oda ngo lako menghukum dunia èn, tapi lako paluahken dunia èn ngo.
43003018	Barang isè percaya taba anak idi, oda ngo kenna hukum, tapi siso percaya taba Anakna Sada-sada i, kenna hukum ngo.
43003019	Bagèen ngo hukumna i: Enggo roh penendang i mi dunia èn, tapi lemmoon ngo atè jelma i midah sigellap daripada midah sinterrang i, ai jahat ngo pengelako kalak i.
43003020	Barang isè maing jahat, nceggo ngo atèna midah sinterrang i, asa mboni pengelakona sijahat i;
43003021	Tapi barang isè merpengelako mendè, idapetken ngo penendang i, asa ntarar karinana pemmaingna rembang mi sinipergeddo Dèbata.
43003022	Enggo kessa i, laus mo Jesus rebbak dekket sisinNa mi nagerri Juda. Isidi mo kalak i merrian barang piga-piga ari dekkahna ninganna perridiken jelma.
43003023	Tapi si Johanes pè peridiken ngo i Ainon, njolmit mi Salim, ai mbuè ngo isidi laè; nai merrohen mo nterrem jelma mi sidi asa iperridi,
43003024	ai madèng ngo ikurungken si Johanes tikanna i.
43003025	Mersoal mo tikanna i sisiin si Johanes dekket sada kalak Jahudi tersèngèt hatoren perpangiren i agama kalak Jahudi.
43003026	Laus mo kalak i mendahi si Johanes, nina mo, "O Guru, ièngèt kono dèng ma ngo kalak siroh mendahi Guru i, tikan i kèparen Laè Jordan, imo nituduhkenmu bai nami tikala i? Bagèndari perridiken ngo ia, janah mèduk ngo kalak roh mendahiSa!"
43003027	Nai ialoi si Johanes mo, "Oda ndorok jelma memmaingken barang kadè, ukum mak iberrèken Dèbata bana.
43003028	Otang enggo ngo idengkoh kènè kudokken, 'Oda ngo aku Raja Sipaluah niperbagag-bagah Dèbata. Pellin solo-solona ngo kessa aku, ipasulak roh lebbèen asa Ia.'
43003029	Kèla ngo sidasa daberru mula enggo jejap kalak i. Asa ukum anak-anak kèla pellin mendengani sambing ngo kessa i janah mendengkoh-ndengkohi, nai sampang mo atèna mula idengkoh sora kèla i. Bagidi ma ngo bang aku pè. Dom ngo sampang atèngku bagèndari.
43003030	Ia ngo makin mbelgah, tapi ukum aku makin kèdèkna ngo."
43003031	Barang isè roh i babo nai, ia ngo mengantusi karina jelma. Ukum siroh i dunia èn nai imo kalak sini dunia èn, janah mengeranaken tersèngèt dunia. Ia siroh i sorga idi nai ngo mengatasi karinana!
43003032	Iranaken ngo kadè siniidah dekket sinidengkohNa, tapi sada kalak poda percaya mi sini ranakenNa idi.
43003033	Barang isè percaya mi si ni ranakenNa idi, ituhu-tuhui kalak i ngo kebennaren Dèbata.
43003034	Barang isè iutus Dèbata, isukutken ngo Dèbata, ai iberrèken Dèbata ngo Tendina baNa.
43003035	Ikekelengi Bapa i ngo AnakNa janah enggo isohken sagumanna mi bagasen kuasaNa.
43003036	Barang isè percaya taba kalak idi, terolih nggelluh soh mi amman-sumendah ngo ia; tapi barang isè oda percaya taba Anak idi, oda irasai kalak sibagidi nggelluh situhunna. Ihukum Dèbata ngo ia soh sidekkah-dekkahna.
43004001	Idengkoh kalak Parisè mo buèen dèng ngo iperridi Jesus asa iperridi si Johanes. (
43004002	Tukasi pè oda ngo dekket Jesus perridiken, tapi pellin sisinNa idi sambing ngo kessa.)
43004003	Nai ibettoh Jesus kessa mo i, laus mo ia i Judèa nai balik mi Galilea.
43004004	Tikan perdalanenna idi, kennah memellus arap Samaria ngo Ia.
43004005	Nai soh mo Jesus mi sada kuta i Samaria i mergarrar Sikhar, imo ndessing mi tanoh niberrèken si Jakob arnia taba anakna si Josep.
43004006	Lot ngo isidi sada tellaga si Jakob. Kumarna ledjana iakap Jesus merdalan i, kundul mo Ia i biding tellaga i. Kira-kira cèger ari mo i,
43004007	tapi ukum sisiin Jesus enggo laus mi kuta lako menokor bekkel. Nai roh mo sada kalak daberru Samaria mi tellaga i naing menaku laè. Idokken Jesus mo tabasa, "Dikè mo Kuènum dèba laè i?"
43004009	Ialoi daberru Samaria i mo, "Kasa mengido mènum kono kalak Jahudi taba aku kalak Samaria?" (Ai oda mersaor kalak Jahudi dekket kalak Samaria).
43004010	Nai ialoi Jesus mo, "Ukum ibettoh kono ngo pemerrèken Dèbata janah itandai kono isè mengido laè bamu i, tentu uè ngo ko mido laè ènumen baNa nai; nai gabè Iberrèken mo bamu laè sipegelluhken."
43004011	"Tuan," nina daberru i, "salang taku-taku oda lot bamu, janah mbages kalohon ngo tellaga èn. I dikè nai mo dapet Kono laè sipegelluhken i?
43004012	Ai belgahen ngo kono dok atèmu asa empung nami si Jakob simemerrèken tellaga èn bai nami. Ia sendiri pè mennaku janah mengènum laè i tellaga èn nai; bagidi ma ngo dukak-dukak bak pinakanna pè?"
43004013	"Dak muasen ngo karina jelma simengènum laè i tellaga èn nai," nina Jesus,
43004014	"tapi simengènum laè sinaing berrènkenKu idi, oda nèngè muasen ia soh mi amman summendah. Janah dèng ma, ukum laè siberrènkenKu idi, gabè laè mul ngo i, ibagasen dirina, janah dak menjarir mi ruar, janah memerrèken bana nggelluh situhunna!"
43004015	Nina daberru i mo, "Tuan, berrè mo bangku laè sibagidi asa ulang muasen nè aku; janah oda perlu nè roh aku mengaleng laè mi sèn."
43004016	"Laus mo kono lebbè mengaleng sinibalèmu, nai molih nola mo kono misèn," nina Jesus.
43004017	Ialoi daberru i mo, "Oda lot sinibalèngku." Tuhu ngo nidokkenmi, oda lot sinibalèmu,
43004018	tapi enggo lima kalak sinibalèmu. Anak laki denganmu sibagèndari i pè oda ngo sinibalèmu."
43004019	Nina daberru idi mo taba Jesus, "Bagèndari enggo kubettoh nabi ngo Kono.
43004020	Idokken empung nami i delleng èn ngo kusembah kami Dèbata, tapi bangsa ndènè mendokken pellin i Jerusalem ngo kessa bekkas menembah Dèbata."
43004021	Nina Jesus mo, "Percaya mo kono. Roh mo tikkina, oda nè i delleng èn barang i Jerusalem bekkas menembah Dèbata.
43004022	Isembah kènè kalak Samaria ngo siso nitandaan ndènè. Tapi ukum kami kalak Jahudi kusembah kami ngo Ia sikutandai kami, ai bai bangsa Jahudi nai ngo roh kelluahen i.
43004023	Tapi dapet nè mo tikkina janah enggo roh tupèh, merkitè Tendi Dèbata, isembah karina jelma mo Bapa i. Merpenguèi tuhu-tuhu mo kalak i bagè nipergeddo atè Bapa.
43004024	Tendi ngo Dèbata, janah pellin merkitè kuasa Tendi Dèbata ngo kalak ndorok menembah Dèbata Bapa, bagè situhunna ia lot.
43004025	Nina daberru idi mo mbang Jesus, "Kubettoh ngo naing roh nè mo Raja Sipaluahken i (sinigerarenna Kristus). Mula roh kessa Ia ibagahken mo karinana banta."
43004026	Nina Jesus mo, "Aku ngo i, simengeranai bagèndari dekket kono."
43004027	Tikan bagidi roh mo sisiin Jesus. Lengang ngo kalak i mengidah Jesus mengeranai dekket sada kalak daberru. Tapi isè poda lot mendokken taba daberru i, "Kadè perlu bamu nangè?" barang taba Jesus, "Kasa mengeranai Kono dekket daberru i?"
43004028	Nai laus mo daberru i isidi nai lojang mi kuta janah mendokken taba pengisi kuta i,
43004029	"Ita kènè sidahi kalak simengeranaken bangku karina ulah-ulahki. Tah mada ngo Ia Raja Sipaluahken i?"
43004030	Nai merlausen mo pengisi kuta i mendahi Jesus.
43004031	Sinderrang bagidi, idokken sisiin i mo taba Jesus, "Mangan mo lebbèken Guru i," nina kalak i.
43004032	Tapi ialoi Jesus mo, "Lot ngo pangaan bangKu siso nibettoh ndènè."
43004033	Gabè mersidokenken mo sisiin i samahSa, "Mada ngo ndia lot menaruhken pangaan baNa?"
43004034	Nai idokken Jesus mo, "Pangaan ngo bangKu menguèi lemmo atè sipasulakken Aku, janah mengulaken ulaan niberrèkenNa mahan ulankenKu.
43004035	Otang idokken kènè ngo, 'Empat bulan nai mo mosim perraniin?' Tapi Kudokken mo taba kènè: Seppè mo tengen kènè! Enggo mo ntua buahna, lako perraniin!
43004036	Enggo ijalo kalak simerrani i upahna; enggo ipepulung hasilna imo kenggelluhen amman sumendah. Rebbak mersampang atè mo simardang dekket simerrani.
43004037	Asa tuhu ngo nidokken perumpamaan èn, 'Sisada èn ngo mennuan, tapi sisada adoi ngo merrani!'
43004038	Kupasulak ngo kè merrani juma siso niula ndènè; sidèban ngo mengula i sidi; tapi kènè ngo menjalo laba ipas ndiula kalak idi nai."
43004039	Mèduk ngo kalak Samaria pengisi kuta i gabè percaya taba Jesus kumarna pendokken daberru i, "Ibagahken ngo bangku karinana ulah-ulahku idi."
43004040	Asa pejumpa kessa mo kalak Samaria i dekket Jesus, iendik-endik kalak i mo Jesus, asa isidi lebbè merrian Jesus i. Jadi merrian i sidi mo Jesus dua ari dekkahna.
43004041	Jadi buèen ngo kalak percaya taba Jesus kumarna peddahNa sendiri taba kalak i.
43004042	Ai nina kalak i ngo taba daberru i, "Bagèndari enggo percaya kami, oda kumarna pellin nidokkenmu i sambing taba kami, tapi kumarna enggo kudengkoh kami sendiri peddahna; janah enggo kubettoh kami, tuhu ngo ia Sipaluah dunia èn."
43004043	Enggo kessa dua ari dekkahna Jesus i kuta Sikhar, berkat mo ia laus mi Galilea.
43004044	Enggo kin ngo idokken Jesus, "Oda ngo mersangap nabi i kutana."
43004045	Soh kessa mo Ia mi Galilea, lolo kalohoon ngo kalak nisidi menjalo Jesus, ai sinderrang i Jerusalem kalak i merari Raya Paskah, idah kalak i ngo karinana nibaing Jesus i sidi.
43004046	Nai balik mo Jesus mi kuta Kana si ni Galilea, imo kuta bekkasna pennah memmaing laè kembali anggur. Jadi lot mo i Kapernaum sada kalak pugabè istana, mersakit ngo dukakna.
43004047	Idengkoh kessa mo enggo roh Jesus mi Galilea i Juda nai, idapetken mo Jesus, ièlèk-èlèk mo Jesus, asa roh mi Kapernaum lako pemalumken dukakna sienggo patè-patèen i.
43004048	Nai idokken Jesus mo tabasa, "Mula oda idah kènè tanda kellengangen, oda ngo percaya kènè."
43004049	Gabè nina pugabè istana i mo taba Jesus, "Tuhan, narih pedor mo roh, sinderrang madèng matè dukakku idi."
43004050	"Molih mo kono," nina Jesus. "Nggelluh mo dukakmu i!" Percaya ngo ia mi sinidokken Jesus i, nai laus mo ia.
43004051	I tengah ndalan dèng ia lako balik mi bagesna, roh mo naposona mendahisa mendokken, "Nggelluh ngo dukamu idi!"
43004052	Jadi ikusoi mo kalak i, pukul piga malum iakap dukakna i. Nai ibagahken kalak i mo, "Bari kira-kira tengah ari pukul sada enggo laus singgara i."
43004053	Gabè ièngèt mo tupung bagidi ma ngo kettikana idokken Jesus tabasa, "Nggelluh mo dukakmu i." Gabè percaya mo ia bak karina sisimpangansa taba Jesus.
43004054	Idi mo kellengangen pedua kaliken ihanaken Jesus i Galilea, kessa nai roh Ia i Juda nai.
43005001	Enggo kessa i, lot mo pèsta kalak Jahudi, nai laus mo Jesus mi Jerusalem.
43005002	I Jerusalem, i gembar Pèntu Biri-biri, lot sada bendar i sidi mergerar Betesda kum i kata Heber. I sikuliling bendar i, lot ngo lima sapo-sapo.
43005003	Mèduk ngo simersakit mergalèen i èmpèr-èmpèr i; dèba pètung, dèba kèpang, dèba itempuk sigading [Karinana kalak i dak mèma-mèma pergoncang bendar i.
43005004	Ai susur ngo sipata malaèkat Tuhan menggoncang laè bendar i. Barang isè simersakit i perlebbè masuk mi laè goncang i, kennah malum ngo, barang kadè pè sakitna.]
43005005	Lot ma mo isidi sada kalak daholi enggo tellupuluh ualuh tahun dekkahna mersakit.
43005006	Idah Jesus mo ia galè isidi, janah ibettoh Jesus ngo enggo bagidi dekkahna ia mersakit janah gampar isidi, gabè nina Jesus mo mbangsa, "Naing malum kono?"
43005007	Ialoi simersakit i mo, "Ialè tuan, oda lot kadè-kadèngku isèn, lako mendokong aku mi bagasen laè i, tikan goncang. I dèng kebbas aku lako masuk mi bendar i, enggo mo ilebbèi dèba aku."
43005008	Nai idokken Jesus mo mbangsa, "Kèkè mo ko, balun mo bellagenmu, merdalan mo ko!"
43005009	Nai mènter malum mo iakap, iembah mo bellagenna, janah merdalan mo ia. Masa ngo i tikan ari Sabat.
43005010	Kerna naidi, nina perkuasa kalak Jahudm mo taba kalak sirembaru malum i, "Ari Sabat ngo ari èn. Oda ndorok kono merembah bellagenmu i, ai mengellausi hatoren agama ngo i."
43005011	Tapi ialoi mo, "Kalak sipemalumken aku i ngo mendokken taba aku, 'Embah mo bellagenmi, merdalan mo kono.' "
43005012	"Isè mendokken taba kono merembah bellagenmu janah merdalan?" nina kalak i mengkuso.
43005013	Tapi oda ngo ibettoh barang isè kalakna. Kerna mèduk ngo jelma isidi janah Jesus pè enggo galip mi tengah-tengah jelma nterrem i, lako mennadingken bekkas i.
43005014	Enggo kessa bagidi, pejumpa nola mo Jesus dekketsa ipas Bages Dèbata, nai nina Jesus mo tabasa, "Bagèndari enggo malum kono, jadi mermanat mo kono, ulang nèngè empet merdosa, asa ulang sempa nola termposiin."
43005015	Laus mo ia magahken taba kalak perkuasa kalak Jahudi mendokken, Jesus ngo pemalumkensa.
43005016	Kemmulihkenna idi, gabè ncian mo atè kalak i midah Jesus, kerna Ipemalum sakit tupung ari Sabat.
43005017	Tapi nina Jesus mo taba kalak i, "Dak mengula ngo BapangKu; jadi Aku pè kennah mengula ngo."
43005018	Kumarnaken rana Jesus i, makin itulusi penguasa-penguasa kalak Jahudi mo dalan lako memmunuh Jesus. Ibaing kalak i pè bagidi, oda ngo pellin Ilausi hatoren agama terrèngèt ari Sabat idi sambing, tapi dekket ngo kumarna idokken Jesus BapaNa nina Dèbata; merlapaten ngo idi, Ipesobok diriNa dosken Dèbata.
43005019	Gabè nina Jesus mo mengaloi kalak i, "Èngèt kènè mo sikudokken èn; Oda lot ndorok kadè iulaken Anak idi ukum ipas roka-rokana nai sendiri; tapi pellin niidahna Iulaken BapaNa I ngo ibahanken. Ai barang kadè iulaken Bapa i, idi ma ngo iulaken Anak idi.
43005020	Kumarna soh mo ngkellengna atè Bapa i midah Anakna i. Jadi ipettarar ngo karina taba anakna i sagumanNa sinibahankenNa. Lebbih dèng tupèh, ai ipettarar ngo taba Anakna i ulaan terhejiin, asa gabè lengang kènè karina.
43005021	Bagè bapa pegelluhken kalak singgo matè, janah memerrèken taba kalak i kenggelluhen; bagidi ma ngo bang Anak idi pè memerrèken kenggelluhen taba barang isè kalak naing berrènkenNa dok atèna.
43005022	Isè poda ihukum Bapa i. Kerna karina kuasa lako menghukum enggo isohken taba AnakNa i.
43005023	Ibakin Bapa i pè bagidi, asa karina kalak menghormati Anak idi, tosè bagè penghormatina taba Bapa i. Barang isè oda pesangapken Anak i, codi ngo oda pesangapken Bapa sipasulakken Anak idi.
43005024	Kubagahken mo bai ndènè: Barang isè mengeradum-radumi katangKu, janah percaya taba sipasulakken Aku, baNa ngo kenggelluhen siamman sumendah, janah oda ngo ihukum ia. Enggo maluah ia ipas hukumen kemmatèen idi nai.
43005025	Percaya mo kènè taba Aku -- 'Roh mo tikkina, enggo mo soh idi bagèndari -- simatè idi pè mendengkoh sora Anak Dèbata ngo, janah nggelluh ngo simendengkoh sora Dèbata.
43005026	Bagè Bapa i sendiri benna kenggelluhen, bagidi ma ngo Anak i pè ibaing gabè benna kenggelluhen.
43005027	Enggo iberrèken Ia hak taba AnakNa lako mendabuh hukum kerna Anak Jelma ngo ia.'
43005028	Ulang pella kènè lengang mendengkoh èn: Roh mo tikkina, karina kalak sienggo matè i pendèban idi mendengkoh soraNa,
43005029	gabè karuar i pendèban idi nai. Kalak simengulaken mendè, ipekèkè ngo lako menjalo kenggelluhen. Tapi kalak simengulaken jahat ipekèkè ngo lako menjalo hukum."
43005030	"Kadè poda terbahan aku ukum ibas kedirinKu nai sambing. Kudabuh pè hukum rembang mi kuasa sikujalo bai Dèbata nai ngo. Kerna naidi sènteng ngo penghukumKu i, ai oda ngo mengèkutken ukurKu sendiri nai sikubakin i, tapi mengèkutken lemmo atè Bapa sipasulakken Aku i ngo.
43005031	Mula Aku mengindangken tersèngèt diringku, oda tuhu sikuindangken i.
43005032	Tapi lot ngo sidèbaan mengindangken, janah Kubettoh ngo, tuhu ngo siniindangkenna i.
43005033	Enggo ipasulak kènè utusen ndènè mendahi si Johanes, janah situhunna ngo i indangken si Johanes tersèngèt Aku.
43005034	Kuruapken pè karina i, oda ngo kumarna perlu bangku pengindangken jelma, tapi asa maluah ngo kènè.
43005035	Codi mi togok lakat janah merbendella ngo si Johanes, tapi pellin sigejap sambing ngo kènè sennang menjalo cuhaya togok idi.
43005036	Tapi belgahen ngo kesaksiinKu daripada kesaksiin si Johanes. Ulaan sinidokken Bapa imo siKuulaken bagèndari, i ngo mengindangken Aku sinipasulak Bapa i.
43005037	Janah Bapa simengutus Aku i pè enggo mengindangken Aku. Oda nung dèng idengkoh kènè sora Bapa, barang pè mengidah abèNa.
43005038	Ai oda ngo iradum-radumi kènè kataNa, kerna oda percaya kènè taba Aku siniutusNa.
43005039	Iguruken kènè pè Bibèl, kumarna dok atè ndènè merkitè i dapet kènè kenggelluhen amman-sumendah. Bibèl idi sendiri pè ipeterrang ngo tersèngèt Aku.
43005040	Tapi laju ngo oda uè kènè roh mendahi Aku, asa dapet kènè nemmuken kenggelluhen soh mi amman-sumendah i.
43005041	Oda perlu bangku pemoji jelma.
43005042	Kutandai ngo kènè. Kubettoh ngo oda ngkelleng atè ndènè midah Dèbata.
43005043	Roh Aku merkitè-kitè gerar BapangKu, tapi oda ijalo kènè Aku. Tapi mula roh kalak merkitè kuasana sendiri, ijalo kènè ngo ia.
43005044	Bakunè mo terbakin kènè percaya, mula itulusi kènè ngo pemmojiin samah-samah kènè, janah oda merrusaha kènè, asa ipoji Dèbata Sintèmbul i kènè.
43005045	Ulang mo dok atè ndènè Kusalahken kènè i hadeppen Bapangku. Si Musa siniharapken ndènè i ngo menalahken kènè.
43005046	Ukum tuhu ngo percaya kènè taba si Musa, tentu percaya ma ngo kènè taba Aku, kerna ia pè isuratken ngo tersèngèt Aku.
43005047	Tapi mula oda ikettoki kènè nisuratken si Musa, bakunè mo pengkettoki ndènè mi siKuruapken èn?"
43006001	Enggo kessa barang sadikè dekkah nola, berkat mo Jesus mi suberrang Tao Galilea (sinigerari ma Tao Tiberias).
43006002	Nterrem ngo kalak mengèkutkensa, kumarna enggo idah kalak i tanda kellengangen nihanaken Jesus pemmalumken kalak simersakit.
43006003	Mennangkeng mo Jesus mi uruk nai kundul mo Ia isidi rebbak dekket sisinNa.
43006004	I katika i enggo mo ndessing Ari Raya Paskah kalak Jahudi.
43006005	Tikan itengen Jesus merkuliling, idah mo kalak merrohen merkolan-kolan mendahiSa. Nai idokken mo taba si Pilipus, "I dikè nai mo sitokor pangaan, asa ndorok mangan karinana jelma nterrem èn?" (
43006006	Idokken Jesus pè bagidi, mengunjuni si Pilipus ngo Ia, ai ibettoh kin ngo sinaing bakinenna.)
43006007	Ialoi si Pilipus mo, "Sitokor pè roti dua ratus kèpèng pirak, oda cukup bai jelma mbellang èn giam tersituk pè."
43006008	Nai sada kalak ibas sisiin idi nai, imo si Andreas anggi si Simon Petrus mendokken,
43006009	"Lot ngo isenda anak-anak daholi merembah lima roti dekket dua ikan. Tapi kadè mo lapatenna bai jelma bagèen buèna?"
43006010	Nai idokken Jesus mo taba sisinna i, "Dokken kènè mo kundul jelma mbellang i karinana." Jadi merkundulen mo karinana kalak idi i babo dukut-dukut i, ai mbellang ngo jampalen i sidi. Karinana kalak idi lot ngo kira-kira lima ribu kalak daholi.
43006011	Nai ibuat Jesus mo roti i, idokken mo lias atè taba Dèbata. Enggo kessa i Ipembagiken mo roti i bai jelma mbellang i. Ikan idi pè, bagidi ma ngo ibakin. Nai mangan mo kalak idi karinana janah bessur.
43006012	Enggo kessa bessur mangan kalak idi karina, idokken Jesus mo taba sisinNa, "Pepulung kènè mo pangaan siso kerri i karina, ulang lot magosia."
43006013	Ipepulung sisinna i mo siso kerri i, dom sipuluh dua baka, imo siso kerri jelma mbellang i, ipas silima roti idi nai.
43006014	Idah jelma mbellang idi kessa mo kellengangen sini hanaken Jesus i, nina kalak i mo, "Èn ngo tuhu Nabi i, sinaing roh mi dunia èn!"
43006015	Naing mo ipaksa kalak i Jesus gabè rajana, tapi ibettoh Jesus ngo taki kalak idi i, laus mo Ia sadasa mi delleng ninganna mengillak.
43006016	Enggo kessa ramben ari, laus mo sisiin Jesus mi tao.
43006017	Ibengketti kalak i mo bungki, nai isuberrangi kalak idi mo taoi i, lako laus mi Kapernaum. Enggo pè gellap laju ngo madèng roh Jesus mendahi kalak idi.
43006018	Tikanna i enggo mulai goncang laut i kumarna angin sapa-sipu.
43006019	Enggo kessa ikayuhken kalak i kira-kira lima barang ennem batu mi tao; keppè sintempu mo idah kalak i roh Jesus mi bungki kalak idi, merdalan i babo laè i. Gabè buradan mo sisiin i.
43006020	Tapi nina Jesus mo taba kalak idi, "Ulang kènè mbiar, Aku ngo èn!"
43006021	Ibagasen sennang pennarihen ijalo kalak i mo Ia mbengket mi bungki i, janah gejapkenna i soh ma mo bungki kalak i mi tujunna.
43006022	Sibarembenkenna i, oda lot bungki idah jelma sitading i, laènken bungki sisada bari. Ibettoh kalak idi ngo tangkas enggo laus sisiin i perlebbè, janah oda ngo dekket Jesus ibagasen bungki i rebbak dekket sisinna i.
43006023	Tapi lot mo prau i Tiberias nai janah merlabuh ndessing mi bekkas kalak idi mangan i, imo tikan idokken Jesus lias atè taba Dèbata.
43006024	Ibettoh kalak idi kessa mo, oda i sidi Jesus bak sisinNa pè, ibengketti kalak i mo prau i, nai laus mo kalak i mi Kapernaum mennulusi Jesus.
43006025	Jumpa kalak idi kessa mo Jesus i suberrang tao i, ikusoi kalak i mo Ia, nina mo, "Guru, ndigan i kono soh mi sèn?"
43006026	Ialoi Jesus mo, "Kudokken mo taba kènè; itulusi kènè pè Aku, oda ngo kumarna enggo iarti kènè tanda kellengangen sienggo Kuhanaken i, tapi kemulihken bessur i ngo kènè.
43006027	Ulang mo tulusi kènè pangaan siuè kerri janah uè macik. Tapi mengula mo kènè lako menulusi pangaan siso uè macik, janah merrèken kenggelluhen situhunna, imo sinaing berrènken Anak Jelma bai ndènè. Kerna bana ngo enggo Ikuasaken Bapana Dèbata."
43006028	Nai ikuso kalak i mo Ia, "Bakunè ngo kubaing kami asa ndorok kuulaken kami ulaan lemmo atè Dèbata?"
43006029	Ialoi Jesus mo, "Èn mo ulaan lemmo atè Dèbata. Keppercayai kènè mo Ia sinipasulak Dèbata."
43006030	"Mula bagidi," nina kalak i, "Kadè ngo tanda kellengangen i ihanaken Kono sindorok kuidah kami asa percaya kami baMu? Kadè mo ndorok ibaing Kono?
43006031	Ukum empung nami mangan manna ngo tikan i kellongoon, ai tersurat ngo ibas Bibèl, 'Iberrèken ngo kalak idi mangan roti i sorga nai!' "
43006032	Nai idokken Jesus mo taba kalak i, "Kudokken mo taba kènè: Oda ngo si Musa merrèken pangaan idi i Sorga nai bai ndènè, tapi BapangKu ni sorga i ngo merrèken roti situhunna, i sorga nai bai ndènè.
43006033	Ai niberrèken Dèbata i sorga idi nai, imo ia siroh i sorga nai memerrèken nggelluh situhunna bai dunia ènda."
43006034	"Guru," nina kalak i, "roti sibagidi mo dak berrèken bai nami."
43006035	"Aku ngo roti kenggelluhen i," nina Jesus taba kalak i. "Barang isè roh mendahi Aku, oda nèngè mellèhè ia. Janah barang isè percaya taba Aku, oda nèngè muasen ia.
43006036	Enggo Kudokken taba kènè: Ai tukasi pè enggo idah kènè Aku, tapi oda percaya kènè.
43006037	Karina sienggo iberrèken Bapa bangKu, roh ngo i mendahi Aku, janah oda ngo Kutulak barang isè roh mendahi Aku.
43006038	Roh Aku i sorga nai, oda ngo memmahanken roh-roh gèutku sambing, tapi memmahanken lemmo atè simengutus Aku i ngo.
43006039	Èn mo lemmo atè simengutus Aku: Ulang nemmu lot mago barang isè sienggo niberrèkenNa i bangKu, tapi asa Kupegelluh kalak i mengolihi tikan Ari Kiamat!
43006040	Ai èn ngo ipergeddo BapangKu: Barang isè sienggo mengidah Anak idi janah percaya baNa kupegelluh mo ia i Ari Kiamat janah bana mo kenggelluhen siamman sumendah."
43006041	Nai ngutnguten mo kalak Jahudi taba Jesus kumarna nidokkenna i, "Aku ngo roti siroh i sorga nai."
43006042	Nina kalak idi, "Otang Jesus ngo ia, anak si Josep; otang sitandai ngo bapaNa dekket inangNa? Bakunè asa idokken roh i sorga nai Ia?"
43006043	Nai nina Jesus mo taba kalak i, "Ulang kènè ngutnguten.
43006044	Isè poda ndorok roh mendahi Aku, mula oda ipadiat BapangKu sipasulakken aku i ia roh mendahi Aku; janah karina sienggo roh mendahi Aku Kupekkèkè mo ia i Ari Kiamat.
43006045	Lot ngo tersurat ibas Bukku Nabi-nabi bagèen, 'Karinana jelma iajari Dèbata.' Asa karina jelma singgo mendengkoh janah menjalo peddah bai Bapa nai, roh ngo ia mendahi Aku.
43006046	Oda ngo merlapaten i, enggo lot jelma mengidah Bapa. Ai pellin ia singgo roh bai Dèbata nai ngo kessa sienggo mengidah Bapa i.
43006047	Kudokken mo taba kènè, 'Barang isè percaya taba Aku ia ngo mengerrasai nggelluh siamman-sumendah.'
43006048	Aku ngo roti kenggelluhen i.
43006049	Mangan manna ngo empung ndènè i kellongoon, tapi matè ngo kalak idi.
43006050	Tapi oda ngo bagi ukum roti si susur i sorga nai; barang isè kipangan roti idi oda matè nèngè ia.
43006051	Aku ngo roti sisusur i sorga nai -- roti memmerrèken nggelluh. Barang isè kipangan roti èn, nggelluh mo ia soh mi amman sumendah. Roti sinaing Kuberrèken i, imo dagingKu mahan kenggelluhen jelma sini dunia èn."
43006052	Gabè petongkah sora mo kalak Jahudi samahsa kemulihken pendokken Jesus i, "Bakunè ngo pemmaing kalak ènda memerrèken dagingNa sipangan?" nina kalak i.
43006053	Nai nina Jesus mo taba kalak i, "Percaya mo kènè mula oda ipangan kènè daging Anak Jelma, janah mula oda iènum kènè darohNa, oda tuhu-tuhu kènè nggelluh.
43006054	Barang isè kipangan dagingKu, janah mengènum darohKu, bana ngo kenggelluhen siamman sumendah, janah Kupegelluh ngo ia i Ari Kiamat.
43006055	Ai dagingKu ngo pangaan situhunna, janah darohKu ngo ènumen situhunna.
43006056	Barang isè kipangan dagingKu janah mengènum darohKu, nggelluh mo ia rebbak dekket Aku, janah Aku ibagasen ia.
43006057	Tosè bagè Bapa singgelluh i mengutus Aku, janah Aku nggelluh ibagasen Bapa, bagidi ma mo barang isè kipangan dagingKu nggelluh ibagasen Aku.
43006058	Èn ngo pangaan susur i sorga nai; oda bagè pangaan nipangan empung ndènè i. Ai enggo kessa ipangan kalak i pangaan idi, matè ngo kalak i. Tapi barang isè kipangan pangaan ènda, nggelluh mo ia soh mi amman sumendah."
43006059	Karinana i, idokken Jesus sinderrang mengajari Ia i bages perguruun, i Kapernaum.
43006060	Mendengkoh karina nidokken Jesus i, mèduk ngo sisinNa mendokken, "Mpihir ngo peddah i, isè mo ndorok mengantusi idi!"
43006061	Ibettoh Jesus sendiri ngo, ngutnguten sisinNa tersèngèt kata idi. Nai gabè idokken mo taba kalak i, "Mèter kebberraten ngo kènè kumarna kata idi?
43006062	Bakunè nola mo mula idah kènè Anak Jelma balik mi bekkasNa kin?
43006063	Tendi Dèbata ngo simemmaing jelma nggelluh. Oda ngo merguna ukum gegoh jelma. Ukum kata sienggo Kuruapken i taba kènè, kata Tendi Dèbata ngo i janah kata kenggelluhen.
43006064	Tapi lot bai ndènè nai oda percaya." (Enggo kin ngo ibettoh Jesus i mulana nai isè siso percaya bak simenelbuhSa).
43006065	Nai nina Jesus nola mo, "Kumarna naidi ngo asa Kudokken taba kènè: Isè poda terbakinSa roh mendahi Aku, ukum oda ipadiat Bapa i."
43006066	Mulai i sidi nai, mèduk ngo sisinNa mennadingkenSa, oda nèngè uè mengèkutken Jesus.
43006067	Nai ikusoi Jesus mo sisinNa sisipuluh dua i, "Mada ngo kènè pè naing mennadingken Aku?"
43006068	"Tuhan," nina si Simon Petrus tabaSa, "Mikè mo kami laus? Ai bamu ngo kessa lot kata kenggelluhen.
43006069	Enggo percaya janah tok kami bagèndari, Kono ngo simbadia roh bai Dèbata nai."
43006070	Nai nina Jesus mo taba kalak i, "Otang sipuluh dua kènè singgo Kupilih? Tapi tendi jahat ngo sada bai ndènè nai!"
43006071	Si Judas Iskariot ngo nidokken Jesus i ranana idi. Ai ia ngo sada ipas sisipuluh dua kalak i nai simenelbuh Jesus.
43007001	Enggo kessa i, iagahi Jesus mo nagerri Galilea. Oda uè ia mi nagerri Juda, kumarna mertaki ngo pengulu-pengulu Jahudi naing memmunuhSa.
43007002	Enggo ndessing tikanna i Ari Raya Undung-undung.
43007003	Nai idokken dengan sibeltek Jesus mo tabaSa, "Tadingken mo bekkas èn, janah laus mo kono mi Juda, asa idah sisinMu niulakenMu idi.
43007004	Isè poda lot memmoniken nibahankenna, mula naing termurmur ia. Mula enggo ibahanken kono bagidi, kennah ngo ibettoh suberri dunia èn!" (
43007005	Ai denganNa sibeltek pè oda ngo percaya baNa.)
43007006	"Oda dèng dapet tikkingKu," nina Jesus taba kalak idi, "tapi ukum bai ndènè, gennep tèk ngo ndorok.
43007007	Oda ngo ikecegoken dunia èn ukum kènè, tapi ukum Aku ikecegoken ngo, Kumarna dak Kupincang dunia èn terèngèt kejahatenna.
43007008	Laus mo kènè mi pèsta idi. Ukum Aku, oda dèng laus, kerna makdèng dapet kettikangKu."
43007009	Bagidi mo pendokken Jesus taba denganNa sibeltek, nai tading i Galilea ngo ukum Ia.
43007010	Enggo kessa laus denganNa sibeltek mi pèsta idi, laus ma mo Jesus mboni-mboni mi pèsta i, isè poda bettoh-bettohen.
43007011	Dak itulusi perkuasa kalak Jahudi ngo Ia i pèsta i ninganna ikuso-kusoken, "Idikè ngo Ia?"
43007012	Nai mèduk ngo kalak menerèngètisa merkitè kosik-kosik. Dèba mendokken, "Kalak bujur ngo ia." Lot ma dèba mendokken: "Oda! Mengelalingken jelma nterrem ngo ia."
43007013	Tapi isè poda pang menerèngètisa ntarar i tengah jelma nterrem, kumarna mbiar ngo kalak idi midah penguasa-penguasa kalak Jahudi.
43007014	Tupung pertengahen pèsta i, ibengketti Jesus mo Bages Dèbata, janah mengajar mo ia i sidi.
43007015	Lengang kalohoon mo penguasa-penguasa kalak Jahudi, nina kalak i mo, "Idikè nai ngo bagi pemettoh kalak èn, ai so barang mersikkola Ia?"
43007016	Ialoi Jesus mo, "Karina siKupeddahken idi, oda ngo peddahKu sendiri i, tapi peddah Dèbata simengutus Aku i ngo.
43007017	Barang isè menguèi lemmo atè Dèbata, ibettoh ngo tah bangKu nai sendiri siKupeddahken i, barang tah bai Dèbata nai.
43007018	Ai barang isè mengerana ipas dirina nai, imo magahken sèkel ia asa ipesangap dèba dirina. Tapi barang isè mennulusi kessangapen bai sipasulakkensa imo kalak bujur; oda lot akkal-akkal bana.
43007019	Otang enggo lot pati-patiin si Musa bai ndènè? Tapi isè poda kènè mengulaken pati-patiin i. Kasa naing ibunuh kènè Aku?"
43007020	Ialoi jelma nterrem i mo, "Ah, kalak sasèk ngo kono! Isè sinaing memmunuh Kono?"
43007021	Ialoi Jesus mo, "Pellin sada ngo Kuulaken bahaan tikan ari Sabat lengang kènè karinana.
43007022	Ibaing si Musa ngo pati-patiin bai ndènè asa mersittak (mertakkil). Janah kumarnaken naidi itakkil kènè mula pè tupung ari Sabat. (Oda ngo nemmu si Musa perlebbè menghatorken menittak jelma, tapi empungta sinderrang madèng lot si Musa ngo.)
43007023	Mula isittak kènè jelma tupung ari Sabat lako mengèkutken pati-patiin si Musa, kasa mellaga kènè taba Aku kumarna kupemmalum bolet jelma i tupung ari Sabat?
43007024	Ulang mo kènè menghukum-hukumi sitaridah sambing, tapi hukum mo ibagasen adil janah bennar."
43007025	Nai lot mo barang piga-piga kalak i Jerusalem mendokken: "Otang kalak èn ngo si dak tong itulusi naing ibunuh?
43007026	Tapi tengen mo! Mengerana ngo Ia ntarar i lebbè-lebbè sinterrem, keppè isè poda pang mendokken barang bakunè tabaSa! Tah mada ngo enggo satdar penguasa-penguasanta, kalak ènda ngo Raja Sipaluah niperbagah-bagah Dèbata?
43007027	Tapi mula roh Raja Sipaluah niperbagah-bagah Dèbata, isè poda bettoh-bettohen barang i dikè nai pekirohNa. Tapi ukum kalak ènda, sibettoh ngo barang i dikè nai asal-usulna."
43007028	Sinderrang mengajar Jesus i Bages Dèbata nggang mo idiloken, "Tuhu-tuhu ngo ibettoh kènè isè Aku janah i dikè nai asal usulKu? Roh aku oda ngo ipas lemmo-lemmongKu nai. Tapi lemmo atè sipasulakken aku i ngo, tapi oda ngo itandai kènè ukum Ia.
43007029	Ukum aku kutandai ngo Ia, ai Ia ngo pasulakken Aku asa roh."
43007030	Jadi segat-segaten mo kalak idi, naing itangkup mo Jesus, tapi ise poda lot mengellaluken tanganNa, kerna makdèng dapet tikkina.
43007031	Tapi mèduk ngo bai kalak nisidi nai gabè percaya tabaSa janah mendokken, "Mula roh Raja Sipaluah niperbagah-bagah Dèbata idi, harapen ma ngo ndia terhanakensa tanda kellengangen buèen dèng dari pada sienggo nihanaken kalak ènda?"
43007032	Idengkoh Parisè mo kosik-kosik jelma nterrem i tersèngèt Jesus. Kerna naidi ipasulak kalak i bak imam-imam ekuten mo barang piga-piga kalak penjaga Bages Dèbata lako menangkup Jesus.
43007033	Idokken Jesus mo, "Sigejap nai ngo kessa rebbak Aku dekket kènè, ai molih mo Aku mendahi simengutus Aku.
43007034	Itulusi kènè mo Aku, tapi oda jupa kènè Aku: Ai oda terdahi kènè bekkas sidahinKu idi."
43007035	Nai mersidokenken mo penguasa-penguasa kalak Jahudi samahsa, "Naing laus mikè ndia Ia, asa mèter oda jupa kita Ia? Mada ngo naing laus Ia ndia mendahi kalak Jahudi ni ruar nagerri imo i tengah-tengah kalak Junani, janah gabè mengajari kalak Junani?
43007036	Kadè ngo ndia maksudNa: Itulusi kènè mo Aku, tapi oda jumpa kènè Aku, dekket ai oda terdahi kènè bekkas sidahinku idi?"
43007037	Ari perpodi i mata pèsta idi, cènder mo Jesus tupung mata pèsta i, narih nggang mo idiloken, "Barang isè muasen, roh mo ia mènum taba Aku.
43007038	Ai tersurat ngo ibas Bibèl bagèen: Barang isè percaya taba Aku, marir ngo ibas pusuh peratèenna nai laè mul simemerèken kenggelluhen."
43007039	Tendi Dèbata ngo nidokken Jesus isidi, sinaing jaloon kalak sipercaya tabaSa. Ai oda dèng ngo iberrèken tikala i Tendi Dèbata, kerna madèng ipesangap Jesus merkitè permatèNa.)
43007040	Mbuè ngo kalak mendengkoh nidokken Jesus i. Nai lot mo kalak ipas simendengkoh idi nai mendokken, "Tuhu ngo Nabi kalak èn!"
43007041	Lot ma ngo dèba mendokken, "Èn ngo Ia Raja Sipaluah niperbagah-bagah Dèbata." Tapi lot ma ngo dèba mendokken, "Ah, mèter i Galilea nai mo asalna Raja Sipaluah idi?
43007042	Ai tersurat ngo ipas Bibèl ukum Raja Sipaluah i, arap usur si Daud nai ngo rohna, janah bekkasna tubuh pè i Betlehem ngo, imo lebbuh si Daud."
43007043	Ujungna gabè petongkah sora mo jelma ni sidi tersèngèt Jesus.
43007044	Lot ngo dèba naing menangkupSa, tapi isè poda mengellaluken tanganNa.
43007045	Nai balik mo penjaga-penjaga Bages Dèbata pasulaken sinaing menangkup Jesus i mendahi imam-imam ekuten bak kalak Parisè. Nai ikusoi kalak i mo pasulaken i, "Kasa oda iembah kènè Ia mi sèn?"
43007046	Ialoi perjaga-perjaga i mo, "Ah, oda nung dèng lot kalak mengerana bagèSa!"
43007047	"Haah, tah mada ngo kènè pè enggo iajar-ajari?" nina Parisè i.
43007048	"Lot idah kènè sada kalak pè giam penguasa-penguasa kalak Jahudi barang Parisè pè percaya tabaSa?
43007049	Tapi merjaya ngo jelma nterrem èn siso menandai pati-patiin si Musa!"
43007050	Sada ibas kalak Parisè idi nai imo si Nikodemus, sienggo nung roh mendahi Jesus. Nai nina si Nikodemus, siroh berngin-berngin mendahi Jesus mo taba denganna Parisè sidèban:
43007051	"Mengèkutken hukum, oda ndorok sihukumi kalak, ukum makdèng nitangkasen ia, janah mula madèng nidengkoh bak niperrèso kadè sienggo ibahanken."
43007052	"Iaah, tah mada ngo kalak Galilea kono? Perrèso mo lebbè Bibèl! Idahenmu mo oda lot nabi i Galilea nai!" nina kalak i mengaloisa. [
43007053	Nai mersidahi sapona mo kalak i karina.
43008001	Tapi laus mo Jesus mi Uruk Zaitun.
43008002	Sibarembeknna nola ma, laus nola mo Jesus mi Bages Dèbata; nterrem mo kalak roh mendapetkenSa. Kundul mo Jesus lako mengajari kalak i.
43008003	Sinderrang bagidi, itaruhken guru-guru agama dekket Parisè mo taba Jesus sada kalak daberru siterdapet merlangkah julu meddem. Idokken kalak i mo cènder daberru i, i tengah-tengah,
43008004	nai nina kalak i mo taba Jesus, "Guru, terdapet ngo daberru èn merlangkah julu meddem.
43008005	Ibas Bukku si Musa lot ngo pati-patiin Dèbata mendokken; mula lot daberru terdapet bagèen, kennah ibentiri ngo dekket batu sampè matè. Bagèndari pè bakunè ngo pendapet ndènè?"
43008006	Tapi ikusoken kalak i pè bagidi, lako mengenggep Jesus ngo, asa ndorok isalahken kalak i Ia. Tapi dak tungkuk sambing ngo ukum Jesus ninganna menurati tanoh i merkitè jari-jariNa.
43008007	Jadi kumarna dak iempet kalak i mengkuso, ipedorgah Jesus mo takalNa, nina mo, "Barang isè kènè oda merdosa, ia mo perlebbè mementirken batu taba daberru idi."
43008008	Nai tungkuk nola mo Jesus mennurati tanoh i.
43008009	Mendengkoh kata Jesus i sinterrem i, laus-laus sada mo kalak i mennadingken Jesus, situa-tuana mo perlebbè. Nai pellin Jesus nai ngo kessa tading i sidi bak daberru idi cènder i bekkasna.
43008010	Dorgak mo Jesus, idokken mo taba daberru i, "Enggo mikè kalak idi nangè? Oda lot memmaing hukumna bamu?"
43008011	"Oda lot Guru!" nina daberru i mengaloi. "Oo, Aku pè oda Kuhukum kono. Bagèndari pè laus mo kono, tapi ulang nèngè empet merdosa mi podiin èn," nina Jesus.]
43008012	Nai iulaki Jesus mo mengajari kalak i, nina mo, "Aku ngo penendang dunia èn. Barang isè mengèkutken Aku, oda harapen merdalan ibas sigellap; bana ngo tupèh penendang simemerrèken nggelluh."
43008013	Nai nina Parisè i mo tabaSa, "Dirimu ngo iindangken kono. Jadi oda bennar pengindangkenMu idi."
43008014	Ialoi Jesus mo, "Tukasi pè diringKu Kuindangken, sènteng ngo pengindangkenKu; ai Kubettoh ngo barang i dikè nai Aku roh janah mikè Aku laus. Oda ngo ibettoh kènè barang idikè nai Aku, janah laus mikè Aku.
43008015	Ihukumi kènè ngo jelma mengèkutken perdagingen, tapi ukum Aku isè poda Kuhukumi.
43008016	Mula menghukum pè Aku, adil ngo penghukumKu, ai oda ngo punjung sadaKu. Bapa i simengutus Aku ngo denganKu.
43008017	Ibas patiin si Musa tersurat bagèen: Sah ngo kesaksiin, mula lot dua kalak saksi.
43008018	Jadi mengkesaksiken Aku pè lot ngo dua kalak -- imo Aku dekket Bapa i simengutus Aku."
43008019	"Idikè ngo BapaMu?" nina kalak i. Jadi ialoi Jesus mo, "Ai so itandai kènè Aku. BapangKu pè, oda ma ngo itandai kènè. Ukum itandai kènè Aku, Bapa pè pasti ngo itandai kènè."
43008020	Karinana idi idokken Jesus, tikan mengajari Ia i Bages Dèbata i gembar pèti-pèti bekkas pèlèen. Tapi isè poda pang menangkupSa kumarna makdèng dapet tikkina.
43008021	Nai nina Jesus nola mo taba kalak i, "Laus mo Aku, jadi itulusi kènè mo Aku, tapi matè mo kènè ibagasen dosa ndènè. Oda terdahi kènè ukum bekkas sidahinKu i."
43008022	Gabè nina penguasa-penguasa Jahudi mo, "Mada ngo ndia naing mendelles Ia, asa idokken oda terdahi kènè ukum bekkas sidahinKu idi?"
43008023	Nai nina Jesus mo taba kalak idi, "Ukum kènè, i terruh èn nai ngo kènè, tapi ukum Aku i dates nai ngo. I dunia èn nai ngo ukum kènè; tapi ukum Aku oda ngo i dunia èn nai.
43008024	Kumarna nai ngo asa Kudokken taba kènè: Matè mo kènè ibagasen dosa ndènè. Tuhu ngo, matè mo kènè ibagasen dosa ndènè, mula laju oda percaya kènè, 'Aku ngo Ia sinidokkenna AKU LOT.' "
43008025	"Ai isè ngo kono situhunna?" nina kalak i mengkusoi. Ialoi Jesus mo, "Kadè poda gunana nèngè mengerrana dekket kènè!
43008026	Sandok singgo Kuranaken taba kènè i ngo Aku. Matcam dèng ngo nemmu bagèna sinaing tersèngètenKu bak sipincangenKu terrèngèt kènè. Ai pellin sikudengkoh bana nai simengutus Aku i ngo Kusukutken mi dunia èn, ai kettoken ngo Ia."
43008027	Oda iantusi kalak i magahken tupung menerèngèti tersèngèt Bapa i ngo ia taba kalak i.
43008028	Kerna naidi idokken Jesus nola mo taba kalak i, "Enggo kessa pè ipedates kènè sikali èn Anak Jelma i, ibettoh kènè mo, 'Aku ngo Ia sinigeraren AKU LOT,' janah satdar mo kènè i sidi, oda lot barang kadè Kubahanken ukum ipas lemmo-lemmo atèngKu nai sendiri. Pellin niajarken Bapa taba Aku i ngo kessa kuranaken.
43008029	Janah dakdak ngo rebbak dekket Aku Ia simengutus Aku i. Oda nung ibelli pellin sadaKu, ai dak nipergeddo atèNa ngo Kuulaken."
43008030	Enggo kessa idokken Jesus karinana i, mèduk mo percaya kalak tabaSa.
43008031	Nai nina Jesus mo taba kalak Jahudi sienggo gabè percaya baNa, "Mula sètia kènè mengulaken peddahKu, tuhu mo kènè sisinKu.
43008032	Nai itandai kènè mo Dèbata situhunna, janah kemulihken i, gabè ipaluah mo kènè."
43008033	"Pemparen si Abraham ngo kami," nina kalak i. "Oda nung dèng kami ihamba barang isè pè! Kadè ngo maksudMu mendokken, 'Gabè ipaluah mo kènè?' "
43008034	"Situhunna ngo siKudokken èn," nina Jesus taba kalak i. "Hamba dosa ngo barang isè mengulaken dosa.
43008035	Sada kalak hamba oda lot tettap bekkasna ibagasen bilangen ripè.
43008036	Kerna i mula ipaluah Anak i kènè, tuhu-tuhu mo kènè maluah.
43008037	Kubettoh ngo kènè pemparen si Abraham. Tapi naing ibunuh kènè ngo Aku, kumarna oda uè kènè percaya mi peddahKu.
43008038	Kuranaken ngo siKuidah bai Bapa idi nai; janah kènè pè iulaken kènè ngo barang kadè idokken bapa ndènè."
43008039	Ialoi kalak i mo, "Si Abraham ngo bapa nami." "Ukum tuhu-tuhu ngo kènè dukak-dukak si Abraham," nina Jesus, "Tentu iulaken kènè ngo bagè pengulaken si Abraham.
43008040	Pellin memagahken kebennaren sikudengkoh bai Dèbata nai ngo aku mendahi kènè, keppèken naing ibunuh kènè ngo Aku. Ukum si Abraham, oda ngo uè ia memmaing bagidi!
43008041	Jadi iulaken kènè ngo rembang bagè niulaken bapa ndènè." Nai ialoi kalak i mo, "Ai oda ngo anak gampang kami. Sada ngo bapa nami imo Dèbata."
43008042	Nai nina Jesus mo taba kalak i, "Ukum tuhu ngo Dèbata Bapa ndènè, ngkelleng mo nemmu atè ndènè midah Aku, ai tuhu ngo roh bai Dèbata nai Aku. Oda roh Aku arap lemmo-lemmo atèngKu sendiri nai. Ia ngo pasulakken Aku.
43008043	Kadè sebabna asa oda iarti kènè siKudokken? Kumarna oda tahan kènè mendengkohken katangKu.
43008044	Sibolis ngo bapa ndènè, janah iulaken kènè ngo nipergeddo bapa ndènè i. Imulana nai ngo pemunuh Sibolis i, ai oda nung ia merpihak mi kebennaren, kerna oda lot kebennaren bana. Mula merluap ia, titikna ngo i kerna bagidi ngo bakkona.
43008045	Tapi kumarna Kubagahken bai ndènè tersèngèt kebennaren, ingo sebabna asa oda percaya kènè bangKu.
43008046	Isè kènè peddapetken Aku merdosa? Mula Kusukutken situhunna, kasa oda percaya kènè taba Aku?
43008047	Barang isè roh bai Dèbata nai, idengkohken ngo kata Dèbata. Tapi kumarna oda roh bai Dèbata nai kènè, idi ngo maing asa oda idengkohken kènè aku."
43008048	Gabè nina kalak Jahudi mo taba Jesus, "Otang tuhu ngo sikudokken kami kalak Samaria ngo Kono, janah isellapi sètan ngo kono?"
43008049	Ialoi Jesus mo, "Oda isellapi sètan Aku. Tapi Kupesangap ngo BapangKu, kènè ngo pellèa-lèaken Aku.
43008050	Oda ngo kutulusi kesangapen diringku, lot ngo simemmakin mersangap Aku, janah Ia ngo mendabuh hukum.
43008051	Situhunna ngo siKudokken èn: Barang isè menguì ranangKu, oda ngo matè ia soh mi amman sumendah."
43008052	Nai mènter idokken kalak Jahudi mo taba Jesus, "Bagèndari mo Enggo ntangkas kubettoh kami, enggo tuhu isellapi sètan kono! Si Abraham pè matè ngo, bagi ma ngo bak karina nabi-nabi. Idokken Kono nola, 'Barang isè menguèi katangKu oda matè ia soh mi amman sumendah nimu.'
43008053	Mula si Abraham enggo matè, bagidi ma ngo bak nabi-nabi idi pè matè ngo, nai isè ngo Kono dok atèmu? Belgahen ngo kono dok atèmu asa empung nami si Abraham!"
43008054	Ialoi Jesus mo, "Mula Aku pessangapken diringKu, siso mada ngo sangapku. Bapangku ngo pessangapken Aku; imo nidokken ndènè Dèbata ndènè,
43008055	padahal, oda itandai kènè Ia. Tapi Kutandai ngo Ia. Mula Kudokken oda Kutandai Ia, perluap mo Aku bagè kènè. Kutandai ngo Ia, janah kuuèi ngo kataNa.
43008056	Sèkel kalohoon ngo bapa ndènè si Abraham naing mengidah aringKu i. Jadi enggo mo idah tuhu, nai dom mo sampang atèna!"
43008057	Nai idokken kalak Jahudi mo taba Jesus, "Oda dèng ngo giamken dom limapuluh tahun umurMu, mèter idah kono mo si Abraham?"
43008058	Ialoi Jesus mo, "Ntangkas mo Kubagahken bai ndènè; madèng kin pè tubuh si Abraham, enggo mo lot Aku."
43008059	Nai mèter ibuat kalak Jahudi mo batu naing mementiri Jesus; tapi galip mo Jesus, janah laus ia i Bages Dèbata nai.
43009001	Nai nderrang merdalan i Jesus, idah mo sada kalak sipètung, janah kessa nai tubuh ngo Ia pètung.
43009002	Ikusoi sisinna i mo Jesus, "Guru, kasa pètung kalak ènda tubuh? Mada ngo kumarna dosana, barang kumarna dosa partuana?"
43009003	Ialoi Jesus mo, "Oda ngo kumarna dosana, barang kumarna dosa partuana, asa pètung ia tubuh. Tapi, asa ntangkas ngo idah jelma kuasa Dèbata merdalan ibas dirina.
43009004	Sidekkah mahar, kennah siulaken ngo bahaan simengutus Aku. Tapi sigejap nai ngo kessa asa gellap, isè poda ndorok mahan bahaan nèngè.
43009005	Aku ngo penendang dunia èn, sidekkah i dunia èn dèng Aku."
43009006	Enggo kessa idokken Jesus bagidi, ièduri mo tanoh memmahan kubang merkitè tanoh bak èdurna i. Nai Idaloh mo mata sipètung i merkitè kubang i,
43009007	nai nina mo taba sipètung i, "Lako mo merduhap mi Bendar Siloam." (Siloam lapatenna 'Ipasulak'). Nai laus mo ia merduhap, jadi mèter merpendidah mo ia lako balik.
43009008	Gabè nina kalak gembar bagesna mo dekket kalak simengidahsa mengido-ngido idi kin mo, "Otang ia ngo dak kundul mengido-ngido tikala i?"
43009009	Dèba mendokken, "Ia ngo." Tapi lot ma ngo dèba mendokken, "Aku ngo i."
43009010	"Bakunè ngo perjadina, asa gabè merpendidah kono?" nina kalak i mbangsa.
43009011	Ialoi mo, "Kalak simergerar Jesus i ngo memmaing tanoh gabè kubang, nai idalohken mo kubang i mi matangku ninganna idokken, 'Laus mo kono merduhap mi Bendar Siloam.' Nai laus mo aku. Jadi enggo kessa merduhap aku, mèter merpendidah mo matangku."
43009012	"Idikè ngo ia?" nina kalak i tabasa. Ialoi mo, "Oda kubettoh," nina.
43009013	Iarahken kalak idi mo sipètung idi kin mendahi Parisè.
43009014	Tupung ngo ari Sabat tikan Jesus pegabèken tanoh jadi kubang i merkitè èdurNa, memmaingken asa gabè merpendidah mata sipètung i.
43009015	Nai ikusoi kalak Parisè i mo ia, barang bakunè carana asa gabè merpendidah ia. Ialoi mo, "Idalohken ngo kubang mi matangku, nai merduhap mo aku, jadi mèter merpendidah mo aku."
43009016	Dèba Parisè mendokken tabasa, "Oda bai Dèbata nai asalna simenghanaken èn, ai ilausken ngo pati-patiin agama tersèngèt ari Sabat." Tapi dèba mendokken, "Bakunè mo pemmaing perdosa ndorok mengulaken kellengangen bagèen?" Gabè pejaè-jaè mo pendapet kalak i samahsa.
43009017	Nai, ikusoi Parisè nola mo sipètung idi kin sikali nai, "Nimu ndai, kalak idi ngo memmaing merpendidah matamu i! Mula bagidi, bakunè ngo pendokkenmu tersèngèt Ia?" Ialoi mo, "Nabi ngo ia."
43009018	Tapi oda ngo percaya penguasa-penguasa kalak Jahudi i, ia ngo sipètung idi kin sienggo gabè merpendidah i. Jadi asa percaya kalak idi, idiloi mo partua sipètung i,
43009019	nai ikusoi mo, "Tuhu ngo èn anakmu sinidokkenmu pètung tubuh i kin? Bakunè nola ngo asa gabè merpendidah ia bagèndari?"
43009020	Ialoi partuana i mo, "Tuhu ngo èn anak nami, janah tuhu ngo pètung kin ia tubuh.
43009021	Tapi ukum tersèngèt bakunè nola asa gabè merpendidah ia, oda kubettoh kami. Janah barang isè memmaing ia ndorok merpendidah, ipè oda ma kubettoh kami. Ia mo kusoi kènè, ai enggo mbelgah ia; enggo ndorok ipetterrang sendiri i."
43009022	Idokken partuana idi pè bagidi, kumarna mbiar ngo ia midah penguasa-penguasa kalak Jahudi; ai enggo sada kata kalak i mendokken, barang isè mendokken Jesus i Raja Sipaluah niperbagah-bagah Dèbata, kennah iliplip ngo ia ibas agama nai.
43009023	I ngo sebabna asa idokken partuana i, "Enggo mbelgah ia, jadi ia mo kusoi kènè."
43009024	Nai idiloi kalak i nola mo sipètung tubuh idi kin, janah idokken mo mbangsa, "Kupessumpah kami mo kono i hadeppen Dèbata, asa ibagahken kono situhunna, ai kubettoh kami jelma perdosa ngo kum ia."
43009025	Ialoi mo, "Barang perdosa Ia barang oda, oda kubettoh i. Tapi sada ngo sikubettoh; pètung kin ngo aku, tapi ukum bagèndari enggo gabè merpendidah aku."
43009026	Nai idokken kalak i dèng ma mo, "Bakunè ngo ibaing taba kono? Kadè ibaing asa gabè merpendidah matamu idi?"
43009027	Ialoi mo, "Enggo kubagahken idi taba kènè, tapi oda tok kènè. Kasa naing dengkohen ndènè dèng nola? Mada ngo kènè pè naing gabè sisinNa ma?"
43009028	Mellaga mo kalak i tabasa, nina mo, "Kono ngo sisinNa; kum kami oda. Sisiin si Musa ngo kami.
43009029	Kubettoh kami ngo, lot rana Dèbata tersèngèt si Musa. Tapi ukum ia, oda kubettoh kami barang idikè nai asal-usulNa."
43009030	Nai ialoi mo kalak i, "Lengang ukurku, mula idokken kènè oda ibettoh kènè barang idikè nai asal usulNa, keppèken enggo ibuka matangku pètung idi kin gabè merpendidah.
43009031	Sibettoh ngo, oda idengkohken Dèbata ukum kalak perdosa; pellin kalak simenguèi janah kalak sipessangapken Dèbata sambing ngo kessa idengkohken.
43009032	Kessa nai ntembem dunia èn, oda nung dèng terdengkoh, ndorok ibaing jelma merpendidah kalak pètung tubuh.
43009033	Ukum mak roh bai Dèbata nai ia, oda terbakinsa mahanken bagidi."
43009034	Nai nina kalak i mo tabasa, "Bolet ngo kono tubuh ibagasen dosa, naing ajarenmu nola ngo kami?" Nai iliplip kalak idi mo ia i agamana nai.
43009035	Idengkoh Jesus mo enggo iliplip kalak Jahudi sipètung tubuh idi kin i kuria nai. Nai pesimbak mo Jesus dekketsa, jadi nina mo tabasa, "Percaya ngo kono taba Anak Jelma?"
43009036	Nai ialoi mo, "Isè ngo Ia ndia? Petandaken mo bangku, asa ndorok percaya aku tabaSa."
43009037	Nai nina Jesus mo, "Oda pellin idah kono ia, tapi simengerrana dekket kono bagèndari, idi mo ia."
43009038	Nai mènter nina sipètung idi kin mo, "Percaya ngo aku Tuhan," janah mènter mersembah mo ia mi hadeppen Jesus.
43009039	Nai nina Jesus mo, "Roh aku mi dunia èn, lako merembah hukum ngo; imo gabè merpendidah kalak sipètung, janah gabè pètung kalak simerpendidah idi kin."
43009040	Jadi mengkuso mo kalak Parisè simendengkoh nidokken Jesus nisidi, "Mada ngo dekket kami pètung ibas pendokkenmu idi kin."
43009041	Ialoi Jesus mo kalak i, "Ukum pètung kin kènè, oda ngo merdosa kènè; tapi kumarna idokken kènè, 'Oda ngo kènè pètung,' gabè hot mo dosa ndènè."
43010001	Situhunna ngo sikudokken èn bai ndè, "Barang isè masuk mi kandang biri-biri oda arap pèntu, tapi menangkih arap pagar pennangko ngo i janah pendaus.
43010002	Tapi kalak simasuk arap pèntu, i ngo permakan biri-biri i.
43010003	Mula roh ia, mèter ibuka perjaga i ngo pèntu bana janah iuèi biri-biri i ngo ranana, gennep idiloi gerar biri-biri i; janah iuluken mo biri-biri i mi ruar.
43010004	Enggo kessa ruar karinana biri-birina i, mèter kan lebbè ngo ia merdalan, nai dak ièkut-èkut biri-birina i ngo ia, kerna itandai ngo sorana.
43010005	Oda uè biri-birina i mengèkutken sidèban; merberrus ngo tupèh biri-biri i bai sidèban idi nai, kumarna oda itandai sorana."
43010006	Oda iarti simendengkoh idi codiin nibaing Jesus i.
43010007	Nai nina Jesus nola mo, "Situhunna ngo sikudokken èn: Aku ngo pèntu biri-biri i.
43010008	Karina kalak siroh i lebbènKu, pennangko ngo i janah pendaus, janah oda idengkohken biri-biri i sora kalak i.
43010009	Aku ngo pèntu i. Barang isè mbengket arap Aku, njuah-njuah ngo ia; karuar masuk mo ia janah terrolih pangaan.
43010010	Ukum pennangko, roh ngo ia pellin lako mennangko sambing, memmunuh bak mencèdaken. Tapi ukum Aku roh, lako merrèken kenggelluhen mertinèncuk ngo taba kalak simendengkohken sorangku.
43010011	Aku ngo permakan burju. Iberrèken permakan burju i ngo kessahna mengkepkep biri-birina.
43010012	Tapi ukum permakan sinigaji siso sidasa biri-biri i, mula idah roh sorigala, mperrus mo ia mennadingken biri-biri i. Gabè ijerngemmi sorigala idi mo biri-biri i janah ipersuragè.
43010013	Mperrus mo ia, kumarna pellin mengharapken gaji idi sambing ngo kessa memmaing asa karèjo ia, ukum biri-biri idi, oda iparduliken.
43010014	Aku ngo permakan burju. Tosè bagè Bapa menandai Aku, janah Aku menandai Bapa,
43010015	bagidi ngo Aku menandai biri-biringKu, janah itandai biri-biringKu i ngo Aku. Kuberrèken ngo kessahKu mengkepkep biri-biringku.
43010016	Lot dèng ngo biri-biringKu sidèban siso i kandang èn nai; biri-biringKu i pè kuuluken ma ngo, janah idengkohken ngo sorangKu. Gabè sada pulungen mo karinana kalak i, janah gabè sada ngo mermakan kalak idi.
43010017	Ikekelengi Bapa ngo Aku, kumarna Kuberrèken kessahKu, asa kujalo nola i mengolihi.
43010018	Isè poda ndorok mengerampasi kessahKu, bangku nai. Tapi merkitè selloh ukurku ngo kuberrèken kessahku i. Merkuasa ngo aku merrèken, janah merkuasa ma ngo Aku menjalosa mengolihi. Idi mo ulaan sikujalo bai Bapa nai."
43010019	Merkitè kata nidokken Jesus i, gabè petongkah sora ma mo kalak Jahudi.
43010020	Mèduk ngo kalak i mendokken, "Isellapi sètan ngo Ia. Gila ngo Ia. Man kadè pedengkoh-dengkohen ndènè i?"
43010021	Dèba mendokken, "Oda ngo rana nisellapen sètan bagidi. I dikè mo ndorok ibuka sètan mata kalak sipètung gabè merpendidah?"
43010022	Nai dapet mo tikkina Pèsta memengket Bages Dèbata i Jerusalem. Enggo mosim mbergoh tikanna idi.
43010023	Merdalan-dalan mo Jesus i emper si Salomo, i Bages Dèbata.
43010024	Nai roh mo kalak Jahudi mencingkoisa ninganna mendokken taba Jesus, "Sadikè dekkah nai dak ibelli Kono kami ragu? Ntangkas mo bagahken bai nami, mula Kono ngo tuhu Raja Sipaluah niperbagah-bagah Dèbata!"
43010025	Ialoi Jesus mo, "Enggo ngo Kubagahken taba kènè tapi oda percaya kènè. Karina ulaan sikuula merkitè-kitè gerar BapangKu idi ngo memmagahken terrèngèt Aku.
43010026	Tapi oda percaya kènè, kerna oda biri-biringKu kènè.
43010027	Idengkohken biri-biringKu ngo sorangKu. Kutandai ngo kalak i, janah ièkutken kalak i ngo Aku.
43010028	Kuberrèken ngo kenggelluhen soh mi amman sumendah bai kalak i. Oda mo binasa kalak i soh mi amman sumendah. Isè poda terbakinsa mengerampasi kalak idi i tanganKu nai.
43010029	Ai belgahen ngo BapangKu simemerrèken kalak i bangKu, daripada sidèban, barang isè pè i. Asa isè poda ndorok mengerampasi kalak idi ibas gemgemmen Bapa nai.
43010030	Ai sada ngo Aku dekket Bapa i."
43010031	Nai mèter ibuat kalak Jahudi mo batu naing mementiri Jesus.
43010032	Tapi nina Jesus mo taba kalak idi, "Idah kènè ngo Kuulaken bagidi buèna ulaan simerandal sinidokken BapangKu mahan ulankenKu; ibas karinana ulaan singgo kuulaken idi, ulaan paina memmaingken asa naing ibentiri kènè Aku?"
43010033	Nai ialoi kalak i mo, "Oda ngo kemulihken ulaan mendè i asa naing kubentiri kami Kono, tapi kumarna ilèai Kono ngo Dèbata. Jelma ngo kono, tapi ipessobok kono nola diriMu bai Dèbata!"
43010034	Gabè ialoi Jesus mo kalak i, "Otang tersurat ngo ibas Bukku pati-patiin ndènè; bagèen ngo idokken Dèbata, 'Dèbata ngo kènè'?
43010035	Karinana ngo kita mengaku; karinana sitersurat ibas Bibèl, oda ndorok mondar i. Asa mula taba kalak simenjalo kata Dèbata, idokken Dèbata, kalak idi dèbata,
43010036	kasa idokken kènè Aku mengelèai Dèbata? Padahal ipilih Bapa i ngo Aku janah iutus mi dunia èn.
43010037	Mula oda Kuulaken ulaan Bapa, ulang kènè percaya taba Aku.
43010038	Tapi kerna Kuulaken ngo ulaan Bapa, tukasi pè nemmu oda tok kènè bangku, merkitè-kitè ulaan siKuulaken idi mo nemmu giamken kènè kennah percaya, asa ibettoh kènè, ibagasen Bapa i ngo Aku, janah ibagasen Aku ngo Bapa idi."
43010039	Jadi naing mo itangkup kalak i Jesus, tapi maluah ngo ia i tangan kalak idi nai.
43010040	Balik mo Jesus mi Kepar Laè Jordan, mi bekkas si Johanes tikala iperidiken jelma nterrem, janah merrian i sidi mo ia.
43010041	Mèduk ngo kalak merrohen mendahisa janah mendokken, "Ukum si Johanes, oda lot memaing tanda kelengangen tapi tuhu ngo karina nidokken si Johanes tersèngèt kalak ènda."
43010042	Mèduk ngo kalak gabè percaya taba Jesus i sidi.
43011001	Lot mo sada kalak simersakit mergerar si Lazarus. I Betania ngo kutana rebbak dekket si Maria bak si Marta turangna i.
43011002	Si Maria imo simeminaki nèhè Jesus merkitè minak mur, janah mengelapui merkitè bukna.
43011003	Duana ngo kalak simerkaka-kuanggi i magahken berrita mersakit turangna i bai Jesus, "Tuhan, mersakit ngo supan-supanmu nikekellengen atèmu i."
43011004	Idengkoh Jesus kessa mo berrita i, nina mo, "Oda ngo kemmatèen ujung sakitna i, tapi asa mersangap ngo gerar Dèbata, janah kumernaken i mo asa mersangap Anak Dèbata."
43011005	Ngkelleng ngo atè Jesus midah si Marta bak taba anggina si Maria bang taba si Lazarus pè.
43011006	Tapi enggo pè ibettoh Jesus mersakit si Lazarus i, ndong dèng ngo ngo Ia i bekkasna i dua ari nai.
43011007	Enggo kessa i, nina Jesus mo taba sisinNa, "Ita kènè mo balik mi Juda."
43011008	Nai nina sisinna i mo mengaloi, "Rabi, rembaru dèng naing ibentiri kalak Jahudi kono dekket batu, keppèken naing iolihi Kono dèng ma mi sidi?"
43011009	"Otang sipuluh dua jom ngo sidari?" nina Jesus. "Oda nggèut terdengdeng kalak simerdalan mahar, kerna idah ngo penendang dunia èn.
43011010	Tapi barang isè merdalan tikan gellap, terdengdeng ngo ia, ai oda lot penendang bana."
43011011	I mo idokken Jesus. Nai nina nola dèng ma mo, "Enggo meddem supan-supanta si Lazarus, laus mo Aku mendungoisa."
43011012	Nai nina sisinna i mo, "Tuhan, mula terpeddem ngo si Lazarus i, lako njuah mo i."
43011013	Keppè ukum maksud Jesus, enggo ngo matè si Lazarus. Tapi ukum dok atè kalak idi terpeddem sambing ngo.
43011014	Kerna naidi ntangkas mo ibagahken Jesus, "Enggo matè si Lazarus.
43011015	Tapi tuahna mo oda i sidi Aku tikanna idi kerna sellohen ngo bagidi, asa percaya kènè. Kita kènè mo laus mendahisa bagèndari."
43011016	Nai nina si Tomas nidokkenna ma Didimus (leppa) mo taba sisiin, "Laus ma mo kita, asa rebbak matè kita dekketSa!"
43011017	Tikan soh Jesus mi sidi, enggo mo empat ari dekkahna si Lazarus idi itanem.
43011018	Daoh Betania i Jerusalem nai kira-kira tellu batu (dua pal).
43011019	Toko ngo mèdukna roh kalak i Jerusalem nai lako mengapoi si Maria dekket si Marta, kemulihken permatè turangna si Lazarus i.
43011020	Ibettoh si Marta kessa mo enggo roh Jesus, mèter karuar mo ia menimbaki Jesus. Tapi ukum si Maria tading ngo i bages.
43011021	Nina si Marta mo taba Jesus, "Tuhan ukum isèn kin kono, oda matè turangki.
43011022	Tapi tukasi pè bagidi kubettoh ngo, bagèndari pè iberrèken Dèbata ngo bamu barang kadè sambing pè ipido kono."
43011023	"Nggelluh ngo mengolihi turangmu i," nina Jesus taba si Marta.
43011024	Ialoi si Marta mo, "Kubettoh ngo balik nggelluh si Lazarus i segen, tikan karinana kalak simatè ipegelluh tupung Ari Kiamat."
43011025	"Aku ngo memerrèken kenggelluhen dekket pekèkèken kalak simatè; barang isè percaya taba Aku, nggelluh ngo ia tukasi pè enggo matè," nina Jesus taba si Marta.
43011026	"Kalak singgelluh janah percaya taba Aku, oda ngo matè ia soh mi amman-sumendah. Percaya ngo kono isi?"
43011027	"Uè Tuhan, percaya ngo aku. Kono ngo Mesias, Anak Dèbata, Raja Sipaluah roh mi dunia èn."
43011028	Enggo kessa idokken si Marta ranana idi, laus mo ia mengaleng si Maria anggina i, ikosikken mo mbangsa, "Enggo roh Guru i, Ikusoken ngo tersèngèt kono."
43011029	Mendengkoh i, mèter cènder mo si Maria, sagal-sugul mo ia mendahi Jesus.
43011030	Oda dèng ngo soh tikanna i Jesus mi rumah. Tong dèng ngo Ia i bekkas simbak dekket si Marta i.
43011031	Idah kalak Jahudi siroh mengapoi silot i bages i mo kèkè si Maria janah rada-rudu mi ruar; gabè ièkutken kalak i mo ia, ai idok kalak i laus mi kuburen ia lako tangis.
43011032	Soh kessa si Maria janah idah kessa Jesus ninganna idokken, "Tuhan, ukum isèn kin Kono, oda ngo matè turangki!"
43011033	Idah Jesus kessa mo tangis si Maria bak kalak Jahudi siroh rebbak dekket si Maria i, mellui kalohon mo atè Jesus.
43011034	Ikusoi Jesus mo kalak i, "Idikè ngo ia ikuburken kènè?" Nai nina kalak i mo, "Roh mo kono mengidah, Tuhan!"
43011035	Nai tangis mo Jesus.
43011036	Gabè nina kalak Jahudi mo, "Tengen mo ngkelleng atèna taba si Lazarus i!"
43011037	Tapi lot ma ngo dèba mendokken, "Kalak sipètung gabè merpendidah ngo ibaing, oda ngo ndia tersondatsa, asa ulang matè si Lazarus i?"
43011038	Ibagasen bonek kalohoon, idahi Jesus mo kuburen i. Bagè liang ngo kuburen i, itutup dekket batu mbellen kalohoon.
43011039	"Pesisi kènè mo batu i," nina Jesus. Tapi ialoi si Marta mo, "Tuhan, enggo empat ari ia itanem, tentu enggo mbau i!"
43011040	Idokken Jesus mo taba si Marta, "Otang enggo Kudokken bamu: Mula percaya kono, idah kono ngo kemmuliaan Dèbata!"
43011041	Nai ipesisi kalak i mo batu tutupna i. Itarè Jesus mo mi langit ninganna idokken, "Ialè Pa, kudokken mellias atè bamu, kerna idengkohken Ko pengidonKu.
43011042	Kubettoh ngo dak idengkohken Kono ngo pengidonKu, tapi Kudokken i, kumarna jelma nterrem silot i sèn ngo; asa percaya kalak idi, Kono ngo pasulakken Aku."
43011043	Enggo kessa i idokken Jesus bagidi, nggang mo idiloken, "O Lazarus, karuar mo kono!"
43011044	Nai mèter karuar mo tuhu si Lazarus sienggo matè i kin. Merbalut dèng ngo tangan bak nèhèna dekket kaèn kapan, janah abèna pè mertutup dèng ma ngo tong. "Osari kènè mo kaèn kapanna i," nina Jesus taba jelma nisidi, "asa merdalan ia."
43011045	Mèduk ngo kalak Jahudi siroh mengapoi si Maria i gabè percaya taba Jesus, enggo kessa idah kalak i simasa i.
43011046	Tapi lot ma ngo dèba bai kalak i nai mendahi Parisè lako magahken sinibaing Jesus i.
43011047	Kumarna naidi, runggu mo kalak Parisè dekket imam-imam ekuten bagidi ma pè dekket runggu mbellen, nina mo, "Bakunè mo sibakin? Ai toko ngo buèna tanda kellengangen ibaing kalak èn!
43011048	Mula siebelli bagidi, gabè percaya mo kalak karina baNa. Ujungna roh nola mo kalak Rom lako menaban Bages Dèbata dekket bangsanta pè!"
43011049	Nai mongkam mo sada kalak bai kalak i nai; imo si Kayafas, imam huntuun tahunna i, nina mo, "Kadè poda pana pemettoh ndènè.
43011050	Oda ngo satdar kènè, lotiin ngo matè sada kalak mengkepkep bangsanta, daripada karinana nola bangsanta tumpat?"
43011051	Idokken si Kayafas pè bagidi, oda ngo ipas ukurna nai sendiri i. Tapi kumarna imam huntuun ngo ia, tahunna idi, merralaten ngo ia, kennah matè ngo Jesus mengkepkep bangsa Jahudi.
43011052	Oda pellin mengkepkep bangsa Jahudi sambing, tapi dekket ngo lako pepulungken bak peddemmuken dukak-dukak Dèbata simersèrak i.
43011053	Mulai i sidi nai mo mertaki pengulu-pengulu Jahudi lako memmunuh Jesus.
43011054	Kumarna naidi, oda nèngè uè Jesus ntarar merdalan i Juda. Itadingken mo Juda, gabè laus mo ia mi kuta Efraim, i gembar padang gurun. I sidi mo Ia merrian rebbak dekket sisinNa.
43011055	Enggo mo ndessing tikanna i Ari Raya Pèsta Paskah kalak Jahudi. Enggo mo nterrem kalak idi i suberri kuta nai laus mi Jerusalem, lako pepantingken dirina imo menguras, sinderrang makdèng dapet pèsta i.
43011056	Sinderrang ibagasen Bages Dèbata kalak i, itulusi kalak i ngo Jesus. Mersikusoon mo kalak i samahsa, "Bakunè ngo dok atèmu? Roh ma ngo ndia Ia mi pèsta èn?"
43011057	Ninganna bagidi enggo iperèntahken imam-imam ekuten dekket kalak Parisè mendokken; barang isè bettoh-bettohen idikè Jesus, kennah ibagahken, asa itangkup Ia.
43012001	Ennem ari nai asa dapet Pèsta Paskah, laus mo Jesus mi Betania. I kuta i ngo merrian si Lazarus sienggo nung matè gabè ipegelluh Jesus nola.
43012002	Ijamu kalak i mo Ia i sidi. Si Marta pè dekket ngo merkebbas. Rebbak kundul ngo si Lazarus dekket Jesus mangan.
43012003	Nai roh mo si Maria merembah minak narwatsu kira-kira sitengah litèr. Maharga kalohoon ngo minak i, nai iarirken mo minak i mi nèhè Jesus. Nai ilapui mo nèhè Jesus dekket bukna. Gabè baungkus mo bages i kumarnaken minak i.
43012004	Sada ipas sisiin i nai imo si Judas Iskariot simenelbuh Jesus mendokken --
43012005	"Kasa oda idèa minak i merharga tellu ratus riar, asa iberrèken tokorna i mengurupi kalak sincor?"
43012006	Idokken si Judas pè bagidi, oda ngo kalak sincor nisarihkenna, tapi kerna pennangko ngo ia. Nggati ngo ibuat kèpèng i bagut-bagut nijèmakna idi nai, ai ia ngo memennep bagut-bagut i.
43012007	Tapi nina Jesus mo, "Belli mo ibaing bagidi, ai dosken solo-solo mi ari permatèngKu i ngo nibaingna i.
43012008	Dakdak ngo lot sincor i tengah-tengah ndènè."
43012009	Nterrem ngo kalak Jahudi mendengkoh, i Betania ngo Jesus, gabè laus mo kalak idi mi sidi, oda pellin kumarna Jesus, tapi dekket ngo naing mengidah si Lazarus sienggo nipegelluh Jesus i simatè nai.
43012010	Kumarnana idi ngo asa naing ibunuh imam-imam ekuten si Lazarus i;
43012011	ai kemulihkensa ngo, enggo mèduk kalak Jahudi percaya taba Jesus.
43012012	Sibarembenkenna nola, idengkoh jelma nterrem sienggo soh mi Jerusalem lako merpèsta Paskah idi mo enggo i tengah ndalan Jesus lako mi Jerusalem.
43012013	Nai ibuati kalak i mo ranting bak bulung kayu, nai laus mo kalak i mennimbak-nimbak Jesus ninganna mengoang-ngoangken: "Hosianna, Poji mo Dèbata! Nipasu-pasu mo Ia siroh merkitè-kitè gerar Tuhan i, Ipasu-pasu mo Raja kalak Israel!"
43012014	Nderrangna idi, enggo mo dapet Jesus sada kalodè bajar dèng, janah enggo mo kundul ia i babo kalodè i. Nai dapet mo bagè sitersurat ibas Bibèl:
43012015	"Ulang kono mbiar alè berru Sion! Tengen mo Rajami memmasang sada anak kalodè!"
43012016	Sinderrangna idi oda iarti sisiin Jesus dèng karinana i. Tapi enggo kessa ipesangap Jesus, merkitè kemmematèNa, gabè ièngèt kalak i mo kadè sinibaing ndèba tabaSa enggo tersurat ibas Bibèl tersèngèt diriNa.
43012017	Jelma silot rebbak dekket Jesus tikanna ipegelluh si Lazarus i simatè nai idi pè, dak ngo mennukutken pemmaing Jesus bai jelma nterrem i.
43012018	Kumarnana idi ngo asa merlausen kalak idi mendahi Jesus, kemmulihken tanda kellengangen nihanaken Jesus i.
43012019	Gabè nina Parisè mo samah-samahsa, "Oda lot nè kadè ndorok terbaing kita. Tengen mo, suberri dunia ngo mengèkutkensa!"
43012020	Kalak si roh merpèsta mi Jerusalem i, lot ngo dèba kalak Junani.
43012021	Idahi kalak i mo si Pilipus, nina mo mbangsa, "Tuan sèkel ngo kami naing pejumpa dekket Jesus." (Si Pilipus imo asalna i Betsaida sini Galilea nai.)
43012022	Nai idahi si Pilipus mo si Andreas, ibagahken mo i tabasa. Jadi rebbak laus mo kalak i sidua magahken i mendahi Jesus.
43012023	Nai nina Jesus mo taba kalak i, "Enggo dapet tikkina, Anak Jelma i ipesangap.
43012024	Èngèt kènè mo mendè: Oda ganda pagè i ukum mak itanem mi tanoh i janah matè. Tapi enggo kessa matè ia, gabè mbuè mo buahna.
43012025	Barang isè mengkellini kessahna, kemmagoon kessah mo ia. Tapi barang isè menelkangken kessahna i dunia èn, ia ngo sipegelluhkensa soh mi kenggelluhen siamman-sumendah.
43012026	Barang isè naing mengkebasi Aku, kennah ièkutken ngo Aku, asa rebbak ia dekket Aku, barang i dikè pè Aku. Ai kalak simengèkutken Aku, gabè mersangap ngo ia ibaing Bapa."
43012027	"Mellui kalohoon ngo atèngKu, kadè mo ndia Kudokken? Kennah mo ndia Kudokken: Ialè Pa, ulang mo padiat Aku menggongken kinidersa ènda? Tapi tupèh kumarna lako menggongken kinidersa èn ngo Aku asa roh.
43012028	Ialè Pa, pessangap mo gerarMu!" Nai terdengkoh mo sora i sorga nai, "Enggo mo Kupesangap, janah pessangapenKu nola dèng ngo!"
43012029	Idengkoh jelma nterrem ni sidi ngo sora i, gabè nina kalak i mo, "Renggur ngo i." Lot ma ngo dèba mendokken, "Ah,oda! Malaèkat ngo mengeranai dekketSa!"
43012030	Nai nina Jesus mo taba kalak idi, "Ukum sora siterdengkoh i, oda ngo lako bangKu i asa terdengkoh, tapi lako bai ndènè ngo.
43012031	Enggo dapet tikkina ihukum dunia èn, janah bagèndari mo italuken perkuasa dunia èn.
43012032	Luas Enggo kessa ipedates Aku gabè kuabin mo karina jelma taba Aku."
43012033	Idokken pè bagidi, magahken bakunè carana Ia ipersilangken.
43012034	Nai nina jelma nterrem i mo tabaSa, "Mengèkutken Bukku Pati-patiin nami, nggelluh ngo Raja Sipaluah siniperbagah-bagah i soh mi amman-sumendah. Kasa gabè idokken Kono, kennah ipedates ngo Anak Jelma idi i tanoh èn? Isè ngo Anak Jelma i?"
43012035	Ialoi Jesus mo, "Sigejap nai ngo i tengah-tengah ndènè penendang i, merdalan mo kènè sidekkah nterrang dèng, asa ulang isangkemmi sigellap i kènè. Ai barang isè merdalan tikan gellap, oda ibettoh barang dempak dikè temburenna.
43012036	Kepercayai kènè mo penendang i, asa gabè dukak-dukak kecihuren i kènè." Enggo kessa idokken Jesus bagidi, laus mo Ia i sidi nai, janah oda uè ia ntarar terridah bai kalak i.
43012037	Tukasi pè enggo matcam bagèna tanda kellengangen ihanaken Jesus, ipetengen-tengen kalak idi, tapi laju ngo oda percaya kalak i bana.
43012038	Asa merkitè bagidi, saut mo nidokken Nabi Jesaya: "Ialè Tuhan, isè mo percaya mi sukuten nami? Taba isè ngo ipacidah kuasa Tuhan i?"
43012039	Kumarna naidi ngo asa oda terbaing kalak i percaya, ai nina si Jesaya dèng ma ngo:
43012040	"Enggo kupepètung mata kalak i, janah enggo kupepihir ukur kalak idi; asa ulang merpendidah mata kalak i, janah asa ulang merpengantusi pikiren kalak i; asa ulang balik kalak i mendahi Aku, nai Kupemmalum mo kalak idi."
43012041	Idokken si Jesaya pè bagidi terrèngèt Jesus, kumarna enggo idah kemmuliaan Jesus i.
43012042	Tapi tukasi pè bagidi, mèduk ngo pengulu-pengulu kalak Jahudi percaya taba Jesus, tapi oda pang kalak i mengaku i sintarar, asa ulang iliplip kalak idi, ipas agama nai, ai mbiar ngo kalak i midah penguasa-penguasa kalak Jahudi.
43012043	Ai lotiin ngo kalak i ipoji jelma daripada terrolih pemmojiin bai Dèbata nai.
43012044	Nai ipegang Jesus mo sorana, "Barang isè percaya taba Aku, oda ngo pellin taba Aku ia percaya, tapi dekket ngo Ia percaya taba sipasulakken Aku.
43012045	Janah barang isè mengidah Aku, mengidah sipasulakken Aku ngo Ia.
43012046	Roh Aku mi dunia èn, tosè bagè penendang, asa karina sipercaya taba Aku ulang merrian ibagasen sigellap.
43012047	Barang isè mendengkohken peddahKu tapi oda iulaken -- oda ngo Aku menghukumsa. Ai roh Aku oda ngo lako menghukum dunia èn, tapi lako paluahkensa ngo.
43012048	Ai barang isè menulak Aku janah oda menguèi katangKu, enggo lot simenghukumsa, imo kata sienggo Kuruapken i;
43012049	oda ngo ibas atè-atèngKu nai, tapi Bapa simengutus Aku ingo mendokken kadè sipatut dokkenkenKu.
43012050	Janah kenggelluhen ngo kataNa i. Asa, karinana siKuruapken i, tosè ngo i mi sinidokken Bapa mahan ruapenkenKu."
43013001	Sidari nai asa dung Ari Raya Paskah i, enggo ibettoh Jesus dapet mo tikkina, Itadingken mo dunia èn lako balik mendahi BapaNa. Enggo mo Ikekellengi karina sitersoh baNa i dunia èn, janah soh mi puncana dak ikekelengi ngo kalak idi.
43013002	Tupung mo mangan Jesus bak sisinNa cibonna i. Ukum atè si Judas Iskariot, enggo mo ibengketti sibolis, janah enggo mo iniatken lako menelbuh Jesus.
43013003	Ibettoh Jesus ngo nemmu enggo ipesakat Bapana tabaSa kuasa. Ibettoh ma ngo bai Dèbata nai ngo rohna Ia, janah kennah balik mi Dèbata.
43013004	Kerna naidi cènder mo Ia, italkasi mo jubahNa, nai iabitken mo bèsahen mi abakNa.
43013005	Nai iarirken mo laè mi sambung, Iborih mo nèhè sisinNa i, janah ilap dekket bèsahen niabitkenNa i.
43013006	Soh kessa mo Ia taba si Simon Petrus, mèter idokken si Simon Petrus mo, "Tuhan, mèter patut mo kono memmorih nèhèngku?"
43013007	Ialoi Jesus mo, "Ukum bagèndari oda ngo iantusi kono dèng siKubakin èn, luas pè asa iarti kono i."
43013008	"Ulang mo alè Tuhan," nina si Petrus taba Jesus. "Barang bakunè pè, ulang mo gabè Tuhan i nola morih nèhèngku!" Tapi nina Jesus mo mbangsa, "Mula oda Kuborih nènèmu, oda lot perdemuunmu dekket Aku."
43013009	Ialoi si Simon Petrus mo, "Mula bagidi ngo Tuhan, ulang mo pellin nèhèngku sambing iborih kono, tapi dekket mo bak takalku!"
43013010	"Ukum kalak sienggo merridi, enggo mo mpanting i karina. Oda perlu nèngè ia kennah iborih, pellin nèhèna nai ngo kessa perlu iborih asa mpanting. Enggo mo mpanting kènè, tapi oda ngo karinana kènè," nina Jesus. (
43013011	Ai enggo ngo ibettoh Jesus isè naing menelbuhSa. Kerna naidi ngo asa idokken, "Enggo ngo mpanting kènè, tapi oda karinana.")
43013012	Enggo kessa pul iborih Jesus nèhè kalak idi, Ipakkè nola mo jubahNa kin, nai kundul mo ia. Nai idokken mo taba kalak I, "Iantusi kènè ngo kadè lapaten siKubaing ndai bai ndènè?
43013013	Idokken kènè ngo Aku Guru janah Tuhan, tuhu ngo i; ai Guru janah Tuhan ngo Aku.
43013014	Mula Aku ngo Tuhan janah Guru ndènè memmorih nèhè ndènè, kènèpè patut ngo mersiborihen nèhè.
43013015	Kubaingken codiin idi bai ndènè, asa samah-samah kènè pè mencodi bagè sienggo Kubaingken i taba kènè.
43013016	Èngèt kènè mo èn: Oda ngo belgahen hamba asa tuanna; janah oda ngo belgahen pasulaken dari pada sipasulakken.
43013017	Enggo ibettoh kènè i bagèndari; mula ibaingken kènè bagidi, tuhu-tuhu mo kènè mersampang atè.
43013018	Karina siKudokken èn taba kènè, oda ngo bai ndènè karinana i, ai Kubettoh ngo barang isè siKupilih. Tapi barang kadè sitersurat ibas Bibèl, kennah saut ngo i karinana, janah èn mo sitersurat i sidi, 'Kalak sirebbak mangan dekket Aku ngo mengalo Aku.'
43013019	Kubagahken i bai ndènè bagèndari, sinderrang madèng masa, asa enggo kessa masa idi, gabè percaya mo kènè, Aku ngo i sinidokkenna AKU LOT.
43013020	Situhunna ngo siKudokken èn: Barang isè menjalo pasulakenKu, Aku ngo nijalona i. Janah barang isè menjalo Aku, Dèbata sipasulakken Aku i ngo nijalona."
43013021	Idokken Jesus kessa mo bagidi, gabè mellui kalohoon mo atèna. Nai idokken mo, "Situhunna ngo siKudokken ènda; sada kalak bai ndènè nai ngo menelbuh Aku."
43013022	Mersitengennen mo sisinNa i samahsa ninganna ibagasen perasaan oda mertentu. Oda ibettoh kalak idi, isè nimaksud Jesus i.
43013023	Kundul ngo sisiin kekellengen atè Jesus i gembarna.
43013024	Nai ia mo ikilap si Simon Petrus, asa ikusoken taba Jesus, tah siapaina nimaksud Jesus i.
43013025	Nai ijolmiti mo Jesus, ikuso mo, "Isè ngo i Tuhan?"
43013026	Ialoi Jesus mo, "Barang bai isè Kuberrèken roti siKusernepken èn, idi mo ia kalakna." Nai ibuat Jesus mo sada roti, isernepken mo mi bagasen caban; iberrèken mo roti i taba si Judas Iskariot.
43013027	Ijalo si Judas kessa mo roti i, mèter mbengket mo Sibolis mi bagasen dirina. Idokken Jesus mo tabasa, "Ndor mo bahan sinaing bahankenmu i!"
43013028	Isè poda kalak i simangan i mengantusi, kasa idokken Jesus bagidi taba si Judas.
43013029	Lot ngo dèba merdokatè, ipasulak Jesus si Judas lako mennokor siperlu mi pèsta idi, barang tah ipasulak Jesus ia mennaruhken kèpèng giam cituk taba kalak sincor, ai ia ngo mencèkèp bagut-bagut kalak idi.
43013030	Enggo kessa ijalo si Judas roti i, mèter laus mo ia mi ruar, tapi enggo mo berngin tikanna i.
43013031	Enggo kessa laus si Judas i, idokken Jesus mo, "Bagèndari mo mersangap Anak Jelma i. Janah merkitè-kitè Ia, mersangap ma mo Dèbata.
43013032	Mula mersangap Dèbata merkitè-kitè Ia, Ia pè ipesangap Dèbata ma mo. Ndor nèngè mo i, ibakin Dèbata.
43013033	Kènè dukak-dukakKu, oda ndekkah nèngè rebbak Aku dekket kènè, itulusi kènè mo Aku, tapi bagè sienggo Kudokken taba kalak Jahudi, bagidi ma ngo Kudokken taba kènè: Oda terdahi kènè mi bekkas sidahinKu i.
43013034	Jalo kènè mo pati-patiin rembaru bangKu nai: Kennah mersikekelengen ngo kènè samah kènè. Bagè Aku mengkekelengi kènè, bagidi ma mo kènè kennah mersikekelengen.
43013035	Mula mersikekelengen kènè, samah kènè, karina mo kalak bettohen magahken sisinKu kènè."
43013036	Ikusoken si Petrus mo, "Tuhan, naing laus mikè ko pana?" Nina Jesus mengaloi, "Naing laus ngo Aku mi sada bekkas, tapi oda terbaing kono mengèkutken Aku mi bekkas i. Tapi ukum luas, ièkutken kono mo Aku mi sidi."
43013037	"O Tuhan, kasa oda ndorok kuèkutken kono bagèndari? Ai kebbas ngo aku lako matè pè, mengèkutken kono!" nina si Petrus.
43013038	Ialoi Jesus mo, "Tuhu-tuhu ngo matè pè uè ngo ko lako megèkutken Aku? Kubagahken mo bamu: Sinderrang madèng takuak manuk berngin èn, enggo mo tellu kali iperso kono Aku, oda itandai kono nimu Aku!"
43014001	"Ulang pella bonek atè ndènè," nina Jesus taba kalak i. "Percaya mo kènè taba Dèbata, janah percaya ma mo kènè taba Aku.
43014002	Lumbang ngo bekkas i Bages Bapa. Laus pè aku mi sidi lako menghantari bekkas ndènè ngo. Oda pella kubagahken idi taba kènè, ukum oda ngo tuhu bagidi.
43014003	Enggo kessa laus Aku menghantari bekkas bai ndènè, roh nola ngo Aku mengalengi kènè; asa barang i dikè Aku merbekkas, i sidi ma mo kènè merrian.
43014004	Ibettoh kènè ngo dalan mi bekkas sinaing dahinKu idi."
43014005	Gabè idokken si Tomas mo mbang Jesus, "Tuhan, oda ngo kubettoh kami barang dempak dikè kono laus, bakunè mo kami memettoh dalan laus mi sidi?"
43014006	Ialoi Jesus mo, "Aku ngo dalan lako menandai Dèbata, dekket dalan asa terolih kenggelluhen. Sada poda ndorok soh mendahi Bapa, ukum mak merkitè-kitè Aku.
43014007	Mula itandai kènè Aku, itandai kènè ma mo BapangKu. Mulai bagèndari nai, enggo mo itandai kènè Ia, janah enggo mengidah Ia."
43014008	Nai idokken si Pilipus mo taba Jesus, "Tuhan, tuduhken bai nami Bapa i, asa puas ukur nami."
43014009	Tapi ialoi Jesus mo, "Enggo mo bagi dekkahna Aku rebbak dekket kènè, laju dèng ngo keppè oda itandai kono Aku alè Pilipus? Barang isè mengidah Aku, mengidah Bapa i ngo Ia. Kasa idokken kono dèng, 'Tuduhken Bapa i bai nami?'
43014010	Oda ngo percaya kono alè Pilipus, sada ngo Aku dekket Bapa, janah sada ngo Bapa dekket Aku? Karina siKudokken taba kono i, oda ngo tubuh ibas ukur-ukurKu nai i. Bapa nibagasen Aku i ngo mendokken i karinana.
43014011	Percaya mo kènè, sada ngo Aku dekket Bapa, janah sada ngo Bapa dekket Aku. Mula oda terbaing kènè mengkettoki idi, ah, mak nèngè! Percaya mo kènè taba Aku, Kumarnaken sienggo Kuhanaken i.
43014012	Situhunna ngo siKudokken èn: Barang isè tuhu-tuhu percaya taba Aku, bakinenna ngo bagè sienggo Kubakin i -- oda pellin bagi sambing tupèh -- tapi buèen i sidi nai pè ndorok ngo ibaing, kumarna laus ngo Aku mendahi Bapa.
43014013	Asa barang kadè sambing ipido kènè merkitè-kitè gerarKu, Kuberrèken ngo i bai ndènè, asa mermulia Bapa merkitè-kitè Anak i.
43014014	Pido kènè mo barang kadè merkitè-kitè gerarKu; Kuberrèken ngo i bai ndènè."
43014015	"Mula ngkelleng atè ndènè midah Aku, ulaken kènè mo pati-patinKu.
43014016	Kupido mo bai Bapa, asa Iberrèken bai ndènè sada Pengurupi sidèban, simerian rebbak dekket kènè soh mi amman sumendah.
43014017	Tendi Dèbata ngo Ia sipetararken kebennaren tersèngèt Dèbata. Oda terjalo dunia èn Tendi Perbadia I, kerna oda idah dunia èn bak oda itandai dunia èn ia. Tapi itandai kènè ngo ia, kerna merrian rebbak dekket kènè ngo Ia, janah mersada dekket kènè mo Ia.
43014018	Oda Kutadingken kènè mak merinang bak mak merbapa. Balik nola ngo Aku mendahi kènè.
43014019	Sigejap nai ngo, oda idahen dunia èn nèngè Aku. Tapi idah kènè nola mo Aku. Janah kumarna nggelluh ngo Aku, kènè pè nggelluh ngo.
43014020	Enggo kessa dapet arina, bettohen ndènè mo, sada ngo Aku dekket Bapa i, janah kènè sada ngo dekket Aku, janah Aku pè sada ma ngo dekket kènè.
43014021	Barang isè menjalo janah mengulaken katangKu, ia ngo simerkelleng atè midah Aku. Ngkelleng mo atè BapangKu midah simengkekelengi Aku. Aku pè ngkelleng mo atèngKu midahsa, janah kupetandaken diringKu bana."
43014022	Mengkuso mo si Judas (oda si Judas Iskariot) taba Jesus, "Tuhan, kasa taba kami ipetandaken kono diriMu, keppè oda taba dunia èn?"
43014023	Ialoi Jesus mo, "Barang isè ngkelleng atèna midah Aku, iuèi mo peddahKu. Ngkelleng mo atè BapangKu midahsa. Nai roh mo Bapa rebbak dekket Aku mendahisa, janah merrian mo kami rebbak dekketsa.
43014024	Barang isè oda mengkekelengi Aku, itulak ngo peddahKu. Oda ngo bangku nai peddah nidengkoh ndènè i, tapi peddah Bapa sipasulakken Aku i ngo.
43014025	Kubagahken i karina taba kènè, sinderrang rebbak dèng Aku dekket kènè.
43014026	Tapi Tendi Dèbata i, pengurupi sinipasulak Bapa merkitè gerarku, ia mo mengajarken taba kènè tersèngèt mi sagumama dekket pessèngètken taba kènè tersèngèt karinana sienggo Kugabahken idi bai ndènè.
43014027	Damè ngo Kutadingken bai ndènè, imo damè silot bangku Kuberrèken bai ndènè. Oda ngo bagè niberrèken dunia èn ukum damè siKuberrèken i. Ulang kènè bulisah janah ulang mbiar.
43014028	Enggo idengkoh kènè siKudokken i, 'Laus mo Aku, tapi roh nola ngo Aku mendahi kènè'. Mula tuhu ngkelleng atè ndènè midah Aku, kennah lolo ngo kènè mula laus Aku mendahi Bapa, ai belgahen ngo Bapa i asa Aku.
43014029	Kubagahken kin i bagèndari taba kènè sinderrang madèng masa i karina, asa enggo kessa masa, gabè percaya mo kènè.
43014030	Oda pella mbuè nèngè sinaing dokkenkenKu taba kènè, kerna enggo katikana roh penguasa dunia èn. Tapi oda ngo merkuasa ia bangKu.
43014031	Tapi kennah masa ngo i karina asa ibettoh dunia èn, ngkelleng ngo atèngKu midah Bapa, janah kuulaken karinana sinidokken Bapa i taba Aku. Ita kènè mo, laus mo kita isèn nai."
43015001	Nina Jesus dèng ma, "Aku ngo batang anggur situhunna, Bapa ngo sidasa pekken i.
43015002	Karina dahanKu siso merbuah igettap ngo; tapi karina dahan simerbuah, itunasi ngo janah ipebersih asa makin ratraten buahna.
43015003	Enggo mpanting kènè kumarna peddah siKupeddahken i bai ndènè.
43015004	Tettap mo kènè ibagasen Aku, asa Aku pè tettap ibagasen kènè. Oda ndorok merbuah dahan i ukum ibas kedirinna nai. Tapi ndorok merbuah ngo ia, mula nggelluh ia ipas batang idi. Bagidi ma ngo bang kènè pè, lebbè nggelluh ibagasen Aku ngo kènè, asa ndorok merbuah kènè.
43015005	Aku ngo batang anggur i, janah kènè ngo dahan-dahanna. Barang isè nggelluh ibagasen Aku, janah Aku ibagasensa, ia ngo merbuahken mbuè; ai ukum mak merkitè-kitèken Aku, oda lot terbahan kènè barang kadè pè.
43015006	Barang isè oda nggelluh ia ibagasen Aku, igettap ngo ia janah ipatakken, nai gabè ngkerrah-kerring mo ia janah ipinumpukken mo asa itutungi mi api.
43015007	Mula nggelluh kènè ibagasen Aku janah dak iulaken kènè peddahKu, ndorok mo kènè mengido barang kadè sambing taba Bapa, nai iberrèken mo sinipido ndènè i.
43015008	Mula ratraten buah ndènè mersampang atè mo BapangKu, imo tandana tuhu-tuhu kènè sisinKu.
43015009	Kukekelengi ngo kènè bagè Bapa mengkekelengi Aku. Hot mo kènè mbagasen kelleng atèngKu i.
43015010	Mula iuèi kènè katangKu, nggelluh ibagasen Aku mo kènè, codi bagè Aku nggelluh ibagasen ngkelleng atè BapangKu, kerna kuuèi kataNa."
43015011	"Karinana Kubagahken i taba kènè, asa irasaken kènè sampang atèngKu, janah asa dom sampang atè ndènè.
43015012	Èn mo peddahKu: Kennah mersikekelengen kènè, codi bagè Aku mengkekelengi kènè.
43015013	Barang isè mengkekelengi denganna, kennah uè ia matè mengkepkep denganna i.
43015014	Mula iulaken kènè siKudokken, denganKu janah supan-sulanKu mo kènè.
43015015	Oda nèngè Kugerari kènè kandu, ai oda ibettoh kandu barang kadè ibahan tuanna. Kugerari mo kènè supan-supanKu, kerna karina siKudengkoh bai Bapa nai, enggo mo Kubagahken taba kènè.
43015016	Oda ngo kènè memilih Aku. Aku ngo milih kènè, janah mennuruh kènè, asa laus kènè merbuah -- asa ratraten buah ndènè, janah asa hot buah ndènè i. Nai iberrèken Bapa mo bai ndènè barang kadè sambing ipido kènè merkitè-kitè Aku.
43015017	Èn mo peddahKu: Kennah mersikekelengen kènè."
43015018	"Mula ncego atè dunia èn midah kènè, èngèt kènè mo, enggo lebbèen kin Aku ikecegoken.
43015019	Ukum dunia èn kin sidasa kènè, ngkelleng ngo atè dunia èn midah kènè, janah gabè supan-supanna ngo kènè. Tapi enggo Kupilih kènè i dunia èn nai, jadi oda nèngè milik dunia èn kènè. Kumarnakenna i ngo asa ceggo atè dunia èn midah kènè.
43015020	Èngèt kènè mo sienggo Kudokken idi taba kènè, 'Oda ngo belgahen kandu daripada tuanna.' Salang Aku enggo idersa kalak idi, makinsa nola mo kènè mak idersa. Mula iuèi kalak i peddahKu, iuèi ma ngo bang peddah ndènè pè.
43015021	Iulaken kalak i ngo karinana i taba kènè, kumarnaken sisinKu kènè; janah kumarna oda itandai kalak idi Ia simengutus Aku.
43015022	Ukum oda kin roh Aku, janah mula oda kin sanga kupeddahken karinana i taba kalak idi, oda ngo merdosa kalak i.
43015023	Barang isè merceggo atè midah Aku, ceggo ma mo atèna midah Bapa.
43015024	Ukum oda dèng kin nung Kuhanaken i tengah-tengah kalak i siso nung ihanaken barang isè pè, oda ngo merdosa kalak idi. Tapi bagèndari enggo mo idah kalak i kadè siKuhanaken, tapi ncego ngo atè kalak i midah Aku, bang midah BapangKu pè.
43015025	Masa pè karinana i, asa dapet ngo bagè sitersurat ibas Bukku Patiin kalak i, 'Ikecegoken kalak i ngo Aku, oda lot sebabna.'
43015026	Pasulakenku mo taba kènè Pengurupi siroh bai Bapa i nai. Ia ngo Tendi sipetandaken kebennaren terrèngèt Dèbata. Roh kessa Ia, Isaksiken ngo terrèngèt Aku.
43015027	Tapi kènè pè kennah ngo mennaksiken Aku, ai imulana nai ngo kènè enggo rebbak dekket Aku.
43016001	Kubagahken kin i lebbèen taba kènè, asa ulang gabè murak ukur ndènè.
43016002	Iliplip kalak i mo kènè i bages perguruun nai. Janah dapet nèngè mo tikkina, mengulaken lemmo atè Dèbata ngo ia dok atèna mula ibunuh kalak idi kènè.
43016003	Ibaing kalak i bai ndènè bagidi, kumarna oda itandai kalak i dèng BapangKu, janah Aku pè makdèng ma ngo itandai.
43016004	Tapi bagèndari Kubagahken idi taba kènè, asa mula masa i luas, èngèt kènè mo, enggo Kubagahken kin taba kènè." "Oda nung dèng Kubagahken idi i mulana nai taba kènè, kumarna rebbak dèng Aku dekket kènè.
43016005	Tapi ukum bagèndari laus nè mo Aku mendahi simengutus Aku; tukasi pè bagidi, sada kalak poda kènè mengkuso, dempak dikè Aku laus.
43016006	Bagèndari balikna nola ngo tupèh, ai gabè bonek nola ngo atè ndènè, kumarna Kubagahken idi taba kènè.
43016007	Tapi situhunna ngo siKudokken èn bai ndènè: Laba ndènè ngo mula laus Aku; ai ukum oda laus Aku, oda roh pengondiin i mendahi kènè. Tapi mula laus Aku, pasulakenKu mo Ia mendahi kènè.
43016008	Janah roh kessa Ia, Iajari mo dunia èn tersèngèt pengantusiin lapaten dosa, kebennaren dekket hukum;
43016009	ukum tersèngèt dosa, imo kumarna oda percaya kalak i bangKu;
43016010	ukum tersèngèt kebennaren, imo kumarna laus Aku mendahi Bapa, janah oda idah kènè nèngè Aku;
43016011	ukum tersèngèt hukum, imo enggo ihukum penguasa dunia enda!
43016012	Macam dèng ngo nemmu bagèna sinaing Kubagahken bai ndènè, tapi ukum bagèndari oda dèng terjalo kènè i.
43016013	Tapi mula enggo kessa roh Tendi i, imo Ia sipetandaken kebennaren tersèngèt Dèbata, itegu-tegu mo kènè lako menandai karina kebennaren. Oda ngo mengerrana Ia ibas diriNa sendiri nai, tapi iranaken ngo sinidengkohNa, janah bagahenkenna ma ngo taba kènè sinaing masa i podi ari.
43016014	Ipessangap ngo Aku, ai bagahenkenNa ngo taba kènè kadè sinijaloNa bangKu nai.
43016015	Karinana silot bai Bapa, milikNa ngo I. Kumarna naidi ngo asa Kudokken; bagahenken Tendi i ngo bai ndènè, kadè nijaloNa bangKu nai."
43016016	"Sigejap nai ngo kessa, oda idahen ndènè nèngè Aku, tapi sigejap nai nola ma, idahen ndènè nola ma mo Aku."
43016017	Mendengkoh idi, gabè mersikusoon mo dèba sisiin idi samahsa, "Kadè ngo lapaten sinidokkenna banta i; sigejap nai ngo kessa, oda idahen ndènè nèngè Aku, tapi sigejap nai nola ma, idahen ndènè nola mo Aku? Bagidi mo dekket nidokkenna: 'Laus mo aku mendahi Bapa?'
43016018	Dak ngo ikusoken kalak i: Kadè lapaten 'sigejap nai'? Oda siantusi tah kadè ranana!"
43016019	Ibettoh Jesus mo naing ikusoi kalak idi Ia, jadi Idokken mo taba kalak i, "Kasa mersikusoon kènè samah-samah kènè terrèngèt siKudokken: Sigejap nai ngo, oda idahen ndènè nèngè Aku, tapi sigejap nai nola ma, idahen ndènè nola mo Aku?
43016020	Ntangkas mo kubagahken taba kènè; tangis mo kènè janah derru-derru, tapi lolo mo dunia èn. Bonek ngo kènè, tapi gabè mobah mo bonek atè ndènè i gabè sampang atè.
43016021	Susah janah bonek ngo atè daberru lako menubuhken dukakna. Tapi enggo kessa tubuh dukakna i, gabè oda nèngè ngo ièngèt kinimpiahna i, ai mersampang atè mo ia kerna enggo itubuhken sada anak mbara mi dunia èn.
43016022	Bagidi ma ngo bang kènè pè. Bagèndari bonek ngo kènè, tapi rebbak nola mo Aku dekket kènè, nai gabè sampang mo atè ndènè; janah isè poda ndorok mengerampasi sampang atè ndènè i bai ndènè nai.
43016023	Dapet kessa mo ari i, oda pella mengkusoken barang kadè nengè kènè taba Aku. Kudokken mo bai ndènè: Barang kadè pè ipido kènè bai Bapa nai, iberrè ngo i bai ndènè merkitè-kitè gerarKu.
43016024	Soh bagèndari oda nung dèng kènè mengido barang kadè merkitè gerarKu. Pengido kènè mo, asa menjalo kènè, janah asa dom sampang atè ndènè."
43016025	"Karinana ènda Kuranaken bai ndènè merkitè-kitè codiin. Tapi roh nè mo tikkina, oda nèngè merkitè codiin Aku mengerrana taba kènè. Ntompel mo kuranaken bai ndènè tersèngèt Bapa.
43016026	Tikan dapet ari i, mersodip mo kènè merkitè gerarKu mendahi Bapa lako bai ndènè,
43016027	ai ngkelleng ngo atè Bapa midah kènè, kumarna ngkelleng atè ndènè midah Aku.
43016028	Bai Bapa nai ngo asalKu roh mi dunia èn. Tapi laus mo Aku menadingken dunia èn, lako balik mendahi Bapa."
43016029	Nai nina sisiin i mo taba Jesus, "Bagèndari dèng ngo asa ntompel iranaken kono bai nami, oda nèngè merkitè codiin.
43016030	Bagèndari enggo kubettoh kami, ibettoh kono ngo karinana, janah oda pella mengkuso nèngè kalak i mendahi kono. Kerna naidi, percaya ngo kami bai Dèbata nai ngo rohmu."
43016031	Nai nina Jesus mo taba kalak i, "Bagèndari otang enggo percaya kènè?
43016032	Èngèt kènè mo! Roh mo tikkina enggo mo roh i tupèh, isamburiahken mo kènè. Laus mo kènè balik mi bages ndènè gennep janah itadingken kènè mo sadaKu. Tapi oda ngo sadaKu tupèh, ai Bapa i ngo denganKu.
43016033	Karina i Kubagahken taba kènè, asa dom sampang atè ndènè, kumarna nggelluh kènè ibagasen Aku. Mpersuk mo iakap kènè ibakin dunia èn. Tapi tahanken kènè mo i sigejap, ai enggo kutaluken dunia èn!"
43017001	Enggo kessa idokken Jesus bagidi, itarè mo mi langit ninganna idokken, "Ialè Pa enggo dapet tikkina bagèndari pesangap mo anakMu, asa ipesangap anakMu i Kono.
43017002	Tosè bagè Kono enggo merrèken kuasa taba Anak idi tersèngèt karina jelma singgelluh, asa Iberrèken Anak I kenggelluhen siamman sumendah taba karina jelma siniberrèkenMu i bana.
43017003	Èn ngo kenggelluhen situhunna janah siamman sumendah i, asa itandai kalak i, Kono ngo kessa Dèbata situhunna, dekket menandai Jesus Kristus Raja Sipaluah sini utusMu i alè Pa.
43017004	Enggo Kupesangap Ko alè Pa i babo tanoh èn merkitè enggo pul Kubakin karina bahaan nidokkenMu idi mahan bahanKu.
43017005	Kumarna naidi alè Pa, persangapi mo Aku bagèndari merkitè kemmuliaan sienggo Kurasai rebbak dekket Kono idi kin sinderrang makdèng ihanaken Kono dunia èn.
43017006	Enggo kupetarar gerarMu alè Pa taba jelma niberrèkenMu bangKu i dunia èn. Ko ngo sidasa kalak idi, janah enggo ipesakat Kono kalak i taba Aku. Enggo mo iuèi kalak i peddahMu i alè Pa.
43017007	Bagèndari ibettoh kalak i ngo enggo, karinana niberrèkenMu bangKu, Kono ngo sidasa i.
43017008	Karina rana sinidokkenMu taba Aku, enggo Kupessoh taba kalak i, janah enggo mo ijalo kalak idi. Enggo ngo ntangkas ibettoh kalak idi, berkat bamu nai ngo Aku, janah percaya ngo kalak i, Kono ngo pasulakken Aku.
43017009	Kalak i ngo Kusodipken, oda ngo dunia èn, tapi kalak i sienggo nipesakatmu bangKu idi ngo Kusodipken, ai Kono ngo sidasa kalak i.
43017010	Karina milikKu, milik Bapa ngo i, janah karina milik Bapa, milikKu ngo i, janah mersangap ngo Aku i tengah-tengah kalak idi.
43017011	Naing roh ngo Aku bagèndari mendahi Kono alè Pa. Oda i dunia èn nèngè Aku, tapi ukum kalak idi dak i dunia èn ngo tong. Ialè Bapa Simbadia, permakani mo kalak idi ibagasen gerarMu, imo kuasaMu sienggo niberrèkenMu bangKu -- asa sada kalak idi bagè kita sisada i.
43017012	Sidekkah rebbak dèng Aku dekket kalak i, Kupermakan ngo kalak idi ibagasen gerarMu -- imo merkitè kuasaMu niberrèkenMu bangKu. Enggo kujaga kalak i siniberrèkenMu bangku i, janah sada kalak poda lot mbalang kubakin, laènken sisada kalak sienggo nitentukenmu lako mago i, asa merkitè bagidi saut bagè sitersurat ibas Bibèl.
43017013	Bagèndari roh mo Aku mendahi Kono alè Pa. Kudokken karinana i taba Kono, sinderrang i dunia èn dèng Aku; asa dom sampang atèngKu ibagasen kalak i.
43017014	Enggo Kupesakat karina peddahMu i taba kalak i, janah ikosomi dunia èn ngo kalak i, kumarna oda milik dunia èn kalak i, tosè bagè Aku oda milik dunia èn.
43017015	Oda ngo Kupidoken asa iabin Kono kalak idi i dunia èn nai tapi Kupidoken asa ilegenni Kono kalak idi ibas si jahat i nai.
43017016	Tosè bagè Aku oda i dunia èn nai, bagi ma ngo bang kalak idi pè oda i dunia èn nai.
43017017	Perbadia mo kalak idi i bagasen kebennarenMu, ai kataMu ngo kebennaren.
43017018	Tosè bagè niutusMu Aku mi dunia èn, bagi ma ngo Kupasulak kalak i mi dunia èn,
43017019	janah mahan tebbus kalak idi Kuberrèken ngo diringKu taba Kono alè Pa, asa tuhu-tuhu kalak idi bagè nipilih baMu.
43017020	Oda ngo pellin bai kalak i sambing Aku mersodip, tapi dekket ngo taba kalak sipercaya bangKu, kemmulihken sukuten kalak idi,
43017021	asa gabè sisada kalak i karina, tosè bagè Kono ibagasen Aku, janah Aku ibagasen Kono, janah kalak idi sada ibagasen kita, asa percaya dunia èn, Kono ngo mengutus Aku.
43017022	Enggo Kupersangapi kalak i merkitè kesangapen niberrèkenMu bangKu, asa merkitè bagidi, gabè sada kalak i,
43017023	tosè bagè kono pè sada dekket Aku, asa tuhu-tuhu kalak i sada, nai kemmulihkenna idi, gabè satdar dunia èn, Kono ngo alè Pa mengutus Aku, janah ngkelleng ngo atèMu midah kalak i, bagè ngkelleng atèMu midah Aku.
43017024	Ialè Pa, enggo ipesakat kono kalak i bangKu. Bagèndari pè, ipergeddo atèngKu, barang idikè pè Aku, dak rebbak nemmu kalak i dekket Aku, asa idah kalak i kemmulianKu; imo kemmuliaan niberrèkenMu bangKu, kumarna ikekelengi Kono ngo Aku, madèngkin pè ihanaken Kono dunia èn.
43017025	Alè Pa, Kono ngo sintèger i. Oda ngo itandai dunia èn Kono, tapi ukum Aku kutandai ngo Kono, janah ibettoh kalak èn ngo, Kono ngo mengutus Aku.
43017026	Enggo Kupetandaken Kono alè Pa taba kalak i, janah dak bagidi ngo Kubaing, asa ndorok irasaken kalak i, ngkelleng ngo atèmu midah Aku."
43018001	Enggo kessa pul isodipken Jesus bagidi, laus mo Ia rebbak dekket sisinNa mi suberrang Laè Kidron. Lot ngo isidi pekken. Misidi mo Jesus rebbak dekket sisinNa.
43018002	Ukum si Judas penelbuh idi, ibettoh ngo i bekkas i, ai nggati ngo Jesus mi sidi pulung dekket sisinNa.
43018003	Nai laus mo si Judas mi bekkas i menguluken sada nuhnuhen tenterra Rom bak perjaga Bages Dèbata, ipasulak imam-imam ekuten bak kalak Parisè. Lengkap ngo kalak i merembah senjata, suluh bak obor.
43018004	Ibettoh Jesus ngo karina sinaing masa baNa. Nai Idapetken mo kalak i ninganna idokken, "Isè ngo tulusen ndènè?"
43018005	Ialoi kalak i mo, "Jesus kalak Nazaret i ngo." "Aku ngo I," nina Jesus taba kalak i. Isidi ma ngo si Judas penelbuh i cènder rebbak dekket kalak i.
43018006	Sinderrang idokken Jesus taba kalak i, "Aku ngo I," mèter sondar mo karina kalak i mi podi, janah mertonggalingen mi tanoh.
43018007	Nai idokken Jesus mo mengolihi, "Isè ngo tulusen ndènè?" "Jesus kalak Nazaret i ngo," nina kalak i mengaloi.
43018008	"Enggo Kudokken taba kènè Aku ngo I," nina Jesus. "Asa mula Aku ngo sinitulusen ndènè, belli kènè mo kalak èn laus." (
43018009	Merkitè katana bagidi, saut mo nidokkenna i bagèen, "Alè Pa, isè poda lot mago Kubaing ibas sienggo nipessohMu mbang Aku i nai.")
43018010	Nai mènter isintak si Petrus mo pedangna, ai tupung kin ngo ia merpeddang, itampul mo sada kalak naposo imam huntuun, sanga nggettap copingna kamuhun. Si Malkus ngo gerar naposo imam huntuun i.
43018011	Nai idokken Jesus mo taba si Petrus, "Sembungken pedangmi! Otang kennah ngo Kuènum caban kinidersa niberrèken Bapa bangKu?"
43018012	Nai mènter itangkup soridadu bak ekutenna dekket perjaga-perjaga kalak Jahudi mo Jesus, janah ilanggu.
43018013	Iiring kalak i mo Jesus perlebbè mendahi si Hanas, simatua si Kayafas. Si Kayafas ngo imam huntuun tahun naidi.
43018014	Ia ngo simendokken taba perkuasa Jahudi, lotiin ngo matè sada kalak megkepkep jelma nterrem, dari pada karinana nola tumpat bangsa i.
43018015	Ukum si Simon Petrus dekket sisiin sisada kalak nai, dak ièkut-èkut ngo Jesus i podi nai. Mersitandaan ngo sisiin sisada kalak i dekket imam huntuun i; jadi dekket ngo ia mbengket rebbak dekket Jesus mi kasèan bages imam huntuun i,
43018016	tapi ukum si Petrus i ruar ngo ia memèma, i pèntu. Balik mo mi ruar sisiin sisada kalak i, simersitandan dekket imam huntuun i. Mengerranai mo ia dekket naposo daberru penjaga pèntu, nai iarahken mo si Petrus mbengket mi bagasen.
43018017	Nai nina daberru simenjaga pèntu i mo mbang si Petrus, "Èi, otang kono pè sada kalak ipas sisiin kalak adoi nai ngo?" Ialoi si Petrus mo, "Oda!"
43018018	Kumarna enggo mbergoh kalohoon tikanna idi, gabè ilakati naposo dekket perjaga-perjaga Bages Dèbata mo api, nai cingko mo kalak i cidudu i gembar api i. Si Petrus pè dekket ma mo cènder i sidi cidudu.
43018019	Nai ikusoi imam huntuun imo Jesus tersèngèt sisinNa bak tersèngèt peddahNa i.
43018020	Ialoi Jesus mo, "Dakdak ngo Aku mengajari jelma nterrem i bages perguruun dekket i Bages Dèbata bekkas kalak Jahudi mertumpu. Oda Aku mboni-mboni mengerana.
43018021	Kasa Aku ikusoi kono? Kalak idi sienggo mendengkoh peddahKu i mo kusoi, ai enggo ntangkas ibettoh kalak i siKupeddahken idi."
43018022	Enggo kessa idokken Jesus bagidi, mèter iparap sada kalak perjaga ni sidi mo Jesus ninganNa idokken, "Kasa bagidi pengaloiMu taba imam huntuun i?"
43018023	Nai ialoi Jesus mo ia, "Mula salah siKudokken i, bagahken salahna. Tapi mula tuhu ngo siKudokken i, kasa iparap kono Aku?"
43018024	Nai ipasulak si Hanas mo mengiring Jesus mendahi si Kayafas imam huntuun i, tapi tong dèng ngo terlanggu.
43018025	Ukum si Simon Petrus, tong dèng ngo cènder i sidi cidudu. Nai nina jelma nisidi mo mbangsa, "Otang kono pè sada kalak ipas sisinna i nai ma ngo?" Tapi iperso si Petrus ngo, nina mo, "Oda!"
43018026	Nai nina sada kalak ipas naposo imam huntuun i idi nai mo, imo sincelket si nitampul si Petrus copingna i, "Kuidah ngo kono i pekken Getsemane i, rebbak dekketSa!"
43018027	Nai idokken si Petrus mo, "Oda," -- janah tupung ibas katika i mèter takuak mo manuk.
43018028	Nai itaruhken kalak i mo Jesus njengkas kalohoon i bages si Kayafas nai mi bages gubèrnur si Latus. Ukum kalak Jahudi i sendiri, oda ngo masuk mi bages i, asa ulang tersubang kalak i lako mangan pangaan Paskah i.
43018029	Kerna naidi gabè karuar mo si Latus mendapetken kalak i, ikusoi mo kalak i, "Kadè pana pengaduun ndènè tersèngèt kalak ènda?"
43018030	Ialoi kalak i mo, "Oda kutaruhken kami Ia mendahi Gubèrnur i ukum oda lot salahNa."
43018031	Nai nina si Latus mo taba kalak idi, "Embah kènè mo Ia, janah hukum kènè Ia rembang mi agama ndènè!" Tapi ialoi kalak Jahudi imo, "Mengèkutken agama nami irarang ngo kami menghukum matè barang isè pè." (
43018032	Masa pè i, asa saut ngo nidokken Jesus tersèngèt bakunè cara permatèna.)
43018033	Nai balik mo si Latus mi bagesna, janah iarahken mo Jesus, nai ikusoi mo Jesus, "Raja ngo Kono?"
43018034	Ialoi Jesus mo, "Turah i ukurmu nai ngo kuso-kusomu i, barang tah sidèban ngo mendokken i taba Kono?"
43018035	Ialoi si Latus mo, "Kalak Jahudi ngo aku idah kono? Bangsamu dekket imam-imam ekuten ngo pesakatken Kono taba Aku. Kadè pana ibahanken Kono?"
43018036	Nina Jesus mo, "Ukum kerajanKu idi, oda ngo bagè kerajaen dunia èn. Ukum i dunia èn nai kin ngo kerajanKu idi, tentu mengalo mo nemmu orangKu asa ulang ipesakat Aku mendahi kalak Jahudi. Tapi oda ngo i dunia èn nai kerajanKu i!"
43018037	Nai mengkuso mo si Latus, "Mula bagidi, tuhu ngo Kono Raja?" Ialoi Jesus mo, "Bagè nidokkenmu i ngo, Raja ngo aku. Asa tubuh aku janah roh mi dunia èn, pellin sada ngo kessa tujunku; imo lako mengkesaksiken tersèngèt kebennaren. Barang isè roh i sibennar idi nai, ijalo ngo peddahKu."
43018038	Nai ikusoi si Latus nola mo Jesus, "Kadè ngo kebennaren i?" Enggo kessa idokken si Latus bagidi, mi ruar mo ia mendahi kalak Jahudi, nina mo taba kalak i, "Kadè poda lot dapet aku salahNa.
43018039	Tapi bagè kecemmalen ndènè, dak kupaluah ngo sada kalak siterkurung tupung Ari Raya Paskah. Uè ngo kènè asa kupaluah raja kalak Jahudi bai ndènè?"
43018040	Ialoi kalak i mo ninganna isurakken, "Oda! Ulang paluah Ia! Si Barabas mo paluah lotiin!" (Ukum si Barabas i, pennamun ngo.)
43019001	Nai iarahken si Latus mo Jesus, idokken mo asa iligasi kalak idi ia.
43019002	Idandani soridadu nisidi mo dori mahan bulang-bulang, nai ibaing kalak i mo bulang-bulang dori i mi babontakal Jesus. Enggo kessa i, isellukken kalak i mo tabaSa jubah meharbu.
43019003	Merrohen mo kalak i mendahi Jesus ninganNa idokken, "Njuah-njuah mo bamu alè raja kalak Jahudi!" Enggo kessa idokken bagidi mèter iparapi kalak i mo Jesus.
43019004	Nai mi ruar nola mo si Latus sikali nai, nina mo taba jelma nterrem i, "Tengen kènè mo kuarahken Ia mi ruar, asa ibettoh kènè oda lot dapet aku salahNa."
43019005	Karuar mo Jesus ninganna memakè bulang-bulang dori i janah memakè jubah meharbu. Idokken si Latus mo taba kalak idi, "Tengen kènè mo kalakna!"
43019006	Idah imam-imam ekuten dekket perjaga-perjaga idi kessa mo Jesus, isurakken kalak i mo, "Persilangken, Persilangken mo Ia!" Nai idokken si Latus mo, "Embah kènè mo Ia janah persilangken kènè, ai kadè poda lot dapet aku salahNa."
43019007	Ialoi kalak Jahudi mo, "Mengèkutken hukum nami, kennah merrutang kessah ngo Ia, ai idokken ngo diriNa Anak Dèbata."
43019008	Idengkoh si Latus kessa mo nidokken kalak idi i, makin mbiar mo ia.
43019009	Ibengketti nola mo kantorna, janah ikusoi mo Jesus, "Idikè nai ngo Kono?" Tapi sip sambing ngo Jesus, oda ialoi barang kadè pè ikusoken.
43019010	Nai idokken si Latus mo mbangsa, "Oda uè Kono mengaloi aku? Èngèt mo, merkuasa ngo aku paluahken Kono, janah merkuasa ma ngo aku mempersilangken Kono!"
43019011	Nai ialoi Jesus mo, "Ukum oda Iberrèken Dèbata kuasa i bamu, kadè poda lot kuasamu bangKu. Kerna naidi, belgahen ngo dosa sipesakatken Aku, dari pada kono."
43019012	Idengkoh si Latus kessa mo rana Jesus idi, makin itulusi mo dalan lako paluahken Jesus. Tapi muat nggangna mo isurak-surakken kalak Jahudi, "Mula ipaluah Kono Ia, oda dengan Kèsar i Kono. Ai barang isè mendokken dirina raja, musuh Kèsar i ngo ia!"
43019013	Idengkoh si Latus kessa mo kata-kata idi, iarahken mo Jesus mi ruar. Kundul mo ia mi kundulen perhukumen mergerar Karosi Batu. (Kata Heber gerarna Gabata.)
43019014	Tikanna idi kira-kira naing pukul sipuluh dua, ari perkebbasen mi Ari Raya Paskah. Idokken si Latus mo taba kalak idi, "Ènda ngo raja ndènè!"
43019015	Nai isurakken kalak i mo, "Bunuh mo Ia! Bunuh! Persilangken mo Ia!" Nai nina si Latus mo, "Ipido kènè ngo kennah kupersilangken raja ndènè?" Ialoi imam-imam ekuten mo, "Oda lot raja nami laènken Kèsar i!"
43019016	Nai ipessoh si Latus mo Jesus taba kalak i, asa ipersilangken. Iarahken kalak i mo Jesus, laus i sidi nai.
43019017	Nai karuar mo Jesus, janah Ia sendiri ngo memersan kayu persilangNa i, lako laus mi bekkas mergerar "Bekkas Pertulanen". (Ukum i kata Heber igerari ngo Golgota.)
43019018	Isidi mo Ia ilabangken kalak i mi kayu persilang. Rebbak dekketSa lot dèng ma ngo dua kalak nai sidèbanna Ipersilangken; sada kalak kan kambirangna janah sada kalak nai kan kamuhunna. Ukum Jesus i tengah-tengah ngo.
43019019	I babo silang Jesus idi, isuratken si Latus ngo sada surat bagèen katana, "Jesus kalak Nazaret Raja Kalak Jahudi."
43019020	Mèduk ngo kalak Jahudi menjaka surat i, ai oda ndaoh bekkas Jesus ipersilangken idi i kuta nai. Isuratken ngo kata i, i kata Heber, kata Latin dekket kata Junani.
43019021	Nai idokken imam-imam ekuten kalak Jahudi mo taba si Latus, "Ulang surat Raja kalak Jahudi, 'tapi suratken mo: Idokken kalak ènda, Aku ngo Raja kalak Jahudi.' "
43019022	Tapi ialoi si Latus mo, "Sienggo tersurat idi, tersurat mo!"
43019023	Enggo kessa ipersilangken soridadu i Jesus, ibuat kalak i mo olesNa, ibagi empat mo i, gennep terolih sada bagian. Ibuat kalak idi ma mo jubahNa. Ukum jubahNa i, oda ngo merpenjarumen -- itennun sambing ngo i terruh nai mi babo.
43019024	Nina soridadu i mo samahsa, "Ulang mo sigettap-gettap jubah i. Mertendung mo kita barang bai isè i." Masa pè bagidi, asa saut ngo nidokken Bibèl bagèen: "Ipella-pella kalak idi ngo olesKu. Mertendung ngo kalak i tersèngèt jubahKu." Janah tuhuna bagi ngo ibaing soridadu i.
43019025	I gembar kayu persilang Jesus i, cènder ngo inangNa, nangudaNa, si Maria sinibages si Kleopas dekket si Maria Magdalena.
43019026	Tikan idah Jesus kessa enggo isidi inangNa dekket sisiin kekellengen atèNa, nina mo taba inangNa i, "Nangè, tengen mo, idi mo anakmi."
43019027	Nai nina Jesus mo mbang sisinNa i, "Tengen mo: Idi ngo inangmi." Mulai isidi nai mo iarahken sisinNa i inang Jesus merrian mi bagesna.
43019028	Enggo kessa bagidi, ibettoh Jesus mo enggo pul karinana, asa saut bagè sitersurat ibas Bibèl, Idokken Jesus mo, "Muas Aku."
43019029	Lot mo isidi sada mangkuk dom anggur macem. Isernepken kalak idi mo lumut mi bagasen anggur macem i, nai idudurken kalak idi mo lumut i arap sada biski mi bibir Jesus.
43019030	Enggo kessa iènum Jesus anggur macem i, nina mo, "Enggo merujung!" Nai ipetungkuk mo takalna lako mennohken tendina, nai mpostep mo kessahNa.
43019031	Oda uè perkuasa kalak Jahudi dak tong kenna gantung bangkè kalak sienggo ipersilangken i ipas kayu silang tupung ari Sabat, kerna ari mbellen ngo ari Sabat i, kerna tikan ipersilangken i Jesus tupung ngo Ari Sinderrang madèng Sabat. Nai ipidoken kalak Jahudi mo taba si Latus asa ipenggelli nèhè kalak sitersilang i, janah ipesampur bangkèna i kayu silang i nai.
43019032	Laus mo soridadu i memenggelli lebbèen nèhè sidua kalak sirebbak ipersilangken rebbak dekket Jesus.
43019033	Tapi soh kessa mo kalak idi mendahi Jesus, idah kalak I mo enggo matè keppè Jesus. Jadi oda nèngè pella ipenggel kalak i nèhèNa.
43019034	Tapi ipantem sada kalak soridadu mo merkitè kujurna terruh rusuk silao Jesus; nai tiris mo laè merdengan daroh i ugah Jesus i nai.
43019035	Kalak simengidah i sendiri ngo mennukutken i, asa percaya kènè, janah tuhu ngo nidokkenna i, ai ibettoh ngo mennukutken situhunna ngo ia.
43019036	Masa pè karina idi asa dapet ngo nidokken sitersurat ibas Bibèl, "Sada poda tulanna ipenggel."
43019037	Lot dèng ma ngo tersurat ibas Bibèl bagèen, "Itengen kalak simemantemsa i ngo Ia."
43019038	Enggo kessa bagidi, roh mo si Josep kalak Arimatea mi hadeppen si Latus lako mengido bangkè Jesus. (Ukum si Josep ènda percaya ngo taba Jesus, tapi kumarna mbiar ia midah penguasa kalak Jahudi, oda ntarar ia percaya). Nai ipaduè si Latus mo ipesampur si Josep bangkè Jesus.
43019039	Si Nikodemus pè, imo siroh mendahi Jesus berngin-berngin, rebbakken ngo ia dekket si Josep. Iembah si Nikodemus ngo minak mur mersaor minak gaharu -- kira-kira tellupuluh kilo buèna.
43019040	Duana ngo kalak i pelliasken bangkè Jesus, ibaluti mo dekket kaèn kapan rebbak dekket minak baungkus i, rembang mi adat mengkubur kalak Jahudi.
43019041	I bekkas Jesus ipersilangken i, lot ngo sada pekken. Lot ngo sada kuburen rembaru i pekken i, makdèng nung terpakkè lako mengkubur simatè.
43019042	Kumarna ndessing ngo pendèban i, janah kumarna enggo naing dapet tikkina ari Sabat, gabè mi kuburen i mo ikuburken kalak idi bangkè Jesus.
43020001	Njengkas kalohoon ari Minggunkenna idi, taridah bukbuk bettekken dèng, laus ngo si Maria Magdalena mi pendèban i. Soh kessa ia mi sidi, idah mo enggo mbuka kuburen i.
43020002	Nai lojang mo ia mendahi si Simon Petrus dekket sisiin kekellengen atè Jesus, nina mo taba kalak i, "Enggo ibuat dèba Tuhan i i pendèban nai, oda kubettoh barang mikè ibaing!"
43020003	Nai berkat mo si Petrus dekket sisiin sada kalak nai mendahi kuburen i.
43020004	Rebbak lojang ngo kalak i duana, tapi lebbèen ngo soh mi kuburen i sisiin sisada kalak nai asa si Petrus.
43020005	Itengen kessa mo mi bagasen kuburen i, idah mo kaèn kapan i isidi, tapi oda pella ibengketti kuburen i mi bagasen.
43020006	Soh ma mo si Petrus, mèter ibengketti mo mi bagasen kuburen idi, idah ma mo kaèn kapan i mergamparen,
43020007	tapi ukum kaèn pemalut takal Jesus, oda rebbak gampar dekket kaèn sidèbankenna i; jaè ngo bekkasna gampar, janah merserpih.
43020008	Nai ibengketti sisiin sisada nai ma mo kuburen i, imo sisiin perlebbè soh mi kuburen i. Idah ma mo karinana i, gabè percaya mo ia. (
43020009	Tapi soh mi katikana idi pè, laju dèng ngo oda iarti kalak i sitersurat ibas Bibèl, simendokken kennah balik nggelluh ngo ia i kemmatèen nai.)
43020010	Nai balik mo sisiin sidua kalak i mi kuta.
43020011	Ukum si Maria dak tong ngo ia i gembar kuburen i janah tangis. Ninganna ia tangis idi, itengen mo mi bagasen pendèban idi,
43020012	nai lot mo idah dua kalak malaèkat merpakèen mbulan. Sada kundul kan julu meddem, sada kalak nai kan tellagahen.
43020013	Nai nina malaèkat-malaèkat i mo mbangsa, "Kasa tangis kono nangè?" Nai ialoi si Maria mo, "Ibuat simemmuat ngo Tuhanki, oda kubettoh tah mikè Ibaing!"
43020014	Enggo kessa idokken si Maria bagidi, tumulih mo ia mi podi gabè idah mo Jesus cènder isidi, tapi oda ngo itandai, Jesus ngo keppèken i.
43020015	Idokken Jesus mo tabasa, "Kasa tangis kono nangè? Isè itulusi kono?" Idokdok si Maria ngo penjaga pekken i ia, gabè nina mo mbangsa, "Mula kono ngo mengompatSa isènda nai, bagahken mo bangku idikè ia ibaing kono, asa kualengi."
43020016	Idokken Jesus mo tabasa, "Maria!" Nai itengen si Maria mo Jesus gabè nina mo i kata Heber: "Rabuni!" (Mendok, alè Guru.)
43020017	"Ulang dèng jamah Aku," nina Jesus, "Kerna madèng laus Aku mendahi Bapa. Laus mo kono mendahi anggingKu, bagahken mo taba kalak i: Laus mo Aku mendahi BapangKu janah Bapa ndènè, mendahi DèbatangKu janah Dèbata ndènè."
43020018	Nai laus mo si Maria Magdalena memagahken i taba sisiin Jesus magahken enggo idah ia Tuhan i, janah Tuhan i ngo mendokken i karina tabasa.
43020019	Enggo kessa gellap ari, i ari Minggu i dèng ma, merpulung mo sisiin Jesus i sada bages. Enggo mo igerruki pèntu bages i karina, kumarna mbiar ngo kalak i midah penguasa-penguasa Jahudi. Sintempu mèter roh mo Jesus janah cènder i tengah-tengah kalak i ninganna mendokken, "Damè mo bai ndènè!"
43020020	Enggo kessa idokken bagidi, Ipacidah mo tanganNa dekket rusuk silaona taba kalak i. Idah kalak i kessa mo Tuhan i, sondel mo sampang atè kalak i.
43020021	Nai iolihi Jesus nola mo mendokken sikali nai, "Damè mo bai ndènè. Tosè bagè ipasulak Bapa Aku, bagidi ma mo kènè Kupasulak."
43020022	Idokken kessa bagidi, Isempulken mo kessahNa bai kalak i ninganna idokken, "Jalo kènè mo Tendi Dèbata.
43020023	Mula isasa kènè dosa barang isè, enggo mo sasa i; janah mula ipehot kènè dosa barang isè, hot mo dosana i."
43020024	Ukum si Tomas sada kalak ipas sisiin Jesus sisipuluh dua kalak idi nai, oda kin ngo rebbak dekket sisiin sidèbankenna i, tikan roh i Jesus.
43020025	Nai isukutken sisiin i mo tabasa, "Enggo kuidah kami Tuhan i!" Tapi ialoi si Tomas mo kalak i, "Ukum oda kuidah pengellabangen i tanganNa i, janah ukum mak kucucukken jari-jaringku mi ugahna i, dekket mi rusuk silaoNa i, oda percaya dèng aku."
43020026	Nai saminggu nai nola ma, merpulung mo sisiin Jesus i bages i, dekket mo si Tomas isidi. Karinana pèntu enggo igerruki. Tapi mèter roh mo Jesus cender i tengah-tengah kalak i mendokken, "Damè mo bai ndènè!"
43020027	Nai idokken Jesus mo taba si Tomas, "Baing mo jari-jarimu misèn, janah tengen mo tanganKu. Doroken mo tanganmu janah cucukken mo mi rusuk silaongKu, ulang ragu kono. Percaya mo kono!"
43020028	Nai mèter idokken si Tomas mo mbang Jesus, "Tuhanku janah Dèbatangku!"
43020029	Idokken Jesus mo tabasa, "Kumarna idah kono ngo Aku asa percaya kono? Sayurntua ngo sipercaya bangku, tukasi pè oda idah Aku!"
43020030	Matcam dèng ngo nemmu bagèna tanda-tanda sidèban ibaing Jesus, i hadeppen sisinNa i, tapi oda pella nisuratken idi ibas bukku èn.
43020031	Karinana sinisuratken isènda, ukum nitèmbakna imo asa percaya kènè, Jesus ngo Raja Sipaluah niperbagah-bagah Dèbata, imo Anak Dèbata, janah merkitè-kitè percaya bana, gabè terrolih kenggelluhen mo kènè.
43021001	Enggo kessa i ipacidah Jesus nola ma mo dirina sikali nai i biding Tao Tiberias. Bagèen ngo cara Jesus pacidahken dirina i:
43021002	Tikan sidari merpulung mo si Simon Petrus dekket si Tomas sinigerarenna ma si Leppa; si Natanael anak kuta Kana si ni Galilea, dukak-dukak si Zebedeus dekket dua kalak nai sisiin Jesus sidèban.
43021003	Nai nina si Simon Petrus taba denganna i, "Laus aku lebbè menjala ikan." "Kami pè dekket ma mo," nina kalak i ma tabasa. Kebbas mo kalak i karina, janah ibengketti mo bungki lako berkat. Tapi suntuk bernginna idi kadè poda giam dapet kalak i.
43021004	Enggo kessa mendok mbincar mataniari, roh mo Jesus cènder i biding tao i; tapi oda itandai kalak i, Jesus ngo keppè i.
43021005	Idokken Jesus mo taba kalak i, "Lot ngo ikan ndènè alè pa?" "Oda lot," nina kalak i mengaloi.
43021006	Nai nina Jesus mo taba kalak i, "Sampakken kènè mo jala ndènè i mi kamuhun bungki i, asa kennaan kènè." Mènter isampakken kalak idi mo jalana i, nai gabè mak terruah kalak i nèngè jalana i kumarna mbuè ikan ibagasen jalana i.
43021007	Nai nina sisiin kekellengen atè Jesus mo mbang si Petrus, "Tuhan i ngo i," nai mèter iselluk si Petrus mo geddana (oda kin ngo ipakkè geddana), mèter mangkat mo ia mi laè i.
43021008	Sisiin sidèbankenna i pè merbungki mo mi darat ninganna mengeruah jala sienggo dom ikan i, ai oda nèngè ndaoh kalak idi i darat nai, kira-kira seratus mèter nai ngo kessa.
43021009	Susur kessa mo kalak idi i bungki idi nai, idah kalak i mo enggo lot rara api i sidi janah ipanggang ikan i babona, bagidi ma dekket roti pè.
43021010	Idokken Jesus mo taba kalak i, "Embahken kènè mo misèn dèba ikan sidapet kènè ndai."
43021011	Laus mo si Simon Petrus mi bungki, iruah mo jala i mi darat. Dom ngo ikan mbelgah-mbelgah i ibagasen bungki i, buèna seratus limapuluh tellu ngkabuah. Tukasi pè bagidi buè ikan idi, oda pella meribak jala i.
43021012	Nai nina Jesus mo taba kalak i, "Roh mo kènè mangan." Isè poda lot sisiin i mengkusoken, "Isè ngo kono?" Ai ibettoh kalak i ngo, Tuhan i ngo Ia.
43021013	Nai ijolmiti Jesus mo kalak i, ibuat mo roti i, ipemberrèken mo taba kalak i. Ikan i pè bagi ma ngo ibaing.
43021014	Èn mo petellu kaliken ipacidah Jesus dirina taba sisinNa, kessa nai balik nggelluh Ia i kemmatèen nai.
43021015	Enggo kessa salpun mangan kalak i, idokken Jesus mo taba si Simon Petrus, "O Simon, anak si Jona, nggkellengen ngo atèmu midah Aku asa kalak ènda?" "Uè, Tuhan, ibettoh kono ngo ngkelleng atèngku bamu," nina si Petrus mengaloi. Nai idokken Jesus mo tabasa, "Permakani mo biri-biringKu."
43021016	Pedua kaliken ikusoken Jesus mo bana, "O Simon anak si Jona, ngkelleng ngo atèmu midah Aku?" Ialoi si Somon Petrus mo, "Uè Tuhan, ibettoh kono ngo ngkelleng atèngku bamu." Nai idokken Jesus mo tabasa, "Permakani mo biri-biringKu."
43021017	Nai ikusoi Jesus nola dèng ma mo ia petellu kaliken, "O Simon anak si Jona, ngkelleng ngo atèmu midah Aku?" Gabè marsak mo si Petrus kumarna sanga tellu kali ikusoi Jesus ia. Nai ialoi si Petrus mo, "Tuhan, Tuhan, ibettoh kono ngo karinana: Ibettoh kono ma ngo ngkelleng atèngku bamu." Nai idokken Jesus mo taba si Petrus, "Permakani mo biri-biringKu.
43021018	Ntangkas mo Kudokken bamu; tikan poso dèng kono, kono ngo mengkokosi dirimu, janah lemmomu ngo barang dempak dikè kono laus. Tapi tua-tua kessa kono luas, idoroken kono mo tanganmu mpak sidèban, janah sidèban i mo mengèkèti kono, nai iembah mo kono mi bekkas siso nikellemmokenmu."
43021019	(Merkitè kata i, ibagahken Jesus ngo bakunè permatè si Petrus lako pesangapken Dèbata.) Enggo kessa bagidi, idokken Jesus dèng ma mo taba si Petrus, "Èkutken mo Aku!"
43021020	Tikan tumulih si Petrus, idah mo i podina sisiin kekellengen atè Jesus. (Ia ngo sisiin kundul ndessing i gembar Jesus tikan mangan janah mengkuso taba Jesus, "Tuhan isè ngo naing menelbuh Kono?")
43021021	Idah si Petrus kessa mo sisiin i, ikusoi si Petrus mo Jesus, "Tuhan, bakunè ngo ia luas?"
43021022	Ialoi Jesus mo, "Mula pè Kupergeddo asa nggelluh ia soh mi pekirohKu luas, oda pella sarihenkenmu idi. Èkutken sambing mo Aku!"
43021023	Kemulihkenna idi, gabè sar mo berritana, bai samah-samah sisiin Jesus i, oda matè sisiin idi. Keppèken oda ngo lot idokken Jesus, oda matè sisiin i. Ukum nidokken Jesus imo: "Mula pè Kupergeddo asa tettap ia nggelluh soh mi ari pekkirohKu luas, asa oda pella sarihenkenmu idi!"
43021024	Sisiin idi ngo mengindangken tersèngèt karina simasa èn. Ia ma ngo simenuratken janah sibettoh ngo, bennar ngo sinidokkenna i.
43021025	Matcam dèng ngo nemmu bagèna sinibaing Jesus. Ukum isuratken karinana i, dokatèngku oda siat suberri dunia èn mahan bekkas bukku si nisurat idi.
44001001	Alè Teopilus! Ipas bukkungku perlebbè i enggo kupetterrang karinana sinibahan dekket sinipeddahken Jesus, kessa nai Ia kitebbennai bahanNa,
44001002	soh mi ari perlausna mi sorga. Sinderrang madèng laus mi sorga, enggo idokken kin taba apostèl-apostèl i merkitè kuasa Tendi Perbadia, imo apostèl nipilihNa i.
44001003	Enggo kessa matè Ia janah balik nggelluh, nggati ngo Ipacidah dirina janah memmaing tanda-tanda dekket mengerana ibagasen empat puluh ari dekkahna, magahken tuhu-tuhu ngo Ia balik nggelluh. Idah kalak i ngo Ia janah mengeranai dekket kalak i tersèngèt kerajaen Dèbata.
44001004	Tikan sidari tupung pulung kalak I rebbak mangan, idokken mo taba kalak idi, "Ulang kènè laus i Jerusalem nai. Pèma kènè mo i sidi soh mi iberrèken Bapa niperbagah-bagahNa i mo bagè sienggo Kubagahken idi kin bai ndènè tikala i.
44001005	Laè ngo ukum iperidiken si Johanes taba kènè, tapi oda pella ndekkah nèngè, iperridi mo kènè merkitè Tendi Dèbata."
44001006	Sinderrang mertumpu Apostèl i rebbak dekket Jesus, ikusoi kalak i mo Ia, "Tuhan, bagèndari mo pessuangenmu kerajaen i bai bangsa Israel?"
44001007	Nai ialoi Jesus mo, "Bapa ngo menentuken arina dekket tikkina. Oda pella perlu ibettoh kènè i, ai kuasa Bapa ngo i.
44001008	Tapi terolih kuasa ngo kènè, kumarna enggo senggep Tendi Dèbata bai ndènè. Gabè saksingKu mo kènè i Jerusalem dekket i suberri Judèa bak Samaria, soh mi punca dunia èn."
44001009	Enggo kessa idokken Jesus bagidi, mèter terkèkè mo Ma mi sorga inelnelli kalak i, nai ikemkemmi hembun i mo Ia ipas penengennen kalak i nai.
44001010	Sinderrang dak itarè kalak i dèng mi langit, sintempu mèter cènder mo dua kalak merpakèen mbulan i gembar kalak i.
44001011	"Kènè kalak Galilea, kasa dak cènder kènè i sidi janah mennarè mi langit?" Nina taba kalak i. "Ukum Jesus sininelnellen ndènè laus mi sorga i mennadingken kènè, molih nola ngo ia luas, tosè bagè perlausna niidah ndènè ndai."
44001012	Nai balik mo apostèl-apostèl i mi Jerusalem i Uruk Zaitun nai. Ukum daoh uruk Zaitun i Jerusalem nai, kira-kira sada batu ngo.
44001013	Soh kessa kalak i mi Jerusalem, ibengketti kalak i mo sada bages, bekkas kalak i kiserrang, janah merrian mo kalak idi i bilik perdatès. Apostèl-apostèl i imo si Petrus dekket si Johanes, si Jakobus dekket si Andreas, si Pilipus dekket si Tomas, si Bartolomeus dekket si Mateus, si Jakobus anak si Alpeus dekket si Simon kalak Zelot bak si Judas anak si Jakobus;
44001014	karinana ngo kalak i sada atè merpulung lako mersodip. Rebbak mersodip ngo kalak i dekket daberru-daberru bak si Maria inang Jesus, bagidi ma pè dekket anggi Jesus.
44001015	Tikan sidari nderrang merpulung -- kalak i lot ngo roh kira-kira seratus dua puluh kalak buèna -- cènder mo si Petrus lako mendokken ranana,
44001016	"Kènè karina alè dengan! Kennah saut ngo kata sitersurat i bagasen Bibèl, sinidokken Tendi Dèbata merkitè si Daud, tersèngèt si Judas simenguluken kalak lako menangkup Jesus idi.
44001017	Termasuk bilangenta ngo ukum si Judas i, janah terpilih kin ma ngo ia lako mengula rebbak dekket kita." (
44001018	Ukum si Judas enggo mo kennaan tanoh mahan pendèbanna arap upahna menelbuh i. Ndabuh ngo ia janah matè, sanga mpustak beltekna janah merbincahcah ngo ginagatna.
44001019	Karinana pengisi Jerusalem ngo bettoh-bettohen i. Kumarna naidi ngo asa igerari kalak i tanoh i ibagasen kata kalak i "Akeldama", lapatenna "Tanoh Daroh".)
44001020	"Ai tersurat ngo i bukku Psalm bagèen: Gabè melongo mo bekkas idi, janah oda lot nèngè pengisina. Lot ma ngo tersurat bagèen, 'Belli mo isingkat sidèban bekkasna idi kin.'
44001021	Kerna naidi kennah lot ngo tambah sada kalak nai mahan denganta gabè saksi, magahken ukum Tuhan Jesus enggo balik nggelluh i kemmatèen nai. Janah sienggo rebbak dekket kita ngo ia sidekkah Tuhan Jesus rebbak dekket kita,
44001022	mulai si Johanes perridiken soh mi tikan laus Tuhan Jesus mi sorga i tengah-tengahta nai."
44001023	Nai iusulken kalak i mo dua kalak mahan pilihen, imo si Josep nigerarenna ma Barsabas (igerari ma ngo ia si Justus), dekket si Matias.
44001024	Mersodip mo kalak i karina, "Ialè Tuhan, kono ngo menandai atè-atè bak pikiren jelma. Tuduhken mo barang siapai ngo ipilih kono kalak èn,
44001025	lako menjalo ulaan pengendeng, imo gabè apostèl nitadingken si Judas sienggo ndabuh ipas ulaan idi nai janah enggo matè."
44001026	Nai mersijemput sinisurat mo kalak i, gabè serrang si Matias mo. Jadi ipebangkit mo ia gabè apostèl rebbak dekket apostèl sisipuluh sada nai.
44002001	Dapet kessa mo ari Pentakosta, merpulung mo jelma sipercaya i sada bekkas.
44002002	Sintempu mo terdengkoh sora i langit nai bagè sora angin ndor menempul. Merdengung ngo sorana mendomi bages kundulen kalak idi i.
44002003	Nai idah kalak i mo tosè bagè dilah api merdalan, nai isenggeppi mo kalak i karinana.
44002004	Nai dom Tendi Dèbata mo kalak i, janah mèter mengeranai mo kalak idi ibas kata sidèban merguru mi pemmerrèken Tendi i bai kalak i mengkatakensa.
44002005	Tikanna idi nterrem ngo kalak Jahudi i merbagè-bagè nagerri silot i dunia èn merrian i Jerusalem. Kalak simenguèi Dèbata ngo kalak i.
44002006	Gabè tersengget janah lengang mo kalak i mendengkoh apostèl i mengerana i kata kalak i gennep.
44002007	Kumarna lengangna, gabè nina kalak i mo, "Otang kalak Galilea ngo kalak i karina simengeranai i?
44002008	Kasa karina kita mendengkoh rana kalak i, i gennep katanta sendiri imo kata sinipakkènta i nagerinta?
44002009	Ai kita roh i kuta Partia, Media, Elam, Mesopotamia, Judèa, Kapadosia, Pontus, Asia,
44002010	Frigia, Pamfilia, Mesir, nagerri Libia si kan Kirene; dèba kita èn roh i Rom nai,
44002011	dèba kalak Jahudi janah dèba bangsa sidèban sienggo masuk gabè agama Jahudi; dèba roh i Kreta dekket i Arab nai. Ipas katanta gennep ngo sidengkoh kalak i mengeranaken kellengangen bak kuasa nibaing Dèbata!"
44002012	Kumarna hèran janah lengangna kalak idi, nina mo samah-samahsa, "Merkadè ngo ndia i?"
44002013	Tapi mengalingi ngo dèba, "Mabuk ngo kalak idi."
44002014	Nai cènder mo si Petrus rebbak dekket apostèl si sipuluh sada kalak nai, nai ipegang mo ranana, nina mo, "Kènè alè dengan, kalak Jahudi dekket karina kènè simertumpu i Jerusalem! Dengkohken kènè mo janah bettoh kènè mo sikudokken èn.
44002015	Oda ngo mabuk kami bagè nitukasken ndènè, ai pukul sibah siceggen dèng ngo bagèndari.
44002016	Tapi enggo kin ngo ibagahken Dèbata narap Nabi Joel:
44002017	Nina Dèbata ngo, 'I ari podi Kuarirken mo TendingKu bai karina kalak. Nai merralaten mo dukak-dukak ndènè janah isukutken taba kènè siKubagahken bai kalak i. Idah simatah daging ndènè mo siKupacidah bai kalak i. Lot mo nipi situa-tua ndènè, imo nipi siKuberrèken bai kalak i.
44002018	Taba naposongKu -- anak laki bak daberru pè -- Kuarirken mo TendingKu i ari i. Isukutken kalak i mo tersèngèt siKubagahken bai kalak idi.
44002019	Kubaing mo tanda kelengangen i langit, janah oda nung masa bagidi i tanoh èn; imo daroh dekket api bak cèmber gellap tuiten.
44002020	Nai mobah mo mataniari gabè gellap bulita, janah bulan i gabè mbara bagè daroh sinderrang madèng dapet Ari Tuhan i, enggo roh ari mbellen janah mermulia i.
44002021	Ibas katika i, kalak sipingko-pingko taba Tuhan i, ipaluah ngo ia.'
44002022	Kènè alè kaka anggi kalak Israel! Dengkohken kènè mo sikudokken èn: Ukum Jesus kalak Nazaret i, enggo kin ngo ipasulak Dèbata lako bai ndènè. Taridah ngo i merkitè kellengangen dekket kuasa nihanaken Dèbata merkitè Jesus i tengah-tengah ndènè. Ntangkas ngo idi ibettoh kènè.
44002023	Ipessoh Dèbata ngo ia bagè nipergeddoNa kin gabè ipersilangken janah ibunuh kènè merkitè tangan perjahat.
44002024	Tapi ipegelluh Dèbata nola ngo Ia mengolihi i simatè nai. Ibendut kemmatèen i ngo Ia tapi ipaluah Dèbata ngo Ia, ai oda mèter terrus tercèkèpen kemmatèen i Ia.
44002025	Enggo kin ma ngo idokken si Daud tersèngèt Jesus bagèen: 'Dak kuidah ngo Tuhan i i hadeppenku; ai dak cènder ngo Ia i kamuhunku; asa ulang tergurtik barang kadè pè aku.
44002026	Kumarna naidi ngo dak meroang-oang atèngku, babahku mengeruapken pemoji-mojiin; nai sennang mo dagingku èn memèma-mèma i pendèbaan.
44002027	Ai oda ibelli Kono tendingku tading rebbak kalak sienggo matè. Oda ibelli kono naposoMu sibujur i macik soh mellala.
44002028	Enggo ibagahken kono bangku dalan mi kenggelluhen situhunna. Uluk gati sampang atèngku kumarna dak ngo Kono rebbak dekket aku.'
44002029	Kènè alè dengan, kudokken mo ntangkas janah ntompel taba kènè tersèngèt si Daud, bapanta simeppar kita i. Matè ngo ia janah ikubur; lot dèng ngo soh bagèndari kuburenna banta èn.
44002030	Enggo sanga ibulabanken Dèbata tersèngèt sada kalak ipas pemparen si Daud nai, ipebangkit Dèbata gabè raja. Kumarna ibettoh si Daud ngo bulaban i janah kumarna nabi ma ngo ia,
44002031	ibettoh ngo barang kadè sinaing bakinen Dèbata. Jadi enggo kin ngo ibagahken, ukum Raja Sipaluah niperbagah-bagah Dèbata, kennah balik nggelluh ngo i kemmatèen nai. Nina si Daud ngo: 'Oda ngo ibelli Ia tading i kemmatèen; oda ngo gabè mellala dagingNa sanga kerri!'
44002032	Jesus i ngo sienggo ipegelluh Dèbata i kemmatèen nai. Karina ngo kami mengidah i.
44002033	Enggo ipekèkè ia mi bekkas sindatesna, janah iberrèken Dèbata ngo bana kuasa ninganna menjalo Tendi Dèbata sienggo iperbagah-bagah Bapa i kin. Janah sinidengkoh bak siniidah ndènè bagèndari imo jandi sienggo Iarirken Dèbata bai nami.
44002034	Ukum si Daud oda ngo laus mi sorga, tapi nina si Daud ngo: 'Idokken Tuhan i ngo taba Tuhanku: Kundul mo kono i kamuhunKu èn.
44002035	Pèma Kubaing karina musuhMu tunduk baMu.'
44002036	Jadi bettoh kènè mo, karina kènè alè bangsa Israel, ukum Jesus sienggo nipersilangken ndènè i, ia ngo ipebangkit Dèbata gabè Tuhan janah Raja Sipaluah!"
44002037	Idengkoh kalak i kessa mo kata i, bulisah kalohoon mo atè kalak i. Nai ikusoken kalak i mo taba si Petrus, bak taba apostèl-apostèl sidèbanna i. "Kadè mo bakinen nami alè dengan?"
44002038	Ialoi si Petrus mo, "Tobat mo kènè ibas dosa-dosa ndènè nai. Janah kennah iperidi ngo karinana kènè mi bagasen gerar Jesus Kristus, asa iampuni dosa-dosa ndènè. Nai iberrèken Dèbata mo bai ndènè hadiah, imo Tendi Dèbata.
44002039	Ai lako bai ndènè dekket bai pinempar ndènè bak bai kalak simerrian i sindaoh ngo siniperbagah-bagah Dèbata i; imo bai karina kalak sinidokken Tuhan Dèbata roh mendahiSa."
44002040	Bagidi mo ipeterrang si Petrus taba kalak i. Janah mèduk dèng ma ngo peddah idokken taba kalak i, asa ipaluah kalak i dirina ipas bangsa jahat idi nai, sinaing ihukum Dèbata.
44002041	Nterrem ngo gabè percaya mendengkoh sinikataken si Petrus i, gabè iperridi mo kalak i. Nai gabè tambah mo bilangen sipercaya sidarinkenna i tellu ribu kalak.
44002042	Mertuhu-tuhu ngo kalak i merguru taba apostèl-apostèl i. Ibagasen sada ni atè sada orjok mertumpu. Rebbak mangan mo kalak i janah rebbak mersodip.
44002043	Mèduk kalohoon ngo tanda kellengangen ibaing apostèl-apostèl i, jadi gabè merkebiaren ngo kalak i karinana.
44002044	Gabè sisada ngo kalak i sipercaya i karinana, janah gabè rebbak sisada milik, i milik sisada.
44002045	Idèai kalak i ngo hartana dekket silot bana, janah ipembagiken ngo tokorna i bai kalak i karinana mengèkutken keperlunna gennep.
44002046	Gennep ari ngo kalak i mertumpu i Bages Dèbata, merkerrin ngo sesser bages kalak i janah rebbak mangan ibagasen sampang atè janah ibagasen ncerrep ukur.
44002047	Dakdak ngo kalak i memmoji Dèbata, gabè ikellemmoken karina jelma ngo kalak i. Gennep ari ngo tambah bilangen kalak i, kerna iberrèken Tuhan i ngo bai kalak i jelma sienggo ipaluah.
44003001	Tikan sidari laus mo si Petrus dekket si Johanes mi Bages Dèbata, pukul tellu ciboon, imo tikki lako mersodip.
44003002	I Pèntu simergerar 'Pèntu merandal', lot mo sada kalak daholi nitempuk sigading mulai tubuh. Gennep ari ngo ia itaruhken kadè-kadèna mi sidi lako mengido-ngido taba kalak siroh mbengket mi Bages Dèbata.
44003003	Ipido mo masèh atè bai kalak i nai.
44003004	Nai inelnelli kalak i mo ia, janah nina si Petrus mo, "Tengen dempak kami!"
44003005	Nai itengen mo kalak idi, janah harap ngo atèna lot barang kadè berrènken kalak i bana.
44003006	Tapi nina si Petrus mo mbangsa, "Ukum emmas barang pirak oda lot bangku. Tapi kadè silot bangku, kuberrèken mo bamu: Merkitè gerar Jesus kalak Nazaret i, merdalan mo kono!"
44003007	Nai mènter iteggu si Petrus mo tanganna kamuhun lako mengurupisa cènder. Jadi mèter mergegoh mo nèhèna dekket mata-mata nèhèna i.
44003008	Mèter simpusta mo ia cènder janah merdalan mo ia lumaus roh, mi sèn mi sadoi. Nai ibengketti mo Bages Dèbata rebbak dekket si Petrus dekket si Johanes;
44003009	ninganna merdalan i, mangkat-mangkat ngo ia ningan memoji-moji Dèbata.
44003010	Ai itandai kalak i ngo ia simengido-ngido mbaru èn janah dak kundul i "Pèntu Merandal" i Bages Dèbata. Lengang ngo kalak i janah kagum mengidah simasa bana i.
44003011	Karina ngo kalak i dak mengèkutken si Petrus dekket si Johanes. Nai soh kessa mo kalak i sitellu mi èmpèr simergerar "Èmpèr si Salomo", merrohen mo karina jelma i mencingkoi kumarna kagumna.
44003012	Idah si Petrus kessa mo jelma mbuè i, nina mo taba kalak i, "Kènè alè kalak Israel, kasa lengang kènè midah simasa èn? Mada ngo dok atè ndènè kumarna kuasa nami asa gabè merdalan jelma èn, barang kumarnaken burju nami menguèi Dèbata?
44003013	Dèbata nisembah si Abraham, si Isak, si Jakob dekket empungta i ngo enggo pessangapken NaposoNa, imo Jesus. Jesus imo nipesakat ndènè taba penguasa janah itulak kènè i hadeppen si Latus, tikanna naing ipaluah si Latus Ia.
44003014	Simbadia ngo ia janah bennar bana sènteng, tapi itulak kènè ngo Ia janah isessak kènè ngo si Latus asa ipaluah nola sada kalak pemmunuh mi tengah-tengah ndènè.
44003015	Ibunuh kènè ngo Ia tukasi pè Ia ngo benna kenggelluhen bai karinana jelma. Enggo ipegelluh Dèbata nola Ia mengolihi i kemmatèen nai. Kami ngo saksi tersèngèt i.
44003016	Kènè dengan enggo idah janah isaksiken kènè kadè simasa bai nitempuk sigading èn. Enggo mergegoh Ia janah malum, kemulihken percaya taba Jesus bak kuasaNa. Janah kumarna percaya mi gerar Jesus i ngo asa gabè malum iakap i hadeppen ndènè karina.
44003017	Kènè alè kaka-anggi! Kubettoh ngo, ibaing kènè pè bagidi, kumarna oda ibettoh kènè ngo kadè sinibaing ndènè i, tosè bagè karina pengulu-pengulu ndènè.
44003018	Merkitè bagidi, saut mo bagè nidokken Dèbata merkitè karina nabi-nabiNa arnia: Kennah menggong simpersuk ngo Raja Sipaluah i.
44003019	Kumarna naidi, satdar mo kènè janah tobat ipas dosa-dosa ndènè nai, nai balik mo kènè mendahi Dèbata, asa isasa dosa ndènè.
44003020	Roh mo Tuhan i mi perrukuren ndènè. Janah ipasulak Tuhan i mo Jesus roh mendahi kènè kerna enggo itentuken Dèbata kin ia gabè Raja Sipaluah.
44003021	Kennah merian i sorga ngo ia lebbè, mèma iperimbaru Dèbata karinana bagè sienggo nidokkenna i merkitè nabi-nabiNa arnia.
44003022	Nung ngo idokken si Musa, 'Nabi sada bagè aku èn, ipecèndek Tuhan Dèbata ndènè, i tengah-tengah ndènè idi nai; dengkohken kènè mo Ia.
44003023	Barang isè oda mendengkohken nidokken nabi idi, kennah iliplip ngo ia i bangsa Dèbata nai janah ibinasaken.'
44003024	Karina nabi sienggo nung memmagahken sinidokken janah niperbagah-bagah Dèbata mulai si Samuel nai soh mi nabi siroh i podi si Samuel, karina memeritaken tersèngèt jaman èn.
44003025	Lako bai ndènè ngo alè dengan bagah-bagah Dèbata sinipesoh nabi-nabi. Ibas padan sinibaing Dèbata taba empung ndènè idokken Dèbata ngo taba si Abraham bagèen, 'Merkitèken pemparenmu, gabè terolih pasu-pasu ngo karina bangsa ni duniaèn.'
44003026	Kemulihkenna idi ngo, asa ipilih Dèbata NaposoNa, janah ipasulak lebbèen mendahi kènè, asa ipasu-pasu kènè. Ukum pasu-pasuna idi, imo maing kènè gabè tobat ibas nggelluh ndènè jahat idi nai."
44004001	Sinderrang mengerana dèng si Petrus dekket si Johanes taba jelma nterrem i, roh mo imam-imam ekuten bagi ma ekuten perjaga Bages Dèbata bak kalak Sadusè.
44004002	Mellagab mo kalak i, kumarna idokken si Petrus dekket si Johanes tersèngèt Jesus sienggo balik nggelluh i kemmatèen nai. Janah èn mo membuktiken magahken kalak simatè mengolihi nola nggelluh.
44004003	Nai itangkup kalak i mo rasul sidua kalak i, janah ipemasuk mi kurungen, kumarna enggo berngin, gabè i kurungen i mo kalak i soh mi sibarembenkenna.
44004004	Tapi mèduk ngo gabè percaya simendengkoh jamita apostèl i. Gabè tambah mo bilangen kalak i, enggo lot kira-kira lima ribu kalak pellin daholi.
44004005	Sibarembenkenna idi, pulung mo i Jerusalem anggota runggu agama pengulu-pengulu Jahudi dekket guru-guru agama.
44004006	Pejumpa mo kalak i i sidi dekket Imam Huntuun si Hanas bak si Kayafas, si Johanes dekket si Aleksander, bagidi ma ngo dekket karina sincelket Imam Huntuun i.
44004007	Nai iembah kalak i mo si Petrus dekket si Johanes mi hadeppen kalak i, nai ikusoi mo, "Bakunè ngo pemmaing ndènè lako pemmalumken nitempuk sigading i? Merkitè kegegohen kadè barang merkitè kuasa isè ngo kènè petupaken i?"
44004008	Nai ikuasai Tendi Perbadia mo si Petrus, ialoi mo, "Kènè alè karina pengulu-pengulu bangsa Israel dekket karina kènè pengetuai-pengetuai runggu!
44004009	Mula kennah iperrèso mo kami sidari èn kumarna simendè kubaing kami mengurupi sada kalak nitempuk sigading, janah naing ibettoh kènè merkitè kuasa isè kalak idi ipemalum,
44004010	bettoh kènè mo dekket karina kènè bangsa Israel. Cènder pè bagèndari kalak èn i hadeppen ndènè i sènda kumarna enggo malum iakap, imo kumarna kegegohen dekket kuasa Jesus Kristus kalak Nazaret sienggo ipersilangken kènè i ngo. Tapi enggo ipegelluh Dèbata nola Ia.
44004011	Jesus i ngo nidokken ayat ipas Bibèl bagèen: 'Batu nipatakken ndènè tukkang bages idi, i ngo gabè batu cendi persoki.'
44004012	Pellin merkitè Jesus ngo kessa maluah jelma. Kerna sada kalak poda lot jelma i suberri dunia èn, barang merkitè gerar isè pè sienggo menjalo kuasa bai Dèbata nai lako paluahken kita."
44004013	Gabè lengang mo anggota runggu i mengidah keberaniin si Petrus dekket si Johanes i, terlebbih-lebbih kumarna ibettoh kalak idi, ukum apostèl sidua kalak idi jelma biasa ngo, siso pella ndates sikkolana. Nai ibettoh kalak idi mo, duana apostèl i, sisiin Jesus ngo.
44004014	Tapi oda terdokken kalak i ranana, kerna cènder ngo i hadeppen kalak i jelma sienggo nipemmalumna i, rebbak dekket si Petrus dekket si Johanes.
44004015	Nai ipasulak kalak i mo mi ruar apostèl sidua kalak i sigejap, jadi mersungkuun mo kalak i samahsa,
44004016	nina kalak i mo, "Bakunè mo sibaing taba kalak ènda? Karina pengisi Jerusalem ngo enggo bettoh-bettohen kellengangen mbellen èn, kalak i sidua ngo menghanaken. Oda terperso kita i.
44004017	Tapi asa ulang makin sar mi jelma nterrem, siasup mo kalak i sidua, asa ulang nèngè iranaken kalak i barang mendahi isè pè merkitè gerar Jesus."
44004018	Nai idiloi kalak i nola mo mengolihi apostèl sidua kalak i mi bages, iperèntahken mo, mak ndorok nèngè apostèl i menggegoli barang mengajari pè merkitè-kitè gerar Jesus.
44004019	Tapi ialoi si Petrus dekket si Johanes mo, "Kènè mo mengeradumi, apaina ngo sènteng i hadeppen Dèbata; menguèi perèntah ndènè ngo barang menguèi perèntah Dèbata.
44004020	Ai oda tersipken kami, mak kennah kuranaken kami, kadè sienggo kuidah janah sienggo kudengkoh kami."
44004021	Jadi kumarna oda lot dalanna lako menghukum si Petrus dekket si Johanes, gabè pellin asup mo kessa ipememmes kalak i, nai ipaluah mo kalak i sidua, ai mbiar ngo kalak i midah jelma nterrem sidak memoji-moji Dèbata kemulihken tanda kellengangen i.
44004022	Merdemmu ma kalak sinipemalum idi pè engo lebbih empat puluh tahun umurna.
44004023	Enggo kessa ipaluah kalak i si Petrus dekket si Johanes, balik mo kalak i mendahi denganna, isukutken mo taba kalak i karina sinidokken imam-imam ekuten dekket pengulu-pengulu Jahudi taba kalak i.
44004024	Idengkoh karina denganna i kessa mo sinisukutken kalak idi, gabè sada atè mo kalak i rebbak mersodip taba Dèbata, "Alè Tuhan Dèbata Kono ngo meghanaken langit dekket tanoh èn, bak laut soh mo karina sinna.
44004025	Merkitè-kitè TendiMu, enggo kin ngo idokken kono taba empung nami si Daud naposomi; nimu ngo, 'Kasa mengoga-ngoga kalak siso menandai Tuhan, kasa siso merguna ipikiri karina bangsa.
44004026	Kèkè ngo raja-raja ni tanoh èn, janah merpulung ngo penggemnggemmi lako juhap mengalo Tuhan Raja Sipaluah i!'
44004027	Ai tuhu ngo enggo merpulung i kuta èn, si Herodes dekket si Pontius Silatus merrunggu dekket kalak siso menandai Tuhan rebbak dekket kalak Israel lako mengalo Jesus naposomu simbadia i; janah sienggo nipebangkitmu gabè Raja Sipaluah.
44004028	Mersada taki ngo kalak i lako pesautken sienggo nitentukenmu kin kennah saut masa. Janah kono ngo menentuken i merkitè kuasa bak harkatMu sendiri.
44004029	Bagèndari pè alè Tuhan tengen mo asup-asup kalak idi. Duè mo kami naposomen oda mbiar lako mennukutken kataMu i.
44004030	Janah dak berrèken mo pengurupiMu pemalumken kalak simersakit dekket tanda kellengangen merkitèken kuasa dekket kegegohen i bagasen gerar Jesus naposoMu simbadia i."
44004031	Enggo kessa pul kalak i mersodip, mèter dumegger mo bekkas kalak idi i. Nai dom kuasa Tendi Perbadia mo kalak i karina, gabè mersampang atè mo kalak i karina lako mengeranaken kata Dèbata.
44004032	Karina kalak i sipercaya i, sada kata sada orjok ngo. Oda lot sada kalak pè giam sikelloten mendokken, milikna sadasa kessa hartana, tapi gabè rebbak sisada harta ngo kalak idi iètong.
44004033	Nai gabè mergegoh kalohoon mo apostèl-apostèl i mengindangken enggo balik nggelluh Jesus i. Nai gabè ikellemmoken sinterrem mo kalak i, janah ipasu-pasu Dèbata.
44004034	Ai sada kalak poda kalak i kurangen i barang kadè pè, kerna mula lot kalak i merbages barang merjuma, idèa ngo i; jadi iembah kalak i ngo tokorna i,
44004035	ipessoh ngo tokorna i taba apostèl. Nai ipembagiken apostèl i mo kèpèng i taba kalak simemerluken.
44004036	Bagidi ma mo lot sada kalak Lewi mergerar si Josep kalak pulo Kiprus, nigeraren Apostèl i Barnabas (lapatenna pengapoi).
44004037	Idèa mo tanoh bagianna, iembah mo kèpèng tokorna i janah iberrèken taba apostèl i.
44005001	Lot mo sada kalak mergerar si Ananias. Idèa ia rebbak dekket si Sapira sinibagesna i mo tanoh kalak i.
44005002	Nai mersada taki mo kalak i sidua, iboniken mo dèba tokor tanohna i, janah dèba iberrèken taba apostèl.
44005003	Nai nina si Petrus mo mbang si Ananias, "Èo alè Ananias! Kasa ibelli ko ikuasai Sibolis atè-atèmu, gabè iluapi kono Tendi Dèbata merkitè iperso kono dèba tokor tanohmu idi?
44005004	Otang kono ngo sidasa tanoh nidèamu i? Mula icèkèp kono pè tokorna i, guru bamu ngo i; kasa turah ukurmu memmaing bagidi? Oda ngo jelma niluapenmu i, tapi Dèbata ngo."
44005005	Idengkoh si Ananias kessa mo kata i, mèter ranggang mo ia, janah mpostep mo kessahna. Jadi gabè buradan kalohoon mo karina simendengkoh simasa i.
44005006	Nai roh mo anak perana, ibalut mo bangkè si Ananias i, janah iembah kalak i mo mi ruar lako mennanem.
44005007	Tapi enggo kessa kira-kira tellu jom, roh mo bang sinibagesna. Oda ibettoh dèng samasa i.
44005008	Nina si Petrus mo mbangsa, "Bagahken taba aku, nasa èn ngo kessa harga tanoh ndènè idi idèa kènè?" Ialoi sinibages si Ananias mo, "Uè, nasa i ngo."
44005009	Nai idokken si Petrus mo mbangsa, "Kasa sada taki kènè dekket sinibalèmu mengunjuni Tendi Tuhan? Idi mo enggo roh balik kalak simengkubur sinibalèmu, kono pè embahen kalak i ma mo mi ruar."
44005010	Mèter runggang ma mo gejapkenna idi sinibages si Ananias i mi lebbè-lebbè si Petrus, janah mpostep mo kessahna. Jadi mbangkit kessa mo anak perana i mi bages, idapet mo enggo matè sinibages si Ananias i. Jadi iosong kalak i mo mi ruar lako mennanem mi gembar pendèbaan sinibalèna i.
44005011	Gabè buradan kalohoon mo kalak i sisada kuria i, bagidi ma ngo bang kalak sidèban, simendengkoh simasa i.
44005012	Merkitè pengulaken apostèl-postèl i matcam ngo bagèna tanda-tanda kellengangen masa i tengah-tengah jelma nterrem. Ibagasen sada ukur ni kalak i, merpulung karina sipercaya i èmpèr si Salomo i Bages Dèbata.
44005013	Tapi ukum jelma ruar, oda lot pang roh lako merpulung rebbak dekket sipercaya i, janah soh mo hormatna jelma nterrem i midah kalak i sipercaya i.
44005014	Makin ndekkahna muat mertambah mbuèna ngo kalak gabè percaya taba Tuhan i -- anak laki bang daberru pè.
44005015	Masa ma ngo lot bagèen: Iembah kalak idi mo si sakiten mi ruar, ipegalè mo ipas peddemmen, barang pè i babo bellagen i dalan i, asa mula mentas si Petrus, giamken kenna lèndungna sisakiten i tikan merdalan i ia.
44005016	Merrohen ma ngo kalak merkolan-kolan i kuta sikuliling Jerusalem nai. Iosong kalak idi ngo kadè-kadèna si sakiten bang pè nisellapen tendi jahat. Karinana idi ipemalum ngo.
44005017	Nai dungna mellaga mo imam huntuun dekket denganna horong Sadusè kumarna ncian ukur kalak i.
44005018	Itangkup mo apostèl-apostèl i janah ipemasuk mi kurungen jelma nterrem.
44005019	Tapi roh mo sada kalak malaèkat Tuhan bernginna i mi kurungen i, iarahken mo apostèl-apostèl i mi ruar. Idokken malaèkat i mo taba apostèl i,
44005020	"Laus mo kènè, cènder mo kènè i Bages Dèbata, janah sukutken kènè mo taba jelma nterrem kata kenggelluhen i."
44005021	Jadi iuèi rasul-rasul i mo kata malaèkat i. Nterrang kessa mo ari sibarembenkenna i, laus mo kalak i mi Bages Dèbata, mengajari mo kalak i i sidi. Tapi ukum imam huntuun i, ipepulung mo denganna, runggu mo kalak i rebbak dekket anggota runggu mbellen bak karina pengulu-pengulu kalak Jahudi. Nai ipasulak kalak i mo mengaleng apostèl-apostèl idi i kurungen nai.
44005022	Keppè soh kessa mo pasulaken i mi sidi, oda idapet kalak i nèngè apostèl-apostèl idi i kurungen balik mo kalak i magahken taba runggu.
44005023	"Memmes ngo nemmu kuidah kami terkonci kurungen i, janah perjaga pè, dak merjaga-jaga ngo i pèntu," nina kalak i, "tapi kubuka kami kessa mo pèntu kurungen idi, isè poda lot kuidah kami i bagasen."
44005024	Idengkoh ekuten perjaga Bages Dèbata dekket imam-imam idi kessa mo i, jut mo ukur kalak i janah mbiar memmikiri kadè ndia naing masa.
44005025	Tapi lot mo roh sada kalak daholi magahken, "Mengajari ngo bagèndari sinitulusen ndènè idi i Bages Dèbata!"
44005026	Nai laus mo ekuten perjaga i rebbak dekket naposona mengalengi apostèl-apostèl i, tapi oda mengasangken gegoh nèngè ibaing kalak i, ai mbiar ngo kalak i midah jelma nterrem i; tah bakunè nola gabè ibentiri jelma nterrem i kalak i merkitè batu.
44005027	Nai iembah kalak idi mo apostèl-apostèl i mi hadeppen runggu mbellen. Iperrèso imam huntuun i mo kalak idi nina mo,
44005028	"Nggemmes ngo enggo kugerra kami kènè asa ulang nèngè kènè mengajari merkitè gerar i, keppè makin iempet kènè nola ngo lako pesarken peddah ndènè i mi suberri Jerusalem; janah naing nola dèng ma ngo isalahken kènè kami mendok, gabè kami nola memmaing matè ia."
44005029	Nai nina si Petrus rebbak dekket Apostèl sidèbanna i mo mengaloi, "Kennah uèen ngo kami taba Dèbata asa taba jelma.
44005030	Ai enggo ipegelluh Dèbata empungta i Jesus nipersilangken ndènè i.
44005031	Enggo iberrèken Dèbata baNa kuasa mbellen, gabè Pengulu janah Sipaluah, asa iberrè kesempaten taba kalak Israel lako tobat ibas dosa-dosana nai, asa gabè isasa dosana.
44005032	Kami ngo saksi tersèngèt karinana i -- dekket Tendi Perbadia siniberrèken Dèbata taba kalak simenguèi kataNa."
44005033	Idengkoh runggu mbellen i kessa mo i, mellaga kalohoon mo kalak i, iputusken mo kennah patèenken karina apostèl i.
44005034	Tapi lot mo sada kalak parisè ibas runggu mbellen i nai mergerar si Gamaliel. Sada kalak guru agama ngo ia janah kalak mersangap ngo idah sinterrem. Cènder mo ia, janah idokken mo kalak merembah apostèl-apostèl i mi ruar sigejap.
44005035	Nai idokken mo katana taba kalak perunggu i, "Kènè karina kalak Israel! Manat mo kènè tersèngèt mi sibakinen ndènè taba kalak i.
44005036	Ai tikala i pè pennah ngo kèkè si Teudas, ipebelgah ngo dirina, sanga ngo lot pengèkutna kira-kira empat ratus kalak. Tapi terbunuh ngo ia, mèrap mo pengèkutna i karina janah gabè mersep.
44005037	I podina nola ma, imo tikanna sènsus, kèkè ma ngo si Judas kalak Galilea. Mèduk ma ngo kalak iajar-ajari. Tapi ia pè terbunuh ma ngo, janah karina pengèkutna i pè mambur mèrap ngo.
44005038	Kerna naidi, èn ngo sipessèngètku; ulang mo kekkadè kènè kalak ènda, belli kènè mo bagidi. Ai ukum bai jelma nai ngo rohna peddah kalak idi i, kennah mersep-mersep bagidi ngo i.
44005039	Tapi ukum bai Dèbata nai ngo rohna, oda terkekadè kènè i. Janah asa ulang terdapet nola kènè simengalo Dèbata." Jadi gabè ijalo perrunggu i mo sipessèngèt si Gamaliel i.
44005040	Nai itenggoi nola mo apostèl-apostèl i, ibetbet mo janah irarang oda ndorok nèngè kalak idi mengajarken tersèngèt Jesus. Enggo kessa i, ipaluah mo kalak i.
44005041	Sampang kalohoon ngo atè apostèl-apostèl i mennadingken kerrungguun i, kerna tau kalak idi dok atè Dèbata lako menggongken kinilèa mengkepkep gerar Jesus.
44005042	Jadi oda mengadi-ngadi kalak idi gennep ari mengajarken Berrita Simerandal jojor bages, imo tersèngèt Jesus Raja Sipaluah si niperbagah-bagah i.
44006001	Tikanna idi makin ndekkahna makin mbuè ngo sisiin Jesus. Tapi ngutnguten mo kalak Jahudi simerkata Junani taba kalak Jahudi asli, kumarna oda kennaan pengurupiin sigennep ari daberru simebbalu bai kalak i nai.
44006002	Kerna naidi ipepulung apostèl sisipuluh dua i mo karinana kuria i, janah nina mo taba kalak i, "Oda mendè mula mentadi nola kami memeritaken kata Dèbata kumarna kennah mennarihken soal pangaan.
44006003	Kerna naidi, pilih kènè mo i tengah-tengah ndènè nai pitu kalak, tapi kennah selloh ngo berritana, janah siniianen Tendi Perbadia, bana kalak bujur janah bijak, asa kalak i kubaing kami lako mengulaken ulaan i.
44006004	Tapi ukum kami, sodip dekket ulaan menjamitaken kata Dèbata mo kuendengken kami."
44006005	Jadi lolo mo kalak i karina mendengkoh kata apostèl i. Ipilih kalak i mo si Stefanus imo sada kalak sipercaya kalohoon taba Jesus janah iiani Tendi Perbadia. Terpilih ma mo si Pilipus, si Prokhorus, si Nikanor, si Timon, si Parmenas dekket si Nikolaus kalak Antiokhia; ukum ia oda ngo kalak Jahudi.
44006006	Kalak idi mo ipecènder mi hadeppen apostèl-apostèl, nai mersodip mo apostèl-apostèl i lako mengido asa ipasu-pasu Tuhan i kalak idi.
44006007	Jadi makin sarna mo kata Dèbata, janah makin mertambah-tambah ngo simenukutken Jesus i Jerusalem. Imam-imam pè mèduk ngo gabè percaya bai Jesus.
44006008	Ukum si Stefanus, ipasu-pasu Dèbata ngo ia, gabè mermatcam bagè ngo ihanaken tanda-tanda kellengangen.
44006009	Tapi lot ma ngo kalak mengalosa i tengah-tengah bages perguruun kalak Jahudi nai, sinigeraren bages perguruun Libertini (Bages perguruun kalak Bèbas). Ukum anggota bages perguruun idi, imo kalak Jahudi ni Kirene dekket ni Aleksandria, rebbak dekket kalak Jahudi ni Kilikia bak Asia; mersoal mo kalak i dekket si Stefanus.
44006010	Tapi oda tersoal kalak i nidokken si Stefanus, ai enggo iajari Tendi Perbadia ia lako mengerana.
44006011	Kerna naidi iberrèken kalak i mo sisip taba kalak, asa idokken kata bagèen, "Kudengkoh kami ngo kalak èn mengelèai si Musa bang Dèbata pè!"
44006012	Nai igara-garai kalak i mo jelma nterrem bak pengulu-pengulu Jahudi, bagi ma bang simettoh patiin pè. Jadi gabè itangkup mo ia, janah ipehadep mi tengah runggu mbellen.
44006013	Nai ipehadep kalak idi ma mo saksi palsu, nina mo, "Dak ilèai kalak èn ngo Bages Dèbata simbadia i, ilèai ma ngo pati-patiin Dèbata siniberrèken si Musa.
44006014	Kudengkoh kami ma ngo naing irumpakken Jesus kalak Nazaret i ngo nina Bages Dèbata èn, jadi gabè iobah mo nina adatta sienggo nipetettah si Musa banta!"
44006015	Karina kalak silot i kerunggun i mengenel-nelli si Stefanus. Tikan naidi, bagè abè malaèkat ngo idah kalak i abè si Stefanus.
44007001	Nai ikusoken Imam Huntuun i mo taba si Stefanus, "Ti! Tuhu ngo karinana nidokken kalak i?"
44007002	Ialoi si Stefanus mo, "Kènè karina kaka anggi dekket partua-partua, dengkohken kènè mo lebbè ranangku èn! Sinderrang madèng mbungkas empungta si Abraham mi Haran, ipacidah Dèbata ngo dirina taba si Abraham, imo sinderrang merian i Mesopotamia dèng ia,
44007003	nina mo, 'Mbungkas mo kono i kuta idi nai, tadingken mo kadè-kadèmu, mi tanoh sinaing tuduhenkenKu bamu.'
44007004	Nai berkat mo ia i nagerri Kasdim nai lompat mi Haran. Nai enggo kessa matè bapa si Abraham i sidi, ilompat Dèbata nola ma mo ia mi tanoh ianen ndènè bagèndari.
44007005	Ukum tikanna idi oda lot dèng giam iberrèken Dèbata tanoh sinteppap taba si Abraham mahan milikna. Tapi iperbagah-bagah Dèbata ngo berrènkenna tanoh bai si Abraham mahan milikna soh mi pinemparna, tukasi pè tikanna idi oda lot dèng dukakna.
44007006	Tapi bagèen ngo idokken Dèbata, 'Gabè kalak ginemgem ngo pinemparmu i tanoh ndèba. Iperhamba janah ipacik kalak i ngo sanga empat ratus tahun dekkahna.
44007007	Tapi Kuhukum mo bangsa simemperhamba kalak idi' nina Dèbata. 'Nai ipè asa lompat nola kalak idi i kuta idi nai, lako mersembah taba Aku i bekkas èn.'
44007008	Enggo kessa idokken bagidi, tanda hot ni bulaban, ibakin mo acara mersittak. Nai tubuh mo dukakna si Isak, isittak ma mo ia i ari peualuhken. Bagidi ma mo isittak si Isak dukakna si Jakob, janah si Jakob pè isittak ma mo dukakna si sipuluh dua kalak i; idi mo empungta simemempar kalak Jahudi.
44007009	Nai ncian mo atè empungta midah si Josep i, idèa mo ia gabè hamba mi tanoh Mesir. Tapi dak idengani Dèbata ngo ia,
44007010	janah ipaluah ngo ia ipas karina keppersuken nai. Iberèken Dèbata ngo bana masèh atè dekket kepantasen, bak kebijaken pè, sinderrang i hadeppen si Parao raja kalak Mesir i. Kemulihkenna idi, gabè ipebangkit si Parao ngo ia gabè pengerajai i suberri tanoh Mesir bak karina sini istana si Parao.
44007011	Nai masa mo lèhè mbellen i suberri tanoh Mesir dekket i tanoh Kanaan, gabè mpersuk kalohoon mo iakap jelma tikala i. Empungta pè oda lot nèngè panganna tikan naidi.
44007012	Terdengkoh mo bai si Jakob, ukum i Mesir mbuè ngo pagè, ipasulak mo dukak-dukakna imo empungta i mi Mesir. Imo perlebbè kaloon kalak i mi sidi.
44007013	Tikan laus nola kalak i pedua kaliken, ipetandaken si Josep mo dirina taba kaka anggina i, gabè ntangkas mo ibettoh raja Parao asal usul si Josep.
44007014	Nai ipasulak si Josep mo mengalengi bapana si Jakob i dekket karina denganna simpangaan asa roh mi Mesir -- pitupuluh lima kalak buèna.
44007015	Jadi lompat mo si Jakob mi Mesir, janah i sidi ngo ia matè bak empungta i pè.
44007016	Tapi ukum bangkè kalak idi, itaruhken ngo mi Sikhem, janah ikuburken ngo mi kuburen sinitokor si Abraham dekket riar bai kalak bangsa Hemor i Sikhem idi nai.
44007017	Tapi enggo kessa makin ndessing tikkiNa dapet niperbagah-bagah Dèbata sinibulabankenna taba si Abraham i, muat merrak-merrikna mo bangsanta i, i tanoh Mesir.
44007018	Nai mbangkit raja mo kalak sidèban i tanoh Mesir, siso menandai si Josep.
44007019	Taki-taki bècuk ngo ibakin lako mengago empungta. Ipaksa ngo empungta i, asa iambongken karinana anak mbara sirembaru tubuh, asa matè.
44007020	Tikan bagidi i mo tubuh si Musa; anak mbara nikellemmoken Dèbata ngo ia. Tellu bulan ngo kessa dekkahna ia ipehèdu-hèdu partuana,
44007021	nai itaruhken mo ia mi ruar, ibuang, keppè gabè iperkuanak berru raja Parao ngo ia.
44007022	Iajarken ngo bana karina hèlmu bangsa Mesir, janah gabè mpantas ngo ia i rana barang i bahaan kadè pè.
44007023	Enggo kessa merumur empatpuluh tahun si Musa, sèkel ngo ia menongkir kaka anggina bangsa Israel.
44007024	Idah mo sada kalak bai kalak i nai ipekpekki kalak Mesir; ibèla mo siterpekpekken i, mèter ibunuh mo kalak Mesir i.
44007025	Idokdok si Musa ngo iantusi bangsana i, naing paluahen Dèbata kalak i merkitè-kitèsa, keppè oda lot iarti kalak idi.
44007026	Sibarembenkenna idi nola pè, roh dèng ma ngo tong ia. Tupung ma mo idah merrubati dua kalak, kalak Israel, gabè itellahi mo kalak i janah idokken asa merdamè, nina mo, 'Merkaka kuanggi ngo kènè alè dengan, kasa merrubati kènè?'
44007027	Tapi ionjemken simersalah i ngo si Musa ninganna idokken, 'Isè pebangkitken kono gabè raja janah gabè perhukum bai nami?
44007028	Mada ngo naing ibunuh kono ma aku bagè kalak Mesir nibunuhmu bari?'
44007029	Idengkoh si Musa kessa mo nidokkenna tabasa i, mperrus mo ia i tanoh Mesir nai. Merolip-olip mo ia i tanoh Midian. Tubuh mo dua kalak anakna i sidi.
44007030	Enggo kessa empat puluh tahun dekkahna merrian i sidi, roh mo sada kalak malaèkat mendahisa i gurun pasir ndessing mi Delleng Sinai ibagasen api mergollah-gollah ipas rambah mpulguk.
44007031	Lengang mo si Musa mengidah i, gabè ijolmiti mo lako petangkasken. Nai idengkoh mo sora Tuhan i mendokken,
44007032	'Aku ngo Dèbata empungmu si Abraham, si Isak dekket si Jakob.' Nai mèter menggirgir mo si Musa, gabè oda pang nèngè ia mencilik mi rambah mpulguk i.
44007033	Nai nina Tuhan i nola ma mo, 'Talkasi cipatumi i nèhèmu i nai, ai mbadia ngo tanoh bekkasmu cènder i.
44007034	Enggo ntangkas kuidah kinipersuk nigongken bangsangKu idi i tanoh Mesir. Enggo kudengkoh kelsoh kalak i, kerna naidi ngo asa roh Aku lako paluahken kalak i. Bagèndari pè roh mo kono, asa Kupasulak kono balik mi tanoh Mesir.'
44007035	Si Musa èn siso niakuun kalak Israel, tikan idokken kalak i tabasa, 'Isè pebangkitken kono gabè raja janah perhukum bai nami?' Keppèken ia ngo ipasulak Dèbata gabè pengulu janah sipaluah merkitè pengurupi malaèkat siroh niidahna i rambah mpulguk simergollah-gollah i.
44007036	Si Musa idi menogiken bangsa Israel karuar i tanoh Mesir nai merkitè tanda kellengangen i tanoh Mesir, i laut mbara dekket i padang gurun empat puluh tahun dekkahna.
44007037	Si Musa èn ma ngo mendokken taba kalak Israel: 'Ipebangkit Dèbata ngo sada kalak nabi bai ndènè, i tengah-tengah ndènè nai bagè pemmilihna taba aku èn.'
44007038	Ia ma ngo i tangah-tengah kalak Israel i padang gurun mahan perkitèen mengeranai dekket malaèkat i Delleng Sinai taba empungta. Ijalo ngo kata kenggelluhen bai Dèbata nai asa ipessoh banta.
44007039	Tukasi pè bagidi, oda ngo menguè empungta i tabasa. Itulak kalak idi ngo ia, janah gabè molih nola ngo ukur kalak i mi tanoh Mesir.
44007040	Ai idokken kalak i ngo taba si Aron, 'Bahan mo bai nami sada sisembahen, asa ia menguluken kami. Oda nibettoh barang kadè masa taba si Musa sienggo mennogiken kita karuar i tanoh Mesir nai!'
44007041	Jadi igana kalak i mo cuman-cuman anak lembu tikan naidi. Ipèlè kalak i mo gana-ganaan i janah merkerja ngo kalak i mengkesampang atèken keppandèen tanganna i.
44007042	Nai itadingken Dèbata mo kalak i, janah gabè cubelli mo Dèbata midah kalak i menembah bintang ni langit i, bagè sitersurat ibas bukku nabi-nabi bagèen, 'Kènè alè kalak Israel! Oda ngo lako bangKu asa isembellih kènè janah ipèlèken kènè jukut sidekkah empat puluh tahun kènè i padang gurun.
44007043	Sapo-sapo sembahen Molokh rebbak dekket bintang sembahen ndènè ngo ijujung-jujung kènè i mo Repan; imo gana-ganaan si ni gana ndènè mahan sembahen. Kerna naidi, Kubuang mo kènè ndaoh mi suberrang Babilon!'
44007044	Bai empungta ngo Undung-undung bekkas Dèbata, roh mendahi jelma i padang gurun. Codi ngo ia mi sinihatorken Dèbata bai si Musa, nderrang mengeranai si Musa dekket Dèbata, asa ibahan bagè siniidahna i.
44007045	Nai iembah empungta dekket si Josua nola mo undung-undung i tikan laus lako memmuat nagerrinta ènda tarap kuasa bangsa-bangsa sinipuari Dèbata i hadeppen kalak i nai. Isidi ngo tong undung-undung i soh mi tikki si Daud.
44007046	Ikellemmoken Dèbata ngo si Daud, gabè ipidoken mo taba Dèbata, asa ipaduè Dèbata ia lako memajek sada Bages bai Dèbata sinisembah si Jakob.
44007047	Tapi gabè si Salomo ngo saut memmajek Bages Dèbata.
44007048	Tapi oda ngo merrian i bages ni bahan tangan ukum Dèbata Simermulia i, kerna idokken surat nabi ngo bagèen:
44007049	'Langit i ngo tahtangKu, janah tanoh èn ngo nènèhKu. Bages kadè ngo sinaing bahanen ndènè bangKu? Idikè ngo bekkasKu mengadi?
44007050	Otang Aku ngo menghanaken sagumanna silot?' nina Dèbata.
44007051	Soh mo jèngèngna kènè janah mahal kalohoon tunduk mi Dèbata! Tongkik kalohoon ngo pènggel ndènè oda merpendengkoh mi kata Dèbata! Tosè ngo kènè bagè empung ndènè dakdak mengalo Tendi Dèbata!
44007052	Otang karina ngo nabi-nabi iletlet janah idersa empung ndènè? Ibunuh kalak i ngo simennukutken pekkiroh Naposo Dèbata sibennar i. Janah bagèndari pè, iselbuh janah ibunuh kènè ngo Naposo Dèbata idi.
44007053	Ipessakat malaèkat i ngo enggo bai ndènè pati-patiin i, tapi oda iuèi kènè!"
44007054	Bagi idengkoh anggota-anggota Runggu Agama i karina sinidokken si Stefanus, hangat mo iakap kalak i janah mellaga kalohoon tabasa.
44007055	Tapi ukum si Stefanus sienggo ikuasai Tendi Perbadia, itarè mo mi dates, gabè idah mo kessangapen Dèbata dekket Jesus cènder i kamuhun Dèbata, i bekkas simermulia i.
44007056	Jadi nina si Stefanus mo, "Tengen kènè mo! Mbuka ngo kuidah sorga janah Anak Jelma kan kamuhun Dèbata!"
44007057	Tapi ipegang anggota runggu i mo sorana ninganna ipètut kalak i copingna, nai rebbakken mo kalak i mennangkupsa.
44007058	Iruah kalak i mo si Stefanus mi ruar kuta, nai ipembentirken kalak i mo batu tabasa. Ipelliniken kalak simenaksiken simasa i ngo olesna taba sada kalak anak perrana sidakdak menengen-nengen kalak idi, mergerar si Saulus.
44007059	Sinderrang ipembentirken kalak i batu i taba si Stefanus, idokken si Stefanus mo katana bagèen, "Alè Tuhan Jesus, jalo mo tendingku!"
44007060	Nai mersembah mo ia ninganna ipegang sorana mendokken, "Alè Tuhan, ulang mo ipunjut kono dosa kalak i!" Enggo kessa idokken bagidi, matè mo ia.
44008001	Ukum si Saulus, lolo ngo ia mengidah ulah-ulah kalak idi i. Asa mulai i sidari i nai mo iletlet kalak idi kuria si ni Jerusalem, gabè mèrap mo kalak i karina, laènken apostèl-apostèl i, laus mi nagerri Judèa dekket mi Samaria.
44008002	Tapi ukum si Stefanus, itanem kalak simerkebiaren midah Dèbata ngo, ninganna itangisi.
44008003	Tapi ukum si Saulus dak iletlet ngo kuria i. Ibengketti ngo gennep bages, iruah mo ibages i nai kalak sipercaya, ikurung mo.
44008004	Ukum kalak sipercaya sienggo mèrap i, dak isukutken ngo Sukuten Kelluahen i, barang mikè pè ia laus.
44008005	Laus ma mo si Pilipus mi kuta Samaria, ijamitaken ngo taba kalak sinisidi tersèngèt Kristus Raja Sipaluah niperbagah-bagah Dèbata.
44008006	Nai idengkoh kalak i kessa mo jamita si Pilipus janah idah kalak i tanda kellengangen nipehanana i, gabè mèduk mo bai kalak i nai mengeradum-radumi jamita si Pilipus i.
44008007	Ai karuar ngo sètan ninganna mendempik-dempik ibas daging kalak i nai. Mèduk ma ngo ipemalum kalak nitempuk sigading bak sikèpang pè.
44008008	Jadi sampang kalohoon ngo atè kalak pengisi kuta Samaria i.
44008009	Lot mo sada kalak i kuta i mergerar si Simon, perkaji ujut; dak ilalingken ngo kalak perkuta i, ai sada kalak mahantu ngo ia nina.
44008010	Jadi karina pengisi kuta i anak-anak soh mi simbelgah pè mbiar janah mengèkut bana, nina kalak i mo, "Kalak èn ngo kegegohen si 'Roh bai Dèbata nai' apala simbelgahna i."
44008011	Tapi asa ipèkut-èkut kalak idi pè ia sapatna èn, kumarna ilalingken ngo kalak i merkitè-kitè hèlmuna i.
44008012	Tapi ijamitaken si Pilipus ngo Berita Simerandal i taba kalak idi, imo kerrajaan Dèbata dekket tersèngèt Jesus Kristus Raja Sipaluah i janah ikepercayai, nai iperridi mo mèduk daholi bak daberru.
44008013	Si Simon pè gabè percaya ngo janah iperridi, janah dak ièkut-èkut ngo siPilipus. Lengang kalohoon ngo ia mengidah tanda kellengangen dekket kuasa mbellen simasa nibaingken si Pilipus i.
44008014	Idengkoh Apostèl si ni Jerusalem kessa mo berita simendokken: Enggo keppè ijalo kalak Samaria kata Dèbata, ipasulak kalak i mo si Petrus dekket si Johanes mendahi kalak i.
44008015	Nai soh kessa mo kalak i mi Samaria, isodipken mo kalak ni sidi, asa ijalo kalak i Tendi Perbadia,
44008016	ai oda dèng iiani Tendi Perbadia barang isè pè kalak i, kerna asal iperridi bagi sambing dèng ngo kessa kalak i mi bagasen gerar Tuhan Jesus.
44008017	Nai iampèken si Petrus dekket si Johanes mo tanganna taba kalak i, nai gabè ijalo kalak i mo Tendi Perbadia.
44008018	Tapi iidah si Simon kessa mo mengampèken tangan kalak i lako memerrèken Tendi Perbadia, roh mo ia merembah riar taba si Petrus dekket si Johanes,
44008019	nina mo, "Berrèken kènè ma mo bangku kuasa bagidi, asa mula kuampèken kessa tanganku barang taba isè mèter ijalo ma mo Tendi Perbadia."
44008020	Tapi ialoi si Petrus mo ia, "Mago mo kono dekket riarmi! Idokdok kono ngo pana tertokor basa-basa Dèbata merkitè-kitè riar?
44008021	Oda dapet jambarmu lako mengulaken bagè ulaan nami èn, ai oda bennar ukurmu meradepken Dèbata.
44008022	Kernana i tadingken mo perrukurenmu jahat i; nai pengido mo taba Tuhan i, asa Iampuni janah isasa taki-takimu jahat i!
44008023	Ai kubettoh ngo dom cian ngo perukurenmu janah iperhamba kejahaten."
44008024	Gabè nina si Simon i mo taba si Petrus dekket si Johanes, "Sodipken kènè mo aku taba Tuhan i, asa ulang sempa bangku sada pè bagè nidokken ndènè i."
44008025	Asa enggo kessa pul kalak i menjamitaken kata Tuhan i, mulak mo si Petrus dekket si Johanes mi Jerusalem, ninganna iranaken kalak i Berita Simerandal idi i gennep kuta nibellus kalak idi i Samaria.
44008026	Nai ipermongkami sada kalak malaèkat Tuhan mo si Pilipus, "Berkat mo kono laus dempak selatan mi dalan langlang i kellang-kellang Jerusalem dekket Gaza!"
44008027	Nai mèter berkat mo si Pilipus dempak i. Jadi lot mo sada kalak Etiopia perpangkat ndates tupung lako balik mi kutana. Sada kalak kettoken ngo ia menjamotken harta si Kandakè raja daberru i Etiopia. Balik i Jerusalem nai ngo ia lako mersodip kin taba Dèbata.
44008028	Kundul i kurètana ngo ia tikan naidi ninganna menjakai Bukku Nabi Jesaya.
44008029	Nina Tendi Dèbata mo taba si Pilipus, "Lako dessingi kurèta i."
44008030	Nai idessingi si Pilipus mo kurèta i, gabè idengkoh mo ijaka perkurèta i surat Nabi Jesaya; nai ikusoken si Pilipus mo, "Iantusi kono ngo sinijakamidi?"
44008031	Ialoi mo ia, "Bakunè mo pengantusingku ukum mak lot sipeterangken bangku?" Nai mèter ièlèk-èlèk mo si Pilipus mbangkit mi kurètana i, gabè rebbak mo kalak i kundul.
44008032	Ukum kata surat nijakana i bagèen ngo, "Iteggu ngo ia bagè biri-biri mi penembellihen janah bagè anak biri-biri dak nono i lebbè simenggontingsa laju oda mongkam Ia.
44008033	Ipelèa-lèa ngo ia janah idabuh hukum siso puna-puna tabasa. Ai icabut ngo kessahna i babo tanoh èn nai gabè isè poda lot mennukutken tersèngèt usurNa."
44008034	Nai nina perpangkat i mo taba si Pilipus, "Kukuso mo kono, isè ngo sinidokken nabi idi?"
44008035	Nai mengerana mo si Pilipus, ibagahken mo Berita Simerandal tersèngèt Jesus, mermula ipas kata surat nijakana idi ndai nai.
44008036	Tikan i perdalanen i kalak idi, jupa kalak idi mo laè, jadi nina perpangkat idi mo taba si pilipus, "Enda mo enggo laè. Kadè dèng habatna asa mak terperidi aku?" [
44008037	Nai nina si Pilipus mo, "Mula percaya ngo Kono ibas nasa ukurmu, ndorok ngo Kono iperidi." "Aku percaya, Anak Dèbata ngo Jesus Kristus," nina perpangkat i mo.]
44008038	Mèter idokken mo merradi kurètana i, nai sampur mo kalak i sidua, si Pilipus dekket perpangkat i mi laè i, nai iperidi si Pilipus mo ia.
44008039	Tapi mi darat kessa mo kalak idi i laè i nai, ibabaken Tendi Tuhan i mo si Pilipus, gabè oda idah perpangkat idi nèngè ia. Jadi ibagasen lolo atè, iterrusken perpangkat i mo sidalanenna.
44008040	Tapi ukum si Pilipus, i Asdod ngo ia teridah. Niganna mennerusken sidalanna ia, dak ijamitaken ngo Berita Simerandal idi i gennep kuta soh mi Kaisarèa.
44009001	Dak tong ngo iendam si Saulus memunuh kalak simengèkutken Tuhan Jesus. Idahi mo imam huntuun,
44009002	lako mengido surat kuasa, asa laus ia mi bages perguruun silot i kuta Damaskus, asa mula lot jumpasa kalak sipercaya taba Jesus, daholi barang daberru pè, itangkup janah iembah mi Jerusalem.
44009003	Tapi tikan i tengah ndalan lako mendapetken kuta Damaskus dèng ia, mènter sintempu mo merdessik cuhaya i dates nai mengkalokoisa.
44009004	Geppah mo ia mi tanoh, nai idengkoh mo sora mendokken tabasa, "Saulus! Saulus! Kasa dak iletlet kono Aku?"
44009005	Nai nina si Saulus mo, "Isè ngo Kono Tuan?" Ialoi sora i mo ia, "Jesus ngo aku niletletmi.
44009006	Tapi ukum bagèndari, kèkè mo kono, bengketti mo kuta i. Isidi pè kubagahken bamu sibakinenmu."
44009007	Tapi ternono mo karina denganna sindalaan i, ai idengkoh kalak i ngo sora i, tapi oda lot barang isè idah.
44009008	Nai cènder mo si Saulus i, ibidakken mo matana, keppè oda nèngè merpendidah. Jadi gabè icèkèp kalak idi mo tanganna, itegu-tegu mo ia lako mi kuta Damaskus.
44009009	Tellu ari ngo dekkahna oda merpendidah matana, janah sidekkahna idi ma mo oda mangan dekket oda mènum ia.
44009010	Lot mo sada kalak i Damaskus i sisiin Tuhan Jesus mergerar si Ananias. Ipeteridahken Tuhan i mo dirina taba si Ananias, janah idokken mbangsa, "Alè Ananias!" Ialoi si Ananias mo, "Isèn ngo aku Tuhan!"
44009011	Nai idokken Tuhan i mo, "Berkat mo kono bagèndari mi bages si Judas i dalan mergerar Mpènter. Kusoi mo i sidi sada kalak anak Tarsus mergerar si Saulus, ai sidang mersodip ngo ia bagèndari.
44009012	Ibagasen alaten, idah ia mo sada kalak daholi mergerar si Ananias roh mendahisa, janah mengampèken tanganna mbangsa, asa suang nola merpendidah ia."
44009013	Tapi nina si Ananias mo mengaloi, "Alè Tuhan, enggo mèduk kalak magahken bangku tersèngèt ulah-ulahna memmaing kejahaten mengeletlet ummatMu i Jerusalem.
44009014	Isènda pè merkuasa ngo ia ibaing imam-imam ekuten menangkup karina sipercaya taba Kono."
44009015	Tapi idokken Tuhan i mo tabasa, "Laus sambing mo kono! Ai enggo Kupilih ia mahan perkebbasKu, asa isukutken Aku mendahi bangsa sidèban siso bangsa Jahudi bang mendahi raja-raja dekket mendahi kalak Israel pè.
44009016	Kubagahken pè bana kinipersuk sigongenkenna kumarnaken Aku."
44009017	Jadi berkat mo si Ananias laus mi bages i, iampèken mo tanganna taba si Saulus ninganna idokken, "O Saulus, nggia! Ipasulak Tuhan Jesus niidahmu i tengah ndalan i ngo aku misèn, asa mengolihi merpendidah nola kono, janah dak idomi Tendi Perbadia!"
44009018	Mèter merrurus mo bagè sisik ikan i mata si Saulus nai, gabè mengolihi mo ia merpendidah. Kèkè mo ia, lako iperidi.
44009019	Nai mangan kessa mo ia, gabè suang mo gegohna. Merian i Damaskus mo si Saulus barang sadikè dekkah rebbak dekket mengèkutken Jesus.
44009020	Dak merjamitai ngo ia i bages perguruun janah ikesaksiken ngo, Jesus i ngo Anak Dèbata.
44009021	Gabè dak merkalimesso ngo perrukuren ni karina kalak simendengkoh, nina ngo, "Otang ia ngo i Jerusalem simengeletlet janah memunuh kalak sipercaya taba Jesus? Pekerohna mi sèn pè otang lako menangkup janah merembah sipercaya ma ngo mi hadeppen imam-imam ekuten!"
44009022	Tapi makin igegohi si Saulus ngo mengindangken janah mbuè ngo bukti ibaing magahken Jesus i ngo Kristus. Sanga ngo jut ukur kalak Jahudi ni kuta Damaskus idi ibaing.
44009023	Asa enggo kessa narih toko dekkahna, mertaki mo kalak Jahudi, naing memmunuhsa.
44009024	Tapi terbertik ngo tuptup kalak idi mi pènggel si Saulus. Suntuk ari suntuk berngin dak ientip kalak Jahudi ngo ia i pèntu pengkerruhen kuta i lako memmunuh si Saulus.
44009025	Tikan sada berngin, itantan sisin si Saulus i mo ia ibas kirang arap babo pagar kuta idi.
44009026	Soh kessa mo si Saulus mi Jerusalem, naing dok atèna ipebengket bilangenna taba sisiin i, tapi mbiar ngo kalak i midahsa, ai oda tok kalak i enggo gabè sisiin Jesus ia.
44009027	Nai iarahken si Barnabas mo ia mendahi apostèl-apostèl i, ipejojor si Barnabas mo taba kalak i bakunè carana si Saulus mengidah Tuhan i, tikan i perdalanenna, dekket pendokkenna mbangsa soh mi pengkesaksikenna Tuhan idi i Damaskus.
44009028	Nai dak rebbak mo si Saulus dekket apostèl-apostèl i merdalani i Jerusalem janah pang ngo ia menjamitaken gerar Tuhan i.
44009029	Iantoi ngo kalak Jahudi mengeranai dekket mersoal imo Jahudi simerkata Junani, tapi mertaki ngo kalak i munuhsa.
44009030	Nai ibettoh dengan sipercaya i kessa mo i, itaruhken kalak i mo ia mi Kaisarèa, nai ipasulak mo ia laus mi Tarsus.
44009031	Jadi gabè mènak ngo Kuria silot i suberri Judèa, Galilea dekket Samaria pè. Janah merkitè pengurupi Tendi Perbadia, dak makin mergegoh janah makin mertambah-tambah ngo kuria i, kumarna merkebiaren ngo kalak i midah Tuhan i.
44009032	Tapi dak iagahi si Petrus ngo karina kuria-kuria. Nai tikan sidari idahi mo kalak simengèkutken Tuhan idi i kuta Lida.
44009033	Nai pejumpa mo ia i sidi dekket sada kalak mergerar si Ènèas, itempuk sigading ngo ia, janah dak gampar sambing ngo ia i peddemmenna, enggo ualuh tahun dekkahna.
44009034	Jadi idokken si Petrus mo tabasa, "Ènèas, ipemalum Jesus Kristus mo kono. Kèkè mo ko janah balun mo peddemmenmi!" Jadi mèter kèkè mo si Ènèas i gejapkenna idi.
44009035	Jadi karina pengisi kuta Lida bak Saron simengidahsa gabè percaya taba Tuhan i.
44009036	Lot ma mo sada kalak daberru sipercaya taba Jesus i kuta Jope, mergerar si Tabita (Gerarna ibas kata Junani si Dorkas merlapaten balkih). Termurmur ngo sellohna mengulaken simerandal dekket pengurupina taba kalak sincor.
44009037	Tupung ngo ia sakiten tikan naidi, nai mèter matè. Enggo kessa icuci bangkèna, ipebujur ngo ia i bilik perdates.
44009038	Ndessing ngo kuta Jope i, i kuta Lida nai. Idengkoh simengèkutken Jesus kessa mo, i Lida ngo keppè si Petrus, ipasulak kalak i mo dua kalak mendahi si Petrus lako mengendik-ngendiksa asa ndor ia roh mi kuta Jope.
44009039	Nai mèter kebbas mo si Petrus mengèkutken kalak i. Soh kessa kalak i, iarahken mo si Petrus mi bilik perdates. Jadi irengemmi daberru-daberru simebbalu mo si Petrus i ninganna mertangisen, janah ipacidahi kalak i mo taba si Petrus baju dekket jubah kalak i sinijarumen si Dorkas i tikan i nggelluhna dèng.
44009040	Nai ipasulak si Petrus mo kalak i asa laus lebbè mi ruar; nai mersembah merkurja mo ia mersodip taba Dèbata. Enggo kessa pul ia mersodip, idempakken mo mi bangkè si Dorkas i, nina mo, "O Tabita, kèkè mo ko!" Jadi mènter mbidak mo matana, janah idah kessa mo si Petrus, mèter kundul mo ia.
44009041	Nai idoroken si Petrus mo tanganna lako mennegusa asa kèkè. Nai idilo mo kalak sipercaya bak daberru-daberru simebbalu ni sidi i, janah mèter ipecènder mo si Dorkas sienggo balik nggelluh idi i hadeppen kalak idi.
44009042	Nai sar mo berita idi i suberri Jope, gabè mèduk mo percaya taba Jesus Sipaluah i.
44009043	Jadi narih ndekkah ngo merian i sidi si Petrus, i bages si Simon tukkang koling-koling ngo ia merian.
44010001	Lot mo sada kalak daholi i Kaisarèa mergerar si Kornelius. Komandan "Pasukan Italia" ngo ia.
44010002	Kalak simerkebiaren midah Dèbata ngo ia bak karina pengisi bagesna. Mèduk ngo ipemberrèken masèh atèna taba kalak Jahudi, janah oda nung lipang ia mersodip taba Dèbata.
44010003	Tikan sidari kira-kira pukul tellu ciboon, idah ia mo ntangkas ibas pennengenna, sada malaèkat Dèbata roh mendahisa, janah mendokken, "O Kornelius!"
44010004	Idempakken si Kornelius mo malaèkat i, gabè mbiar mo ia janah ninganna idokken, "Kadè alè Tuan?" Ialoi malaèkat i mo, "Enggo ijalo Dèbata sodipmu dekket masèh atèmu merkitè pemerrèkenmu i.
44010005	Bagèndari pè, pasulak mo laus mi Jope mengaleng si Simon janah mergerar si Petrus.
44010006	Rebbak tukkang koling-koling ngo ia bagèndari kiserrang i biding laut, janah si Simon ma ngo bekkasna kiserrang i."
44010007	Nai laus kessa mo malaèkat sikirana dekketsa i, mèter idilo mo dua kalak naposona dekket sada kalak soridadu penjagana simerkebiaren midah Dèbata.
44010008	Isukutken si Kornelius mo simasa i taba kalak i, janah terus ipasulak mo kalak i mi Jope.
44010009	Sibarembenkenna tikan i tengah ndalan dèng pasulaken i, tapi enggo soh mayak kuta i, laus mo si Petrus mi bilik perdates mersodip cèger ari.
44010010	Nai mellèhè kalohoon mo iakap janah sèkel mo ia mangan. Sinderrang menghantari pangaan dèng lako bana, gabè meralaten mo ia.
44010011	Idah mo tupung mbuka langit. Nai idah mo itontoni sada bekkas bagè kaèn mbellang i langit nai, merèket ngo gennep sokina siempat i, itantan mi terruh.
44010012	Lot ngo gennep macam binatang siempat nèhè ibas sinitantan i, bagi ma ngo dekket simenjoror i tanoh i pè, bak manuk-manuk simerkabangen i.
44010013	Nai idengkoh mo sora mendokken tabasa, "O Petrus, kèkè mo kono! Sèati mo i janah pangan!"
44010014	Tapi nina si Petrus mo mengaloi, "Ngganè Tuhan! Oda nung dèng kupangan barang kadè pangaan haram bak mellamun."
44010015	Tapi nina sora i dèng ma mo tabasa, "Barang kadè sienggo ihalalken Dèbata, ulang idokken kono nola i haram!"
44010016	Tellu kali ngo mulak-ulak roh alaten idi, nai gabè terkèkè mo kaèn i mi sorga.
44010017	Bagè cara bingung mo si Petrus mangarusi i, kadè ndia lapaten alaten idi. Nderrang merpikir-pikir bagi dèng si Petrus, keppè enggo mo cènder i lebbè pèntu bekkasna i pasulaken si Kornelius, ai enggo kin ngo lebbèen ikuso-kusoi kalak i taba kalak perkuta i kan dikè bages si Simon i.
44010018	Nai dilo-dilo mo kalak i mengkusoken, "Isèn ngo ndia kiserrang sada kalak mergerar si Simon Petrus?"
44010019	Tikan merpikir-pikir dèng si Petrus tersèngèt lapaten alaten idi ndai, nina Tendi Dèbata mo mbangsa, "Alè Petrus lot ngo roh tellu kalak mennulusi kono!
44010020	Kèkè mo kono janah susur mi terruh, ulang ganggu ukurmu mengèkutken kalak i, ai Aku ngo pasulakken kalak i."
44010021	Nai susur mo si Petrus janah nina taba kalak i, "Aku ngo sinitulusen ndènè i. Kadè pana sebabna asa roh kènè?"
44010022	Nai ialoi kalak i mo, "Kapten Kornelius ngo pasulakken kami roh misèn. Sada kalak bujur ngo ia janah merkebiaren taba Dèbata; selloh ngo beritana i tengah-tengah kalak Jahudi. Idokken sada kalak malaèkat Dèbata ngo mbangsa, asa ipasulak nina mengaleng kono, janah asa roh kono mi bagesna; ai naing dengkohenna nina bamu nai alus sodip bak perulanna."
44010023	Jadi iarahken si Petrus mo kalak i mi bages janah mermalam i sidi. Sibarembenkenna i berkat mo kalak i, dekket ma ngo dèba kalak sipercaya i kuta Jope nai mendengani kalak i.
44010024	Sibarembenkenna soh mo kalak i mi Kaisarèa. Enggo kin ngo mèma-mèma si Kornelius rebbak dekket karina sincelketna bak supan-supanna pè sienggo nitenggona.
44010025	Asa soh kessa mo si Petrus, mèter isimbak-simbak si Kornelius mo ia ninganna mersembah i hadeppenna.
44010026	Tapi iteggu si Petrus mo ia asa cènder ninganna idokken, "Kèkè mo kono! Ai aku pè jelma ngo."
44010027	Nai lako mbengket mi bages, dak mengeranai ngo kalak i sidua. Idah mo enggo mèduk keppè jelma mèmasa i bages i.
44010028	Nai nina mo taba kalak ni sidi, "Ibettoh kènè ngo pantangen mbellen ngo bai kalak Jahudi mendahi barang mersaor dekket bangsa sidèban. Tapi enggo idokken Dèbata taba aku, oda ndorok dokkenken haram barang kotor jelma barang tah jelma bakunè pè i.
44010029	Kumarna naidi ngo asa oda pella kujua tikan ialengi kènè aku. Asa mengkuso mo aku bagèndari; kadè ngo pana perluna asa idokken kènè roh aku mi sènda?"
44010030	Nai ipeterrang si Kornelius mo, "Empat ari sienggo laus tupung bagèen ma kettikana pukkul tellu, mersodip ngo aku i bagesku èn. Sintempu mèter cènder mo i lebbèngku sada kalak daholi merpakèen mbulan merkillong-killong,
44010031	mendokken taba aku, 'Alè Kornelius, enggo idengkohken Dèbata sodipmu dekket nibakinmu mermasèh atè i merkitè pemerrèkenmu i.
44010032	Jadi pasulak mo mi kuta Jope lako mendiloi si Simon mergarar Petrus, kiserrang ngo ia i bages si Simon tukkang koling-koling, kan biding laut ngo bagesna i.'
44010033	Nai mèter kupasulak mo mengalengi Kono. Bagèndari pè enggo pulung kami karinana isèn i hadeppen Dèbata lako mendengkohken karina sinidokken Dèbata mbang Kono sinaing bagahenkenmu bangku."
44010034	Jadi mengerana mo si Petrus, "Bagèndari enggo tangkas kuantusi, dos ngo ibaing Dèbata taba jelma karinana!
44010035	Barang isè merkebiaren midah Dèbata janah mengulaken kebennaren, ijalo Dèbata ngo ia.
44010036	Ibettoh kènè ngo beritana sinipesakat Dèbata taba kalak Israel, imo Berita Simerandal merkitè-kitè Jesus Kristus; Ia ngo Tuhan ni karina jelma.
44010037	Ibettoh kènè ma ngo kadè simasa i Judèa, mulai i Galilea nai, imo i podi perridiin nipeddahkensi Johanes.
44010038	Imo tersèngèt Jesus kalak Nazaret sienggo iminaki Dèbata merkitè Tendi Perbadia bak kuasana pè. Dak merdalani ngo Jesus idi i suberri ladang lako memmaingken simerandal janah pejuahken kalak si ni sellapen sibolis, kerna dak idengani Dèbata ngo Ia.
44010039	Kami ngo saksi tersèngèt karinana nibakinna i, i tanoh Jahudi dekket i Jerusalem. Tukasi pè bagidi gabè ipusa janah ipersilangken kalak i ngo Ia.
44010040	Tapi ipegelluh Dèbata ngo Ia i ari petelluken, janah ipetarar ngo dirina taba jelma,
44010041	tapi pellin taba kalak si ni pilih Dèbata arnia nai kin ngo kessa, imo mahan saksiNa, ai rebbak mangan bak mènum ngo kami dekketsa, enggo kessa balik nggelluh Ia i kemmatèen nai.
44010042	Ia ngo pasulakken kami lako menjamitaken dekket memmedahken taba jelma nterrem, magahken Ia ngo enggo ipebangkit Dèbata kin gabè Penghukum taba kalak singgelluh bang taba kalak sienggo matè pè.
44010043	Karinana ngo nabi-nabi mengindangken tersèngèt Ia, ai nina kalak idi, karinana jelma sipercaya taba Jesus terolih kesasaan dosa merkitè gerar Jesus i."
44010044	Sinderrang mengerana dèng si Petrus, mèter susur mo Tendi Dèbata janah isenggeppi mo kalak i karina simendengkoh kata i ndai.
44010045	Gabè lengang ngo karina kalak Jahudi sienggo percaya simendengani si Petrus i Jope nai, kumarna iberrèken Dèbata ngo TendiNa bang taba kalak siso Jahudi pè.
44010046	Kerna idengkoh ngo mengeranai kalak idi ibas kata sidèban, lako memoji-moji kebelgahen Dèbata. Nai nina si Petrus mo,
44010047	"Tengen kènè mo, enggo bagè kami kalak èn menjalo Tendi Perbadia. Jadi lot dèng kalak ndorok mengambati kalak i iperidi merkitè laè?"
44010048	Nai idokken si Petrus mo asa iperidi kalak i mi bagasen gerar Jesus Kristus. Enggo kessa pul idi karinana, ièlèk-èlèk kalak i mo si Petrus, asa merian i sidi lebbè ia giam barang sadikè dekkah.
44011001	Idengkoh karina Apostèl dekket sipercaya ni Judèa mo enggo dekket keppè bangsa sidèban menjalo kata Dèbata.
44011002	Nai roh kessa mo si Petrus mi Jerusalem, ilagai kalak i mo ia, nina mo,
44011003	"Kasa ibengketti kono bages kalak siso mertakkil? Janah mangan nola dèng ma kono rebbak dekket kalak i?"
44011004	Nai tembir mo isukutken si Petrus taba kalak i karinana sienggo masa i, nina mo,
44011005	"Sinderrang mersodip aku i kuta Jope, nai kuidah mo sada alaten. Kuidah mo susur sada bekkas mbellang bagè cara kaèn merempat soki janah bagè itantan i langit nai roh mi lebbè-lebbèngku.
44011006	Nai tikan kuperdatèken mi bagasen, gabè kuidah mo lot i sidi karina matcam binatang-binatang siempat nèhè, bagi ma dekket pinakan-pinakan bak simenjoror bang manuk-manuk pè.
44011007	Kudengkoh ma mo sora mendokken taba aku, 'Kèkè mo ko Petrus! Sèati mo i janah pangan mo!'
44011008	Tapi ningku mo mengaloi, 'Ngganè merrebbu alè Tuhan! Oda nung dèng kuakapi pangaan haram bak mellamun.'
44011009	Tapi nina sora i nola mo i langit nai, 'Barang kadè sienggo halal dok Dèbata ulang idokken kono nola haram i.'
44011010	Sanga ngo tellu kali kuidah roh simasa i, nai ipè asa irintak mi sorga.
44011011	Nai mèter soh ma mo gejapkenna idi pasulaken sitellu kalak i Kaisarèa nai mi bekkas nami lako mennulusi aku.
44011012	Nai nina Tendi i mo taba aku, asa ulang ganggu ukurku lako laus rebbak dekket kalak i. Janah dekket ngo denganku siennem kalak èn mi Kaisarèa, jadi kubengketti kami mo bages si Kornelius i.
44011013	Nai isukutken si Kornelius mo bai nami sienggo niidahna malaèkat cènder ibagasen sapona janah mendokken tabasa, 'Pasulak mo mengalengi si Simon simergerar Petrus mi Jope.
44011014	Asa ia magahken taba kono kata kenggelluhen, asa maluah kono dekket pengisi bagesmu!'
44011015	Tapi sinderrang merjamita dèng aku i sidi mèter senggep mo Tendi Perbadia taba kalak i, tosè bagè banta i mulana i.
44011016	Nai kuèngèt mo nidokken Tuhan i, 'Laè ngo ukum iperidiken si Johanes, tapi iperidi ngo kènè merkitè Tendi Perbadia!'
44011017	Jadi ntangkas ngo enggo siidah, mula dos ngo keppè sibasa-basa Dèbata bai kalak siso Jahudi sienggo gabè percaya bai Tuhan Jesus Kristus dekket basa-basa banta, bakunè mo pemmaingku mengambati Dèbata?"
44011018	Enggo kessa idengkoh kalak idi kata i, gabè nono nai ngo kalak i. Nai ipoji kalak i mo Dèbata, nina mo, "Mula bagidi ngo keppè, dekket ngo taba kalak siso Jahudi iberrèken Dèbata lako tobat, asa gabè mi kenggelluhen."
44011019	Kessa nai terbunuh si Stefanus, gabè iletlet mo kalak sipercaya taba Jesus, nai gabè mèrap mo kalak idi. Dèba laus mi Penesia, dèba mi pulo Siprus dekket mi Antiokhia. Jadi ningan merdalan i kalak idi, isukutken kalak i ngo kata Dèbata, tapi pellin taba kalak Jahudi sambing ngo kessa.
44011020	Tapi lot ngo dèba kalak sipercaya i kalak Siprus dekket kalak Kirene roh mi kuta Antiokhia, isukutken kalak i ngo Berita Simerandal tersèngèt Jesus i sidi bang mendahi siso meragama Jahudi pè.
44011021	Kumarna ipergegohi kuasa Tuhan i ngo kalak idi, gabè mèduk ngo bai kalak i nai percaya janah pesakatken dirina bai Tuhan i.
44011022	Soh ngo berita kalak i mi Jerusalem, nai ipasulak mo si Barnabas mi Antiokhia.
44011023	Soh kessa mo si Barnabas gabè idah mo sibasa-basa Dèbata taba kalak si nisidi, lolo kalohoon mo atèna. Nai ipeddahi mo kalak i karina, asa tettap ukur kalak i menguèi taba Tuhan i.
44011024	Merdemu kumarna kalak bujur ngo si Barnabas janah dak iiani Tendi Perbadia bana perkepercayaen mbellen, gabè mbuè ngo kalak terabin mengèkutken Tuhan i.
44011025	Nai laus mo si Barnabas mi kuta Tarsus mennulusi si Saulus.
44011026	Enggo kessa pejumpa dekket si Saulus, iarahken mo si Saulus i mi Antiokhia, janah sitahun mbellen mo kalak i rebbak kuria si ni sidi janah mengajari mbuè kalak janah i Antiokhia i mo perlebbè igerari sipercaya taba Jesus, kalak Kristen.
44011027	Sinderrangna idi lot mo roh nabi-nabi i Jerusalem nai mi kuta Antiokhia.
44011028	Sada kalak bai kalak i nai mergerar si Agabus. Ikuasai Tendi Dèbata mo ia, nai iberitaken mo masa lèhè mbellen i suberri dunia èn. (Tuhu ngo masa kellèhèen i tikan Kèsar Klaudius).
44011029	Nai mertuptup mo kalak sipercaya taba Jesus asa menenges tumpak kalak i, barang sadikè terbakinsa mendahi dengan sitading i Judèa.
44011030	Ipesaut kalak i mo tuptupna i, itengesken mo arap si Barnabas dekket si Saulus taba sintua kuria i.
44012001	I tikanna i ma mo ilaluken si Herodes tanganna mi kuria i lako pepersuk-persukken kalak idi.
44012002	Ibunuh ngo si Jakobus merkitè pedang, imo dengan sibeltek si Johanes.
44012003	Idah si Herodes kessa mo lolo ngo atè kalak Jahudi, makin iempet mo mengeletlet sipercaya i; idokken mo menangkup si Petrus tupung Pèsta Paskah imo Pesta mangan Roti Siso Meragi.
44012004	Enggo kessa itangkup, ipemasuk mo mi kurungen, janah idokken ma mo menjaga empat regu soridadu, gennep regu empat kalak soridadu. Isura-sura ukurna ngo, lebbè pul Pèsta Paskah i, asa ihukum ia i hadeppen jelma nterrem i.
44012005	Jadi dak ijaga kalak i ngo si Petrus i kurungen i; tapi ukum kuria i dak iempet kalak i ngo mennodipken si Petrus taba Dèbata.
44012006	Bernginna tikan naing ihukum si Herodes si Petrus i jolo jelma nterrem, terpeddem ngo ia irantè kalak idi ipas dua rantè ninganna ihapit dua kalak soridadu. I jolo pèntu kurungen idi pè lot ngo soridadu merjaga-jaga.
44012007	Nai sintempu mo cènder malaèkat Tuhan i bilik kurungen i mercuhaya mo sada penendang i sidi. Nai igoyok malaèkat i mo si Petrus asa ndungo, ninganna idokken, "O Petrus! Ndungo mo kono!" Nai mèter ntang-tang mo gejapkenna idi rantè bessi i tangan si Petrus i nai.
44012008	Nai idokken malaèkat i dèng ma mo, "Selluk mo geddamu, janah mercipatu mo kono!" Jadi iselluk si Petrus mo geddana janah iberretken mo cipatuna. Enggo kessa bagidi nina malaèkat idi dèng ma mo, "Selluk mo jubahmu janah èkutken mo aku!"
44012009	Nai ièkutken si Petrus mo malaèkat i mi ruar kurungen i. Tapi oda satdar dèng si Petrus, tah tuhu masa bagidi bana merkitè malaèkat i, tah oda, ai idok ngo alaten si niidahna i.
44012010	Tapi enggo kessa ilausi kalak i perjaga perlebbè dekket peduaken, soh mo kalak i mi pèntu bessi, imo pèntu lako mi kuta. Nai mènter mukaken bana ngo pèntu i, gabè karuar mo kalak i janah merdalan i sada lorong lako mi kuta. Sintempu ma mo mèter mersep malaèkat i sirang bana nai.
44012011	Nai satdar mo si Petrus, nina mo, "Baru pè asa ntangkas kubettoh, ipasulak Tuhan i ngo keppè malaèkatNa lako mengerampasi aku ipas kuasa si Herodes nai bagidi ma dekket ipas sura-sura sinaing bakinen kalak Jahudi bangku."
44012012	Jadi enggo kessa ntangkas bana simasa i, laus mo si Petrus mi bages si Maria inang si Johanes sinigeraren ma si Markus. Mèduk ngo mertumpu i sidi janah dak mersodip.
44012013	Ituktuki si Petrus mo pèntu bages idi i ruar, nai roh mo sada kalak naposo daberru mergerar si Rode lako memuka pèntu.
44012014	Itandai ngo sora simenuktuki i sora si Petrus. Tapi kumarna lolona oda mèter ibukaken dèng pèntu i, tapi lojang ngo ia mendahi jelma simertumpu i bages i magahken enggo keppè i ruar pèntu jolo si Petrus.
44012015	Gabè nina kalak i mo mbang daberru i, "Enggo gila kono pana." Tapi dak igegohi si Rode ngo mendokken, "Tuhu-tuhu ngo si Petrus ni ruar i." Tapi nina kalak i mo mbangsa, "Malaèkatna ngo i."
44012016	Tapi sinderrang bagidi, dak iempet si Petrus ngo menuktuki pèntu i. Jadi sinderrang ibuka kalak i kessa mo pèntu i, idah kalak i mo si Petrus, gabè bengngap kalohoon mo kalak idi.
44012017	Tapi ikilapken si Petrus mo tanganna taba kalak i asa ndong, nai isukutken si Petrus mo bai kalak i sinibaing Tuhan i lako menogikensa mi ruar kurungen i. Janah idokken dèng ma, "Bagahken kènè mo simasa èn taba si Jakobus dekket mendahi karina dengan." Jadi laus mo ia i sidi nai mi bekkas sidèban.
44012018	Nterrang kessa nola ari sibarembenkenna i, gontar mo karina soridadu perjaga i. Mersèto ngo ukur kalak i tersèngèt simasa taba si Petrus i.
44012019	Iperèntahken si Herodes mo lako menulusi si Petrus. Tapi kumarna oda jupa ia, gabè ihukum matè mo soridadu perjaga i. Mbungkas ma mo si Herodes i Judèa nai mi Kaisarèa.
44012020	Melaga kalohoon ngo si Herodes taba kalak Tirus dekket Sidon, kumarna i roh mo kalak i rebbakken mengadepsa. Idahi kalak i mo perlebbè si Blastus kettoken si Herodes asa kan kalak i ia. Nai laus mo kalak i mendahi si Herodes mengèlèk-èlèksa asa merdamè, kumarna mergantung mi nagerri si Herodes ngo pangaan kalak i.
44012021	Nai tupung ari sienggo ititi kin, ipakkè si Herodes mo pakèen kerajanna, janah kundul mo ia i babo kundulen raja, janah merpidato mo ia taba ginemgemna.
44012022	Nai mèter isurakken jelma nterrem i mo, "Sora Dèbata ngo i, oda sora jelma!"
44012023	Tapi mèter iparat malaèkat Tuhan mo si Herodes, kumarna oda ipesangap Dèbata. Ipangan olong-olong mo dagingna, janah lustun matè.
44012024	Jadi makin sar mo kata Dèbata janah makin mergegoh.
44012025	Balik mo si Barnabas dekket si Saulus i Jerusalem nai enggo kessa ipessoh kalak i tinenges masèh atè i, janah iarahken kalak i ngo dekket si Johanes Markus.
44013001	Ukum i kuria Antiokhia lot ngo tikala nai nabi bak guru pè, imo si Barnabas dekket si Simeon igerari ma si Nègèr bak si Lucius kalak Kirene dekket si Mènakèm dengan raja Herodes rebbak mbelgah, dekket si Saulus.
44013002	Tupung sidari tikan mengulaken ulaan menguèi Tuhan janah puasa kalak idi, idokken Tendi Dèbata mo taba kalak idi: "Pejaè kènè mo si Barnabas dekket si Saulus bangKu, ai naing lot bahaan kalak i petupungenKu."
44013003	Jadi puasa mo kalak i sisada kuria i janah mersodip, nai iampèken kalak i mo tanganna taba si Barnabas dekket taba si Saulus, kessa bagidi ipeberkat mo kalak i sidua.
44013004	Nai berkat mo kalak i si nipeberkat Tendi Dèbata laus mi kuta Seleukia, i sidi nai merkeppel mo kalak i mi pulo Siprus.
44013005	Soh kessa kalak i mi kuta Salamis, isukutken kalak i mo kata Dèbata i bages perguruun kalak Jahudi. Dekket ma ngo si Johanes Markus dengan kalak i.
44013006	Iagahi kalak i mo karina pulo i, nai soh mo kalak i mi kuta Pafos. Pejumpa mo kalak i, i sidi dekket sada kalak Jahudi mergerar Bar Jesus. Perhèlmu ngo ia janah mengaku dirina nabi.
44013007	Meralè-alè ngo ia dekket gubèrnur pulo i simergerar Sergius Paulus kalak singgeddang radumen mpantas niasè. Idilo Gubèrnur i mo si Barnabas dekket si Saulus, kerna sèkel kalohoon ia naing mendengkoh kata Dèbata.
44013008	Tapi ialo si Elimas perhèlmu i ngo si Barnabas dekket si Saulus (Elimas ngo gerarna i kata Junani), lako mengambati asa ulang percaya gubèrnur i taba Jesus dok atèna.
44013009	Tapi ukum si Saulus -- simergerar ma Paulus -- ikuasai Tendi Dèbata mo ia, ijengerri mo si Elimas perhèlmu i,
44013010	nina mo, "Èh, kono pendobo janah dukak sibolis! Musuh ni karina kebennaren! Oda pettadinmu dèng peppilitken nipergeddo Dèbata paluahken jelma manusia?
44013011	Gejapkenna èn mo kono ihukum Tuhan i! Pètung mo kono lebbè, asa ulang idah ko nèngè binendang mataniari!" Nai mèter gejapkenna idi mo iakapken si Elimas bagè lot mbèrèng mennutupi matana, nai mèter gellap mo idah; jadi dak dadap-dadap mo ia lako mennulusi jelma asa lot mennegusa.
44013012	Jadi idah gubèrnur i kessa mo simasa i, gabè percaya mo ia taba Jesus, ai kagum kalohoon ngo ia mi peddah tersèngèt Tuhan i.
44013013	Nai berkat mo si Paulus dekket denganna i kuta Pafos nai, merkeppel mi kuta Perga si ni Pamfilia. Tapi itadingken si Johanes Markus ngo kalak idi i si, ai laus ngo ia balik mi Jerusalem.
44013014	I Perga nai ipuspusken kalak i ngo dalanna soh mi Antiokhia si ni Pisidia. Tupung ari Sabat, laus mo kalak i mi bages perguruun janah kundul i sidi.
44013015	Enggo kessa pul ijaka Bukku si Musa dekket Bukku Nabi-nabi, ipasulak pengendeng perguruun i mo mendokken rana mendahi si Paulus bak taba denganna i bagèen, "Kènè alè dengan, tah lot peddah sinaing dokkenken ndènè taba sipulung èn, dokken kènè mo!"
44013016	Nai mèter kèkè mo si Paulus, ikilapken mo tanganna taba sipulung i, janah nina mo, "Kènè alè denganku kalak Israel dekket karina dengan sipulung isèn, simerkebiaren midah Dèbata, dengkohken kènè mo aku lebbè!
44013017	Ipilih Dèbata bangsa Israel ngo empungta, janah ibaing gabè bangsa mbellen tikan ginemgem dèng kalak idi i tanoh Mesir. Nai itogiken Dèbata mo kalak i karuar i tanoh Mesir nai merkitè-kitè kuasa mbellen.
44013018	Dak ianju-anju Dèbata ngo kalak i empat puluh tahun dekkahna i padang gurun.
44013019	Pitu bangsa ngo Irabbatken kalak idi i tanoh Kanaan, janah ibagi-bagiken mo tanohna i bai bangsa Israel gabè milikna.
44013020	Karinana i, kira-kira empat ratus limapuluh tahun mo dekkahna. Enggo kessa i bagi-bagi kalak i tanoh Kanaan, ipebangkit Dèbata mo sigantung puhpuh bai kalak idi. Ukum sigantung puhpuh perpodi, imo Nabi Samuel.
44013021	Enggo kessa i, ipido kalak idi mo asa lot rajana. Jadi ipebangkit Dèbata mo si Saul gabè raja, imo anak si Kis marga Benjamin; empat puluh tahun dekkahna gabè raja si Saul.
44013022	Enggo kessa ipesampur Dèbata ia i kerajanna nai, ipebangkit Dèbata nola mo si Daud gabè raja kalak i. Janah bagèen mo pendokken Dèbata tersèngè si Daud, 'Enggo dapet Aku si Daud anak si Isai, sipesennangken ukurku. Ia mo pessautken nipergeddo atèngKu!
44013023	Ipas pemparenna nai ngo roh ibaing Dèbata sada kalak Raja Sipaluah bai bangsa Israel, bagè sienggo iperbagah-bagah Dèbata kin imo Jesus.
44013024	Sinderrang makdèng mengula Jesus enggo idiungken si Johanes taba kalak Israel, asa tobat kalak i janah uè iperridi.
44013025	Mayak punca ulaan si Johanes idi, idokken ngo taba jelma nterrem i, 'Oda ngo aku si nipèma-pèma ndènè i. Èngèt mo, solo-solona ngo aku. Salang mengosari èkèt cipatuNa sambing pè madèng sanggup aku,' nina.
44013026	Kènè alè karina dengan ipas pemparen si Abraham nai, dekket karina kè simertumpu i sèn simerkebiaren midah Dèbata. Banta ngo itenges Dèbata kata kenggelluhen èn;
44013027	ai oda itandai pengisi kuta Jerusalem dekket pengulu-pengulu kalak idi, Ia ngo Sipaluahken i. Tapi oda iarti kalak i peddah nabi si nijaka kalak i gennep ari Sabat, gabè ihukum kalak i ngo Jesus. Merkitè bagidi, saut mo sinidokken nabi-nabi i.
44013028	Tukasi pè oda lot jumpa kalak i salahna memmakin tuk merutang kessah, ipidoken kalak i ngo bai si Latus asa ibunuh Ia.
44013029	Asa enggo kessa ipessaut kalak i bagè sitersurat idi kin tersèngèt Ia, ipesampur kalak i mo bangkèNa i kayu persilang idi nai, itanem mo mi pendèbaan.
44013030	Tapi ipegelluh Dèbata ngo Ia i kemmatèen nai.
44013031	Nai barang piga-piga ari dekkahna ipacidah ngo dirina taba dengan siroh i Galilea nai mi Jerusalem. Kalak i ngo bagèndari gabè saksi taba bangsa Israel.
44013032	Jadi bagèndari kutaruhken kami ngo Sukuten Kelluahen èn mendahi kènè; siniperbagah Dèbata taba empungta.
44013033	Enggo ipessaut Dèbata mendahi kita pinemparna, imo sinderrang ipekèkè Jesus i. Bagè sitersurat ma ibas endè Psalm pasal dua: 'AnakKu ngo kono; sidari èn ngo Kono Kuperkuanak!'
44013034	Enggo kin ma ngo ilumbaken Dèbata, ipekèkè Ia ipas simatè nai, janah mak ndorok nèngè iakapi kemmatèen bak macik ibagasen kuburen, ai nina Dèbata ngo: 'Kuberrèken mo taba kènè bagah-bagah bennar janah tuhu, sienggo Kuperbagah-bagah taba si Daud.'
44013035	Bagidi dèng ma ipas ayat sidèban: 'Oda ipaduè kono idahen NaposoMu sibennar i kinimacik!'
44013036	Ukum si Daud, enggo kessa ipessaut lemmo atè Dèbata sidekkah nggelluhna, kumellip ngo ia, janah tertanem i gembar kuburen empungna. Macik ngo ia janah kembali nancuè.
44013037	Tapi ukum Jesus sienggo ipegelluh Dèbata i kemmatèen nai, oda ngo mellala bak salpun.
44013038	Asa alè dengan bettoh kènè mo, 'Kumarnaken Ia ngo asa nisukutken bai ndènè tersèngèt kesasaan dosa.'
44013039	Janah ibagasenSa ngo maluah karina sipercaya, ipas dosa-dosna nai, siso ndorok dapet kènè ipas pati-patiin si Musa.
44013040	Kumarna naidi, manat mo kènè, asa ulang mengenna taba kènè, bagè nidokken nabi-nabi i; ai nina ngo:
44013041	Perdatèken kènè mo alè perpis mata, Lengang ngo ukur ndènè, nai matè mo! Bagèndari Kupehana ngo sada simasa i tengah-tengah ndènè tapi oda tok kènè, tukasi pè lot kalak peterangken taba kènè.' "
44013042	Asa tikan naing laus si Paulus dekket si Barnabas mennadingken bages perguruun i, ipidoken kalak i mo, asa iolihi nola peterangken kata idi i ari Sabat siroh.
44013043	Karuar kessa mo si Paulus dekket si Barnabas i bages perguruun i nai, mèduk ngo kalak Jahudi dekket bangsa sidèban sienggo masuk merragama Jahudi mengèkutken kalak i. Nai ipeddahi janah ijamitai mo kalak idi, asa tettap merian i bagasen masèh atè Dèbata.
44013044	Jadi tupung ari Sabat siroh i nola hampir ngo karina si nikuta i roh mendengkohken kata Tuhan i.
44013045	Idah kalak Jahudi kessa mo nterrem kalohoon roh jelma i, nangis mo atè kalak i, gabè ialo janah irèhèi mo jamita si Paulus i.
44013046	Tapi makin mbohona ngo si Paulus dekket si Barnabas mendokken, "Patut bai ndènè ngo nemmuken sukuten kata Dèbata. Tapi karna oda uè kènè menjalo, kenggelluhen siamman sumendah mengèkutken pertimbangen ndènè i, gabè oda mo terolih kènè. Kerna naidi mendahi bangsa sidèban mo kudempakken kami.
44013047	Ai bagèen ngo idokken Tuhan i bai nami: 'Kupasulak mo kono gabè penendang mendahi bangsa sidèban, siso bangsa Jahudi. Asa iembahken kono kelluahen taba suberri jelma i dunia èn.' "
44013048	Idengkoh kalak siso bangsa Jahudi kessa mo rana i, lolo kalohoon mo kalak i, ipoji kalak i mo kata Tuhan i. Jadi gabè percaya mo sienggo nitentuken Dèbata kin terolih kenggelluhen siamman sumendah.
44013049	Jadi sar mo kata Tuhan idi i suberri nagerri i.
44013050	Tapi dak igaru kalak Jahudi mo pengetua-pengetuai dekket daberru-daberru kalak mersangap ni kuta i simerkebiaren taba Dèbata. Gabè ibaing kalak i mo peraloon taba si Paulus dekket si Barnabas, nai iusir mo kalak i sidua i nagerri i nai.
44013051	Jadi ipaspasken apostèl i mo abu nèhèna i hadeppen kalak i mahan pernèngèten, nai laus mo kalak i mi Ikonium.
44013052	Tapi dom sampang atè ngo sipercaya ni Antiokhia ibaing Tendi Perbadia.
44014001	I Ikonium pè ibengketti si Paulus dekket si Barnabas ma mo bages perguruun kalak Jahudi janah merjamita ma ngo kalak idi i sidi. Kemulihken jamitana i mèduk ngo percaya bai Jesus, kalak Jahudi bak kalak Junani.
44014002	Tapi dak ipejuju janah igara-garai kalak Jahudi simenulak kata i mo ukur kalak siso Jahudi, gabè nggerger mo atè kalak i midah kalak sienggo percaya bai Jesus.
44014003	Kerna i sidi ngo si Paulus dekket si Barnabas merrian narih ndekkah. Lolo janah pang ngo kalak i merjamita mengasangken Tuhan i. Nai iberrèken Dèbata mo taba kalak i kuasa lako maing tanda kellengangen mahan bukti, magahken tuhu ngo nidokken kalak i.
44014004	Tapi gabè merralo ngo pengisi kuta i, dèba kan kalak Jahudi, dèba nai kan apostèl sidua kalak i.
44014005	Nai mertaki mo kalak Jahudi dekket siso Jahudi bang pengetuai bak pengulu kalak i siso percaya naing menggosa bak mendersa apostèl i merkitè mementiri dekket batu.
44014006	Terbertik kessa mo taki-taki i taba apostèl, mperrus mo kalak i mi kuta si ni nagerri Likonia, imo kuta Listra dekket Derbe bak mi kuta sikulilingna.
44014007	I kuta i pè ijamitaken kalak i ngo Sukuten Kelluahen i.
44014008	Lot mo sada kalak daholi i kuta Listra, pangpangen ngo ia kessa nai tubuh. Dak kundul sambing ngo ia, ai laju ngo oda pennah terbakinsa merdalan kumarna pangpangen i.
44014009	Idengkoh ngo si Paulus merjamita i. Nai itengen si Paulus mo ia, gabè idah si Paulus percaya ngo ia janah ndorok memmaing malum sakitna i.
44014010	Jadi ipegang si Paulus mo sorana mendokken, "Cènder mo kono ipas nèhèmu i!" Nai mèter kèkè mo ia janah merdalan.
44014011	Idah jelma nterrem i kessa mo sinibaing si Paulus i mersurak-surak mo kalak i mendokken i kata Likaonia, "Enggo roh sembahenta i tosè bagè rupa jelma mendahi kita!"
44014012	Igarari kalak i mo si Barnabas 'Zeus' janah si Paulus ierari kalak i 'Hermes' kerna pengerana ia.
44014013	Nai roh mo imam sembahen Zeus nikèparen kuta i merembah kerbo tonggal dekket lambè rebbak dekket jelma nterrem i memèlèken pèlèen bai rasul-rasul i.
44014014	Idengkoh si Barnabas dekket si Paulus kessa mo si nibakin jelma nterrem i, iribaki kalak i mo olesna, lojang mo kalak i mi tengah-tengah jelma nterrem i ninganna isurakken:
44014015	"Kènè alè dengan, kasa bagidi ibaing kènè? Jelma ngo kami dos dekket kènè. Asa roh pè kami mi sènda lako menaruhken Sukuten Kelluahen ngo bai ndènè, asa itadingken kènè siso merguna i, janah asa gabè mulak kènè mendahi Dèbata singgelluh i, situmempa langit dekket tanoh bak laut dekket karina pengisina.
44014016	Kumarna ibelli Dèbata ngo karinana bangsa tikanna idi nai mersitendeng dalanna.
44014017	Tapi bagidi pè i, dak ibaing ngo kesaksiin tersèngèt diriNa, imo merkitè basa mendè. Ai iberrèken ngo bai ndènè udan i dates nai dekket kiniduma. Ninganna i, ipesennang ngo ukur ndènè merkitè pangaan dekket sampang atè."
44014018	Tukasi pè bagidi, mahal ngo iakap apostèl i lako mennondati jelma nterrem i, asa ulang saut kalak idi ipèlè.
44014019	Nai roh mo dèba kalak Jahudi i Antiokhia dekket i Ikonium nai si ni nagerri Psidia mi kuta Listra, iunung mo jelma nterrem asa gabè kan kalak i, jadi gabè ibentiri kalak i mo si Paulus dekket batu, iruah mo ia mi ruar kuta i. Enggo ngo matè ia ukum dokatè jelma nterrem i.
44014020	Tapi roh kessa mo sienggo percaya i cènder mengkulilingisa, kèkè mo ia janah rebbakken dekket sinterrem i balik mi kuta. Nai siberembenkenna i, berkat mo ia dekket si Barnabas mi kuta Derbe.
44014021	I Derbe, ijamitaken si Paulus bak si Barnabas mo Sukuten Kelluahen i, janah mèduk ngo kalak ni sidi gabè percaya bai Jesus. Nai enggo kessa i, balik mo kalak i mi Listra, nai mi Ikonium, nai mi Antiokhia si ni nagerri Psidia.
44014022	I kuta idi pè ipergegohi kalak i ngo kepercayaen sienggo percaya i, janah ipesèngèt asa ulang mondar kepercayaen kalak i bai Jesus, nina mo, "Kennah sibellus ngo lebbè matcam bagè kepersuken, nai ipè asa mbengket kita mi Kerajaen Dèbata."
44014023	Ipebangkit kalak i ngo i gennep kuria sigabè pengendeng. Merdengan sodip dekket puasa, ipessoh kalak i ngo pengendeng nipebangkitna i taba Tuhan sinikepercayaen kalak idi i.
44014024	Nai berkat mo si Paulus dekket si Barnabas menerusken perdalanen kalak i mengelausi nagerri Psidia soh mi Pamfilia.
44014025	Enggo kessa isukutken kalak i kata Dèbata i Perga, laus mo kalak i mi Atalia.
44014026	I sidi nai balik mo kalak i merkeppel mi Antiokhia. Kuta i mo tikala i bekkas kalak idi isohken taba Dèbata, asa iulaken kalak i ulaan si niulaken kalak i bagèndari.
44014027	Soh kessa mo kalak i mi Antiokhia, idokken kalak i mo merpulung si sada kuria i nai ibagahken kalak i mo karina nihanaken Dèbata merkitè-kitè kalak i. Bagi ma pemmaing Dèbata memmuka dalan bai kalak bangsa sidèban siso Jahudi, gabè percaya bai Jesus.
44014028	I kuta i mo si Paulus bak si Barnabas merian narih toko dekkahna rebbak dekket sipercaya ni sidi.
44015001	Lot mo roh barang piga-piga kalak i Judèa nai mi Antiokhia, memmeddahken bagèen, "Ukum oda mertakkil kènè mengèkutken pati-patiin Dèbata bagè nidokken taba si Musa, oda ndorok maluah kènè."
44015002	Ialoi si Paulus bak si Barnabas ngo kalak i. Jadi ipasulak mo si Paulus bak si Barnabas rebbak dekket barang piga-piga kalak denganna i Antiokhia nai laus mi Jerusalem lako mendahi apostèl bak pengendeng silot i sidi, mengkusoken persoalen i.
44015003	Itaruhken kuria i ngo kalak i soh mi ruar kuta i. Arap tanoh Penesia ngo kalak i merdalan, ilausi ma mo dekket Samaria. Ibagahken kalak i ngo, enggo dekket kalak siso Jahudi menjalo kata Tuhan idi i si, gabè lolo mo atè kalak i mendengkoh berita i.
44015004	Nai soh kessa mo kalak i mi Jerusalem, mendè ngo penjalo si sada kuria i bak apostèl dekket pengendeng-pengendeng i. Isukutken kalak i mo karinana si nibaing Dèbata merkitè kalak i.
44015005	Tapi kèkè mo dèba kalak Parisè sienggo gabè percaya i, "Kennah itakkil ngo janah kennah peddahen ngo kalak i asa iulaken pati-patiin Dèbata nipessohna merkitè si Musa."
44015006	Nai gabè pulung mo Apostèl i bagi ma dekket pengituai-pengituai lako mengeranai tersèngèt mi si.
44015007	Enggo kessa ndekkah kalak i mertukar pikiren, kèkè mo si Petrus, nina mo, "Kènè karina kaka anggi! Ibettoh kènè ngo, enggo ipilih Dèbata aku i tengah-tengah ndènè nai lako magahken Sukuten Kelluahen i taba kalak bangsa sidèban siso Jahudi, asa kalak idi pè mendengkoh janah percaya.
44015008	Ijalo Dèbata simemettoh ukur ngo kalak i. Ipetandaken ngo penjalona i merkitè-kitè iberrèken Tendina tosè bagè pemerrèkenNa i banta.
44015009	Oda lot kadè kalihna kita dekket kalak idi ibaing Dèbata, enggo kessa ipepanting ukurna merkitè kepercayaen i.
44015010	Nteng, kasa nola bagèndari naing ialo kènè Dèbata merkitè mengampèken sada kewajiben meberrat i mahan ulanken kalak idi, padahal empungta bak kita sendiri pè oda sanggup merembah barang mengulakensa?
44015011	Balikna, ai sikepercayai ngo merkitèken masèh atè Tuhan Jesus sambing ngo makin asa maluah kita. Kalak idi pè bagidi ma ngo."
44015012	Nai nono mo karina kalak simertumpu i. Nai idengkohken kalak i mo si Barnabas dekket si Paulus, pejojorken tanda bak kellengangen nibaing Dèbata i tengah-tengah bangsa sidèba siso Jahudi merkitèken kalak i.
44015013	Enggo kessa salpun iranaken kalak i karinana, ialoi si Jakobus mo, "Kènè karina kaka anggi, dengkohken kènè mo aku lebbè!
44015014	Ndai ngo ibagahken si Simon bakunè penatap Dèbata taba bangsa sidèban siso Jahudi i mulana nai, asa gabè ijalo kalak i gabè ummatNa.
44015015	Jadi merdemmu ngo i mi kata nabi-nabi, ai bagèen ngo isuratken:
44015016	'Enggo kessa i roh nola mo Aku lako pekkadèn bages si Daud sienggo merumpak i, janah kupelias nola mo sienggo ncèda i;
44015017	asa karina kalak sitadingna mennulusi Tuhan i rebbak dekket karina bangsa sidèban siso Jahudi sienggo Kudilo gabè milikKu.' Bagidi mo kata Tuhan,
44015018	sienggo ibagahken kin i sinderbi nai!"
44015019	Kerna naidi, mengèkutken pertimbangenku nina si Jakobus, "Oda ndorok susahenta nèngè kalak i si roh i bangsa sidèban idi nai mendahi Dèbata lako mennohken dirina.
44015020	Tapi sitengesken mo surat hatoren mahan sièngèten kalak i, asa ulang ipangan kalak i pangaan sienggo ipèlèken bai bègu, ulang ipangan jukut siso isèat, ulang ipangan daroh, ipeddaoh dirina ipas ulaan memmaing mellamun janah ulang merlangkah julu meddem.
44015021	Ai dak ijakaken ngo pati-patiin Dèbata gennep ari Sabat i bages perguruun silot i gennep kuta, imo niberrèken Dèbata merkitè si Musa."
44015022	Nai iputusken apostèl-apostèl dekket pengituai-pengituai bak kuria i mo barang piga kalak bai kalak i nai mahan utusen mi Antiokhia rebbak dekket si Paulus bak si Barnabas. Nai ipilih kalak i mo si Silas bak si Judas sinigeraren ma si Barsabas. Duana kalak èn imo kalak siterkemuka bai kalak sipercaya i Jerusalem.
44015023	Ibahan kalak i mo surat siembehenna bagèen, "Kènè karina dengan sienggo percaya bai Jesus Kristus, imo siso bangsa Jahudi kin, si lot i Antiokhia, i Siria bak Kilikia. Tabì nami apostèl-apostèl bak pengituai-pengituai mo bai ndènè karinana.
44015024	Soh ngo bai nami berita, lot keppèken roh dèba bai nami nai mendahi kènè, mengeributi kènè merkitè-kitè peddah kalak i mengelalingken kènè. Oda ngo berkat sungkun nami i.
44015025	Kerna naidi enggo runggu kami janah enggo sada ukur nami lako pasulakken kalak ènda rebbak dekket si Barnabas bak si Paulus sikukekellengi kami.
44015026	Ukum kalak èn sidua, sienggo isomadaken ngo kessahna kumarna Tuhanta Jesus Kristus.
44015027	Kupasulak kami ngo si Judas dekket si Silas mendahi kènè, asa ibagahken bai ndènè keputusen nami merkitè rana pè taba kènè, imo sienggo kusuratken kami èn.
44015028	Enggo isetujui -- Tendi Dèbata bak kami pè selloh -- ngo dok atè nami, ulang pella iampèken taba kènè ulaan mbotong, laènken siperlu èn:
44015029	ulang pangan kènè pèlèen sienggo ipèlèken bai bègu, ulang pangan kènè daroh, ulang pangan kènè jukut siso isèat, janah ulang kènè merlangkah julu meddem. Mula ipesisi kènè ngo diri ndènè ibas karinana idi, enggo mengulaken simerandal kènè. Bagidi mo, njuah-njuah mo."
44015030	Enggo kessa mersitennahen nai ipeberkat kalak i mo utusen i laus mi Antiokhia, jadi soh kessa mo utusen idi, ipepulung mo karina ruas kuria i lako pesakatken surat i.
44015031	Nai ijaka kuria i kessa mo surat i, lolo kalohoon mo atè kalak i, ai terapo mo perrukuren kalak i.
44015032	Tapi ukum si Judas bak si Silas, nabi ngo kalak i. Matcam ngo bagèna jamita kalak i lako mempergegohi janah petegguhken ukur sinterrem i.
44015033	Enggo kessa narih ndekkah merian si Judas dekket si Silas i sidi, ipasulak kuria i mo kalak idi balik mendahi sipasulakkensa merembah kata lias atè. [
44015034	Tapi ukum si Silas lemmo kalohoon ngo atèna merian i Antiokhia.]
44015035	Si Paulus bak si Barnabas pè, narih ndekkah ma ngo merrian i Antiokhia. Isukutken kalak i ngo kata Tuhan i rebbak dekket dengan sidèbanna i pè.
44015036	Oda sadikè dekkah nai idokken si Paulus mo taba si Barnabas, "Laus nola mo kita mendahi karina dengan sienggo sijamitai idi kin mi gennep kuta, imo sienggo gabè percaya bai Jesus, tah enggo bakunè kalak i!"
44015037	Tapi ukum dokatè si Barnabas, naing mo nemmu dekket si Johanes simergerar Markus,
44015038	tapi ukum dokatè si Paulus, oda selloh nèngè dekket si Markus i, kumarna enggo pennah itadingken ia kalak idi i Pamfilia, janah oda uè mendengani kalak i mi ulaan i.
44015039	Jadi gabè merselisih mo kalak i sidua, sanga mersirang. Jadi iarahken si Barnabas mo si Markus denganna merbungki mi pulo Siprus.
44015040	Ukum si Paulus, si Silas ngo iarahken mahan denganna. Berkat mo kalak i enggo kessa lebbè ipessoh dengan ni Antiokhia i kalak i mi bagasen masèh atè Tuhan i.
44015041	Ikulilingi kalak i mo tanoh Siria dekket Kilikia, lako petegguhken kuria ni sidi i.
44016001	Iterusken si Paulus mo perdalanenna mi kuta Derbe kessa i mi Listra. Lot mo i sidi sada kalak simengèkutken Jesus mergerar si Timoteus. Berru Jahudi ngo inangna sienggo percaya taba Jesus; tapi ukum bapana kalak Junani ngo.
44016002	I tengah-tengah si percaya i kuta Listra dekket Ikonium, termurmur ngo kiniselloh si Timoteus.
44016003	Jadi ipergeddo si Paulus ngo asa dekket nemmu si Timoteus mahan denganna mi perdalanen. Saut mo dekket ia, tapi lebbè itakkil ngo ia kumarna kalak Jahudi silot i aur i, ai karina ngo memettoh kalak Junani bapana.
44016004	I gennep kuta niagahen kalak idi i, ibagahken kalak i ngo keputusen runggu apostèl-apostèl dekket pengendeng-pengendeng si ni Jerusalem simahan ulanken janah jamotenken kalak idi.
44016005	Jadi makin ntegguhna mo kepercayaen kuria i karina, janah dak mertambah-tambah ngo bilangenna gennep ari.
44016006	Kumarna oda ipadiat Tendi Dèbata ijamitaken si Paulus dekket si Silas kata Dèbata i Asia, gabè iterusken kalak i mo pedalanenna mi Frigia dekket Galatia.
44016007	Nai soh kessa mo kalak i mi perbalengen tanoh Misia, ioji kalak i mo merdalan mi suberri aur Bitinia tapi oda ipadiat Tendi Jesus kalak i.
44016008	Nai gabè merdalan mo kalak i mengarbis aur Misia, jadi soh mo kalak i mi Troas.
44016009	Bernginna idi i Troas idah si Paulus mo sada alaten. Ibas alaten idi idah mo sada kalak Makedonia dak mengendik-ngendiksa mendokken, "Suberrang mo kono mi Makedonia mengurupi kami."
44016010	Idah si Paulus kessa mo alaten i, mèter itaki kami mo berkat mi Makedonia, ai dokatè nami, Dèbata ngo mendokken kami laus mi sidi lako magahken Sukuten Kelluahen i.
44016011	Nai mèter merbungki mo kami i Troas nai memènter mi Samotrake janah sibarembenkenna mi Nèapolis.
44016012	I sidi nai berkat mo kami mi Pilipi imo kuta simbelgahna i nagerri Makedonia, janah termasuk gemgemmen Rom ngo i. I sidi mo kami barang piga-piga ari.
44016013	Tupung ari Sabat laus mo kami mi ruar kuta i, mi biding laè, lako mennulusi bekkas mersodip kalak Jahudi, ai dok atè nami tentu lot i sidi. Nai kundul-kundul mo kami ninganna mengeranai dekket daberru-daberru sienggo mertumpu i sidi.
44016014	Lot mo i sidi sada kalak daberru mergerar sm Lidia. Sada kalak pertiga-tiga kaèn mbalo ngo ia i Tiatira, janah merkebiaren midah Dèbata. Jadi ibuka Tuhan i mo pennarihenna, gabè iradum-radumi mo jamita si Paulus i.
44016015	Nai gabè iperridi mo si Lidia dekket karina kalak i si sada jabu, janah gabè iarahken mo kami mi bagesna, nina mo, "Mula tuhu ngo enggo percaya aku taba Jesus dokatè ndènè, kiserrang mo kènè lebbè mi bagesku." Pella dak ièlèk-èlèk kami.
44016016	Tikan sikali tupung laus kami mi bekkas mersodip i, pesimbak mo kami dekket sada kalak daberru hamba janah nangguru pertendung ngo ia. Merkitè tendungna i, mbuè ngo laba dapet indukna.
44016017	Dak ièkut-èkut ngo si Paulus bak kami ninganna mendilo-ndiloken, "Naposo Dèbata simeheji i ngo kalak èn, lako magahken dalan kelluahen ndènè!"
44016018	Dak iempet daberru i ngo katana bagidi barang piga-piga ari. Tapi gabè ncego mo atè si Paulus, itulihken mo ia janah idokken, "Merkitè-kitè gerar Jesus Kristus, kudokken karuar kono i daberru idi nai!" Nai mèter karuar mo gejapkenna i silanna i bai daberru idi nai.
44016019	Tapi idah induk somangna i kessa mo oda lot nèngè laba iakap bai daberru idi nai, itangkup kalak i mo si Paulus dekket si Silas, iruah kalak i mo mi kerungguun mi hadeppen penghukum.
44016020	Iaduken mo si Paulus dekket si Silas taba pengerajai, nina mo, "Gontar ngo ibaing kalak Jahudi èn kutanta!
44016021	Ipeddahken ngo siso ndorok ulanken janah ngganè ngo i banta kalak Rom. Oda ndorok terjalo kita barang pe menguei kecemmalen bagi."
44016022	Nai gabè dekket ngo jelma nterrem mengalo taba si Paulus bak si Silas, iribaki penghukum i mo oles kalak i sidua, janah isuruh mo mengeligasi.
44016023	Enggo kessa narih toko dekkahna iligasi, ipemasuk mo kalak i mi kurungen. Idokken ma mo taba perjaga kurungen i, asa tuhu-tuhu ijaga kalak i.
44016024	Kumernaken perèntah idi, gabè ipemasuk nola mo kalak i mi kurungen perbagasen, janah ibèangken ngo nèhè kalak i.
44016025	Mayak tengah mberngin mersodip mo si Paulus dekket si Silas janah merendè memoji-moji Dèbata ipedengkoh-dengkoh si ni kurungen i.
44016026	Nai sintempu mo masa rènur mergegoh kalohoon sanga tumuyu-tuyu batu cendi kurungen i. Nai mèter mbuka mo gejapkenna idi pèntu kurungen i, janah ntalkas mo karina rantè bak bèangen ni sidi.
44016027	Ndungo janah tersengget mo penjaga kurungen i. Idah kessa mo dalngah ngo keppè pèntu kurungen i, iberkat mo peddangna naing mendelles, ai idokdok enggo mperrus karina siterkurung ni sidi.
44016028	Tapi ipegang si Paulus mo sorana mendiloken, nina mo, "Ulang idelles ko dirimu, ai isèn ngo kami karina!"
44016029	Nai ipido mandur kurungen i mo togok, lojang mo ia mi bagasen, mèter isembah mo si Paulus dekket si Silas ninganna menggirgir.
44016030	Iarahken mo kalak i mi ruar janah mengkuso mo ia taba kalak i, nina mo, "Kènè alè Tuan, bakunè ngo kubakin asa maluah aku?"
44016031	Nai ialoi si Paulus bak si Silas mo, "Kepercayai mo Tuhan Jesus -- asa maluah kono dekket pengisi bagesmu!"
44016032	Nai iajarken si Paulus bak si Silas mo kata Tuhan i bai mandur kurungen i, dekket taba karina jelma silot i bagesna.
44016033	Nai mèter ialengi mandur kurungen i mo kalak i bernginna idi, ipebersih mo ugah pengeligasen i. Jadi mèter iperridi kalak i mo ia rebbak dekket karina pengisi bagesna.
44016034	Nai iarahken mo si Paulus dekket si Silas mi bagesna janah ihantari mo pangaan taba kalak i sidua. Lolo kalohoon ngo atèna dekket karina pengisi bagesna kumarna enggo percaya ia taba Dèbata.
44016035	Siceggen sibarembenkenna nola, ipasulak penghukum i mo upasna mi kurungen mendokken, taba mandur kurungen i asa ipaluah si Paulus dekket si Silas i.
44016036	Ibagahken mandur kurungen i mo berita i taba si Paulus, nina mo, "Enggo iperèntahken penghukum maluah mo kènè. Nteng, karuar mo kènè, janah njuah-njuah mo!"
44016037	Tapi idokken si Paulus mo taba upas i, "Kalak Rom ngo kami. Enggo iligasi kami i hadeppen sinterrem janah ikurung, oda lebbè iperèso. Keppè bagèndari idokken asa laus kami bagi sipsip? Oda uè kami! Dokken mo roh penghukum i lako paluahken kami."
44016038	Nai ibagahken upas i mo kata i taba penghukum i. Enggo kessa ibettoh penghukum i, kalak Rom ngo keppè si Paulus dekket si Silas mbiar mo kalak i.
44016039	Roh mo kalak i mengidoken asa ulang pella ilugun si Paulus bak si Silas pemmakinna i. Jadi iarahken mo kalak i mi ruar, janah ièlèk-èlèk mo kalak i sidua, asa itadingken kuta i.
44016040	Itadingken si Paulus bak si Silas mo kurungen i, laus mo kalak i mendahi si Lidia. Perridah kessa mo kalak i dekket sipercaya i, mendokken kata apo-apo mo kalak i, nai berkat mo si Paulus dekket si Silas.
44017001	Iterusken si Paulus bak si Silas mo perdalanen memellus kuta Amfipolis dekket kuta Apolonia, nai soh mo kalak i mi kuta Tesalonika. Lot ngo i kuta i bages perguruun kalak Jahudi.
44017002	Laus mo si Paulus mi bages perguruun i -- bagè kecemmalenna. Hojor mo tellu kali ari Sabat dak irisiki kalak i ayat-ayat Bibèl rebbak dekket jelma ni sidi.
44017003	Mengèkutken sitersurat i, kennah menggong simpersuk ngo Kristus Raja Sipaluah i, janah kèkè nola i kemmatèen nai. "Asa, Jesus sienggo kusukutken kami taba kènè i ngo Raja Sipaluah niperbagah-bagah Dèbata," nina si Paulus.
44017004	Nai gabè percaya mo dèba janah gabè mengèkut taba si Paulus bak si Silas; bagidi ma ngo nterrem bang kalak Junani simerkebiaren midah Dèbata, janah daberru-daberru simersangap pè mèduk ngo gabè percaya.
44017005	Tapi ncian mo atè kalak Jahudi. Ipepulung mo jelma dalang-dalangen, iunung mo kalak i, asa memaing kegontaren i kuta i. Nai ikubu kalak i mo bages si Jason lako mennulusi si Paulus bak si Silas naing embahen mi hadeppen jelma nterrem.
44017006	Tapi kumarna oda jupa kalak i si Paulus bak si Silas, gabè iruah kalak i mo si Jason dekket barang piga-piga kalak sipercaya mi hadeppen penggemgemmi kuta i. Idilo-diloken kalak i mo, "Dak menggutturi ngo kalak èn barang i dikè sambing pè! Bagèndari roh ngo kalak èn mi kuta èn,
44017007	enggo ijalo si Jason mi bagesna. Dak mengalo Hatoren Kèsar Rom ngo kalak i karina, ai ipeddahken ngo lot dèng nina Raja sidèban mergerar Jesus."
44017008	Merkitèken asung-asung kalak idi i, gontar mo jelma nterrem i bak simenggemgem kuta i.
44017009	Kessa pè lebbè ijalo kalak i riar, jaminen bai si Jason nai bak sipercaya idi nai, asa ipaluah kalak i.
44017010	Bernginna idi ipeberkat kalak sipercaya i mo si Paulus dekket si Silas mi Berea. Soh kessa kalak i mi sidi, idahi kalak i mo bages perguruun kalak Jahudi.
44017011	Burjuun ngo kalak Berea dari pada kalak Tesalonika, ai nggasang ngo atè kalak i mendengkohken berita tersèngèt Jesus, janah gennep ari ngo irisiki kalak i Bibèl, barang tah tuhu ngo nipeddahken si Paulus i.
44017012	Mèduk ngo kalak i percaya bai Jesus, janah mèduk ma ngo kalak Junani sitergerar gabè percaya; daberru dekket anak laki pè.
44017013	Tapi idengkoh kalak Jahudi ni Tesalonika kessa mo enggo keppè isukutken si Paulus kata Dèbata i Berea, roh mo kalak i mi Berea lako mengunung dekket menggutturi sinterrem i.
44017014	Nai ndor mo itaruhken dengan i si Paulus mi biding laut, tapi ukum si Silas dekket si Timoteus, tading dèng ngo i Berea.
44017015	Itaruhken kalak i ngo si Paulus soh mi Atena, nai balik mo simenaruhken i mi Berea ninganna merembah tennah si Paulus, asa ndor ipadapetti si Silas bak si Timoteus ia.
44017016	Sinderrang memmèma si Silas bak si Timoteus si Paulus i kuta Atena, mellui kalohon ngo atèna midah bagi buèna gana-ganaan i kuta i.
44017017	Kumarna naidi dak mertukar pikiren ngo ia dekket kalak Jahudi i bages perguruun, bagi ma pè dekket kalak simerkebiaren midah Dèbata bang dekket kalak siroh mi pasar-pasar i gennep ari.
44017018	Mersoal ngo ia dekket guru-guru kalak Epikuros bak horong Stoa pè. Dèba kalak i mendokken, "Kadè mo nahu jelma bagèen?" Cituk ngo pemmettohna, buèen rana ngo kessa ia. Tapi dèba mendokken, "Bagè cara isukutken ngo tersèngèt sembahen sidèban. Idokken kalak i pè bagidi, kumarna isukutken si Paulus ngo Jesus dekket kekèkèen i simatè nai."
44017019	Nai iarahken kalak i mo si Paulus mi Bages kerungguun Areopagus, nina kalak i mo mbangsa, "Ndorok ngo bettohen nami barang peddah rembaru bakunè ngo nidokkenmu i?
44017020	Ai bagè laèn ngo kudengkoh kami kata nisukutkenmu i. Kerna naidi naing ngo kubettoh kami kadè ngo i." (
44017021	Karina kalak Atena bak kalak simerian ni sidi, lemmo kalohon ngo atèna menukutken bak mendengkohken berita rimbaru.)
44017022	Nai cènder mo si Paulus i tengah-tengah Areopagus i, nina mo, "Kènè alè kalak Atena! Kuidah mbiar kalohoon ngo kènè menengen sembahen ndènè i.
44017023	Ai tikan merdalan-dalan aku janah mendatèken bekkas-bekkas pemèlèen ndènè i, kuidah lot sada langgaten janah isuratken i sidi: Bai Dèbata Siso Nitandaan! Asa nisembah ndènè siso nitandaan ndènè i ngo sikusukutken taba kènè.
44017024	Ukum Dèbata situmempa langit dekket tanoh èn soh mi karina pengisina, ia ngo Tuhan ni karina langit dekket tanoh èn soh mi karina pengisina, Ia ipas bages sembahen nipellias tangan.
44017025	Oda ngo perlu bana pengurupiin jelma, kerna Ia ngo merrèken kenggelluhen, kessah dekket sagumanna siperlu bai jelma.
44017026	Arap sada jelma ngo Ipehana karinana jelma merbangsa-bangsa, janah idokken ngo jelma i mengiani suberri sisik tanoh èn. Ia ma ngo menentuken i mulana nai, ndigan janah i dikè ia merian.
44017027	Ibaing Dèbata pè karinana i bagidi, asa dak itulusi jelma i ngo Ia, janah katerra pè asa ndorok pejumpa jelma i dekketSa, ai oda ngo ndaoh ia banta èn nai gennep.
44017028	Bagè pendokken dèba jelma: nggelluh, gumerrek bak hana pè kita i dunia èn, kerna kuasana ngo! Tosè bagè pendokken singgeddang radumen ndènè, ai nina ngo, 'Karina ngo kita dukak-dukakNa.'
44017029	Asa, mula dukak-dukak Dèbata ngo kita, ulang dok atènta codi mi gana-ganaan buradda Dèbata, barang codi mi pirak, barang codi mi batu si niokir jelma.
44017030	Tapi oda ngo pella ilugun Dèbata tikki kemotonta i, tapi ukum bagèndari suberri jelma ngo idokken Dèbata kennah mertobat ipas dosa-dosana nai.
44017031	Ai enggo ibuhul Dèbata kin tikkina, asa ihukum dunia èn merkitè kesèntengen. Perhukumen idi ihukumken sada kalak sienggo ipilih Dèbata kin, janah enggo ngo ibuka Dèbata dalan, asa gabè percaya karina jelma i, ipekèkè ngo gabè balik nggelluh ia i kemmatèen nai."
44017032	Idengkoh kalak i kessa mo kata tersèngèt balik nggelluh i kemmatèen nai, lot mo dèba bai kalak i nai mentertabai si Paulus. Tapi lot ma ngo dèba mendokken, "Naing Kudengkoh kami dèng ngo ranamu tersèngèt i."
44017033	Enggo kessa bagidi, laus mo si Paulus mennadingken kalak i.
44017034	Tapi lot ma ngo dèba tan kalak i nai gabè kan si Paulus jahna percaya bai Jesus, imo si Dionisius anggota runggu Areopagus, dekket sada kalak daberru mergerar si Damaris bang piga-piga kalak nai.
44018001	Enggo kessa bagidi, berkat mo si Paulus i Atena nai mi kuta Korintus.
44018002	Nai jumpasa mo i sidi sada kalak Jahudi mergerar si Akwila, ukum kuta bekkasna tubuh i nagerri Pontus ngo. Rembaru roh dèng ngo ia i Italia nai rebbak dekket sinibagesna mergerar si Priskila. Roh pè kalak i mi Korintus, kemulihken perèntah Kèsar Klaudius ngo, ai iusir ngo karina kalak Jahudi i kuta Rom nai.
44018003	Gabè rebbak kalak i mo si Paulus merian, janah rebbak mahan bahaan, ai dos ngo pencariin kalak i dekket si Paulus imo mertennun tènda.
44018004	Tapi gennep ari Sabat dak laus ngo si Paulus mi bages perguruun lako mengeranai dekket kalak Jahudi bak kalak Junani, asa percaya bai Jesus.
44018005	Roh kessa mo si Silas dekket si Timoteus i Makedonia nai, gabè karina tikki si Paulus ibaing lako mengindangken taba kalak Jahudi, Jesus i ngo Kristus Raja Sipaluah niperbagah-bagah Dèbata.
44018006	Tapi kumarna ialo janah irèhèi kalak i ngo si Paulus, gabè ipaspasken mo abu silekket i olesna mahan pertandaan tersèngèt kesalahen kalak i, ninganna idokken, "Mersempetta bai ndènè mo kessah ndènè oda nè pendikèi ukum aku! Mulai bagèndari nai mo aku laus mendahi kalak siso Jahudi."
44018007	Mènter lompat mo si Paulus i sidi nai, mi bages kan bages perguruun i. Kalak siso Jahudi ngo sidasa bages i mergerar si Titius Justus; tapi isembah ngo Dèbata.
44018008	Tapi ukum si Krispus imo pengendeng bages perguruun i dekket karina pengisi bagesna percaya ngo bai Tuhan i. Mèduk dèng ma ngo kalak Korintus sidèbanna i, simendengkoh sukuten si Paulus i gabè percaya janah iperridi.
44018009	Tapi tupung i sada berngin, idah si Paulus mo ipas alatenna Tuhan i mendokken bana, "Ulang kono mbiar; ranaken mo dakdak, ulang ko gabè sip,
44018010	ai Aku ngo denganmu. Isè poda ndorok mengagoken kono, ai mèduk dèng ngo kalak perkuta èn milikKu."
44018011	Jadi merian i Korintus mo si Paulus tengah dua tahun dekkahna lako mengajarken kata Dèbata taba persidi.
44018012	Tapi tikan si Galio mbangkit gubèrnur menggem-nggemmi Akhaya, mersada sungkun mo kalak Jahudi lako mengalo si Paulus, iaduken mo si Paulus mi kerungguun.
44018013	Nina kalak i mo i pengadunna i, "Iajar-ajari kalak èn ngo jelma nterrem menguèi Dèbata, tapi merralo ngo dekket pati-patiin Dèbata siniberrèkenna merkitè si Musa bai nami!"
44018014	Jadi sinderrang naing mengerana si Paulus mengaloi kalak i, mèter nina si Galio mo taba kalak Jahudi, "Kènè alè kalak Jahudi! Ukum kumarna kejahaten barang kumarna kegèduken ngo asa iaduken kènè ia, uè ngo aku menjalo pengaduun ndènè i.
44018015	Tapi merselisih pè kènè kumarna kata-kata dekket gerar-gerar bak pati-patiin ndènè ngo, jadi kènè sendiri ngo mendungi i. Oda uè aku menghukum sibagidi."
44018016	Nai ipelaus mo kalak idi ipas perhukumen idi nai.
44018017	Nai gabè itangkup kalak idi mo si Sostenes pengendeng bages perguruun i, ipekpekki kalak i mo ia i lebbè bages perhukumen i. Tapi oda iantoi si Galio kalak i.
44018018	Enggo kessa bagidi tong dèng ma ngo narih ndekkah si Paulus i Korintus, baru pè asa mertinading kata ia taba kalak sipercaya nisidi i. Nai merkeppel mo ia laus mi Siria, rebbakken dekket si Priskila bak si Akwila. Soh kessa kalak i mi Kengkrea, mergonting mo si Paulus, ai enggo kin ngo ibelli hambuk-hambuken bukna kumarna lot kin niatna taba Tuhan i.
44018019	Soh kessa kalak i mi Epesus, itadingken si Paulus mo si Priskila bak si Akwila, laus mo ia mi bages perguruun, mertukar pikiren dekket kalak Jahudi i sidi.
44018020	Ipidoken ni sidi ngo nemmuken tabasa asa merian i sidi lebbèken ia, tapi oda uè si Paulus.
44018021	Tapi tukasi pè bagidi, tikan naing berkat ia, nina mo taba kalak i, "Mula ipaduè Dèbata luas, kuolihi pè mendahi kènè." Enggo kessa idokken bagidi, nai merkepel mo ia laus i Epesus nai.
44018022	Soh mo ia mi Kaisarèa, nai iterusken mo mi Jerusalem lako pesakatken kata njuah-njuahna taba kuria i, janah i sidi nai berkat mo ia mi Antiokhia.
44018023	Asa enggo kessa ndekkah ia i sidi, berkat nola mo ia mi Galatia dekket mi Frigia lako petegguhken kepercayaen sipercaya ni sidi.
44018024	Tikan bagidi, roh mo mi kuta Epesus sada kalak Jahudi mergerar si Apolos, roh i Aleksandria nai. Kalak pandè ngo ia mengerana janah ntangkas ngo iantusi isi Bibèl,
44018025	enggo kin ma ngo ipeddahken tabasa tersèngèt Jesus. Nggasang kalohoon ngo ukurna memmeddahken janah risik ngo pemeddahkenna tersèngèt Jesus, tukasi pè pellin perridiin si Johanes ngo kessa ibettoh.
44018026	Merjamita mo si Apolos i bages perguruun idi ipas ukurna nggasang nai; idengkoh si Akwila dekket si Priskila kessa mo jamitana i, iarahken kalak i mo ia mi sapona. Ipeterrang mo tabasa ntangkas dalan Dèbata lako paluahken jelma, merkitè-kitè Jesus.
44018027	Nai merhendak mo ia naing laus mi Akhaya. Jadi ibaing dengan ni Epesus mo surat embahenna, asa ijalo dengan sipercaya ni Akhaya si Apolos ibagasen rahè atè. Jadi soh kessa mo ia mi sidi, terasa ngo penumpakna taba dengan sipercaya taba Jesus kumarna masèh atè Dèbata.
44018028	Merkitè keterangen nterang kalohoon; talu ngo kalak Jahudi ibaing si Apolos mula mersoal kalak i i hadeppen jelma nterrem. Ai ibuktiken ngo merkitè-kitè ayat-ayat Bibèl i, Jesus ngo Raja Sipaluah niperbagah-bagah Dèbata.
44019001	Tikan i Korintus si Apolos dak idalani si Paulus ngo kuta ni pispis delleng, nai soh mo ia mi kuta Epesus. Jumpasa mo i sidi dèba sienggo percaya bai Jesus.
44019002	Nai ikusoken mo taba kalak i, "Enggo ma ngo ijalo kènè Tendi Perbadia tikan gabè percaya kènè bai Jesus?" Ialoi kalak i mo, "Madèng! Janah oda nung dèng kudengkoh kami lot Tendi Perbadia!"
44019003	Nai nina si Paulus mo, "Mula bagidi, perridiin apaina ngo iperridiken bai ndènè?" Ialoi kalak idi mo, "Perridiin si Johanes ngo," nina.
44019004	Nai idokken si Paulus mo, "Ukum perridiin si Johanes, pellin mendokken mertobat ngo kessa i. Tapi ipeddahken ngo taba kalak Israel, asa ikepercayai siroh i podinkenna, imo Jesus."
44019005	Idengkoh kalak i kessa mo i, gabè uè mo kalak idi iperridi nola mi bagasen garar Tuhan Jesus.
44019006	Jadi sinderrang iampèken si Paulus tanganna taba kalak i, mèter isenggeppi Tendi Perbadia mo kalak i. Nai mèter mengeranai mo kalak idi i kata sidèba janah meralaten.
44019007	Kira-kira sipuluh dua kalak ngo buè kalak idi.
44019008	Tellu bulan ngo dekkahna si Paulus i sidi janah dak ibagasen nggasang perukuren; tompel ngo ia merjamita i bages perguruun. Ipeddahi ngo kalak Jahudi, ninganna pesèngètken kalak i, bakunè cara kerajaen Dèbata.
44019009	Tapi lot ma ngo barang piga-piga kalak pepihirken ukurna, janah oda uè percaya. I lebbè karina kalak simertumpu i sidi iduhuli kalak i ngo peddah tersèngèt taki Dèbata lako paluahken jelma merkitè Jesus. Kerna naidi gabè itadingken si Paulus mo kalak i nai laus dekket simengèkutken Jesus. Jadi gabè i persikolaan si Tiranus mo gennep ari si Paulus merjamita.
44019010	Dua tahun ngo dekkahna bagi cara si Paulus memmeddahi kalak i, gabè rata mo mendengkoh kata Tuhan i karina pengisi Asia, kalak Jahudi barang kalak Junani pè.
44019011	Matcam ngo bagèna tanda kelengangen ibakin Dèbata merkitè si Paulus.
44019012	Pella ngo dekket sèkka-sèkka barang abit pementing sienggo nung ipakkè si Paulus, mula idaisken taba simersakit, mèter malum ngo sakitna i, janah karuar ngo tendi jahat bai sinisellapenna nai.
44019013	Lot mo barang piga-piga datu kalak Jahudi dak kadap lako tandang guru, menandangken kinanggurunna lako mahan pemalengi dekket memmuro sètan. Icuba kalak i ngo pelausken sètan merkitè gerar Tuhan Jesus, nina ngo taba sètan i, "Mengasangken gerar Jesus nisukutken si Paulus i, kupelaus kono!"
44019014	Lot mo pitu kalak dukak ni sada imam huntuun mergerar si Skewa mengulaken bagidi.
44019015	Tapi nina sètan i mo taba kalak i, "Kutandai kami ngo Jesus, janah si Paulus pè kutandai kami ma ngo. Tapi isè ngo kènè?"
44019016	Mèter iarakeppi nisellapen sètan i mo kalak idi, igosa mo janah ipengeribakken mo oles kalak i, jadi gabè mperrus mo kalak i sabar i bages idi nai, ai enggo ijang-jangi oles kalak i janah dom ugah i dagingna.
44019017	Karina kalak Jahudi dekket bangsa sidèban ni Epesus simendengkoh i gabè buradan. Nai makin ipoji kalak i mo gerar Tuhan Jesus.
44019018	Nai mèduk ngo kalak sienggo percaya taba Jesus roh mengakui ulah-ulahna siso kasèa i hadeppen jelma nterrem.
44019019	Nai mbuè ngo kalak perhèlmu sihir, mersiembah lapihenna, iporoni mo i karina janah ilekkup i hadeppen jelma mbellang. Karina harga lapihen sinilettup i, lot ngo lima puluh ribu kèpèng pirak.
44019020	Bagi mo makin sarna kata Tuhan i janah makin ntegguhna bai sinterrem.
44019021	Enggo kessa i isura-sura si Paulus mo naing laus mi Jerusalem arap nagerri Makedonia bak Akhaya, ai nina ngo, "Mula enggo mi sidi aku, kennah mo dekket kuta Rom kudahi."
44019022	Jadi ipasulak mo dua kalak simendenganisa imo si Timoteus dekket si Erastus perlebbè laus mi Makedonia. Tapi ukum ia, tading dèng ngo i Asia.
44019023	Tikan naidi mo masa kegontaren i Epesus kemulihken peddah tersèngèt Jesus i.
44019024	Lot mo sada kalak i kuta i tukkang pirak mergerar si Demetrius, mennukkangi bages-bages pirak bai sembahen Artemis. Mbuè ngo laba-laba poncan ipettupung taba kalak peneppa i.
44019025	Ipepulung mo peneppa-peneppa dekket karina tukkang-tukkang sidèbanna idi, nina mo mbang kalak i, "Kènè alè dengan, ibettoh kènè ngo, ipas ulanta ènda nai ngo pengemmonta.
44019026	Bagèndari ntangkas ngo idah janah ibettoh kènè kadè sinibaing si Paulus i, ai nina ngo, Oda ngo tuhu sembahen ukum nipellias tangan. Janah enggo mèduk kalak ibaing gabè percaya mi peddahna i; oda pellin i Epesus èn, tapi dekket ngo i suberri Asia.
44019027	Marana, oda pellin pencarinta gabè somada, tapi dekket ngo sembahen Artemis sitermurmur i, sisembahen ni karina jelma ni Asia bak suberri dunia èn gabè merlèa janah mago kemmulianna."
44019028	Idengkoh kalak i kessa mo rana i, punguren mo kalak i, nai nggang-nggang mo idiungken, "Termurmur ngo Artemis dèbata kalak Epesus!"
44019029	Gabè mèter gontar mo karina kalak ni kuta i. Isaran penggutturi i mo si Gayus dekket si Aristarkhus kalak Makedonia simendengani si Paulus i perdalanen. Iruah mo kalak i mi stadion kuta i.
44019030	Jadi naing mo itellas si Paulus mi tengah jelma mbellang i, tapi oda ipadiat dengan sipercaya i ia.
44019031	Bagi ma ngo barang piga-piga kalak pengituai kalak Asia supan-supan si Paulus pasulakken suruhenna mendahi si Paulus janah mengèlèkken, asa ulang laus ia mi stadion kuta i.
44019032	Ningan bagidi, ukum jelma simerpulung i stadion kuta i, soh mo gulutna, ai pejaè-jaè ngo ipengsurakken, janah buèen ngo oda bettoh-bettohen barang kadè sebabna asa pulung jelma idi i si.
44019033	Nai lot mo sada kalak mergerar si Aleksander i tengah-tengah jelma mbellang i nai ijula-julaken kalak Jahudi. Ikirapken si Aleksander mo tanganna asa sip sinterrem i, ai naing mendokken rana ia taba jelma mbellang ni sidi.
44019034	Tapi idah kalak i kessa, kalak Jahudi ngo keppèken ia, gabè rebbakken menurakken mo sinterrem i, "Termurmur ngo Artemis dèbata kalak Epesus!" nina. Kira-kira dua jom ngo dekkahna kalak i mennurakken bagidi.
44019035	Tapi roh mo juru tulis kuta i, ipemmènak mo sinterrem i, nina mo, "Kènè alè kalak Epesus! Karina ngo kalak memettoh kuta Epesus ngo bekkas sembahen Artemis sitermurmur i, dekket bekkas gana-ganaan sindabuh i langit nai.
44019036	Isè poda lot memerso i. Kerna naidi mènak mo kènè janah ulang lot memmakin siso puna-puna.
44019037	Bagèndari itaruhken kènè kalak èn mi sèn, so lot ibuat kalak ènda milik ni bages sembahen barang pè mengellèai sembahenta i.
44019038	Mula tah lot pè asung-asung si Demetrius dekket denganna peneppa barang taba isè, lot ngo hukum dekket sijèmak puhpuh banta, mi sidi mo kalak i mersiaduun.
44019039	Tapi tah lot dèng sidèban sura-sura ndènè, kennah i hadeppen sinterrem ngo idi itimbangi!
44019040	Tah bakunè iaduken dèba nola kita kumarna simasa ari èn, ai ndorok ngo gabè idokken dèba nola kita memberontak, gabè isè poda lot nèngè terbaing maluah."
44019041	Enggo kessa idokken bagidi, ipasulak mo jelma mbellang i balik mi bekkasna gennep.
44020001	Enggo kessa mènak kegontaren ni Epesus i, idilo si Paulus mo sipercaya ni Epesus i merpulung mi lebbèna. Nai mertading kata mo ia, jadi iterusken mo perdalanenna mi Makedonia.
44020002	Iagahi mo karinana nagerri Makedonia janah memerrèken mbuè peddah taba kalak sipercaya bai Jesus nisidi petegguhken ukur kalak i. Kessa i laus mo ia mi tanoh Junani.
44020003	Tellu bulan ngo dekkahna ia merian i sidi. Jadi tikan merkebbas-kebbas ia naing laus merkeppel mi Siria, terbertik mo lot kalak Jahudi mertaki lako memmunuhsa. Kerna naidi gabè iputusken mo ibas ukurna, asa balik ia arap Makedonia.
44020004	Rebbak dekketsa ngo berkat si Sopater anak si Pirus kalak Berea, bagidi ma dekket si Aristarkhus bak si Sekundus kalak Tesalonika, bangsa si Gayus anak kuta Derbe. Nai si Timoteus, si Tikikus dekket si Trofimus kalak propinsi Asia.
44020005	Perlebbè ngo kalak i berkat, nai ipèma mo kami i Troas.
44020006	Jadi salpun kessa mo Pèsta Paskah mangan roti siso meragi, merkeppel mo kami i Pilipi nai. Pelima ariken, soh mo kami mi Troas. Isidi mo kami pejumpa dekket kalak i, janah seminggu mo dekkah nami mengadi i sidi.
44020007	I ciboon ari Sabtuna, pulung mo kami lako rebbak mangan, merjamita mo si Paulus janah ipegeddang ngo Jamitana i, soh tengah mberngin, ai mersura-sura ngo ia naing berkat sibarembenkenna.
44020008	Mbuè ngo lampu i bilik perdates janah ilakati i bekkas nami merpulung i.
44020009	Nai lot mo sada kalak anak perana mergerar si Eutikus kundul ipas jendèla mendengkohken jamita si Paulus i. Keppè enggo tertunduh ia kumarna dekkahna si Paulus merjamita i, janah lustun terpeddem, gabè ndabuh mo ia i tingkaten petelluken nai mi terruh. Tikan idokong kalak i ia, enggo mo keppè matè.
44020010	Susur mo si Paulus mi terruh, irègep mo si Eutikus i, nina mo taba jelma nisidi, "Ulang pella roga kènè, ai nggelluh dèng ngo ia."
44020011	Balik mo si Paulus mi dates, ipenggelli mo roti i, nai mangan mo kalak i karina. Enggo kessa salpun mangan, mengerrana dèng ngo si Paulus soh mi mayak nterrang ari, jadi terrus berkat mo ia.
44020012	Ukum anak perrana i, itaruhken kalak i ngo ia nggelluh mi bagesna, janah terapo kalohoon ngo ukur kalak i karina kemulihken naidi.
44020013	Nai laus mo kami merkeppel lako berkat mi Asos, janah i sidi mo kusinggahi kami si Paulus. Ai bagi ngo iaturken si Paulus kerna naing merdalan arap darat ngo ia soh mi Asos.
44020014	Enggo kessa pesimbak kami i Asos, rebbak mo kami merkeppel mi Metilene.
44020015	I sidi nai pè merkeppel ngo kami, janah sibarembenkenna i nola soh mo kami mi kèparen Kios; nai dua berngin nai nola soh mo kami mi Samos, janah sibarembenkenna i nola soh mo kami mi Miletus.
44020016	Oda pella singgah kami dok atè si Paulus mi Epesus, asa ulang ipedekkah-dekkahken kami i Asia, ai dak i kudus ngo asa ndor soh mi Jerusalem tupung pèsta Pentakosta.
44020017	Nai ipasulak si Paulus mo i Milèt nai mendiloi pengendeng kuria Epesus, asa roh kalak i menjumpai si Paulus.
44020018	Roh kessa mo kalak idi, nina si Paulus mo taba kalak i, "Kènè alè dengan, ibettoh kènè ngo bakunè aku i tengah-tengah ndènè kessa nai soh aku mi Asia.
44020019	Mengula ngo aku bai Tuhan idi ibagasen ukur ncerrep merdengan èluh menggongken kinidersa kumarna taki jahat siroh bai kalak Jahudi nai.
44020020	Ibettoh kènè ngo oda lot alang-alangen aku memagahken bai ndènè, barang kadè simerguna bai ndè. Kuajari ngo kènè i perpulungen-perpulungen jelma nterrem bak ibas pulungen perjabu-jabu.
44020021	Dak tong ngo kudokken bai kalak Jahudi dekket bai kalak siso Jahudi pè, asa tobat kalak idi ipas dosana nai janah roh mendahi Dèbata, ninganna percaya taba Tuhan Jesus.
44020022	Bagèndari lako menguèi perèntah Tendi Perbadia laus ngo aku mi Jerusalem. Janah oda kubettoh tah kadè masa bangku i sidi.
44020023	Pellin èn kessa kubettoh; kira i gennep kuta enggo tangkas ibagahken Tendi Perbadia taba aku, enggo mèma kurungen dekket simpersuk bangku i sidi.
44020024	Tapi oda pella kukellini kessahku, asal mo ndorok pul kubakin sienggo ipessoh Tuhan Jesus bangku janah tong burju aku soh mi punca nggelluhku memeritaken Sukuten Kelluahen tersèngèt masèh atè Dèbata.
44020025	Enggo kudahi kènè karina janah enggo kusukutken bakunè tersèngèt Kerajaen Dèbata. Bagèndari pè kubettoh ngo, oda nèngè perridah kita.
44020026	Kumarna naidi tegas kudokken bai ndènè sidari èn mula lot ibas kènè nai binasa kaduan, oda salahku nè idi.
44020027	Oda nung menurimpang aku ipas ulanku nai lako memagahken bai ndènè karina rencana Dèbata.
44020028	Nteng, jamoti kènè mo diri ndènè dekket karinana kuria sienggo nipesakat Tendi Dèbata bai ndè mahan jamoten ndènè, ai enggo ipebangkit kènè, asa iperdimata kènè kuria i. Permakani kènè mo kuria ni Dèbata idi bagè permakan menjaga biri-birina, kerna enggo ibakin Dèbata kuria i gabè milikNa sendiri merkitè permatè AnakNa.
44020029	Ai laus kessa mo aku, kubettoh ngo, roh mo mendahi kènè sorigala penjerngem. Janah kalak sinipermakan ndènè i gabè jerngemmen sorigala i.
44020030	Salang i tengah-tengah ndènè nai pè, lot ngo gabè memeddahken siso tuhu. Ibaing kalak i bagidi asa sienggo percaya bai Jesus gabè laling janah asa mengèkut taba kalak i.
44020031	Kerna naidi, dak merjaga-jaga mo kènè. Èngèt kènè mo tellu tahun dekkahna oda mengadi-ngadi aku mahar dekket berngin memeddahi kènè merdengan èluh.
44020032	Bagèndari pè kupesakat mo kènè bai Dèbata dekket mi bagasen masèh atèna, asa ia mempergegohi janah menjamotken kènè, asa iberrèken bai ndènè pasu-pasu sienggo ipehantar bai karina kalak sienggo percaya baNa.
44020033	Oda nung kuteddo barang kadè bang bai isè nai kènè, tah pirak barang oles pè.
44020034	Ibettoh kènè ngo, aku sendiri ngo mencariken siperlu bangku dekket taba denganku pè.
44020035	Ipas karinana ngo kutuduhken diringku mahan codiin bai ndènè, asa kennah merkitè mahan bahaan ngo kita, asa ndorok kita mengurupi kalak sindotè. Kerna kennah ngo èngètenta kadè sinidokken ni Tuhan Jesus, ai nina ngo, 'Mertuahen ngo simemerrèken dari pada simenjalo!' "
44020036	Enggo kessa pul idokken si Paulus ranana idi, rebbak sujud mo kalak i lako mersodip.
44020037	Tangis ngo kalak i karinana, nai ikaol kalak i mo si Paulus janah isanggohi.
44020038	Bonek kalohoon ngo atè kalak i karinana, terlebbih kerna rana si Paulus simendokken, oda nèngè mo peridah kalak i. Nai itaruhken kalak i mo si Paulus soh mi keppel i.
44021001	Mersitennahen mo kami dekket pengendeng kuria i Epesus idi nai, kessa i tading mo kalak i. Merkeppel mo kami mennèger mi pulo Kos, janah sibarembenkenna i soh mo kami mi pulo Rodos. I sidi nai terrus mo kami mi pelabuhen Patara.
44021002	I Patara idapet kami mo sada keppel naing berkat mi Penesia. Kubengketti kami mo keppel i, nai berkat mo kami.
44021003	Janah merkeppel mo kami soh kuidah kami pulo Siprus kan kambirang nami, tapi terrus ngo kami mi Siria. Mendarat mo kami i Tirus, ai singgat i ngo kessohen embahen keppel sikutompangi kami i.
44021004	Kudahi kami ngo i sidi dengan sienggo percaya bai Jesus, janah i sidi mo kami mengadi sada minggu dekkahna. Merkitè gerrek bai Tendi Perbadia nai ipesèngèt kalak i ngo si Paulus asa ulang laus mi Jerusalem.
44021005	Tapi enggo kessa dapet ari nami naing berkat, berkat mo kami mennadingken kalak i, janah menerusken perdalanen nami. Karina ngo kalak i mennaruhken kami, partua ibages bak partua ibalè pè soh mi anak-anak mennaruhken kami soh mi ruar kuta i. Nai sujud mo kami mersodip i biding laut i.
44021006	Nai mersisalamen mo kami, kessa i mbengket mo kami mi keppel, janah balik ma mo kalak i mi bagesna gennep.
44021007	Merkeppel ngo kami i Tirus nai soh mi Ptolemais. Kudahi kami ngo sipercaya ni sidi lako pesakatken tabè nami, nai gabè i sidi mo kami sada berngin rebbak dekket kalak i.
44021008	Sibarembenkenna i, berkat nola mo kami nai soh mo kami mi Kaisarèa. Kudahi kami ngo si Pilipus perjamita i mi sapona, imo sada kalak ipas sipitu kalak siterpilih i Jerusalem idi nai, janah mi sapona i mo kami mentadi.
44021009	Lot ngo empat kalak berruna simerbaju sienggo menjalo sibasa-basa bai Dèbata nai merberita simerandal.
44021010	Enggo kessa narih ndekkah kami i sidi, roh mo i Judèa nai sada kalak nabi mergerar si Agabus.
44021011	Idapetken mo kami, ibuat mo pènggang si Paulus. Irakutken mo penggang i mi tanganna dekket mi nèhèna, nai nina mo, "Bagèen ngo idokken Tendi Perbadia: Kennah ièkèti kalak Jahudi ngo bagèen sidasa pènggang èn i Jerusalem, janah isohken ngo ia taba kalak siso Jahudi."
44021012	Kudengkoh kami kessa mo i, kuèlèk-èlèk kami dekket dengan-dengan si ni Kaisarèa i mo si Paulus, asa ulang laus ia mi Jerusalem.
44021013	Tapi nina si Paulus mo mengaloi, "Kadè mo gunana dak tangis kènè, memmakin gabè mellala atè-atèngku? Kebbas ngo aku oda pellin ièkèti, tapi bang matè nola pè ukum kumarna Tuhan Jesus!"
44021014	Kumarna oda uè ia mendengkohken sèngèt-sèngèt nami, sip nai ngo kami karina, nai dok nami mo, "Saut mo lemmo atè Tuhan i."
44021015	Asa enggo kessa i sidi kami barang piga-piga ari, berkat mo kami laus mi Jerusalem.
44021016	Tapi dekket ngo dèba dengan i, i Kaisarèa nai mennaruhken kami mi saposi Manason, ai mi sapona ngo kami merberngin. (Si Manason imo sada kalak Siprus sienggo ndekkah percaya bai Jesus.)
44021017	Soh kessa kami mi Jerusalem, sampang ngo atè dengan ni sidi menjalo kami.
44021018	Nai sibarembenkenna i, rebbakken mo si Paulus dekket kami mendahi si Jakobus; nai merrohen mo mi bages i karinana pengendeng.
44021019	Enggo kessa isalam si Paulus kalak i karinana, ipejojor mo karina sinibaing Dèbata taba kalak siso Jahudi merkitèkensa.
44021020	Mendengkoh sukuten si Paulus idi, ipoji kalak i mo Dèbata. Jadi nina kalak i mo mbangsa, "Alè nggia, idah kono ngo enggo merribu-ribu kalak Jahudi percaya bai Jesus janah karinana ngo kalak i sètia mengulaken pati-patiin nipessoh si Musa.
44021021	Idengkoh kalak i ngo, enggo ipeddahi kono kalak Jahudi karinana si ni ranto, asa sirang ipas pati-patiin si nipessoh si Musa idi nai, janah idokken kono ngo, asa ulang pella itakkil nèngè dukak-dukakna janah ulang pella ijamotken nèngè adat kalak Jahudi.
44021022	Ukum bagèndari tentu ibettoh kalak i ngo enggo roh kono mi sèn; jadi bakunè mo ndia?
44021023	Èn pè, uèi mo sipessèngèt nami èn: Lot ngo empat kalak bai nami èn, merutang bagah-bagah bai Tuhan i.
44021024	Togiken mo kalak i, janah uras mo dirimu dekket kalak i, asa igonting bukna. Merkitè bagidi, bettohen sinterrem mo oda keppè tuhu berita sinidengkohna i tersèngèt Kono, tapi dekket ngo Kono tupèh menjamotken pati-patiin i.
44021025	Tapi ukum tersèngèt siso bangsa Jahudi sienggo percaya taba Jesus, enggo kubaing kami surat pati-patiin bai kalak i, asa ulang ipangan kalak i pangaan sienggo ipèlèken mi bègu, ulang ipangan daroh bagi ma dekket jukut siso isèat; oda ndorok kalak i merlangkah julu meddem."
44021026	Jadi sibarembenkenna i, iarahken si Paulus mo si empat kalak i; iuras mo dirina bak kalak i pè. Nai laus mo kalak i mi Bages Dèbata memmagahken asa ituruti ari menguras i, mèma ibakin kalak i pèlènna gennep.
44021027	Tapi naing dung kessa mo sipitu ari i, idah kalak Jahudi ni Asia nai mo si Paulus i Bages Dèbata. Nai iunung kalak i mo jelma nterrem, gabè guttur mo kalak i, janah itangkup kalak i mo si Paulus,
44021028	ninganna isurakken, "Kènè alè kalak Israel, urupken kènè mo! Èn ngo kalakna simemeddahken barang i dikè sambing pè, peddah mendahi karina jelma asa ialo kalak i bangsa Israel dekket pati-patiin si Musa bak Bages Tuhan ènda pè. Bagèndari pè dekket ngo kalak siso Jahudi iarahken mi Bages Dèbata èn asa gabè mellamun bekkas simbadia èn!" (
44021029	Idokken kalak i pè bagidi kumarna enggo idah kalak i ngo si Trofimus kalak Epesus i rebbak dekketsa i kuta i, nai gabè idokken kalak i nola mo enggo iarahken si Paulus ia mi Bages Dèbata.)
44021030	Jadi gabè gontar mo karina kuta i. Pulung mo jelma nterrem i karina, itangkup kalak i mo si Paulus, isaran mo mi ruar kuta, janah mèter ikonci mo pèntu Bages Dèbata.
44021031	Tapi tikan naing ipusa kalak i si Paulus, lot mo magahken taba ekuten soridadu Rom, mendokken soh mo gutturna karina kuta Jerusalem.
44021032	Nai mèter iarahken komandan i mo soridaduna dekket barang piga-piga kalak perwira, isudu kalak i mo mendahi bekkas i. Nai idah kalak i kessa mo enggo roh soridadu bak komandanna mi sidi, ipettadi kalak i mo memmekpekki si Paulus i.
44021033	Nai idahi komandan soridadu i mo si Paulus, itangkup mo ia janah irantè. Ikusoi mo ia barang kalak dikè ia janah kadè pana ibakinken.
44021034	Nai dak mersidoroken katana mo sinterrem i, gabè oda mertentu nèngè, merbulut sambing ngo rana i, oda dapet iantusi, gabè iembah mo si Paulus mi markas.
44021035	Tapi enggo kessa soh si Paulus mi ardan markas i, makin mengamuk mo penggutturi i, gabè idokong soridadu i nai ngo si Paulus.
44021036	Nai dak ièkutken jelma nterrem i ngo ia ninganna idilo-diloken, "Kennah bunuhen ngo ia!"
44021037	Tapi naing masuk kessa mo kalak i merembah si Paulus mi markas, nina mo taba komandan soridadu i, "Ndorok ngo aku mengerana sigejap dekket Kono?" Jadi nina komandan soridadu i mo tabasa, "Ibettoh kono ngo keppè kata Junani?
44021038	Oda ngo keppè kalak Mesir i kono, simengarahken empat ribu kalak naing memberontak i padang gurun i?"
44021039	Ialoi si Paulus mo, "Kalak Jahudi ngo aku, i Tarsus nai, imo kuta sitermurmurna i Kilikia. Kuèlèkken bamu, asa padiat lebbè aku mengerana taba sinterrèm èn!"
44021040	Nai ipadiat kessa mo, cènder mo si Paulus i ardan i, ikilapken mo tanganna taba sinterrem i. Sip kessa mo jelma nterrem i, nina mo taba jelma nterrem idi ibas kata Heber:
44022001	"Kènè alè karina partua bak kaka anggi, dengkohken kènè mo lebbè keterangenku èn!"
44022002	Idengkoh kalak i kessa mo merkata Heber si Paulus taba kalak i, mèter sip mo kalak i, nai iterusken si Paulus mo ranana, nina mo,
44022003	"Kalak Jahudi ngo aku, tubuh i Tarsus i nagerri Kilikia, tapi mbelgah i kuta Jerusalem èn ngo aku, janah seppè kalohoon ngo aku iajari i persikolaan si Gamaliel lako mengguruken pati-patiin siniberrèken si Musa taba empungta i. Enggo mo kukedarohken menguèi Dèbata, tosè bagè kènè ni sèn sidari èn.
44022004	Kuletlet janah kupatèken ngo kalak sipercaya taba Jesus, sanga ngo dèba matè. Kutangkup ngo karina anak laki bak daberru janah kumasukken mi kurungen.
44022005	Imam Huntuun dekket imam ekuten i ngo saksingku tersèngèt i, ai bai kalak i nai ngo kujalo surat embahenku mendahi kalak Jahudi mi Damaskus, ai merkitèken surat sikuembah idi, ndorok mo kutangkup janah kuiring mi Jerusalem karinana kalak sipercaya mi peddah rembaru i, asa ihukum."
44022006	"Tapi sinderrang laus aku janah ndessing mi Damaskus kira-kira cèger ari, sintempu mo lot cuhaya nterrang kalohoon i langit nai mengkalokoi aku.
44022007	Nai mèter geppah mo aku mi tanoh janah kudengkoh mo sora mendokken taba aku bagèen, 'Saulus! Saulus! Kasa iletlet kono Aku?'
44022008	Nai ningku mo mengaloi, 'Isè ngo Kono Tuhan?' Jadi nina mo taba aku, 'Jesus kalak Nazaret i ngo aku niletletmi!'
44022009	Idah denganku i ngo ukum cuhaya i, tapi oda idengkoh sora simengerana dekket aku i.
44022010	Nai ningku nola mo mengkusoi, 'Kadè ngo sibahanenku Tuhan?' Jadi ialoi mo aku, 'Kèkè mo kono, lako mo mi Damaskus. Isidi mo nahan ibagahken bamu sinaing bahanenmu.'
44022011	Tapi gabè oda merpendidah nèngè aku kumarnaken bendella cuhaya i, itegu-tegu denganku i nai ngo aku soh mi Damaskus.
44022012	Lot mo i sidi sada kalak mergerar si Ananias, sada kalak burju ngo ia janah simengulaken pati-patiin i. Janah mersangap ngo ia ibaing kalak Jahudi silot i Damaskus.
44022013	Roh ngo ia menongkir aku, janah cènder i gembarku ninganna mendokken, 'Alè Saulus, nggia, merpendidah nola mo kono!' Jadi mèter kuidah mo ia gejapken naidi.
44022014	Nina nola dèng ma mo taba aku, 'Enggo ipilih Dèbata ni empungta i kono, asa ibettoh kono lemmo atèNa, janah asa idah kono Jesus, Naposo Dèbata simegulaken lemmo atè Dèbata janah simendengkoh sora Jesus sendiri.
44022015	Kennah gabè kalak simengindangkensa ngo kono taba karina jelma tersèngèt siniidah dekket sinidengkohmu.
44022016	Bagèndari pè kettu mo ulang pedekkah-dekkah. Kèkè mo kono, perridiken mo dirimu. Dilo mo Tuhan i, asa mpanting kono ipas dosa-dosamu nai.' "
44022017	"Nai balik kessa mo aku mi Jerusalem èn, ikuasai Tendi Perbadia mo aku sinderrang mersodip aku i Bages Dèbata.
44022018	Kuidah ngo Tuhan i mendokken taba aku, 'Kettu mo laus kono i Jerusalem èn nai, kerna oda ijalo kalak sinisèn i pengindangkenmu tersèngèt Aku.'
44022019	Nai ningku mo, 'Alè Tuhan, ibettoh kalak i ngo, aku ngo roh mi bages perguruun lako menangkup dekket mengerantè bak membet-bet sipercaya taba Kono.
44022020	Bagi ma ngo tikan terbunuh saksiMu si Stefanus, i sidi ngo aku janah lolo ngo aku kerna terbunuh i ia. Aku ngo tupèh menjaga oles kalak simemmunuhsa i.'
44022021	Tapi nina Tuhan i mo taba aku, 'Laus mo kono, ai Kupasulak ngo ko mi bekkas sindaoh mendahi bangsa sidèban siso Jahudi.' "
44022022	Ukum ninggat rana i dènga, dak idengkohken kalak i ngo ia mengerana. Tapi soh kessa mo mi rana perpodi i, gabè ipegang kalak i mo sorana mennurakken, "Bunuh mo ia! Oda belliin nggelluh jema bagidi!"
44022023	Ningan mersurak i kalak idi, ipengambas-ambasken ngo olesna janah ipengsampakken abu mi dates.
44022024	Jadi idokken ekuten soridadu i mo iembah ia mi tangsi, iligasi mo ia tikan iperrèso, asa ibettoh kadè sebabna asa bagi surak-surak kalak Jahudi tabasa.
44022025	Tapi iberretken kessa mo si Paulus lako mengeligas, nina si Paulus mo taba perwira sicènder nisidi, "Ndorok ngo iligasi kènè sada kalak Rom, tukasi pè makdèng iadili?"
44022026	Mendengkoh kata si Paulus i, idahi pèrwira i mo komandan soridadu i, nina mo tabasa, "Kadè naing bakinenmu tabasa? Ai kalak Rom ngo ia!"
44022027	Nai idapetken komandan soridau i mo si Paulus, nina mo mbangsa, "Bagahken taba aku, tuhu ngo ko kalak Rom?" Jadi ialoi mo, "Uè, kalak Rom ngo aku."
44022028	Nai nina komandan soridadu i dèng ma mo tabasa, "Ukum aku toko ngo buèna kugarar, asa ndorok aku gabè kalak Rom!" Ialoi si Paulus mo, "Ukum aku kessa nai tubuh ngo aku enggo kalak Rom."
44022029	Nai mèter sondar mo anggota-anggota soridadu sinaing memerèso si Paulus i. Ekuten soridadu i pè gabè mbiar ngo, ibettoh kessa kalak Rom ngo keppè si Paulus, keppè enggo sanga irantè.
44022030	Ukum komandan soridadu Rom i sèkel kalohoon ngo ia naing memettoh kadè kulih sebabna asa isalahken kalak Jahudi si Paulus i. Nai sibarembenkenna, idiloi mo pulung karina imam-imam ekuten dekket sanhèdrin. Ipaluah mo si Paulus janah iarahken mi tengah-tengah kalak idi.
44023001	Tikan itengen si Paulus karina anggota runggu i, idokken mo ranana, "Kènè karina kaka anggi! Merperangè ngo aku ipas nasa ukurku menguèi Dèbata soh mi ari sidari èn."
44023002	Idokken si Paulus kessa ranana i, mèter idokken Imam Huntuun simergerar si Ananias mo asa iparap sicènder i gembar si Paulus i ia.
44023003	Nai idokken si Paulus mo mbang imam huntuun i, "Iparap Dèbata mo ko alè dingding sinikapur! Kundul ngo kono i sidi lako menghukum aku merguru mi pati-patiin i, keppèken kono sendiri mengelanggar pati-patiin i, ai idokken kono asa iparap aku, pada hal enggo merralo i mi pati-patiin!"
44023004	Nai nina sicènder i gembar si Paulus i mo taba si Paulus, "Kasa ilèai kono imam huntuun Dèbata?"
44023005	Ialoi si Paulus mo, "Kènè alè dengan, oda kubettoh mula imam huntuun i keppèken ia. Tersurat ngo ibas Bibèl bagèen, 'Ulang ilèai kono pengulu bangsamu!' "
44023006	Ibettoh si Paulus mo horong Sadusè ngo keppèken dèba sipulung i, dèba nai horong Parisè. Kerna nai nina mo taba perrunggu i, "Kènè karina kaka anggi! Kalak Parisè ngo aku, janah dukak Parisè. Iadili pè aku isèn, kumarna pengharapen dekket kumarna percaya ngo aku, balik nggelluh kalak sienggo matè."
44023007	Idokken kessa bagidi gabè merselisih mo horong Parisè dekket Sadusè, janah gabè bellah dua mo perrunggu i. (
44023008	Ukum kalak Sadusè, oda percaya balik nggelluh sienggo matè, malaèkat pè oda ngo nina lot, bang tendi pè; tapi ukum horong Parisè, iperketuhu ngo i karina.)
44023009	Guttur mo runggu i, kèkè mo dèba kalak Parisè sigabè guru agama mengalo, nina mo, "Cituk poda lot kesalahen kalak èn kuidah kami! Tah tuhu ngo lot tendi barang malaèkat mermongkamisa!"
44023010	Tapi makin guyuna mo perselisihen kalak idi i, gabè mbiar mo komandan soridadu i tah bakunè gabè ipersuragè kalak i nola si Paulus dok atèna. Idokken mo roh soridadu lako merembah si Paulus i tengah-tengah kalak i nai mi tangsi.
44023011	Nai bernginkenna i, cènder mo Tuhan i, i gembar si Paulus janah mendokken tabasa, "Pos atèmu! Enggo ikesaksiken kono aku i Jerusalem, kennah bagi ma ngo ikesaksiken kono Aku i kuta Rom!"
44023012	Sicegenna nola sibarembenkenna i, lot mo dèba kalak Jahudi i merbulaban. Mersumpah ngo kalak i, mak ndorok mangan mak ndorok mènum kalak i, ukum mak dèng ipusa kalak i si Paulus.
44023013	Lebbih ngo empat puluh kalak simerbulaban i.
44023014	Idahi kalak i ngo imam-imam Ekuten dekket pengulu-pengulu, nina mo taba kalak i, "Enggo ngo kusumpahken kami mak ndorok mangan mak ndorok mènum kami, sidekkah mak dèng kubunuh kami si Paulus.
44023015	Kerna naidi, baing kènè mo rebbak dekket anggota Mahkamah Agama surat taba ekuten soridadu i, asa iembah nola si Paulus mi hadeppen ndènè, bagè cara naing iperèso kènè dèng perkarana i. Tapi ukum kami, enggo kin mèma i tengah ndalan, asa i sidi kupusa kami ia i tengah ndalan i dèng."
44023016	Tapi terbertik ngo bulaban kalak idi i bai bebberrè si Paulus. Jadi laus mo ia mi tangsi lako magahken taba si Paulus.
44023017	Nai idilo si Paulus mo sada kalak perwira mi gembarna, nina mo tabasa, "Taruhken lebbè anak perana èn mendahi komandan soridadu, ai lot sinaing bagahenkenna tabasa."
44023018	Jadi itaruhken mo anak perana i mendahi ekuten soridadu, nina mo mbangsa, "Idiloi si Paulus tahanen i ngo aku, janah idokken asa kutaruhken anak perana èn taba Kono, kerna lot nina sinaing bagahenkenna bamu."
44023019	Nai icèkèp komandan i mo tangan anak perana i mennegu narih mboni, nai ikuso mo ia, "Kadè pana naing bagahenkenmu bangku?"
44023020	Ialoi anak perana i mo ia, "Mertuptup ngo kalak Jahudi, lako mengidoken asa iembah Kono si Paulus baremben mi runggu, bagè cara naing iperèso kalak i dèng perkarana i asa ntangkas.
44023021	Tapi ulang mo uèi pengidoon kalak idi i, ai enggo lebbih empat puluh kalak merbulaban, mengentip ngo kalak idi i tengah ndalan, asa i sidi nina ipusa kalak i si Paulus. Ai rebbak mersumpah ngo enggo kalak i, mak ndorok mangan barang mènum pè kalak i, sidekkah madèng ibunuh kalak i si Paulus. Bagèndari pè enggo mo kebbas kalak idi, pellin katamu nai ngo pèmaan kalak i."
44023022	Jadi nina komandan i mo tabasa, "Ulang pella ibagahken kono barang taba isè pè sienggo nibagahkenmu i taba aku." Nai ipasulak mo ia balik.
44023023	Nai idiloi komandan i mo dua kalak perwira, nina mo taba kalak i, "Pèmaken lebbè dua ratus kalak soridadu dekket pitu puluh kalak nai simerkuda, dekket dua ratus kalak nai lengkap mersenjata, asa berkat kènè mi Kaisarèa pukul sibah berngin èn.
44023024	Pèmaken kin ma mo sada kuda kundulen si Paulus, asa taruhken kènè ia mendahi Gubèrnur Feliks."
44023025	Nai ibaing komandan i mo surat embahen kalak i bagèen katana,
44023026	"Tabè mo bamu alè sinipersangapen Gubèrnur Feliks, bangku nai Klaudius Lisias.
44023027	Itangkup kalak Jahudi ngo èn; jadi sinderrang naing ipusa ia, roh ngo aku dekket soidadu mengerampasisa, kubettoh kessa kalak Rom ngo ia keppèken.
44023028	Tapi sinderrang naing kuperèso ia kadè salahna, kuembah mo ia mi runggu mbellen agama kalak i.
44023029	Keppèken oda lot kesalahenna, memmaing patut merutang kessah ia, barang pè ikurung. Ai pellin tersèngèt pati-patiin agama kalak i ngo perselisihenna.
44023030	Nai lot mo magahken bangku, lot taki-taki jahat kalak idi tabasa. Kerna naidi ngo asa kupasulak ia mendahi kono. Enggo ma ngo kudokken taba pengadu i, asa taba kono iandèken pengadunna i."
44023031	Jadi iembah soridadu i mo si Paulus, bagè perèntah sienggo nijalona i, itaruhken mo bernginna i soh mi Antipatris.
44023032	Sibarembenkenna i nola pellin soridadu merkuda i nai ngo kessa mennaruhken si Paulus soh mi Kaisarèa, ai molih ngo sidèbankenna i mi markasna.
44023033	Soh kessa kalak simenaruhken i mi Kaisarèa, iberrèken kalak i mo surat i taba gubèrnur, janah si Paulus i pè itogiken mo mi hadeppenna.
44023034	Ijaka gubèrnur i kessa mo surat i, ikusoi mo si Paulus, barang i dikè nai asalna. Ibettoh kessa mo kalak Kilikia ngo keppèken si Paulus i,
44023035	nina mo tabasa, "Kuperrèso pè perkaramu i, mula enggo kessa roh simengaduken kono mi sèn." Nai idokken mo asa itahan si Paulus ibas tahanen si Herodes.
44024001	Enggo kessa lima ari nola, roh mo Imam Huntuun Ananias rebakken dekket pengulu-pengulu dekket sada kalak pengacara mergerar Tertulus, mi Kaisarèa, mengaduken si Paulus mendahi Gubèrnur Feliks.
44024002	Enggo kessa mbuka perkara i, idhaba si Tertulus mo si Paulus bagèen, "Alè gubèrnur nipersangapen! Mènak ngo nagerri nami kessa nai kono menggem-nggem kami. Janah naik ngo pernggelluh nami, ai enggo mbuè ibaing kono simendè mi bangsa nami.
44024003	Karinana pennarihkenmu i bai nami, kudokken kami mejalo metangkup bamu, janah jalo mo penghormati nami siso terasam belgahna.
44024004	Tapi asa ulang mbuèsu magosia tikki ndènè, kupido kami bamu, dengkohken mo lebbè sigejap pengaduun nami si cituk èn.
44024005	Dapet kami ngo kalak èn mengago janah menggutturi taba kalak Jahudi barang i dikè sambing. Ia ma ngo pengulu geraken kalak Nazaret.
44024006	Ioji ngo memmaing asa gabè samur Bages Dèbata, jadi kutangkup kami ngo ia. [Janah naing kuhukum kami ngo ia rembang mi pati-patiin nami.
44024007	Tapi roh komandan Lisias, irampasi mo ia bai nami nai,
44024008	janah memerèntahken taba kami asa roh kami menghadep taba kono.] Karinana sikudokken kami èn, ndorok ngo ibettoh kono i bana nai, mula ikusoi kono ia."
44024009	Karinana kalak Jahudi ni sidi mennuhu-nuhui pendokken si Tertulus i.
44024010	Nai ibaing gubèrnur i mo pertanda bai si Paulus asa ialoi. Nai nina si Paulus mo, "Ntangkas ngo kubettoh, enggo ndekkah Tuan i gabè penghukum i nagerri èn. I ngo sampang atèngku mendokken ranangku èn i lebbè Tuan i.
44024011	Ndorok ngo iselidik Tuan i, oda lebbih sipuluh dua ari sienggo laus i dèng ngo laus aku mi Jerusalem lako mersodip.
44024012	Oda pennah idapet kalak Jahudi aku merselisih barang dekket isè pè barang memmaing kegontaren i Bages Dèbata, barang i bages perguruun barang i tengah kuta pè.
44024013	Kalak èn pè oda ngo terindangkensa taba aku sinitukaskenna i.
44024014	Tuhu, kuuèi ngo Dèbata ni empung nami tosè mi sinipeddahken Tuhan Jesus; tapi pilit ngo i ukum idokken kalak èn. Percaya ngo aku mi isi sitersurat ibas bukku si Musa dekket Bukku Nabi-nabi.
44024015	Lot ngo pengharapenku bai Dèbata, tosè bagè kalak idi, imo tersèngèt karina jelma sienggo matè -- kennah balik nggelluh nola ngo, barang jelma bujur i tah pè barang jelma nggèduk i.
44024016	Kerna naidi ngo asa dak kukeburjuken, asa mpanting ukurku merradepken Dèbata bang meradepken jelma pè.
44024017	Enggo kessa salpun barang piga-piga tahun oda nèngè aku i Jerusalem, roh mo aku mi sidi merembah tumpak pengurupiin, imo riar bai bangsangku nai, janah naing memèlè Dèbata.
44024018	Tikan kuulaken i, jupa kalak i mo aku i Bages Dèbata, enggo kessa pul aku menguras. Oda lot sinterrem rebbak dekket aku, janah oda ma ngo lot kegutturen idi.
44024019	Tuhu lot ngo i sidi tikan naidi kalak Jahudi i propinsi Asia nai. Asa kennah mo nemmu isèn kalak i lako memmaing pengadunna tersèngèt aku taba kènè alè tuan gubèrnur, mula tah lot siadunkenna tersèngèt aku bak kesalahenku.
44024020	Mula pè oda isèn kalak i, kalak èn pè iruapken mo barang kadè kegèdukenku ibettoh kalak i tikanna irungguken kalak èn aku i Runggu Agama.
44024021	Pellin kata èn ngo kudokken ninganna cènder aku i tengah-tengah kalak èn, Irungguken pè aku sidari èn kumarna percaya ngo aku lot perkèkèen ipas simatè nai."
44024022	Nai iondari si Feliks sienggo memettoh ntangkas tersèngèt Jesus mo perkara i, nina mo, "Lebbè roh pè komandan Lisias asa kuputusken perkara èn."
44024023	Nai idokken mo perwira menjamotken si Paulus i asa tong itahan ia, tapi narih merongkah mo, janah ulang iararang barang isè denganna si uè mengurupi janah mengkebasisa.
44024024	Nai barang piga-piga ari nai nola, roh mo si Feliks rebbak dekket sinibagesna si Drusila berru Jahudi ngo ia. Nai ipasulak si Feliks mo mengalengi si Paulus. Nai idengkohken si Feliks mo rana si Paulus tersèngèt percaya bai Kristus Jesus.
44024025	Tapi soh kessa mo sukuten tersèngèt ketègerren, metemman dekket hukum seggen, gabè mbiar mo si Feliks nai nina mo, "Singgat i mo lebbè. Tah cidahari nola lot tikki kesempatenku, kupasulak pè mengalengi kono."
44024026	Tapi harap ngo si Feliks berrènken si Paulus riar bana; kumarna naidi ngo asa nggatimi pasulak mengaleng si Paulus asa mengeranai dekketsa.
44024027	Tapi enggo kessa mo dua tahun dekkahna mbangkit mo si Perkius Festus gabè gubèrnur menggancihi si Feliks. Kumarna naing muat ukur kalak Jahudi si Feliks, gabè ibelli mo si Paulus i kurungen.
44025001	Enggo kessa tellu ari si Festus soh mi nagerri i, berkat mo ia i Kaisarèa nai mi Jerusalem.
44025002	Roh mo mi hadeppenna imam-imam ekuten dekket pengulu-pengulu Jahudi mennerrèngèti pengaduun kalak i tersèngèt si Paulus. Mersembah merkuraja ngo kalak i mendokken taba si Festus:
44025003	"Masèh mo nemmu atè gubèrnur Festus, ipasulak mo nemmu si Paulus mi Jerusalem; ai enggo kin ngo sada taki kalak i lako mengenggep i tengah ndalan janah asa ipusa."
44025004	Tapi nina si Festus mo mengaloi, "Itahan ngo bagèndari si Paulus i Kaisarèa, janah ndor ngo aku balik mi sidi.
44025005	Jadi dekket mo pengulu-pengulu asa rebbakken kami laus mi Kaisarèa, janah iasè kin mo kadè pengaduun ndènè mula tah lot ibahanken siso hukum," nina.
44025006	Asa enggo kessa merian i sidi ia ualuh soh mi sipuluh berngin, berkat mo si Festus balik mi Kaisarèa. Sibarembenkenna, mèter ibuka mo runggu perhukumen, idokken mo mengalengi si Paulus asa roh mi hadeppenna.
44025007	Soh kessa mo si Paulus, mèter ikulilingi kalak Jahudi siroh i Jerusalem nai mo ia; ipendokken mo tukas mberrat mengaduken si Paulus. Tapi oda terbuktiken kalak i tukas sinidokkenna i.
44025008	Jadi itariasken si Paulus mo, nina mo, "Oda lot kesalahenku tersèngèt pati-patiin kalak Jahudi barang pè mi Bages Dèbata, barang dempak Kèsar Rom pè."
44025009	Tapi lako muat ukur Jahudi, nina si Festus mo taba si Paulus, "Uè ngo kono mi Jerusalem, asa i sidi kutimbang perkaramu rembang mi si nitukasken kalak i ndai?"
44025010	Ialoi si Paulus mo, "Cènder ngo aku i kerungguun Kèsar Rom, i sidi ngo aku iadili. Ntangkas ngo ibettoh kono, oda lot kessalahenku taba kalak Jahudi.
44025011	Mula lot kulausi hukum, sindorok memmaing aku patut merutang kessah, ijin ngo aku matè. Tapi ukum oda ngo tuhu nitukasken kalak i taba aku, isè poda ndorok pessakatken aku taba kalak i. Kupengido, asa irungguken aku i kerungguun Kèsar i!"
44025012	Enggo kessa mersungkuun si Festus dekket denganna penghukum, gabè idokken mo, "Ipido kono ngo asa irungguken kono i kerungguun Kèsar i; jadi berkat mo kono menghadep Kèsar."
44025013	Enggo kessa salpun barang piga-piga ari, roh mo raja Agripa dekket Bernike mi Kaisarèa lako mendokken kata njuah-njuah taba si Festus.
44025014	Enggo kessa i sidi kalak i barang piga-piga ari, ibagahken si Festus mo taba raja Agripa tersèngèt perkara si Paulus i, nina mo, "Lot ngo isèn sada kalak tahanen itadingken si Feliks.
44025015	Tikan i Jerusalem aku, roh mo imam-imam ekuten menghadep taba aku bagi ma pè dekket pengulu-pengulu Jahudi lako magahken pengadunna tersèngèt sitertahan i, janah ipidoken kalak i asa kudabuh hukum bana.
44025016	Tapi ningku ngo mengaloi kalak i, Oda hukum i bai kalak Rom, mula bagi sambing mèter ihukum sada kalak sitertukas, ukum makdèng hadep sitertukas i dekket sipenukas, janah iberrèken kesempaten bana membèla dirina.
44025017	Jadi sinderrang roh kalak i misènda, oda pella kupedekkah-dekkah, ai siberembenkenna mèter kubaing mo runggu, janah kudokken mo asa iembahken ia menghadep aku.
44025018	Tikan iranaken pennukas i tukas bana ninganna cènder, kudokdok kin ngo lot itukasken kalak idi kejahaten.
44025019	Tapi pellin pejaè pendapet ngo kalak i dekketsa tersèngèt agama kalak i, dekket tersèngèt sada kalak mergerar Jesus sienggo matè. Tapi mertahan ngo si Paulus mendokken enggo balik nggelluh nina Jesus i.
44025020	Tapi kumarna bingung aku tersèngèt bakunè asa ndorok dapet aku keterangen tersèngèt perkara i, gabè kukusoi mo si Paulus, tah uè ia laus mi Jerusalem, asa i sidi irungguken ia.
44025021	Tapi ipidoken si Paulus ngo asa tong ia lebbè ikurung pèma irungguken ia mi kerungguun Kèsar. Kerna naidi kudokken ngo asa ikurung ia, mèma kutengesken ia mendahi Kèsar."
44025022	Nai nina si Agripa mo taba si Festus, "Aku pè sèkel ngo mendengkoh ranana." Mula bagidi, "baremben mo dengkohenmu," nina si Festus.
44025023	Sibarembenkenna, roh mo Agripa dekket Bernike merpakèen kerajaen. Ibengketti mo kerungguun rebbakken dekket lubalang-lubalang bagi ma dekket simersangap ni kuta i. Jadi idokken si Festus mo mengaleng si Paulus.
44025024	Nai nina si Festus mo, "Alè Raja Agripa, dekket kènè karina sitampak pulung isènda. Èn mo kalakna siniaduken kalak Jahudi bangku, kalak i si ni Jerusalem bang si ni sèn. Janah dak idilo-diloken kalak i ngo, oda pegelluhen nina jelma bagèen.
44025025	Tapi kubettoh ngo oda lot iulaken kalak èn siso hukum, memmaing patut ia merrutang kessah. Tapi kumarna ia sendiri mengido asa perkarana èn irungguken i kerungguun Kèsar, enggo kuputusken, asa pasulaken mo ia laus mi sidi.
44025026	Tapi oda lot dèng bangku sada keterangen tegas mahan suratenken ibas surat sinaing kutenges mi Kèsar. Kumarna naidi ngo asa kuhadapken ia mendahi kènè karinana, terlebbih-lebbih kono Alè Raja Agripa! Maksudku asa merkitè penimbangen ndènè, lot suratenkenku.
44025027	Ai dok atèngku kurang ngo sellohna mula nitengesken sada kalak tahanen keppè oda nibagahken kadè tukas nitukasken pengadu bana."
44026001	Nai nina si Agripa mo taba si Paulus, "Dokken mo rana pembèlanmu!" Jadi ikilapken si Paulus mo tanganna, ninganna idokken,
44026002	"Alè Raja Agripa! Dapetten tuah ngo aku kuakap sidari èn kumarna ndorok aku mengerana dekket kono tersèngèt nitukasken kalak Jahudi bangku;
44026003	kerna enggo lebbih penandaan Raja idi i karina adat dekket permasalehen kalak Jahudi. Kerna i kupido bamu; sobar mo kono lebbè mendengkohken ranangku èn!
44026004	Ibettoh karina kalak Jahudi ngo bakunè nggelluhku, mulai anak-anak nai aku, i tengah-tengah bangsangku. Janah kessa nai anak perana aku i Jerusalem.
44026005	Mulai tikala i nai enggo ngo itandai kalak i aku. Ukum uè kalak idi, terindangken kalak idi ngo, imulana nai ngo aku nggelluh bagè sada kalak Parisè, janah mengèkutken karinana hukum-hukumna, janah horong èn mo si seppèna menniahi agamanta i.
44026006	Bagèndari cènder ngo aku isèn lako irungguken kumarna pengharapen dekket kepercayaenku mi si tersèngèt bagah-bagah niperbagah Dèbata taba empung nami.
44026007	Kumarna bagah-bagah i ma ngo niharap kalak Israel sisipuluh dua marga i, asa dak iuèi kalak i Dèbata mahar dekket berngin ipas karina gegohna nai. Jadi kumarna bagah-bagah i ngo alè Raja Agripa memmaingken asa iaduken kalak Jahudi aku.
44026008	Kasa nola kaka-anggingku kalak Jahudi oda percaya, ipegelluh Dèbata kalak sumatè?
44026009	Ai aku pè tikanna i, ukum pendapetku, kennah mertuhu-tuhu aku mengalo Jesus kalak Nazaret i.
44026010	Janah saut ngo enggo kubahanken idi i Jerusalem. Ai kujalo ngo surat kuasa bai imam-imam ekuten nai, asa kukurung mbuè kalak sipercaya janah simengèkutken Dèbata. Janah aku sendiri pè setuju ngo asa ihukum matè kalak i.
44026011	Mèduk janah ngkatep ngo kusiksa kalak idi i bages perguruun, memaksa kalak i, asa ialo kepercayaenna i. Soh mo nggettemna kuakap mengidah kalak i, memmaingken asa mi kuta sidèban pè kuletlet ngo kalak idi."
44026012	"Bagidi ma ngo laus aku mi Damaskus merembah surat kuasa, ipeberkat imam-imam ekuten.
44026013	Jadi sinderrang i tengah ndalan dèng aku, tupung cèger ari, kuidah mo Alè Raja Sinihormaten, roh cuhaya i langit nai, ncihuren asa sendang mataniari, icuhayai mo sikulilingku dekket karina denganku sindalaan i.
44026014	Nai geppah mo kami karina mi tanoh. Kudengkoh mo sora mendokken taba aku i kata Heber bagèen, Saulus! Saulus! Kasa dak iletlet kono Aku? Mpiah mo akapenmu mula dak ialo Ko penguluken tuanmu!
44026015	Nai ningku mo, 'Isè ngo Ko Tuan?' Ialoi Tuhan i mo, 'Jesus ngo aku siniletletmi.
44026016	Tapi kèkè mo kono, janah cènder mo ko! Ai kupacidah pè diringku taba kono, lako milih kono ngo, asa gabè naposongKu. Kupasulak mo kono mengindangken si ni idahmu sidari èn dekket sinaing pacidahenku dèng mi podiin èn.
44026017	Kupaluah mo kono i bangsa Israel nai dekket i bangsa sidèban siso Jahudi nai. Kupasulak mo ko laus mendahi kalak i, asa ibuka kono mata kalak i,
44026018	janah asa karuar kalak idi ibas sigellap idi nai balik mi kecihuren; asa maluah kalak idi ipas gemgemmen Sibolis i nai, balik mi gemgemmen Dèbata. Ai merkitè percaya kalak i bangKu, ijalo kalak i mo kesasaan dosana janah gabè persulang rebbak dekket kalak sienggo ginemgem Dèbata sienggo terpilih i.' "
44026019	"Kumarna naidi alè Raja Agripa, dak ngo kuusahaken menguèi karina peddah siroh bai Dèbata nai.
44026020	Nai kujamitai mo kalak ni Damaskus i perlebbè, asa tobat kalak i ipas dosa-dosana nai, janah asa ipessoh dirina taba Dèbata, janah kennah teridah ngo i merkitè perangè selloh tandana enggo ia mertobat. Bagi ma ngo bang i Jerusalem dekket i suberri Judèa soh mendahi kalak siso bangsa Jahudi pè.
44026021	Jadi kemulihken naidi mo asa itangkup kalak Jahudi aku i Bages Dèbata nai, janah naing ibunuh.
44026022	Tapi iondingi Dèbata ngo aku soh mi sidari èn, asa cènder aku begèndari isèn lako mennaksiken taba karina jelma -- simbelgah bang singkèdèk pè. Karinana sienggo kudokken i, tosè ngo i bagè sienggo ni lumbaken nabi-nabi dekket si Musa;
44026023	mendokken: Menggong simbernit ngo Kristus Raja Sipaluah niperbagah-bagah Dèbata, janah ia ngo perlebbè balik nggelluh i simatè nai; asa merkitèken bagidi Iberitaken kecihuren kelluahen i taba kalak Jahudi dekket kalak sidèban siso Jahudi pè!"
44026024	Enggo kessa idokken si Paulus bagidi, ipegang si Festus mo sorana mendokken, "Enggo mo pana gila ko Paulus! Kepandèenmi ngo memmaing kono gila."
44026025	Tapi ialoi si Paulus mo, "Oda ngo gila aku alè Festus nipersangapen; karna ukum kata sienggo kuruapken i, bennar ngo i janah roh ibas pikirenku situhunna nai!
44026026	Ai ntangkas ngo ibettoh Raja Agripa i idi. Kumarna naidi ngo asa nggasang ukurku lako mengeranai i hadeppenNa, janah oda pella alang-alangen; kum dok atèngku sada poda mak ntangkas i bai raja i, ai masa ngo i karinana ipas sintarar.
44026027	Otang percaya ngo kono mi sinidokken nabi-nabi Alè Raja Agripa? Kubettoh ngo percaya ngo kono!"
44026028	Nai nina si Agripa mo taba si Paulus, "Idokdok kono ngo murah memmaing aku gabè kalak Kristen ibagasen sigejap sambing?"
44026029	Nai nina si Paulus mo, "Barang ibagasen sigejap barang pè ndekkah dènga, kusodipken ngo taba Dèbata, asa dekket kono alè Raja bak karina simendengkoh aku sidari èn -- naing mo nemmu bagè aku èn, tapi oda dekket rantèngku èn!"
44026030	Nai dungna cènder mo raja i, gubèrnur Festus bak si Bernike dekket karina denganna.
44026031	Laus mo kalak i sigejap mi ruar, janah mengeranai mo kalak i samahsa bagèen, "Oda lot ulah-ulah kalak èn barang kadè salah, memmaing ia ndorok merutang kessah, barang kurungen pè."
44026032	Janah idokken si Agripa mo taba si Festus, "Terpaluah ngo nemmuken kalak èn, ukum oda kin idokken asa irungguken perkarana idi i kerungguun Kèsar."
44027001	Nai iputusken mo hukum taba si Paulus, kennah merkeppel mo kami laus mi Italia, isohken mo si Paulus dekket dèba nai sienggo ikurung kin, taba sada kalak perwira mergerar si Julius, imo ekuten "Soridadu Kèsar."
44027002	Mbengket mo kami mi keppèl siroh i Adramitium nai, nai berkat mo kami arap keppel i, ai enggo kin ngo kebbas ninganna dak meninggahi pellabuhen-pellabuhen silot i propinsi Asia. Lot ngo dengan nami sada kalak Makedonia mergerar si Aristarkhus roh i Tesalonika nai.
44027003	Sibarembenkenna soh mo kami mi Sidon. Ukum si Julius, selloh ngo ibaing taba si Paulus, ipadiat ngo ia laus mendahi dengan silot ni sidi i, asa ijalo bai kalak i nai kadè siperlu bana.
44027004	I sidi nai merkeppel mo kami kan biding-biding Selatan Pulo Siprus, kumarna sapa-sipu ngo angin.
44027005	Nai kubellus kami mo laut pènterenken Sisilia dekket Pamfilia, jadi soh mo kami mi Mira i nagerri Likia.
44027006	Jumpa komandan i mo i sidi keppel Aleksandria naing laus mi Italia, gabè ipindahken mo kami karina mi keppel i.
44027007	Hanjar kalohoon ngo keppel nami i merlayar barang piga-piga ari dekkahna, janah kumarna hanjarna, jadi mahal ngo perdalanen i soh mi Knidus. Kumarna dak tong ngo sapa-sipu angin, oda ngo terbaing kami tèngken merkeppel mi tujuun dak memiding-miding pulo Kreta mo kami memellus Tanjung Salmone, asa narih terlègen i angin topan i nai.
44027008	Soh mo lejana kuakap kami memellus biding pulo i, jadi dungna sakat mo kami mi sada bekkas mergerar Pelabuhen Merandal, oda sadikè daoh i kuta Lasea nai.
44027009	Tikan naidi enggo leppas tikki Ari Raya Perdamèen kalak Jahudi. Enggo mbuè magosia tikki nami, asa oda tikkina nè aman merkeppel, gabè dak mermara nai ngo mula merkeppel. Kumarna naidi ipesèngèt si Paulus ngo kalak i, nina mo,
44027010	"Kènè alè dengan kuidah dak mermara janah mengkerohken kerogiin ngo taba kita mula siterusken merkeppel. Oda pellin embahen dekket keppel sambing mermara, tapi dekket ngo kessahta mermara."
44027011	Tapi token ngo komandan i mi kata juru mudi dekket nahoda keppel i dari pada kata si Paulus.
44027012	Tuhu kurang selloh ngo labuhen i bekkas keppel ukum tupung tahun mbergoh. Kerna naidi buèen ngo pekerja keppel i setuju lako merkeppel terrus mennadingken pelabuhen i, katerra pè giam ndorok soh mi Feniks, janah mentadi i sidi sidekkah mosim mbergoh. Feniks imo sada pelabuhen i Kreta mendempak barat daya dekket barat laut.
44027013	Ipas katika i narih hanjar ngo penempul angin selatan, gabè idokdok perkeppel i mo ndorok merlayar dèng lako mennerusken perdalanen i. Nai itarik mo sauh, nai merlayar mo menembiri pulo Kreta.
44027014	Tapi oda pella ndekkah -- mèter sapa-sipu mo kaba-kaba i pulo i nai, mergerar kaba-kaba Timur Laut,
44027015	gabè ipuyu mo keppel nami i. Kumarna oda terjuljul keppèl i nèngè angin i, kubelli kami nai ngo keppel i merkinisohna barang mikè iembah angin i.
44027016	Jadi tikan iombang-ambingken angin i keppel nami i, keppè soh mo kami mi kan Sèlatan pulo Kauda sikèdèk i. Kumarna narih terlègennen pulo kètèk i kami dak kucèkèpi kami mo sekoci keppel i, tukasi pè mersusah payah.
44027017	Enggo kessa ipenaik sekoci i mi keppel i, ililiti mo dekket tinali keppel i, asa tambah ngkongana. Kumarna mbiar lekket mi dasar pasir Sirtis i laut Libia, ilèmpang kalak i mo layar i, gabè bagidi nai ngo kami mombang-ombang.
44027018	Sibarembenkenna nola, makin mengamukna ngo angin i, gabè idabuhi mo dèba embahen keppel i.
44027019	Mbiar ngo kalak i tah bakunè nola terhantuk keppel nami i mi batu karang, jadi gabè idabuh kalak i mo empat sauh kan podi keppel i mema nterrang ari.
44027020	Tah sadikè dekkahna oda nèngè kuidah kami mataniari barang bintang pè, bagi dèng ma penessak kaba-kaba i, enggo saip ukur nami oda nèngè maluah kami.
44027021	Enggo toko dekkahna oda nèngè uè mangan kalak i, nai kèkè mo si Paulus mi tengah-tengah kalak i, nina mo, "Kènè alè dengan! Ukum idengkohken kènè kin ranangku asa ulang mèrèt kita i pulo Kreta nai, tentu oda siakapi kesusahen dekket kerogiin èn.
44027022	Bagèndari pè, kupido bai ndènè karina, asa tong nggasang ukur ndènè, ai oda pella lot kembalangen kessah barang isè bai ndènè nai, pellin keppel i ngo kessa bennè.
44027023	Ai roh ngo berngin i mi gembarku malaèkat Dèbata sikusembah, imo Dèbata sidasa aku,
44027024	mendokken taba aku, 'Ulang kono mbiar alè Paulus! Ai kennah cènder ngo kono i lebbè-lebbè Kèsar i. Janah kumarnaken sibasa-basa Dèbata bamu, gabè njuah-njuah ngo karina pengisi keppel i kumarnaken kono!'
44027025	Ai percaya ngo aku bai Dèbata, kennah saut ngo karina nidokkenNa bangku i.
44027026	Tapi ukum keppelta èn, tertuktuk bana terhantuk ngo mi sada pulo."
44027027	Pesipulu empat bernginken dak mombang-ombang kami i Laut Adria. Nai tupung tengah mberngin, bagè irasaken perkeppel idi mo, enggo ndessing darat.
44027028	Nai idabuh kalak i mo tinali pengasak mi terruh tah sadikè nai bages laut i. Keppè lot ngo empat puluh mèter bagesna bekkas i. Enggo kessa ma merdalan keppel i sigejap nai, iasak kalak i nola dèng ma mo laut i, terbettoh nola ma mo hampir tellu puluh mèter bagesna.
44027029	Mbiar ngo kalak i tah bakunè nola terhantuk keppel nami i mi batu karang, jadi gabè idabuh kalak i mo empat sauh kan podi keppel i mèma nterrang ari.
44027030	Lot ngo dèba perkeppel i sipsip naing mperrus. Itontoni kalak i mo sekoci mi laut merdalihken bagè cara naing mendabuh sauh i lebbè keppel idi nai.
44027031	Tapi idokken si Paulus mo taba Perwira dekket soridadu ni keppel i, "Kènè alè dengan, ukum oda ibagasen keppel èn kalak idi, oda terbaing kènè maluah."
44027032	Kerna naidi igettap soridadu i mo èkèt sekoci i, nai ndabuh mo sekoci i janah mayup-ayup bagi tah mikè.
44027033	Ningan mèma mbincar mataniari, idasdas si Paulus mo mangan kalak i karina, nina mo, "Pesipulu empat ariken mo bagèndari dak terendep-endep kènè, janah laju oda mangan.
44027034	Kerna naidi, kudokken mo taba kènè, asa mangan kènè lebbè, asa lot menumpak gegoh ndènè. Karina kènè oda mermara, janah sirambar buk poda lot mermara bai ndènè nai."
44027035	Enggo kessa idokken si Paulus bagidi, ibuat mo roti, idokken mo mejalo metangkup bai Dèbata i hadeppen kalak i, nai ipenggelli mo roti i, jadi mangan mo kalak i.
44027036	Nai gabè nggasang nola mo ukur kalak i karinana janah mangan mo kalak i.
44027037	Ukum buè kalak si ni keppel i, dua ratus ennem puluh ngo.
44027038	Enggo kessa salpun mangan kalak i, idabuh kalak i mo embahen keppel i mi laut, asa mennahang keppel i.
44027039	Jadi enggo kessa nterrang ari, idah perkeppel i mo sada pulo, tapi oda ibettoh kalak i barang pulo kadè i. Itatap kalak i mo sada suak laut bak bidingna. Merhendak mo kalak i asa mi sidi ipetupung keppel idi ukum terbaing.
44027040	Nai igettap kalak i mo tali sauh, janah ibelli ngo sauh i lenneng. Iosari kalak i ma mo èkèt kemudi. Ipekimbang kalak i mo layar kan lebbè keppel i, asa isempul angin keppel i tèngken mi biding suak laut i.
44027041	Tapi terhantuk nola ngo keppel i mi kersik, gabè tersanggal mo takal keppel i janah lekket i sidi; podina pè mereppuk ngo iempasken galombang mbelgah-mbelgah i.
44027042	Tapi mertaki mo soridadu i naing memmunuh sikurungen i ai mbiar kalak i tah bakunè nola merlangi kalak i mi darat lako mperrus.
44027043	Tapi igerra komandan i ngo taki soridadu i, kumarna naing pegelluhenna ngo si Paulus. Ipasulak mo merlangi sindorokna merlangi perlebbè mi biding laut i.
44027044	Sidèbanna i perpodi mo, janah ibaing kalak i mo rapan-rapanna papan-papan barang pè pecah-pecahen keppel i. Bagi mo carana kami njuah-njuah soh mi darat.
44028001	Enggo kessa soh kami mi darat ibagasen njuah-njuah, baru pè kubettoh kami gerar pulo i Malta.
44028002	Selloh kalohoon ngo basa pengisi pulo i meradepken kami. Ilakati kalak i ngo api; nai iarahken mo kami cidudu, kumarna enggo roh nola ma udan, janah soh mo mbergohna.
44028003	Sinderrang pepulungken ranting-ranting si Paulus lako memmaing mi api i, mèter morot mo nipè darih i sidi nai kumarna nggarana, itebbi mo tanganna.
44028004	Idah pengisi pulo i kessa mo nipè i mantong-antong i tangan si Paulus, nina kalak i mo samahsa, "Pemmunuh ngo pana tuhu kalak ènda, ai tukasi pè maluah ia i laut i nai, tapi oda ipadiat dèbata kesèntengen i ia nggelluh."
44028005	Tapi ikurpasken si Paulus ngo nipèi mi api, janah oda pella kadèen ia.
44028006	Ukum dok atè kalak idi, bakunè pe kennah mbessar mo sigejap nai tangan si Paulus i, barang simpusta runggang lako matè. Tapi enggo kessa narih ndekkah ipèma kalak idi, oda kadèen ia idah kalak i, mobah nola mo perukuren kalak i, nina mo, "sembahen ngo ia."
44028007	Ndessing i bekkas idi nai, lot ngo pekken pengulu kalak ni pulo i, mergerar si Publius. Mendè ngo kami ijalo janah itamuè tellu ari dekkahna.
44028008	Tapi dak gampar ngo bapa si Publius i sakiten, kumarna sakit panè dekket adum kikiren. Idah si Paulus mo ia, nai mersodip mo si Paulus ninganna iampèken tanganna dempaksa, nai malum mo iakap.
44028009	Kemulihken naidi merrohen mo kalak sisakiten ni pulo idi mendahi si Paulus, gabè ipemalum mo kalak i karinana.
44028010	Jadi mersangap ngo kami idah kalak i; janah tikan naing laus nola kami merkeppel, ipemberrèken kalak idi mo karina siperlu bai nami, janah kalak i dèng ma ngo merembah mi keppel.
44028011	Enggo kessa tellu bulan, berkat nola mo kami merkeppel i pulo i nai, arap keppel Aleksandria, ai sidekkah mosim mbergoh, merlabuh ngo ia i pulo i. Lot ngo cap keppel i, "Sembahen Leppa Kastor dekket Poluks."
44028012	Nai merlabuh mo kami i kuta Sirakusa janah mentadi isidi tellu ari dekkahna.
44028013	I sidi nai dak mengèkut-ngèkut biding mo kami soh mi kuta Regium. Sibarembenkenna menempul mo angin selatan, pedua ariken soh mo kami mi kuta Putioli.
44028014	Pejumpa mo kami i sidi dekket barang piga-piga kalak sipercaya bai Jesus, janah kumarna pencèkèpi kalak idi, gabè mengadi mo kami i sidi pitu ari dekkahna. Nai berkat nola mo kami mi kuta Rom.
44028015	Roh ngo dengan sipercaya bai Jesus ni kuta Rom simendengkoh berita nami menimbak-nimbak kami soh mi Pasar Apius dekket mi Pesenggerahen Tellu. Idah si Paulus kessa mo kalak i, mendokken melias atè ngo si Paulus bai Dèbata, janah makin nggasangna ngo atèna.
44028016	Soh kessa kami mi kuta Rom, ipadiat ngo si Paulus merian i bages lemmo atèna, tapi dak ijagai sada kalak soridadu ngo ia.
44028017	Enggo kessa tellu ari, idiloi si Paulus mo pengitua-pengituai kalak Jahudi ni kuta i. Pulung kessa mo kalak i, nina mo taba kalak i, "Kènè alè dengan! Ukum aku, oda ngo lot kubaingken salah taba bangsanta barang pè dempak adat kebiasaan si sijalo bai empungta nai. Tapi tukasi pè bagidi, itangkup ngo aku i Jerusalem, janah ipesakat taba kalak Rom.
44028018	Enggo kessa iperrèso kalak i aku, naing ipaluah ngo nemmuken aku, kerna oda lot terdapet aku memmaing barang kadè pè patut memmaing aku merutang kessah.
44028019	Tapi kumarna dak ialo kalak Jahudi, terpaksa kudokken, Kèsar Rom mengadili perkara èn. Kudokken pè bagidi, oda pella lot pengadunku tersèngèt bangsanta.
44028020	Kumarna naidi ngo asa kudilo kènè; ai irantè pè aku kumarna pengharapen kalak Israel tersèngèt Sipaluah i ngo."
44028021	Nai nina kalak i mo mengaloi, "Oda lot dèng kujalo kami surat i Judèa nai tersèngèt kono, janah oda lot barang isè pè dengan i roh mi sènda memmagahken tersèngèt kono, bang pè tah lot jahat iulaken kono.
44028022	Tapi tukasi pè bagidi, sèkel ngo kami mendengkoh tersèngèt pikirenmu, ai kubettoh kami ngo ukum tersèngèt ajaren sinikettokenku idi, dak ialo dèba ngo i barang i dikè sambing pè."
44028023	Nai ititi kalak i mo sada ari dekket si Paulus lako mertumpu nola. Asa dapet kessa mo ari sienggo ititi i, nterrem ngo merrohen kalak i mi bekkas si Paulus. Jadi siceggen nai soh mi ciboon ipeterrang si Paulus ngo taba kalak i tersèngèt kerajaen Dèbata. Ipejojor mo taba kalak i ayat-ayat tersèngèt Jesus, mulai i Bukku si Musa nai dekket Bukku Nabi-nabi, janah merrusaha ngo si Paulus asa percaya kalak i bai Jesus.
44028024	Lot ngo dèba percaya mi sinidokken si Paulus i, tapi lot ma ngo dèba oda percaya.
44028025	Gabè merselisih pendapet ngo kalak i ninganna mennadingken bekkas i, enggo kessa idokken si Paulus bagèen, "Bennar ngo sinidokken Tendi Dèbata merkitè Nabi Jesaya taba empung ndènè arnia!
44028026	Ai nina ngo, 'Lako mo bagahken taba bangsa èn: Dak ngo idengkoh kènè i, tapi laju oda iarti kènè, dak ngo iperdatèken kènè tapi oda ibettoh kènè kadè masa.
44028027	Ai enggo mpihir pusuh peratèen bangsa èn, janah enggo isompel pènggelna, enggo ipècengken matana. Masa pè èn asa ulang merpendidah mata kalak i, janah oda merpendengkoh pènggel kalak i, pusuh peratèenna oda mengantusi, janah ulang balik nemmu kalak i mendahi Aku, nai gabè Kupejuah nola kalak idi.' "
44028028	Perpodi idokken si Paulus mo, "Bettoh kènè mo alè dengan enggo iberitaken Sukuten Kelluahen i taba kalak bangsa sidèban siso Jahudi; janah idengkohken kalak i ngo i!" [
44028029	Enggo kessa idokken si Paulus bagidi, merlausen mo kalak Jahudi i sidi nai, ninganna mersoal samah-samahsa.]
44028030	Dua tahun ngo dekkahna si Paulus i kuta Rom, i bages ni ongkosna i. Sennang ngo ukurna menjalo kalak siroh mendahisa.
44028031	Berrani ngo ia janah nggasang kalohoon mennukutken Kerajaen Dèbata bai kalak i, bak dekket tersèngèt berita Tuhan Jesus Kristus; bèbas ngo ia memmaing bagidi, oda lot menghalang-halangi.
45001001	Kènè karina dengan si lot i Rom, sinikekellengen Dèbata janah sienggo idilo Dèbata gabè ummatNa. Enggo ipilih janah ipebangkit Dèbata aku mi bahaan magahken Sukuten Kelluahen bai Dèbata nai.
45001002	Imo niperbagah-bagah Dèbata kin merkitè nabi-nabiNa arnia enggo tersurat ibagasen Bukku Simbadia.
45001003	Sukuten Kelluahen i imo tersèngèt Anakna Jesus Kristus Tuhanta i. Secara perdagingen tubuh arap pemparen si Daud nai ngo Ia,
45001004	tapi Anak Dèbata ngo Ia mengèkutken pertendiin. Terbukti ngo i merkitè kuasana mahantu i iperkèkèNa idi ipas simatè nai.
45001005	Merkitè-kitèsa ngo kujalo ulaan pengendeng dekket masèh atè lako mennuanken mi bagasen karina bangsa -- imo asa percaya janah menguèi Dèbata.
45001006	Kènè pè dekket ngo ibas kalak i kènè sienggo nidilo gabè milik Kristus.
45001007	Mendahi kènè karinana simerian i Rom janah sinimasèh atèen Dèbata, sinidilona janah ibaing gabè kalak simbadia. Masèh atè mo bai ndènè dekket damè bai Dèbata Bapanta dekket Tuhan Jesus Kristus i nai.
45001008	Lebbèen kudokken mejalo metangkup taba Dèbata merkitè Jesus Kristus, kumarnaken kènè karina, ai sar ngo suberri dunia èn tok kalohoon kènè bai Kristus.
45001009	Dak kuèngèt ngo kènè gennep mersodip aku. Dèbata mo saksina magahken kadè sikudokken i bennar ngo. Ia ngo Dèbata sikukebbasi tarap nasa ukurku nai merkitè mennukutken Berita Merandal tersèngèt AnakNa i.
45001010	Dak kupidoken ngo taba Dèbata ibagasen sodipku, asa Ipaduè nemmuken aku roh mendahi kènè.
45001011	Ai sun ngo sèkel ukurku naing mengidah kènè, asa ndorok kuberrèken bai ndènè dèba sibasa-basa pertendiin, lako petegguhken perrukuren ndènè.
45001012	Maksudku imo kerna enggo rebbak percaya kita bai Jesus Kristus, nai ndorok mo kita mersipegasangen ukur.
45001013	Kènè alè dengan! Naing mo nemmu bettohen ndènè, enggo nggati kukebbasi naing roh mendahi kènè, tapi dak ngo mbuè halangen. Dok atèngku naing ngo asa nemmuken merbuah aku bang bai ndènè pè, bagè taba bangsa sidèban i.
45001014	Ai merutang ngo aku kuakap taba karinana bangsa, imo taba kalak simpantas bang pè taba siso mpantas.
45001015	Kemulihken naidi ngo asa sèkel kalohoon aku menjamitaken Sukuten Kelluahen i taba kènè simerian i Rom pè.
45001016	Tok kalohoon ngo aku, kegegohen Dèbata ngo Sukuten Kelluahen i lako paluahken karina sipercaya, kalak Jahudi lebbè, nai pè asa bangsa sidèban.
45001017	Kerna merkitè Sukuten Simerandal i, ituduhken Dèbata ngo bakunè carana hubungen jelma dekket Dèbata enggo gabè selloh balik; carana imo merkitè percaya bai Dèbata i mulana nai soh mi puncana. Dos ngo i bagè sitersurat ibas Bibèl, "Kalak sipercaya bai Dèbata, gabè selloh nola hubungenna dekket Dèbata, nai nggelluh mo ia."
45001018	Ipetarar Dèbata ngo pungurNa i sorga nai taba jelma perdosa dekket perrukur nggèduk simengambati kebennaren i, merkitè-kitè nggèdukna i gabè oda nèngè itandai jelma i Dèbata.
45001019	Kadè sindorok ibettoh jelma tersèngèt Dèbata enggo ntangkas ibas perukuren jelma. Ai enggo ibagahken Dèbata sendiri bai jelma.
45001020	Ndorok teridah ngo kedèbataan ni Dèbata simboni i kin, kessa nai ihanaken dunia èn, imo kuasaNa dekket kedèbatanNa simenettap i; asa oda lot nèngè cudalihen jelma i lako memènterri dirina.
45001021	Ai tukasi pè itandai jelma i Dèbata, tapi oda ngo ipessangap jelma Dèbata janah oda uè mendokken mejalo metangkup tabaSa, gabè ioto-otoi pikirenna ngo tupèh jelma i janah gellap bulita.
45001022	Idokdok mpantas ia, keppè moto ngo.
45001023	Oda ngo Dèbata simenettap i isembah kalak i, tapi gana-gana tosè mi siniteppa singgèut matè i ngo; imo mi jelma, manuk-manuk, binatang-binatang siempat nèhè dekket mi binatang-binatang simenjoror i.
45001024	Kerna naidi, ibelli Dèbata ngo kalak i mi sinipergeddo ukur kalak i, imo cubellek simellamun i, gabè ibaing kalak i mo simeronah bai samah kalak i sendiri.
45001025	Igancih kalak i ngo Dèbata sibennar i merkitè ipetupa siso tuhu. Nai gabè isembah janah iuèi kalak i ngo siniteppa singkat penempa i. Keppèken penempa i ngo nemmuken kennah ipoji soh mi amman-sumendah. Amèn.
45001026	Kumarna naidi, ibelli Dèbata ngo kalak idi i cubellek kememèla idi. Oda nèngè lemmo ètongen daberru-daberru kalak idi taba anak laki bagè patutna kin bai jelma, tapi enggo gabè sèkel bai samah kalak i daberru.
45001027	Bagidi ma ngo sinibalè pè, gabè itadingken kalak i ngo percampuren dekket sinibagesna, ai gabè luhlah ngo kalak i, sanga gabè samah-samah daholi nola mengulaken percampuren kememmèla idi. Gabè ijalo mo bales ulah-ulah kalak idi i.
45001028	Kumarnaken oda ikerencetken kalak idi nèngè menandai Dèbata, gabè ibelli Dèbata mo kalak i mi pikiren-pikiren ncèda nai ibahanken kalak idi mo siso patut,
45001029	imo kejahaten, kegèduken, nahaka, ncian, bunuh-bunuh, rubat, taki-taki dekket bècuk.
45001030	Ikellemmoken ngo peroha-rohaken sidèban, perkata tondal, ikosomi ngo Dèbata, bana ngo jukkat, perukur ndates, perbual, perukur macik, oda iuèi partuana;
45001031	oda iparduliken denganna sidèban, oda sètia kalak i janah oda lot ipaduliken jelma.
45001032	Ibettoh kalak idi ngo nemmu pati-patiin Dèbata simendokken, barang isè mengulaken bagidi kennah merutang kessah no, keppè tong ngo dak ibahanken; balikna nola ngo tupèh, ai lemmo ngo atèna midah kalak simengulaken sibagidi.
45002001	Kerna naidi isè ngo kènè alè jelma, dak ihukumi kono ngo denganmu sidèban. Dirimu ngo nihukumenmu i, tikan ihukumi kono denganmi, menghukum dirimu ngo kono i si, ai dos ngo ulah-ulahmu bagè ulah-ulahna i.
45002002	Sibettoh ngo, sènteng ngo hukum Dèbata, simengennai taba kalak simengulaken bagidi.
45002003	Asa, kono alè jelma idokdok kono ngo terimbilken kono hukum Dèbata, mula pè ihukumi kono kalak simengulaken bagidi, keppèken kono sendiri pè mengulaken bagidi?
45002004	Barang, tah mada ngo murah dok atèmu mendè basana, kessobarenNa dekket ukurna melamlam idi? Oda ngo ibettoh kono, ukum mendè basa Dèbata, imo mennogike kono asa gabè tobat ipas dosa-dosa ndenè nai?
45002005	Tapi kumarna ukurmu jeggal i, ipegukguk kono ngo mi dirimu pungur Dèbata i ari perhukumen i, enggo kessa ntarar hukum Dèbata sibennar i.
45002006	Ai ibalesken Dèbata ngo taba gennep jelma codi mi pemmahanna.
45002007	Iberrèken Dèbata ngo kenggelluhen siamman sumendah taba kalak simbingit memmaing mendè lako mennulusi kessangapen, kemmuliaan dekket simenettap i.
45002008	Tapi pungur dekket laga ngo ukum bai kalak sitau, siso menguèi mi kebennaren, janah dak mengulaken kejahaten.
45002009	Barang isè jelma mengulaken jahat, kennah gabè susah janah mpersuk, perlebbè kalak Jahudi, nai bangsa sidèban.
45002010	Tapi karina kalak siuè mengulaken mendè, iberrèken ngo kessangapen, kemmuliaan dekket damè sitermurmur i, perlebbè bai kalak Jahudi bagi ma taba kalak bangsa-bangsa sidèban pè.
45002011	Kerna dos ngo karina jelma ibaing Dèbata.
45002012	Merdosa ngo jelma bangsa sidèban kumarna mak ibettoh pati-patiin i, ihukum ngo ia oda merkitè pati-patiin i; janah karina jelma perdosa si nipas gemgemmen pati-patiin i; ihukum ngo merkitè pati-patiin i.
45002013	Oda ngo maluah jelma kumarna ibettoh pati-patiin i, tapi maluah ngo ia kumarna iulaken sinidokken pati-patiin i.
45002014	Tukasi pè oda ibettoh bangsa sidèban pati-patiin i, tapi mula iulaken ngo sinidokken pati-patiin idi ipas dirina nai, kalak sibagidi ngo gabè pati-patiin mi dirina.
45002015	Merkitè pengelakona bagidi teridah ngo kadè nidokken pati-patiin i tersurat ibas pusuh peratènna. Pusuh peratèen kalak i pè iindangke ngo i, kerna kalak i sendiri pè lot ngo dèba isalahken bak ibennarken pikiren kalak i.
45002016	Bagidi ngo masa segen tupung ari sienggo ibuhul kin, roh kessa -- Dèbata merkitè-kitè Jesus Kristus bagè Sukuten Kelluahen sienggo kubagahken i, lako menghukumi sagumanna silot i simboni ibagasen pusuh peratèen jelma.
45002017	Tapi mula igerari kono dirimu kalak Jahudi, ulang mo manggang kono kumarna pati-patiin i, janah ulang mo ièndèl-èndèlken kono Dèbata.
45002018	Otang iajari pati-patiin i ngo kono, asa ibettoh kono nipergeddo atè Dèbata, janah asa ibettoh kono mennirang paina mendè dekket oda.
45002019	Tok ngo kono dok atèmu, gabè pengendeng taba kalak sipètung, janah penendang taba kalak nibagasen kegellapen;
45002020	gabè pemmeddahi taba kalak anak ajaren, pengajari taba kalak simoto, ai tok ngo kono, ibagasen pati-patiin idi dapet kono ngo karina matcam perbinettohen dekket kebennaren.
45002021	Nteng, sidèban ipeddahi kono ngo, kasa oda ipeddahi Kono dirimu sendiri? Iajarken Kono ngo, "Ulang mennangko", keppèken menangko ngo Kono!
45002022	Iajari Kono ngo sidèban asa, "Ulang merlangkah julu meddem," keppèken perlangkah julu meddem ngo Kono! Moyang atèmu midah sembahen, keppèken kasa ibuat ko ugasen ibas sembahen nai?
45002023	Mokka ngo kono kerna pati-patiin Dèbata niberrèkenna merkitè si Musa, keppèken kasa ilèai kono Dèbata, merkitè ilausken kono pati-patiin idi?
45002024	Otang lot ngo tersurat ibas Bibèl bagèen, "Kumarnaken kènè kalak Jahudi ngo gabè merlèa Dèbata idah kalak bangsa sidèban."
45002025	Tuhu lot ngo gunana mertakkil, mula iperangèken kono ngo pati-patiin idi. Tapi ukum ilausken kono ngo pati-patiin idi, kadè poda lapaten pertakkilenmu i bamu.
45002026	Asa mula ijamotken kalak siso mertakkil i ngo sinidokken pati-patiin i, otang iètong Dèbata ngo enggo ia bagè kalak sienggo mertakkil?
45002027	Janah isalahken kalak siso mertakkil i mo kono kalak Jahudi, kerna kono ngo mersidasaken pati-patiin Agama Jahudi janah mertakkil, tapi kono nola ngo mengelausi pati-patiin i. Ukum kalak i oda ngo mertakkil, tapi kalak i nola ngo menguei pati-patiin Agama Jahudi.
45002028	Ukum Jahudi tuhu-tuhu, oda ngo pellin gerar sambing ia Jahudi, janah kalak situhu-tuhu mertakkil, oda ngo kumarna itakkil secara perdagingen.
45002029	Tapi barang isè i pusuh peratènna Jahudi, ia ngo tuhu-tuhu Jahudi; janah pertakkilen tuhu-tuhu imo mertakkil ibagasen ukur sinibahanken Tendi Perbadia, oda ngo sinisurat ibagasen bukku, janah kalak i sibagidi ngo terrolih pemmojiin bai Dèbata nai, oda ngo bai jelma nai.
45003001	Mula bagidi kadè ngo kesurungenna gabè kalak Jahudi? Janah kadè ngo gunana mertakkil?
45003002	Mbuè ngo gunana! Perlebbè, kalak Jahudi ngo kesoh-sohen kata Dèbata.
45003003	Tapi bakunè nola ngo mula lot dèba kalak Jahudi siso sètia? Mada ngo kerna kalak siso sètia i gabè oda sètia Dèbata?
45003004	Oda ngo bagidi! Balikna nola ngo tupèh. Bennar ngo ukum Dèbata, mula pè karina jelma merluap. Ai bagèen ngo tersurat ibas Bibèl, "Asa naing mo lot buktina bennar kono ipas karina ranamu janah mennang kono tikan i perhukumen!"
45003005	Tapi mula makin ntarar kebennaren Dèbata kerna kegèdukenta, kadè mo dokkenkenta? Nggèduk ngo Dèbata mula Ihukum kita? (Sintabi bai Dèbata, mengerana aku cara jelma).
45003006	Ndaoh mo i, oda ngo bagidi! Ai mula oda bennar Dèbata bakunè mo Ia menghukum dunia èn?
45003007	Tapi mula makin ntèmbul ngo Dèbata kumarna luapku, janah makin merbungaren kemmulianna, kasa idokken dèng aku salah bagè perdosa?
45003008	Janah kasa oda ndorok sidokken, "Ia sibahan mo merroha, asa makin ntèmbul kesangapen Dèbata?" Lot ngo dèba mengelèai aku, nina lot kudokken bagidi. Jadi ukum kalak sibagidi, kennah ngo ihukum Dèbata!
45003009	Mula bagidi bakunè ngo? Lot ngo kesurungen kalak Jahudi bai kalak siso Jahudi nai? Oda! Ai enggo kubagahken, "Rebbak igemgemmi dosa ngo karinana, barang kalak Jahudi pè i, barang bangsa siso Jahudi."
45003010	Bagè sitersurat ibas Bibèl: "Sada poda lot bennar.
45003011	Sada poda merukur, janah sada poda lot menulusi Dèbata.
45003012	Suberri jelma ngo laling, gabè ndaoh bai Dèbata nai; Isè potang lot nèngè bennar, mak lot nèngè giamken sada pè memmaingken merandal.
45003013	Tosè bagè pendèbaan ngangang ngo bergeng kalak i, marir ngo kata mengoto-ngotoi arap dilah kalak i, janah bibir kalak i memurpurken selbuh, bagè bisa nipè.
45003014	Dom ngo sumbiah dekket sumpah ibas babah kalak idi.
45003015	Ngkasting ngo nèhè kalak i mula lako meniksa bak memunuh jelma.
45003016	Kemmagoon dekket kinipersuk ngo isuanken kalak i, barang i dikè sambing.
45003017	Oda ibettoh kalak i dalan kiniduma
45003018	janah oda merbebiaren kalak i midah Dèbata."
45003019	Smbettoh ngo, bai nigemgemmen pati-patiin i ngo karina kata pati-patiin i, janah oda terbaing barang isè mercudalihen, ai merutang ngo karinana jelma i hadeppen Dèbata.
45003020	Isè poda ipaluah Dèbata ipas dosana nai ukum kumarnaken mengulaken pati-patiin. Tapi gabè merkitè pati-patiin i, enggo itandai jelma i mo dosana.
45003021	Tapi ukum bagèndari, oda pè merkitèken pati-patiin i, enggo ipetarar Dèbata dalan perdamèen dekketsa bagè nidokken pati-patiin i dekket bukku nabi-nabi,
45003022	mula percaya jelma i bai Jesus Kristus, merdamè mo ia dekket Dèbata. Ibaing Dèbata dalan bagidi bai karinana sipercaya, ai oda lot kalihna barang isè pè jelma i.
45003023	Ai karinana jelma ngo merdosa janah ndaoh bai Dèbata simermulia i nai.
45003024	Jadi enggo gabè terolih ketègerren jelma i kumarna masèh atè Dèbata ibagasen pengkepkeppen Kristus Jesus.
45003025	Iberrèken Dèbata ngo Jesus Kristus mi kemmatèen, asa merkitè kemmatèenNa i maluah karina jelma sipercaya baNa. Ibaing Dèbata pè bagidi, lako mennuduhken kebennarenNa ngo, ai sobar Dèbata i sienggona i nai mengidah dosa jelma i, oda pella Ihukum tikala i.
45003026	Tapi bagèndari italuken ia ngo dosa lako petararken kebennarenna. Merkitè bagi mo menuduhken dirina bennar; janah gennep kalak sipercaya taba Jesus, igerari mo ia gabè kalak sienggo mende balik dekket Dèbata.
45003027	Mula bagidi, kadè ngo asangenkenta bagèndari? Oda lot! Mada ngo kumarna siulaken pati-patiin i? Oda! Tapi kumarna kepercayanta i ngo.
45003028	Jadi bagèen ngo rèmpunna: Kepercayaen i ngo maing asa gabè maluah jelma i, oda kumarna mengulaken pati-patiin.
45003029	Barang, pellin Dèbata kalak Jahudi sambing ngo kessa Dèbata? Uè, I ngo tuhu! Dekket ngo kalak siso Jahudi merdèbata taba Dèbata.
45003030	Ai sada ngo Dèbata. Ia ngo paluahken kalak Jahudi simertakkil i mula percaya Ia, janah Ia ma ngo paluahken kalak siso Jahudi siso mertakkil pè, kumarna percaya ngo kalak i.
45003031	Nai mendokken asa gabè sitadingken ngo pati-patiin i kumarna percaya kita bai Kristus? Oda! Tapi merkitè kepercayanta idi enggo mo gabè sipecèndek pati-patiin.
45004001	Mula bagidi, bakunè ngo pendokkenta tersèngèt si Abraham, empungta i cara i daging?
45004002	Ukum bennar ngo ia kumarna perulanna, tentu lot mo dalanna gegah. Tapi oda ndorok ia gegah i hadeppen Dèbata.
45004003	Tersurat ngo ibas bukku Bibèl, "Percaya ngo si Abraham bai Dèbata janah kepercayanna i ngo iètong Dèbata gabè kebennarenna."
45004004	Ai menjalo upah ngo karina kalak simahan bahaan, janah upahna i oda ngo sibasa-basa barang pemmerrèken, tapi hakna ngo i.
45004005	Tapi lot ngo dèba maluah kerna percaya bai Dèbata simengampuni dosa-dosana tukasi pè oda merdengan perulaan. Kepercayanna i ngo iètong Dèbata gabè kebennarenNa.
45004006	Bagi ma ngo pendokken si Daud; sayurntua ngo kalak sienggo ijalo Dèbata janah mula oda pella ilugun Dèbata pengellakoNa, ai nina si Daud ngo:
45004007	"Sayurntua ngo jelma, sienggo isasa pengellausina, janah enggo ikemkemmi dosa-dosana.
45004008	Sayurntua ngo barang isè mula oda ilugun Tuhan i dosana!"
45004009	Pellin mendahi kalak simertakkil ngo kessa ndia rana simendokken sayurntua i, barang tah dekket ngo ndia taba kalak siso mertakkil pè? Enggo sidokken, "Iètong Dèbata ngo kepercayaen si Abraham gabè kebennarenNa!"
45004010	Ndigan ngo idokken Dèbata bagidi? Sinderrang madèng mertakkil barang enggo mertakkil ngo si Abraham? Sinderrang madèng mertakkil ngo.
45004011	Kessa i mertakkil mo ia, janah pertakkilenna i pellin kira pertanda sambing ngo i magahken enggo ijalo Dèbata ia gabè pesennangken atè Dèbata, kerna percaya ia taba Dèbata. Ijalo Dèbata ngo ia sinderrang makdèng ia mengulaken hatoren mertakkil. Janah gabè bapa karina kalak sipercaya taba Dèbata mo si Abraham ibagasen pertendiin, janah kumernakenna i enggo ijalo Dèbata maing pesennangken ukurna, tukasi pe kalak i oda mengulaken hatoren mertakkil.
45004012	Janah tong ma ngo si Abraham i gabè bapa bai kalak sienggo mertakkil; tapi oda ngo asal mertakkil ia, ai kennah icodi ngo bagè keppercayaen si Abraham bapanta i, sinderrang madèng mertakkil i ia.
45004013	Oda ngo kumarna pati-patiin i asa roh bagah-bagah Dèbata bai si Abraham bang taba pinemparna pè, mendokken, "gabè milikna ngo dunia ènda", tapi kumernaken ketègerenna i bagasen kepercayaen idi ngo.
45004014	Ai mula ukum pellin kalak simenjamotken pati-patiin idi sambing ngo kessa menjalo niperbagah-bagah Dèbata magosia ngo percaya bai Dèbata, janah sontar ngo bagah-bagah i.
45004015	Ai kumarnaken pati-patiin idi ngo, oda ngo lot pengelausiin.
45004016	Jadi kepercayaen i ngo maingken asa roh bagah-bagah Dèbata. Idi ngo perkitèen pemmerrèken Dèbata ibagasen masèh atèna taba karinana pinempar si Abraham; oda pellin taba kalak simengulaken pati-patiin i sambing, tapi bagi ma ngo dekket taba kalak sipercaya bai Dèbata, tosè bagè si Abraham percaya bai Dèbata. Ai karina ngo kita merbapa taba si Abraham,
45004017	bagè sitersurat i, "Kupebangkit ngo kono gabè bapa taba mèduk bangsa." Bagi ngo cara Dèbata merrèken bagah-bagah i taba si Abraham, janah percaya ngo si Abraham, ai Ia ngo Dèbata sipegelluhken kalak sienggo matè, janah simenghanaken sagumanna silot merkitèken kataNa sambing.
45004018	Ai tukasi pè oda lot nèngè harapen tapi tong ngo tok si Abraham janah percaya ibagasen pengharapen, gabè bapa bai mèduk bangsa ngo ia, rembang bagè sitersurat, "Nterrem kalohon ngo seggen pinemparmu."
45004019	Tukasi pè ibettoh si Abraham oda nèngè harapen merdukak ia kumarna enggo tua-tua ia janah umurna pè neggo mayak seratus tahun, si nibagesna si Sara pè nggempus ngo, tong ngo hot kepercayanna.
45004020	Oda nung ia ganggu, tapi percaya ngo ia i bagah-bagah Dèbata. Dak makin ipergegohi kepercayanna i ngo ia, ai makin ipesangap ngo Dèbata.
45004021	Percaya kalohoon ngo ia, tuk ngo gegoh Dèbata pesautken niperbagah-bagahNa i.
45004022	Kumarna naidi ngo, asa gabè kelemonken Dèbata ia.
45004023	Bagè kata simendokken, "gabè kelemonken Dèbata," oda ngo isuratken i pellin bai si Abraham sambing,
45004024	tapi dekket ngo banta. Kita pè ijalo ngo gabè kelemonken gabè kelemonken Dèbata, kumarna percaya kita bai Dèbata, sipegelluhken Jesus Tuhanta i, ibas simatè ai.
45004025	Ipessoh ngo Jesus asa ibunuh kumarna dosanta, janah Ipegelluh Dèbata nola ngo ia, asa gabè ntèger janah bennar kita.
45005001	Asa ukum bagèndari enggo gabè ntèger janah bennar kita kumarna percaya. Kerna naidi enggo merdamè kita dekket Dèbata merkitè-kitè Tuhan Jesus Kristus.
45005002	Merkitè-kitèkensa dekket kemulihken kepercayaen idi gabè mbengket kita iembah mi bagasen mendè basa bak masèh atè Dèbata. Ibagasen naidi ngo kita nggelluh janah mergegoh bagèndari. Jadi lolo janah mersampang atè mo kita mengharap lako menjalo kesangapen Dèbata.
45005003	Lebihna i dèng ngo tupèh, ai kennah lolo ngo kita mula pè irenrenni simpersuk i kita, kerna sibettoh ngo, kumarna kepersuken i ngo gabè mbingit kita,
45005004	janah kumarna mbingit kita, gabè tahan mo kita i pengojiin, janah i ngo mengkerohken pengharapen.
45005005	Oda ngo gabè mpadu siakap ibaing pengharapen sibagidi, kerna enggo idomi kelleng atè Dèbata ukurta merkitè-kitè Tendi Simbadia sienggo niberrèkenNa i banta.
45005006	Tupung kessa ketikana, sienggo ibuhul Dèbata kin, imo tikan mpersuk janah ndotè i kita, tupung bagidi ngo matè Kristus lako mengkepkep kita, tukasi pè kalak ndaoh kita bai Dèbata nai.
45005007	Ai salang mengkepkep kalak bennar janah ntèger, mahal ngo uè kalak matè, tapi nggèut ngo dèba uè matè mengkepkep kalak permendè basa.
45005008	Tapi ukum Dèbata masèh ngo atèna midah kita sinderrang merdosa dèng pè kita, ai tikan bagidi ngo matè Kristus mengkepkep kita.
45005009	Jadi makinsa nola mo bagèndari enggo kessa kebbas kita kumarna permatè Kristus, mak makin maluahna nola mo kita ipas pungur Dèbata nai, kemulihken daroh Kristus idi!
45005010	Ai mula ipedamè permatè Anakna i kita dekket Dèbata sinderrang musuhNa dèng kita, makinsa nola mo bagèndari enggo kessa mengolihi merdamè kita dekket Dèbata, otang makin paluahenna mo kita sienggo merdemu dekket Dèbata ibagasen Kristus?
45005011	Lampo i sidi nai dèng ngo tupèh, lolo kalohoon ngo kita midah mendè basa Dèbata merkitè-kitè Tuhan Jesus Kristus. Kerna merkitè Kristus i ngo sirasaken kinitaboh perdemunta sienggo mendè dekket Dèbata.
45005012	Masuk ngo dosa i mi dunia èn arap sada kalak jelma janah kumarnaken dosa i ngo roh kemmatèen. Nai gabè sempa mo kemmatèen i taba suberri jelma, ai karinana jelma ngo enggo merdosa.
45005013	Sinderrang madèng kin pè iberrèken pati-patiin idi, enggo kin ngo lot dosa idi i dunia èn; tapi oda ilugun dèng dosa idi kumarna madèng lot pati-patiin.
45005014	Tukasi pè bagidi, enggo mo igemgemmi kemmatèen idi suberri jelma mulai si Adam nai soh mendahi si Musa. Janah tukasi pè oda dos rumangna pengelausiin jelma bagè nibaing si Adam, tapi gabè karina jelma ngo igemgemmi kemmatèen i. Asa si Adam i ngo bagè lèndung sinaing roh i.
45005015	Tapi oda dos sidua i; ai belagahen ngo masèh atè Dèbata, mula ipesobok mi pengelausiin si Adam. Kumarna pengelausiin sada kalak ngo memmaingken nterrem kalohoon jelma matè. Tapi belgahen dèng ngo ngkelleng atè Dèbata merkitèken masèh atè sada kalak, imo Jesus Kristus.
45005016	Sibasa-basa Dèbata pè ndaoh dèng ngo belagahen dari pada dosa si sada kalak i. Ai kumarnaken hukum taba sisada kalak simerdosa i ngo sempa hukum kemmagoon. Tapi enggo kessa mèduk jelma merdosa, gabè roh mo basa-basa Dèbata, imo maluah ibas dosa idi nai.
45005017	Kemulihken pengelausiin sada kalak, gabè sempa kemmatèen i menggem-nggemmi karina jelma. Tapi belgahen dèng ngo sinibaing sisada kalak nai, imo Jesus Kristus bai jelma i. Ai gabè ibasa-basaken Dèbata ngo masèh atèna paluahken jelma idi ipas dosana nai. Jadi gabè igemgemmi kalak i ngo dunia èn merkitèken Kristus.
45005018	Asa merkitè pengelausiin sada kalak, gabè karinana jelma ihukum, bagidi ma mo merkitè penguèi sada kalak ipas nipergeddo atè Dèbata, gabè maluah karinana jelma janah ipegelluh.
45005019	Kumarnaken njais sada kalak jelma gabè nterrem jelma merdosa, tapi kumarnaken penguèen sisada kalak i ma, gabè nterrem jelma nggelluh janah bennar ibaing Dèbata.
45005020	Dèbata ngo merrèken pati-patiin i. Tapi makin igegohi jelma mengulaken pati-patiin i, makin ilausi nola ngo i gabè makin merdosana mo jelma i bai Dèbata. Nai makin gandana mo perdosa i, makin mbelgahna ma mo ngkelleng atè Dèbata.
45005021	Asa kennah gabè matè ngo kita kumarna merdosa. Bagi ma ngo masèh atè Dèbata menggem-nggemmi janah peliasken dalan banta, asa balik merdamè taba Dèbata. Janah kumarna enggo merdamè kita mengolihi dekket Dèbata, gabè iberrèken mo kenggelluhen siamman sumendah banta merkitè Jesus Kristus Tuhanta i.
45006001	Mula bagidi, bakunè mo dokkenkenta? Dakdak mo kita merdosa asa makin masèh atè Dèbata midah kita?
45006002	Ngganè bagidi! Oda nèngè ngo merkuasa dosa i taba kita; jadi bakunè ngo kita ndorok nggelluh ninganna mengulaken dosa?
45006003	Oda dèng ngo ibettoh kènè, sinderrang iperridi kita mi bagasen Jesus Kristus, sienggo ikubur ngo kita rebbak dekket Kristus mi kemmatèen?
45006004	Merkitè peridiin i sienggo ikubur ngo kita rebbak dekket Kristus mi kemmatèen, asa codi bagè Kristus sienggo ipegelluh kuasa Dèbata ipas kemmatèen nai, bagidi ma mo kita ipegelluh janah mernggelluh rembaru.
45006005	Ai mula enggo gabè sada kita dekket Kristus kumarna rebbak matè kita dekketsa, suang bagi ma ngo gabè sada kita dekketsa i perkèkèNa i.
45006006	Sibettoh ngo enggo ibunuh tabiat kejelmaan sienggo buruk i rebbak dekket Kristus i kayu silang i, asa sipettadi tabiat dosa i; merkitè bagidi oda nèngè kita iperhamba dosa.
45006007	Ai mula enggo matè jelma i, lias ngo ia ipas dosana nai.
45006008	Mula matè kita rebbakken Kristus, percaya ngo kita, pegelluhenNa ma ngo kita rebbakken Kristus.
45006009	Ai sibettoh ngo enggo ipegelluh Kristus idi i simatè nai, janah oda nèngè matè Ia, ai oda nèngè merkuasa kemmatèen i baNa.
45006010	Kemmatèen sinibellus Kristus, imo kemmatèen meradepken dosa. Pellin sikali ngo kessa i ibellus soh mi sidekkahNa. Nggelluh Ia bagèndari, nggelluh kumarna Dèbata ngo janah bai Dèbata.
45006011	Kènè pè alè dengan, tosè bagidi ma mo ètong kènè diri ndènè matè kerna dosa i, tapi nggelluh ibas Dèbata merkitèken Jesus Kristus.
45006012	Nteng ulang nèngè mo dosa i mengerajai nggelluh ndènè i dunia èn, menguèi cubellek-cubellek jahat i.
45006013	Ulang mo padiat kènè nèngè sendihi ndènè i mengulaken dosa janah mengulaken kejahaten. Tapi pesakat kènè mo diri ndènè bai Dèbata, bagè sienggo ilompat i kemmatèen nai mi kenggelluhen. Bagidi ma mo bang sendihi ndènè i pessakat kènè mo bai Dèbata, asa ibaing mengulaken lemma atèNa.
45006014	Oda nèngè irajai dosa i kènè, kerna oda nèngè igemgemmi pati-patiin idi kènè, tapi enggo igemgemmi masèh atè Dèbata.
45006015	Mula bagidi bakunè ngo rèmpunna? Ndorok ngo kita merdosa, kumarna oda nèngè kita igemgemmi pati-patiin i, tapi enggo nigemgemmen masèh atè Dèbata? Ngganè ngo bagidi!
45006016	Oda ngo ibettoh kènè, mula ipessoh kènè diri ndènè bai sada kalak lako mengulaken nipergeddo atèna, otang enggo mo gabè hamba si niuèen ndènè i kènè -- tah pè hamba dosa simerembah kènè mi kemmatèen, barang tah hamba simerpenguèi mi Dèbata, janah merkitè bagidi mendè nola balik taba Dèbata.
45006017	Tapi mejalo metangkup mo bai Dèbata! Kerna enggo leppas tikki ndènè i perhambaan dosa, janah ukum bagèndari enggo gabè penguèi kènè i peddah sienggo iberrèken bai ndènè.
45006018	Enggo ngo kènè ipaluah ipas dosa nai, janah gabè penguèi bai Dèbata.
45006019	Kumarna ndotè ukur ndènè, codiin jelma mo kubakin asa melukah iarti kènè; rembang bagè perbollet diri ndènè ibaing kènè menguèi simellamun janah jahat, bagi ma mo nemmuken naing bolet berrèken kènè diri ndènè bagè hamba menguèi nipergeddo Dèbata mi simerkedekoon bai Dèbata.
45006020	Kerna sinderrang hamba dosa kènè, oda nigemgemmen lemmo atè Dèbata kènè.
45006021	Kadè mo buahna dapet kènè bagèndari ipas ulah-ulah ndènè sinderrang naidi nai, imo ulah-ulah ukum bagèndari enggo mèla kènè mengulakensa? Karina ulah-ulah i pellin merembahken mi kemmatèen.
45006022	Tapi ukum bagèndari enggo ipaluah kènè ipas dosa nai janah enggo gabè hamba Dèbata. Jaloon ndènè mo buah simerembahken kènè mi kebadiaan janah imo mengkerohken kenggelluhen siamman sumendah.
45006023	Ai kemmatèen ngo ukum upah dosa; tapi basa-basa Dèbata ngo kenggelluhen amman sumendah merkitè-kitè Jesus Kristus Tuhanta i.
45007001	Kènè alè dengan! Simettoh hukum ngo kènè karina. Ibettoh kènè ngo, igemgemmi hukum ngo jelma sidekkah nggelluh ia.
45007002	Sada kalak daberru sienggo sijahè, kennah tunduk ngo ia ibas hukum bai sinibalèna, sidekkah nggelluh sinibalèna i. Tapi mula enggo kessa matè sinibalèna i, bèbas mo daberru idi ipas hukum simengèkètsa taba sinibalèna i.
45007003	Asa mula sijahè nola sada daberru taba sada anak laki, keppè nggelluh dèng ngo sinibalèna, merlangkah julu meddem ngo terdokken daberru i. Tapi mula enggo matè sinibalèna, jadi secara hukum, enggo mo bèbas daberru i. Jadi mula sijahè nola pè ia taba anak laki sidèban, oda ngo merlangkah julu meddem nèngè ia.
45007004	Bagi ma ngo bang kènè pè alè dengan. Sienggo matè ngo kènè ipas pati-patiin i, kemulihken ipesada kènè dekket daging Kristus janah ia sienggo ipekèkè ibas simatè nai sidasa kènè. Ipegelluh ngo Ia ibas kematèen nai, asa gabè merguna kita bai Dèbata sinderrang nggelluh dèng kita.
45007005	Kerna sinderrang nggelluh ibagasen perdagingen dèng kita, nggelluhta pè mengèkutken bakko-bakko kejelmaan ngo. Janah mergegoh ngo cubellek-cubellek sendihi daging i mengabin lako mengulaken dosa, kumarnaken pati-patiin i. Idi ngo kulih sebabna asa siulaken ulaan patè mi kemmatèen.
45007006	Tapi ukum bagèndari, oda nè ngo kita terrèkèt ipas pati-patiin i. Janah sienggo matè ngo kita ipas pati-patiin siperlebbè simenggemgem kita i kin. Jadi oda nèngè ngo kita tunduk bagèndari mi pati-patiin sitersurat bagè siperlebbè i, tapi tunduk mi cara rembaru ngo kita, imo sinipeddahken Tendi Dèbata banta.
45007007	Nteng bakunè mo pendokkenta? Dosa ngo pati-patiin i? Ngganè, oda ngo bagi! Tapi pati-patiin i ngo petandaken bangku tersèngèt dosa, ai oda kubettoh kin kadè lapaten kata mokkus, ukum oda kin ibagahken pati-patiin i, "Ulang kono mokkus."
45007008	Pati-patiin i ngo bikkasna, gabè idungkul ukurku mi matcam bagè kemokkusen, kerna dosken matè ngo dosa ukum oda lot kin pati-patiin.
45007009	Nggelluh ngo aku tikala i, tukasi pè oda merpatiin. Tapi roh mo pati-patiin i, gabè kèkè mo dosa,
45007010	nai gabè matè mo aku. Asa ukum i mulana, merembahken kenggelluhen kin ngo nemmuken pati-patiin i, keppèken gabè merembahken kemmatèen nola ngo bangku.
45007011	Kerna merkitè pati-patiin i gabè ioto-otoi dosa i ngo aku, nai gabè ibunuh dosa i mo aku.
45007012	Bai Dèbata nai ngo pati-patiin i, janah perèntah sinibagasen pati-patii i pè bai Dèbata nai ngo; jadi bennar ngo i janah selloh.
45007013	Mula bagidi, mada ngo siselloh i nola mengkerrohken kemmatèen bangku? Tentu oda! Dosa ngo mengkerrohken kemmatèen i. Tapi asa ntangkas ibaing dosa i mo siselloh i merembahken kemmatèen i bangku, nai gabè ntangkas mo taridah bakko-bakko dosa i. Asa, merkitè hatoren Dèbata, makin nakkat mo taridah kejahaten dosa siterlebbih i.
45007014	Sibettoh ngo bai Tendi Dèbata nai ngo pati-patiin i. Ukum aku perdaging ndotè ngo. Enggo idèa aku mahan hamba dosa.
45007015	Kerna aku sendiri oda kuantusi nibakinku. Ai barang kadè kukellemmoken oda kuulaken, tapi barang kadè moyang atèngku, idi nola ngo kuulaken.
45007016	Jadi mula kuulaken ngo moyang atèngku, merlapaten ngo i, kuakkui ngo selloh pati-patiin i.
45007017	Jadi situhunna oda ngo aku mengulaken i, tapi dosa sienggo menguasai aku i ngo.
45007018	Kubettoh ngo, oda lot simerandal merian i bagasen diringku, imo ibagasen kejelmanku. Lot ngo nemmuken sura-surangku lako mahanken selloh, tapi oda terbahanken aku ulaan selloh i.
45007019	Ai oda kuulaken selloh bagè sura-surangku i; balikna nola ngo tupèh, gabè kuulaken simeroha, siso lemmo atèngku mengulakensa.
45007020	Asa, mula kuulaken kecegonken atèngku, oda ngo aku simengulaken i, tapi dosa simengerajai aku i ngo.
45007021	Jadi kubaing mo rèmpunna: mula naing kuulaken selloh, gabè pellin simerroha sambing ngo terdapet bangku.
45007022	Ikellemmoken pusuh perratènku ngo nemmuken pati-patiin Dèbata.
45007023	Tapi kuidah ngo lot hatoren sidèban ibagasen diringku -- juhap dekket patip-patiin ni pusuh perratèenku i. Kerna naidi ngo ipepatu aku mi pati-patiin dosa silot ibagasen diringku i.
45007024	Èo, aku jelma simertulbang èn! Isè ngo ndia paluahken aku ipas perdagingen kemmatèen ènda nai?
45007025	Mellias atè mo bai Dèbata merkitè-kitè Jesus Kristus Tuhanta i. Ai kuuèi ngo pati-patiin Dèbata ibagasen batinku, tapi kuulaken ngo patiin dosa ipas dagingku.
45008001	Èn pè, oda nèngè mengenna hukum taba kalak sienggo sada dekket Jesus Kristus.
45008002	Kumarna hatoren Tendi Perbadia simemmaing kita nggelluh rebbak dekket Jesus Kristus, enggo paluahken kita ipas hukum dosa dekket kemmatèen idi nai.
45008003	Ai barang kadè siso ndorok ibaing pati-patiin i kumarna ndotèna kita jelma enggo mo ibaing Dèbata. Italuken Dèbata ngo kegegohen dosa sinibagasen bakko jelma merkitè-kitè ipasulak Dèbata AnakNa sendiri merrupaken daging perdosa i lako mennasa dosa.
45008004	Ibaing Dèbata pè bagidi, asa ndorok ngo siulaken ibas dirinta, sinipergeddo Dèbata silot ibagasen pati-patiin i, mengèkutken Tendi Dèbata oda nèngè bagè mengèkutken bakko kejelmaan.
45008005	Kalak singgelluh mengèkutken bakko jelma, dakdak ngo memikiri nipergeddo bakko jelma. Tapi ukum kalak singgelluh mengèkutken Tendi Perbadia, dakdak ngo mengeradumi nipergeddo Tendi Perbadia.
45008006	Mula irajai bakko jelma ngo perukuren ndènè, mi kemmatèen ngo ujungna i. Tapi mula ikuasai Tendi Dèbata pikiren ndènè, nggelluh bak merdamè dekket Dèbata ngo ujungna.
45008007	Barang isè irajai bakko daging pikirenna, mermusuh ngo ia taba Dèbata; oda uè tunduk kalak sibagidi mi pati-patiin Dèbata; ai oda terbaing kalak sibagidi menguèi pati-patiin Dèbata.
45008008	Kalak simenguèi bakko perdagingen, oda ngo uè Dèbata menjalo sibagidi.
45008009	Tapi ukum kènè, oda nèngè ngo nggelluh ibagasen bakko sibagidi, tapi nggelluh iabagasen Tendi Perbadia ngo -- mula tuhu Tendi Perbadia merrian ibagasen kènè. Barang isè oda iiani Tendi Perbadia oda ngo Kristus ibagasen ia.
45008010	Tapi mula Kristus nggelluh ibagasen kènè, mula pè matè daging ndènè kumarna dosa, tapi berrènken Tendi Perbadia ngo bai ndènè kenggelluhen, kumarna enggo merdemmu kènè dekket Dèbata.
45008011	Asa mula merrian ngo bai ndènè Tendi Dèbata sipegelluhken Kristus ibas simatè nai, gabè pegelluhenna ma mo daging ndènè siuè matè i, merkitè Tendina singgelluh ibagasen kènè.
45008012	Èn pè kènè alè dengan, kennah lot ngo tanggung jababta; tapi oda ngo tanggung jabab bakko kejelmaan; ulang nèngè mo kita nggelluh mengèkutken cubellek daging.
45008013	Mula merguru mi daging ngo kènè merperangè, matè ngo kènè; tapi mula ibunuh kènè perrulaan daging merkitè Tendi Perbadia, nggelluh mo kènè.
45008014	Ai barang isè itogiken Tendi Dèbata, ia ngo dukak Dèbata.
45008015	Ai Tendi niberrèken Dèbata bai ndènè, oda ngo asa gabè hamba kènè, gabè memmaing buradan tapi memmaing asa gabè dukak-dukak Dèbata ngo kènè. Janah merkitè kegegohen Tendi Dèbata i ngo kènè mendiloken, "Abba", mendokken, "Alè Pa!"
45008016	Janah Tendi Dèbata i ngo mengindangken mi tendinta, magahken tuhu-tuhu ngo kita dukak-dukak Dèbata.
45008017	Asa mula dukak-dukakna ngo kita, gabè persidasa ngo kita i basa-basa nipèmaken Dèbata taba dukak-dukakna. Rebbakken menjalo mo kita dekket Kristus sinipèmaken Dèbata bana; ai mula dengan Kristus kita i sigongenken, denganna ma ngo kita bang i kesangapen pè.
45008018	Kuradumi karina kinidersa sinigongta bagèndari, kira siso lot ngo i mertimbangken kesangapen sinaing petararenna seggen banta.
45008019	Ai dak nteddoh ngo karina tinempa i memèma-mèma kettikana asa ipettarar Dèbata kesangapen dukak-dukakNa.
45008020	Ai karinana tinempa i, enggo ibelli soh mumuk, oda ipas lemmo atèna nai, tapi kumarnaken ibelli Dèbata ngo bagidi. Tukasi pè bagidi lot dèng ngo siharapen bagèen:
45008021	tupung kettikana, ipaluah mo tinempa idi ipas kemmagonna nai mi kessangapen rebbak dekket dukak-dukak Dèbata.
45008022	Sibettoh ngo soh bagèndari pehehui ngo tinempa i kumarna mpiahna tosè bagè partua ibages sinderrang rabisen.
45008023	Janah dèng ma oda ngo pellin sagumanna tinempa i kessa kekelsohen, kita sendiri pè kekelsohen ngo ibas ukurta. Ai tukasi pè kita menjalo Tendi Dèbata imo sibasa-basa Dèbata perlebbè banta, dak tong dèng ngo kita terpèma-pèma taba Dèbata paluahken dirinta, asa ibaing gabè dukak-dukakNa.
45008024	Ai dak tong ngo kita mengharap, asa ipaluah kita. Tapi ukum enggo ngo siidah niharapta idi, oda nèngè ngo pengharapen i. Ai kasa nè mo harapen ukum enggo ngo ndidah?
45008025	Tapi mula siharap simakdèng ndidah, mbingit mo kita mèma.
45008026	Ai bagidi ma ngo Tendi Dèbata roh mengurupi kita tikan ndotè kita. Oda ngo sibettoh bakunè ngo patutna mersodip. Tendi i sendiri ngo menghadep Dèbata lako mengidoken banta merkitè kiniteddoh ukur siso terhuapken nèngè.
45008027	Nai idah Dèbata simengidah pusuh peratèen kejelmaan i ngo nihendakken Tendi i; kerna nipidoken Tendi taba Dèbata siperlu bai ummat Dèbata ngo, janah rembang ngo i mi sinipergeddo atè Dèbata.
45008028	Sibettoh ngo iatur Dèbata ngo karinana, asa gabè mengkerrohken merandal taba kalak simengkekelengi Dèbata janah sinidilona ibas takina nai kin.
45008029	Ai kalak sienggo ipilih Dèbata idi ngo iteddo i mulana i nai, asa gabè tosè kalak idi bagè AnakNa imo Jesus Kristus. Merkitè bagidi, Anakna i mo situaan bai karina anggina.
45008030	Bagi ngo Dèbata mendilo kalak sienggo itentuken kin lebbèen. Nai kalak sienggo nidiloNa i, kalak i ngo ndorok merdamè dekket Dèbata. Janah sienggo merdamè dekket Dèbata idi ma ngo nggelluh ibagasen Dèbata.
45008031	Èn pè, bakunè mo ndorok sidokken tersèngèt i karina? Mula Dèbata denganta, isè mo terbakinsa mengalo kita?
45008032	Oda ngo ikellini AnakNa sendiri, tapi ipesakat ngo mi kemmatèen lako mengkepkep kita karinana; nai mèter harapen mo mak ibasa-basaken banta sidèbankenna i karinana?
45008033	Isè menggugat kita ummat sienggo ipilih Dèbata, mula Dèbata ngo mendokken kita oda mersalah?
45008034	Isè lot mendokken kita salah? Kristus Jesus sienggo matè janah sienggo balik nggelluh i ngo membèla kita. I kamuhun Dèbata ngo ia bagèndari mengondiken kita.
45008035	Isè terbakinsa mennirang kita ipas kelleng atè Jesus Kristus nai? Kinipersah ngo barang kinipersuk? Kinidersa ngo barang kumarna rapar, barang kinicor ngo barang mara, tah barang kemmatèen ngo?
45008036	Tersurat ngo ibas Bibèl bagèen: "Suntuk ari ngo mermara nggelluh nami kumarnaken Kono. Tosè bagè biri-biri naing sembellihen ngo kami iètong."
45008037	Oda! Tapi sondel ngo tupèh kemmennangenta i karinana i, kemulihken Ia simengkekelengi kita.
45008038	Tok kalohoon ngo ukurku, oda lot mennondati kelleng atè Dèbata kumarna kemmatèen barang kenggelluhen, bang malaèkat penguasa pè, bang asup-asup sibagèndari barang asup-asup simasa luas, bang kegegohen pè,
45008039	barang bakinen si ni langit bang si ni tanoh èn pè, barang bakinen tah kadè sidèban naidi pè, taba kita ibagasen Jesus Kristus Tuhanta i.
45009001	Tuhu ngo sikudokken èn, kerna milik Kristus ngo aku. Oda ngo luap aku. Itegu-tegu Tendi Perbadia ngo ukurku peposken ukurku tuhu sikudokken èn.
45009002	Bonek kalon ngo atèngku janah merhendem;
45009003	kumarna kaka-anggi denganku sada bangsa. Ai isumpahi janah iliplip Dèbata pè aku i hadeppen Kristus nai, mengkepkep kalak idi, jadi ngo.
45009004	Kerna bangsa sinipilih janah ibaing Dèbata ngo kalak i gabè dukak-dukakNa janah terrolih kessangapen rebbak dekketsa. Kalak i ngo denganna merpadan janah iberrèken pati-patinna. Ibagahken ngo bai kalak i bakunè hatoren meragama, janah enggo ijalo kalak i bagah-bagahNa.
45009005	Pinempar empungta i ngo kalak i, janah roh pè Kristus tubuh merrupa daging, arap kalak i ngo; Ia ngo sindatesna ipas nasa karinana. Nipoji mo Dèbata soh mi amman-sumendah. Amèn.
45009006	Oda ngo kudokken sondat padan sinidokken Dèbata; tapi oda ngo karinana kalak Israel ipilih Dèbata.
45009007	Oda karina dokkenken pemparen si Abraham dukak-dukak Dèbata. Tapi, "Pellin pemparen si Isak ngo dokkenken pinemparmu."
45009008	Lapatenna, pinempar si Abraham sigabè dukak-dukak Dèbata imo pellin pemparen situbuh kumarnaken iperbagah-bagah Dèbata. Asa oda ngo karinana pinemparna i.
45009009	Ai bagèen ngo bagah-bagah Dèbata, "Tupung bagèen ma luas tikkina roh aku, lot mo enggo sada anak bai si Sara!"
45009010	Janah makin ntangkasna dèng ma: Dua kalak ngo anak si Rebekka, sada bapana imo si Isak empungta i.
45009011	Ai sinderrang madèng tubuh kalak i sidua, enggo kin ngo lebbèen itentuken Dèbata nipilihNa i. Ukum pemmilih Dèbata oda ngo merguru mi sindorok ibaing jelma, tapi mergantung mi pemmilihen Dèbata sendiri ngo. Kerna makdèng tubuh anak si Rebekka sidua kalak i, oda ngo lot dèng ibahanken kalak i mendè barang nggodo pè,
45009012	enggo kin ngo idokken Dèbata taba si Rèbèkka kennah mengkebasi bai anakna sikèdèken i ngo situanna,
45009013	bagè sitersurat i Bibèl, "Kukekelengi ngo si Jakob, tapi ncego ngo atèngku midah si Esau."
45009014	Jadi, bakunè mo ninta bagèndari? Otang bagè oda adil tengennen Dèbata? Mada lè! Adil ngo!
45009015	Ai nina Dèbata ngo taba si Musa, "Kuberrèken ngo mendè basangKu bai kalak sinaing berrènkenKu, janah masèh ngo atèngKu bai kalak simasehenKu."
45009016	Asa oda ngo merguru mi hendak jelma, barang pè mi usaha jelma, tapi pellin mergantung mi lemmo atè Dèbata sambing ngo barang isè kalak nipilihNa i.
45009017	Ai tersurat ngo ibas Bibèl, "Idokken Dèbata ngo taba raja Mesir, asa kupebangkit pè kono gabè raja, asa kupacidah ngo kuasangku merkitè kono, janah asa termurmur gerarku i suberri dunia èn."
45009018	Jadi masèh ngo atè Dèbata midah kalak sinaing masèh atèna, janah ipejèngèng Dèbata ngo ukur kalak sinaing pejèngèngenna dok atèna.
45009019	Tah bakunè idokken kènè bagèen taba aku, "Ukum bagi ngo kasa pella isalahken Dèbata dèng jelma? Otang isè poda ndorok mengalo takina?"
45009020	Èo, alè jelma permanusia! Isè ngo kono pana asa pang mersoal kono taba Dèbata? Ndorok ngo ndia idokken siniteppa taba peneppa, "Kasa iteppa kono aku bagèen?"
45009021	Otang lemmo atè peneppa i ngo memmaing tanoh dendang i dèba merandal dèba nai merroha.
45009022	Tosè bagi ngo pemmaing Dèbata, lako pacidahken pungurNa dekket petararken kuasaNa, ipelambas kalohoon ngo lebbè ukurna menganju kalak sienggo patut kenna hukum kumarnaken Idungkul sienggo ipediri mi kemmagoon i lagana.
45009023	Bagi ma ngo mula naing ipetarar Dèbata mendè basana mertinèncuk banta sinimasèh atèna janah sienggo ipilih asa merkesangapen,
45009024	i mo kita sienggo nidilona, oda pellin kalak Jahudi tapi dekket ngo bangsa sidèban pè.
45009025	Ai nina Dèbata ngo ibas bukku Nabi Hosea: "Gabè bangsangKu ngo kalak siso bangsangKu kin, janah Kukekelengi ngo bangsa siso ni kekellengenKu kin."
45009026	Janah i bekkas sipernah idokken: "Oda ngo ummatKu kènè," i sidi ngo idokken ma taba kalak i: "dukak-dukak Dèbata singgelluh i."
45009027	Si Jesaya mendokken tersèngèt bangsa Israel bagèen: "Tukasi pè nterrem kalak Israel bagè kersik i laut, tapi situk ngo kessa maluah;
45009028	ai ndor mo saut nidokken Tuhan i mendabuh hukum mi suberri dunia èn."
45009029	Bagèen ma ngo pendokken si Jesaya, "Ukum oda kin itadingken Dèbata Pergegoh Sisotercodi pinempar banta, enggo kin mo nemmu kita bagè Sodom dekket Gomora."
45009030	Jadi bagèen mo rèmpunna: Bangsa sidèban siso bangsa Jahudi oda pellin merrusaha asa mendè nola balik perdemunna dekket Dèbata. Tapi kerna percaya kalak i, gabè mengolihi nola mo mendè perdemunna taba Dèbata ibaing Dèbata.
45009031	Tapi ukum kalak Israel merusaha menguèi hatoren asa merdemmu nola mengolihi dekket Dèbata, keppèken oda sakat mi sidi.
45009032	Kasa oda terbakin kalak idi? Kumarna iulaken kalak i pè i, oda ngo kumarna ibagasen kepercayaen taba Dèbata, tapi merkitè usahana sendiri ngo. Jadi gabè tertuktuk janah tergempang mo kalak idi ipas 'Batu Pertuktuken'.
45009033	Bagè sitersurat i: "Kugamparken ngo i Sion sada batu bekkas jelma tertuktuk; imo sada batu mbellen memmaing jelma tergempang. Tapi barang isè percaya tabaSa, oda ngo termalu."
45010001	Alè dengan! Ipergeddo atèngku, asa bangsangku pè nemmu, dekket ipaluah Dèbata. Kerna naidi dakdak ngo kusodipken i taba Dèbata.
45010002	Kusaksiken ngo ukum kalak idi mertuhu-tuhu ngo menguèi Dèbata, tapi semangat kalak i oda merhenjellen mi perbinettohen siroh bai Dèbata nai.
45010003	Kerna oda ibettoh kalak idi cara Dèbata memmaingken asa mendè nola persaoren Dèbata dekket jelma; janah ibaing kalak i ngo carana sendiri, nai gabè oda nèngè tunduk kalak i mi cara sinituduhken Dèbata.
45010004	Ai enggo ipuncai Kristus pati-patiin i. Jadi barang isè percaya bai Kristus, gabè mengolihi mendè nola ngo hubungenna dekket Dèbata.
45010005	Isuratken si Musa ngo tersèngèt kelluahen kumarna pati-patiin i, "Barang isè mengulaken pati-patiin i, nggelluh ngo ia."
45010006	Tapi taba barang isè percaya, bagèen ngo idokken, "Ulang dokken ibas pikirenmu; isè ngo ndia laus mi Sorga? (lapatenna merembah Kristus i susur).
45010007	Barang: Isè ngo susur mi lembeng kemmatèen i? (lapatenna mengarahken Kristus i kemmatèen nai)."
45010008	Bagèen ngo tupèh pengartinna, "Ntalpè ngo bai ndènè Sukuten bai Dèbata i nai ibagasen babah dekket ibagasen pusuh perratèen ndènè." I ngo Sukuten sikubagahken kami; sukuten mendokken kennah ngo kalak percaya.
45010009	Ai mula iakku kènè ngo "Jesus i Tuhan" janah mula ikettoki kènè ngo ipegelluh Dèbata Jesus i kemmatèen nai, maluah mo kènè.
45010010	Ai ukur i ngo percaya, asa selloh dekket Dèbata; babah i ngo mengeruapken, asa mi kelluahen.
45010011	Tersurat ngo ibas Bibèl, "Barang isè percaya bai Jesus, oda ngo termalu."
45010012	Taba karina jelma ngo rana i, ai oda lot kalihna kalak Jahudi barang bangsa sidèban pè; ai sada ngo Tuhan mi karinana. Iberrèken ngo pasu-pasuna mertinèncuk taba barang isè mengido urup baNa.
45010013	Ai tersurat ngo ibas Bibèl, "Maluah ngo karina simendilo gerar Tuhan i".
45010014	Tapi bakunè mo jelma i dilo-dilo taba Tuhan, ukum oda ngo ia percaya? Janah bakunè mo jelma i percaya, ukum oda ngo idengkoh dèng katana? Nai bakunè mo jelma i mendengkoh katana, ukum oda lot mennukutken?
45010015	Janah bakunè mo mennukutken kata i, mula oda lot pasulaken? Tersurat ngo ibas Bibèl bagèen, "Sellohna i langkah kalak simerembah Sukuten Kelluahen i!"
45010016	Tapi oda ngo karinana mendengkohken Sukuten Kelluahen i. Ai nina si Jesaya ngo, "Alè Tuhan, isè mo percaya mi jamita nami?"
45010017	Ai merkitèken mendengkohken jamita i ngo gabè lot kepercayaen, janah idengkoh jamita kumarna lot kalak simenjamitaken tersèngèt Kristus.
45010018	Tapi mengkuso mo aku: Oda ngo ndia idengkoh kalak i dèng Sukuten i? Enggo ngo nemmuken! Ai tersurat ngo ibas Bibèl, "Enggo terdengkoh sorana mi suberri dunia èn, janah enggo soh katana i mi gennep soki tanoh èn."
45010019	Tapi mengkuso nola mo aku, "Oda dèng ngo ndia tahu kalak Israel? Si Musa ngo mengaloi perlebbè: 'Kubaing mo kènè cemburu meradepken siso ummatku kin, janah Kudungkul mo laga ndènè midah kalak simoto.' "
45010020	Pangen dèng ngo si Jesaya mendokken, "Kalak siso mennulusi aku idi nola ngo kennaan; janah Kupacidah ngo diringKu taba kalak siso madun mengkuso tersèngèt Aku."
45010021	Tapi ukum tersèngèt bangsa Israel idokken si Jesaya ngo bagèen, "Suntuk ari ngo Kudoroken tanganKu mendahi bangsa jèngèng bana mengalo-ngalo."
45011001	Mengkuso mo aku: Mada ngo ndia enggo ipitakken Dèbata bangsaNa? Tentu oda! Ai aku pè kalak Israel ngo, pinempar si Abraham marga Benjamin.
45011002	Oda ngo ipatakken Dèbata bangsaNa sienggo ipilih idi i mulana nai kin. Otang ibettoh kènè ngo sinidokkenna sitersurat ibas Bibèl tersèngèt si Elias, tikanna iaduken bai Dèbata tersèngèt Israel, ai nina ngo,
45011003	"Alè Tuhan, enggo ibunuh kalak i nabi-nabiMu janah enggo irumpakken langgaten pemmèlèen baMu i; pellin sadaku nai ngo tading, tapi dekket ngo kessahku i pè iletlet kalak i."
45011004	Bakunè pengaloi Dèbata taba si Elias? Bagèen ngo, "Kukiraken ngo bangku pitu ribu kalak nai siso menurimpang. Oda nung dèng kalak i mersembah taba Dèbata Baal."
45011005	Bagidi ma ngo bang bagèndari pè. Lot dèng ngo cituk nai bilangen kalak sienggo ipilih Dèbata, kerna masèh atèna midah kalak i.
45011006	Kumarna masèh atè Dèbata ngo asa ipilih kalak idi, oda ngo kemulihken perulaan kalak i. Ai ukum kemulihken perulaan jelma ngo pemilih Dèbata, oda ngo masèh atè Dèbata i dokkenken!
45011007	Asa, bakunè ngo keppè? Oda jupa kalak Israel si ni tulusenna. Pellin siterpilih i ngo kessa terolih. Ukum sidèbanna i, oda parduli i penenggoon Dèbata.
45011008	Rembang bagè sitersurat ibas Bibèl, "Soh bagèndari ngo lalap atè-atè pikiren kalak idi ibaing Dèbata, mata kalak i pè laju ngo oda merpendidah, pènggelna pè oda merpendengkoh."
45011009	Janah idokken si Daud ngo bagèen: "Belli mo gabè togong-togong pèsta bak kerja kalak idi bai kalak i, janah gabè geddung kedabuhenna!
45011010	Belli mo gellap mata kalak i ulang merpendidah, janah belli mo mukung kalak i sidekkah-dekkahna."
45011011	Mengkuso nola mo aku: Sinderrang geppah kalak Jahudi, asa gabè tumpat ngo? Oda! Tapi kemulihken pengellausiin kalak idi, gabè ipaluah mo bangsa sidèban, asa katerra pè gabè cemburu kalak Jahudi midah bangsa sidèban i.
45011012	Mula kemulihken pengelausiin kalak Jahudi ngo gabè dapetten pasu-pasu Dèbata bangsa sidèban, makinsa nola mo mula mengolihi mendè hubungen kalak Jahudi dekket Dèbata, tentu makin mertinèncukna mo pasu-pasu berrènken Dèbata!
45011013	Kudokken mo ranangku bai ndènè dengan siso bangsa Jahudi! Sidekkahna èn, kumarna rasul taba kalak siso bangsa Jahudi ngo aku, mulia ngo kuètong ulanku i.
45011014	Dak kuharapken ngo asa gabè cemburu bangsangku sendiri, asa merkitè bagidi ndorok kutegu dèba kalak i.
45011015	Kumarna itulak Dèbata ngo kalak i, gabè mengolihi mendè nola mo hubungen Dèbata dekket dunia èn; makinsa nola mo ukum ijalo Dèbata kalak i! Tosè mo i, balik nggelluh sienggo matè.
45011016	Ai mula milik Dèbata ngo nditak nikupul perlebbè i pas nditak idi nai, merlapaten ngo i, milik Dèbata ngo karina nditak i. Janah mula Dèbata sidasa urat kayu, Dèbata ngo sidasa kayu i karina.
45011017	Tuhu iagoi ngo dèba ranting kayu Zaitun i -- imo kalak Jahudi. Nai singkat nola mo ranting sidèban mi sidi, imo kènè siso bangsa Jahudi, asa irasaken kènè simendè ipas kayu Zaitun tuhu i nai, imo kalak Jahudi.
45011018	Kerna naidi ulang mo bagè pis mata ndènè alè dengan midah ranting sienggo iagoi i. Èngèt mo ranting si ni dampelken ngo kono. Oda ngo ranting merrèken pangaan taba urat, tapi urat i ngo merrèken pangaan taba ranting.
45011019	Tah bakunè idokken kono, "Otang iagoi ngo enggo ranting i kin, asa aku nola idampelken mi sidi!"
45011020	Uè, tuhu ngo i! Kumarna oda percaya ngo kalak i asa iagoi; janah kumarna percaya ngo kènè asa ijalo. Jadi ulang mo kono gabè gegah, tapi merkebiaren mo.
45011021	Ai mula oda pella rogi iakap Dèbata memmatakken ranting tuhu i kin i mo kalak Jahudi, ulang mo dok atèmu rogi iakap Dèbata memmatakken Kono!
45011022	Nai merkitèken i sidi nai si idah ngo mendè basa Dèbata dekket bakunè mposiNa. Ai mposi ngo pemmaingna taba kalak perdosa, tapi mendè ngo basana taba kono, asal mo tettap kono i bagasen mendè basaNa i; kum oda ngo, ipatakken ma ngo bang kono pè.
45011023	Nai kalak Jahudi pè, mula percaya nola kalak idi, ijalo nola ma ngo. Kerna merkuasa ngo Dèbata menjalosa mengolihi.
45011024	Kènè siso kalak Jahudi kin codi ngo bagè ranting kayu rambah. Asa mula idampelken ngo kènè mi kayu Zaitun tuhu, siso dos kin kayu ndènè, makinsa nola mo kalak Jahudi si niumpamaken mi kayu Zaitun tuhu; otang makin murah bai Dèbata lako mengolihken kalak i mi kayuna sendiri kin.
45011025	Alè dengan! Ulang idokdok kènè enggo mpantas kènè, tapi naing mo dok atèngku bettohen ndènè nihendakken Dèbata, siso nung ibettoh kalak i dèng. Gegah pè dèba kalak Israel ninggat enggo kessa tumpu ngo kalak siso Israel kin mendahi Dèbata.
45011026	Nai gabè maluah mo kalak Israel, rembang bagè sitersurat i kin, "Roh mo Raja Sipaluahken i Sion nai; Isasa mo karina kejahaten pemparen si Jakob.
45011027	Èn mo padanku dekket kalak i, tikan Kuampuni dosa-dosa kalak i."
45011028	Kumarna oda uè kalak Jahudi menjalo Sukuten Kelluahen bai Dèbata nai, gabè musuh Dèbata ngo kalak i janah gabè perlabaan ngo idi bai ndènè siso Jahudi, tapi kemmulihken pemmilihenna i, gabè kekellengen atè Dèbata ngo kalak i merkitèken empung kalak idi i.
45011029	Ai oda ngo uè Dèbata mennondati masèh atè dekket pemmilihenNa i.
45011030	Kènè pè, oda ngo menguèi Dèbata ukum arnia, tapi terolih masèh atè Dèbata ngo kènè bagèndari, kemulihken oda menguèi i kalak Israel.
45011031	Bagi ma ngo bang kalak Israel i pè. Oda menguèi kalak i bagèndari bai Dèbata, asa gabè terolih masèh atè bak kesasaan dosa kènè. Tapi i podi ari, kalak i pè terolih masèh atè kesasaan dosa ma ngo kemmulihken masèh atè sienggo ijalo kènè.
45011032	Ai enggo ibelli Dèbata karina jelma irajai ukur oda merpenguèi, asa gabè terolih masèh atè kalak karinana.
45011033	Mahantuna i tupèh kekayaan Dèbata! Mbagesna i tupèh keppantasen dekket nahu Dèbata. Oda terradumen karina hukum nidabuhna, janah oda tertulusen karina dalan-dalanna.
45011034	Bagè sitersurat i: Isè memettoh pikiren Tuhan i? Isè pennah memmeddahiSa?
45011035	Isè nung merèken taba Dèbata, asa ipido nola balesNa?
45011036	Dèbata ngo menghanaken sagumanna silot. Bana nai ngo rohna karinana i, janah merpunca bana. Pessangap mo Dèbata soh mi amman sumendah! Amèn.
45012001	Kènè alè dengan! Bagi mo merandalna mendè basa Dèbata banta. Kerna naidi ngo asa kuèlèk-èlèk kènè, asa bakin kènè diri ndènè pèlèen singgelluh janah mbadia kellemmonken atè Dèbata. Bagi mo nemmuken penguèen ndènè taba Dèbata.
45012002	Ulang dos cara ndènè dekket dunia èn. Paduè mo Dèbata perimbaruken diri ndènè, asa gabè mobah. Nai merkitè bagidi gabè terbaing kènè mo memmettoh lemmo atè Dèbata -- imo kadè mendè ikesampangken atè Dèbata janah sondel kinimerandalna.
45012003	Kumarna enggo iberrèken Dèbata masèh atèna bangku, jadi kupeddahi mo kènè karinana: Ulang ètong kènè diri ndènè lampo dari pada patutna. Tapi ibagasen ncerrep perrukuren mo radumi kènè diri ndènè mengèkutken bakunè belgahna kepercayaen iberrèken Dèbata bai gennep kènè.
45012004	Codinna, mbuè janah matcam bagè ngo sendihi dagingta. Gennep sendihi lot ngo ulanna.
45012005	Bagidi ma ngo bang kita pè. Tukasi pè mbuè kita, tapi sada daging ngo kita kerna sada mi Kristus. Janah gennep ngo sendihi kita samah kita.
45012006	Karinana kita menjalo allèh merguru mi pemmerrèken masèh atè Dèbata banta. Kerna naidi sipakkè mo allèhta i; mula merjamita ngo allèhta, sukutken mo Sukuten Kelluahen idi ibagasen kepercayaen silot banta.
45012007	Mula allèh mengajari, mengajari mo.
45012008	Mula allèh memmeddahi taba sidèban, iulaken mo i selloh. Mula allèh merbasa-basa, berrèken mo idi ibagasen sampang atè dekket sènteng. Mula allèh menguluken, menguluken mo ia ngkasah. Mula allèh mermasèh atè taba sidèban, ulaken mo idi ibagasen ukur nggasang.
45012009	Ulang mo merpengait ngkelleng atè i. Nggogo mo atèmu midah sijahat janah bahanken mo simerandal.
45012010	Èngèt kènè mo mersikekelengen samah dengan bagè merkaka kuanggi, janah mersilebbè-lebbèen mo kènè mersipesangapen.
45012011	Ulang moru ngakasah ndènè mahan bahaan; nggasang mo kènè mengkebasi bahaan bai Tuhan i merkitèken Tendi Perbadia.
45012012	Sampang mo atè ndènè mengharap taba Tuhan, janah mbingit mo kènè ipas sitahanen, nai empet kènè mo mersodip.
45012013	Sarihken kènè mo siperlu bai kalak sipercaya bai Dèbata janah jalo kènè mo kalak i kiserrang mi bages ndènè ibagasen sampang atè.
45012014	Pido kènè mo bai Dèbata asa ipasu-pasu kalak simenessak-nessak kènè. Uè, pido mo asa ipasu-pasu Dèbata kalak idi, ulang sumpahi.
45012015	Rebbak lolo mo kènè dekket si lolo, janah rebbak tangis mo kènè dekket kalak si tangis i.
45012016	Sada mo orjok ndènè samah kènè. Ulang ndates ukur merpengelako, tapi pessobok mo dirimu mi kecereppen. Ulang mpantasen kono dok atèmu ipas situhunna nai.
45012017	Ulang balesken jahat alo jahat, tapi baing mo mendè i hadeppen kalak karinana!
45012018	Usahaken mo nggelluh ibagasen damè meradepken karina jelma.
45012019	Kènè alè si nikekellengen! Ulang kènè bales dendam, belli mo Dèbata merlulu, ai tersurat ngo ibas Bibèl, "Aku ngo menghukum, Aku ngo memmales, nina Tuhan i."
45012020	Balikna nola mo tupèh baing, mula mellèhè musuhmi berrèken ia mangan; mula muasen ia, berrè mènum. Ai mula ibaing kono bagidi, termèla mo ia ibaing kono.
45012021	Ulang talu kono ibaing kejahaten, tapi taluken mo kejahaten i merkitè-kitè selloh.
45013001	Gennep mo kalak kennah tunduk mi pemerèntah, di oda lot pemerèntah ukum mak bai Dèbata nai menjalo kuasa. Janah pemerèntah silot bagèndari pedalanken kuasana merkitè perèntah bai Dèbata nai.
45013002	Mengalo sinitentuken Dèbata ngo barang isè kalak mengalo pemerèntah. Asa barang isè mengalo pemerèntah, mengaitken hukum mi dirina ngo ia simengalo i.
45013003	Kalak memmakin mendè ulang mbiar midah pemerèntah. Pellin kalak simengulaken jahat ngo kessa patut mbiar. Mula sèkel kono ulang mbiar midah pemerèntah, kennah mo ulaken simerandal asa gabè ipoji nola kono.
45013004	Kerna naposo Dèbata ngo pemerèntah i, lako menghatorken simerandal bamu. Tapi mula iulaken kono kejahaten, patut ngo kono buradan midahsa, ai oda sia-sia kuasana i lako menghukum barang isè. Ai suruhen Dèbata ngo kalak i lako mendabuh hukum ni Dèbata taba barang isè simaingken kejahaten.
45013005	Kerna naidi kennah tunduk ngo kènè taba pemerèntah -- ulang kumarna mbiar ihukum, tapi kumerna ienjar pusuh peratèen mo.
45013006	Kumarna naidi ngo asa menggarar belasting kènè, kerna perkebbas Dèbata ngo kalak idi, janah mi ulaan i ngo kalak idi ipebangkit.
45013007	Jadi garar kènè mo bai pemerèntah kadè patut gararen bana; imo belasting, taba sipatut menjalosa, cokè taba kalak sipatut kessakaten cokè; merkebiaren mo kènè taba kalak sipatut kebbiaren, hormat taba kalak sihormaten.
45013008	Ulang merutang kènè barang bai isè pè, laènken utang mersikekelengen. Barang isè mengkekelengi denganna, kalak sibagidi ngo mengulaken pati-patiin Dèbata siniberrèken merkitè-kitè si Musa.
45013009	Ai idokken pati-patiin i ngo: Ulang kono merlangkah julu meddem; ulang memmunuh, ulang mennangko; ulang mennakiken kadè silot bai ndèba, karinana dekket pati-patiin sidèbanna idi, èn ngo rèmpunna, "Kekellengi mo denganmu jelma dosken dirimu."
45013010	Barang isè perkelleng atè, oda nggèut ia memmaing nggodo taba denganna jelma; jadi barang isè kalak perrukur ngkelleng, enggo mo idomi nipergeddo pati-patiin i.
45013011	Tambahna, kerna ibettoh kènè ngo tikkina, ukum bagèndari enggo mbasna lako kèkè ipas simeddem nai, ai enggo makin ndessing ketikana kelluahenta i, mertimbangken mula-mula kita gabè percaya.
45013012	Salpun nèngè mo bernginna, sigejap nai mahar mo. Nteng sitadingken mo ulaan kegellapen i siselluk mo sinjata kecihuren i.
45013013	Mehator mo pengellakonta, bagè pengellako patut sinderrang mahar, ulang tikka caranta mangan bak mènum, merpèsta-pèsta, ulang rorang barang mabuk, ulang mak merjullat. Ulang merrubat barang merrukur ncian.
45013014	Tapi paduè mo Jesus Kristus menghatorken sinaing bahankenmu. Ulang uèi cubellek daging ndènè memmaing dosa.
45014001	Anju kènè mo kalak sikurang ntegguh merkepercayaen, ulang pella mersoal dekketsa tersèngèt pemikirenna.
45014002	Lot ngo dèba mendokken ndorok ipangan karina matcam pangaan. Tapi lot ma ngo dèba kalak sikurang ntegguh kepercayaenna merdok atè, pellin roroh bulung-bulung idi sambing mo kessa ndorok pangaan.
45014003	Barang isè sindorok kipangan mermatcam bagè pangaan, ulang gabè lègan nola dok atèna kalak sikipangan pangaan merkedekoon. Bagidi ma mo kalak simengerrem oda kipangan pangaan mermatcam bagè, ai sienggo ijalo Dèbata ngo bang kalak i pè.
45014004	Isè ngo ko pana dok atèmu, asa gabè ihukumi kono denganmu naposo sidèban? Tah hot pè ia barang geppah, tuanna ngo mennarihken i. Tapi tettah ngo ia cènder, ai terpetettah Tuhan i ngo ia.
45014005	Lot ngo dèba merdok atè, merkesurungen ari sisada bai ari sisada nai, tapi lot ma ngo dèba mengakap dos ngo karinana ari. Belli mo kalak i menentuken memmes pikirenna sendiri!
45014006	Barang isè memmaing lot ari merkesurungen, lako pesangapken Tuhan i mo idi ibaing. Barang isè kipangan pangaan simermatcam bagè, baing mo i lako pessangapken Tuhan i, ninganna mendokken mejalo metangkup taba Dèbata, kemmulihken pangaan i. Bagi ma mo kalak simengerrem i imo pellin kipangan pangaan merkedekoon, kalak i pè pesangapken Tuhan i ngo janah mendokken mejalo metangkup taba Dèbata.
45014007	Isè poda kita nggelluh ibas dirinta nai sendiri; isè ma poda kita matè ibas dirinta nai sendiri.
45014008	Mula nggelluh kita, nggelluh bai Tuhan i ngo, janah mula matè pè kita, matè bai Tuhan i ngo. Asa, nggelluh barang matè pè kita, tong ngo milik Tuhan i kita.
45014009	Ai enggo matè Kristus janah balik nggelluh. Kerna naidi ngo Ia gabè Tuhan kalak singgelluh janah Tuhan kalak sienggo matè pè.
45014010	Jadi kerna naidi alè dengan, kadè mo lapatenna mula ihukum-hukumi kono denganmu sisada kepercayaen? Kasa pis matamu midah denganmu? Ai rebbak hadep ngo kita seggen i jolo Dèbata lako iadili.
45014011	Tersurat ngo ibas Bibèl, "Tuhuna ngo nggelluh Aku," nina Tuhan i. "Karina jelma kennah mersembah i hadeppenKu, janah gennep jelma merkettuhuken, Aku ngo Dèbata."
45014012	Karinana kita kennah mertanggung jabab tersèngèt mi sinibaingta seggen i hadeppen Dèbata.
45014013	Èn pè, ulang nèngè mo kita mersihukum-hukumen. Tapi dak sipikiri mo asa ulang nibakin siso puna-puna taba dengan, asa ulang gabè laling ia.
45014014	Ntangkas ngo kubettoh janah tok ngo aku ibagasen Tuhan Jesus, ukum ujutna kadè poda lot simellamun, tapi gabè mellamun ngo i bai kalak simendokken mellamun.
45014015	Tapi mula ncio ukur kaltumu ibaing kono kemmulihken pangaan, oda nèngè ibagasen ngkelleng i kono. Ulang mo mago denganmi kumarna peppanmu, ai enggo matè Kristus mengkepkepsa.
45014016	Kerna naidi ulang paduè simerandal silot bamu i oda selloh ibaing denganmu.
45014017	Ai ukum kerajaen Dèbata, oda ngo perlu pangaan barang ènumen. Tapi menguèi Dèbata ngo dekket mengakapi kedamèen bak menjalo sampang atè si niberrèken Tendi Perbadia.
45014018	Ai mula bagi penguèimu taba Kristus, ikellemmoken Dèbata mo kono janah maharga mo kono i tengah-tengah jelma nterrem.
45014019	Kumarna naidi siayaki mo memmaingken damè janah mersipehèdu-hèduun samah kita.
45014020	Ulang sicèdai nibaing Dèbata kumarna pangaan. Halal ngo karinana sipanganen, tapi mula mengkerrohken dosa ngo i bai dèba dengan, ulang kita gabè mersalah.
45014021	Lotiin mo ulang kipangan gulè, ulang mènum anggur kita, barang mengulaken tah kadè pè, mula i nola memmakin merdosa dengan sipercaya bai Tuhan Jesus.
45014022	Mula percaya kono, ntegguh mo idi jèmak i hadeppen Dèbata. Sayurntua ngo kalak siso ganggu ukurna i sinaing bakinenna!
45014023	Tapi barang isè sèk ukurna lako kipangan barang kadè, keppè mula ipangan nola pangaan i kenna hukum Dèbata ngo ia, kumarna oda ibagasen kepercayaenna ia mengulaken tersèngèt kadè bennar bak salah. Ai barang kadè sambing nibahanken mula oda tok atè, dosa ngo i.
45015001	Kita sienggo ntegguh merkepercayaen bai Dèbata, kennah sianju ngo denganta perkepercayaen ndotè. Ulang mo kita pellin pesennangken dirinta sambing.
45015002	Karina mo kita memmaing sampang atè denganta, asa makin ntegguh kepercayanna.
45015003	Ai Kristus pè oda ngo memikirken kesennangen diriNa sendiri, bagè nidokken sitersurat i Bibèl bagèen, "Gabè sempa bangku ngo ramin-ramin, aturen bamu i kin."
45015004	Karina sitersurat ibagasen Bibèl, mahan peddah banta ngo i, asa ntegguh janah mbingit kita merpengharapen taba Dèbata.
45015005	Dak iberrèken Dèbata mo bai ndènè mbingit dekket pengapoon, asa mersikatè-katèen kènè mengèkutken lemmo atè Kristus Jesus,
45015006	asa merkitè sada kata sada orjok kènè, memmoji Dèbata Bapa ni Tuhanta Jesus Kristus.
45015007	Kerna naidi, mersijaloon mo kènè tosè bagè penjalo Kristus banta mahan kessangapen bai Dèbata.
45015008	Èngèt mo. Singgo mengkebasi kalak Jahudi ngo Kristus mennuduhken kesètiaan Dèbata pesautken bagah-bagahNa bai empungta arnia.
45015009	Bang bangsa sidèban i pè, ipesanagap ngo Dèbata merkitè-kitè Jesus, kumarna mendè basana taba kalak i, bagè sitersurat ibas Bibèl bagèen: "Kumarna i ngo kupoji Kono i tengah-tengah karina bangsa janah kuèndèken ngo èndè pemoji-mojiin mi gerarmi."
45015010	Tersurat dèng ma ngo bagèen, "Meroang-oang mo kènè rebbak dekket bangsa sienggo terpilih i, alè karina bangsa!"
45015011	Dèba nai dèng ma, "Poji kènè mo Dèbata, kènè alè karina bangsa poji kènè mo Ia, kènè alè karina jelma!"
45015012	Si Jesaya mendokken bagèen, "Kèkè ngo seggen ipas pemparen si Jese nai, lako menggem-nggemmi karina bangsa. Ia ngo siharapenken karina bangsa."
45015013	Dèbata ngo siharapenken ndènè. Dak Iberrèken mo sampang atè, mendomi atè-atè ndènè; bagi ma pè damè, kerna percaya kènè, asa merkitè-kitè Tendina i, makin mengharap kènè bai Dèbata.
45015014	Tok ngo aku alè dengan, kènè pè enggo idomi simendè dekket perbinettohen, janah terbaing kènè ngo mersiajar-ajaren.
45015015	Tapi lot ngo perlu kupessèngèt taba kènè, kerna enggo ibasa-basaken Dèbata bangku ulaan i.
45015016	Enggo ipebangkit aku gabè naposo Jesus Kristus, mahan pasulaken taba kalak siso Jahudi. Aku ngo gabè imam memmagahken Sukuten Simerandal bai Dèbata nai asa kalak siso Jahudi gabè mahan pèlèen sindorok ijalo D èbata. Katerra pè Tendi Dèbata mo memmaing kalak i gabè pèlèen merkedekoen bai Dèbata.
45015017	Jadi kumarna ibagasen Kristus Jesus ngo aku, ndorok mo kupoji diringku tersèngèt pengkebasingku bai Dèbata.
45015018	Pang ngo aku mengeruapken bagidi, kemmulihken sienggo ibahanken Kristus merkitè-kitè aku lako memmaing kalak siso Jahudi menguèi taba Dèbata. Kuulaken ngo i merkitè kata bak pemakin,
45015019	merdengan tanda kelengangen bak kuasa mahantu merkitè Tendi Perbadia. Bagi ngo enggo kupesakat Sukuten Kelluahen tersèngèt Kristus mendahi suberri jelma, mulai i Jerusalem nai soh mi Ilirikum.
45015020	Ipergeddo atèngku ngo, asa kubagahken Sukuten Kelluahen bai Dèbata nai taba jelma simakdèng mendengkoh tersèngèt Kristus, asa ulang kupajek bages i babo batu cendi si nibahan sidèban.
45015021	Bagè sinidokken Bibèl, "Idah kalak simakdèng nung menjalo Sukuten i mo Ia, janah iantusi kalak i mo si mak nung dèng mendengkohsa."
45015022	Idi ngo sebabna asa enggo nggati terhabat langkahku roh mendahi kènè.
45015023	Tapi ukum bagèndari, enggo pul bahanku i nagerri i. Jadi kumarna enggo kin ma ngo mertahun-tahun dekkahna sèkel aku naing mendahi kènè,
45015024	sikali èn tikan memellus aku arap kuta ndènè lako mi Spanyol, harap ngo aku ndorok pessimbak dekket kènè. Nai kuharapken ma ngo iurupi kènè aku i perdalanenku mi Spanyol i.
45015025	Tapi ukum bagèndari naing mi Jerusalem dèng ngo aku lako mennaruhken pengurupiin bai ummat Dèbata nisidi.
45015026	Kerna ipepulung Kuria Makedonia dekket Akhaya ngo pengurupiin bai dengan sincor ni Jerusalem.
45015027	Ibagasen sennang atè ngo kalak i memutusken i. Situhunna patut ngo kalak i mengurupi sincor i Jerusalem; kerna bai kalak Jahudi nai ngo bangsa siso Jahudi enggo manjalo pasu-pasu Dèbata. Jadi patutna ngo kalak siso Jahudi i mengurupi kalak Jahudi merkitè pasu-pasu perhartaan.
45015028	Mula enggo pul kubakin bahanku èn janah mula enggo kupesakat taba kalak ni Jerusalem pengurupiin sienggo terpeppulung i, mèter berkat mo aku mi Spanyol memellus arap kuta ndènè.
45015029	Mula roh kessa aku medahi kènè, roh ibagasen mbuè pasu-pasu Kristus ngo lako bai ndènè.
45015030	Ibagasen Tuhan Jesus Kristus dekket ibagasen ngkelleng atè Tendi Perbadia, memmes kupidoken bai ndènè asa tuhu-tuhu kènè mennodipken rebbak dekket aku mendahi Dèbata lako baku;
45015031	asa ipaluah Dèbata aku ipas tangan kalak siso percaya i Judèa nai, janah katerra pè asa ijalo ummat Dèbata, si ni Jerusalem pengurupiin sikutaruhken i.
45015032	Nai mula ikellemmoken Dèbata, terbaing aku mo roh mendahi kènè ibagasen sampang atè. Jadi gabè nggasang mo kuakap i tengah-tengah ndènè.
45015033	Dak idengani Dèbata perdamè i mo kènè karinana. Amèn.
45016001	Kupetandaken mo bai ndènè turangta si Poibè pengurupi i kuria Kengkrea ngo ia.
45016002	Jalo kènè mo ia, ai sada kalak sipercaya bai Tuhan i ngo ia, ai bagi ngo patut kalak sipercaya bai Dèbata kennah mersijaloon; urupi kènè mo ia, mula iperluken pengurupiin bai ndènè nai, ai enggo mèduk kalak iurupi -- termasuk aku pè.
45016003	Pessoh kènè salamku bai si Priska dekket si Akwila denganku mengula bai Jesus Kristus.
45016004	Sanga ngo naing matè kalak i lako paluahken aku. Asa oda pellin aku kessa mendokken melias atè tabasa -- tapi dekket ngo karina kuria bangsa sidèban siso Jahudi.
45016005	Pessoh kènè ma salamku bang mendahi kuria simertumpu i bages kalak i. Salamku ma bai si Epenetus kekellengenku; Ia ngo perlebbè percaya bai Kristus i Asia.
45016006	Salamku ma bai si Maria sienggo leja lako mendahi kènè.
45016007	Pessoh kènè ma salamku bai si Andronikus dekket bai si Junias. Denganku sada marga ngo ia janah pennah kurungen dekket aku. Lebbèen ngo kalak i percaya bai Kristus dari pada aku. Janah termurmur ngo ia bai karina apostèl.
45016008	Salamku bai si Ampliatus, sikukekelengi kerna rebbak ngo kami ibagasen Tuhan i.
45016009	Salamku bai si Urbanus denganna rebbak mengula bai Kristus. Bagi ma salamku bai si Stakhis kekellengenku.
45016010	Salamku bai si Apeles, sètia kalohoon ngo ia bai Kristus. Salamku ma bai dengan simpangaan si Aristobulus.
45016011	Salamku bai si Herodion denganku sada marga. Salamku ma bai dengan simpangaan si Narkisus sirebbak percaya bai Tuhan i.
45016012	Salamku bai si Tripena dekket bai si Triposa siuè leja mengkebasi Tuhan i, dekket bai si Persis sikukekellengi, sienggo uè merleja-leja mengkebasi Tuhan i.
45016013	Salamku bai si Rufus dekket bai inangna sidosken inangku. Sinipilih Tuhan i ngo si Rupus janah terpoji.
45016014	Pessoh kènè ma salamku bai si Asinkritus, si Plegon, si Hermes, Patrobas, si Hermas bak taba karina dengan Kristen sirebbak dekketsa.
45016015	Salamku bai si Pilologus, si Julia, si Nereus dekket bai Turangna i; bai si Olimpas dekket karina sipercaya sirebbak dekket kalak i.
45016016	Mersisalam-salamen mo kènè ninganna mersisanggohen perkaka-kuanggiin. Soh mo bai ndè salam karina kuria Kristus.
45016017	Kupeddahi mo kènè alè dengan! Jagaken kènè mo kalak simentebbennaken persilisihen dekket kalak simaing merbulut kepercayaen bai Tuhan i, ai meralo ngo i mi sienggo iajarken bai ndènè i. Ilakken kènè mo kalak sibagidi.
45016018	Ai ukum kalak sibagidi, oda ngo iuèi kalak i Tuhanta Kristus i, tapi beltekna ngo isarihken. Janah merkitè rana mendè dengkohen nèam-nèam penggel, ioto-otoi kalak i ngo perborjok-borjok.
45016019	Ai enggo karina kalak memettoh sètia kènè mi Sukuten Kelluahen bai Dèbata nai, i ngo lolo atèngku midah kènè. Tapi dok atèngku naing mo bijak kènè tersèngèt mi simerandal janah moto tersèngèt simerroha.
45016020	Dèbata perdamè i mo pettumpatken Sibolis mi terruh kuasa ndènè. Dak idengani janah ipasu-pasu Jesus Kristus Tuhanta i mo kènè.
45016021	Mennenges salam ngo si Timoteus denganku i bai ndènè. Bagidi ma ngo si Lukius, si Jason dekket Sosipater denganku sada marga.
45016022	Kudokken ma mo salamku simennuratken surat èn, aku si Tertius, imo salam perkaka kuanggiin.
45016023	Si Gayus pè mennenges salam ma ngo bai ndènè; kiserrang i bagesna ngo aku, janah kuria nami pè i sidi ngo. Si Erastus kesakaten riar ni kuta i pè menenges salam ngo bai ndènè. Bagi ma denganta si Kuartus.
45016024	Dak idengani janah ipasu-pasu Tuhanta i mo kènè. Amèn.]
45016025	Kessangapen mo bai Dèbata! Merkuasa ngo ia petegguhken kepercayaen ndènè tosè bagè Sukuten Kelluahen bai Dèbata nai sikubagahken tersèngèt Jesus Kristus. Kuberitaken sukuten i rembang mi kadè sinipetarar Dèbata, imo rencana Dèbata i sinderbi nai simakdèng nung ibettoh jelma.
45016026	Tapi bagèndari enggo ipetarar janah ibagahken taba suberri bangsa merkitè surat nabi-nabi mengèkutken kata Dèbata simenettap i, asa gabè percaya janah iuèi kalak i Dèbata.
45016027	Sadasa ngo kessa Dèbata sibijakna kalohoon. Dak terpoji mo Ia soh mi amman-sumendah merkitè-kitè Jesus Kristus! Amèn. Tabe nami, Paulus, perserrèaan Kristus Jesus
46001001	Kènè dengan Kuria ni Tuhanta si ni Korintus! Enggo idilo Dèbata kènè gabè ummatNa kerna milik Kristus ngo kènè, rebbak dekket karina kalak barang i dikè sambing simersembah Tuhanta Jesus Kristus, Tuhan kalak idi bak Tuhanta ma. Aku, si Paulus dekket denganta si Sostenes, merketoken katerra pè iberrèken Dèbata Bapa dekket Tuhan Jesus Kristus mo pasu-pasu dekket damèNa bai ndènè. Aku rasul Kristus Jesus mennurat surat èn, sinipebangkit Dèbata sendiri janah mengèkutken lemmo atèNa.
46001004	Dak mendokken melias atè ngo aku taba Dèbatangku kumarnaken kènè, ai enggo ijalo kènè basa-basa Dèbata merkitè-kitè Jesus Kristus.
46001005	Kumarna enggo gabè milik Kristus kènè, jadi gabè kaya ngo kènè ibas segalana. Ai enggo mbages nahu ndènè terrèngèt segalana, dekket pandè ngo kènè mengajarken perbinettohen i.
46001006	Tanda enggo ikeddarohken kènè ngo sukuten terrèngèt Kristus i,
46001007	gabè oda nèngè kurangen kènè ibas matcam bagè sibasa-basa Dèbata, ninganna kènè memèma-mèma pekkiroh Tuhanta Jesus Kristus janah idah karina kalak.
46001008	Kristus i sendiri ngo pehotken kènè soh mi puncana; asa ulang mertikas kènè idapet mula roh kessa Ia.
46001009	Kettoken ngo Dèbata sienggo mendilo kènè mi persaoren dekket anakNa Jesus Kristus, Tuhanta idi.
46001010	Tapi kupido bai ndènè alè dengan merkitèken gerar Tuhanta Jesus Kristus, tettap mo kènè karinana sada kata; asa ulang lot perselisihen i tengah-tengah ndènè. Kennah mersada kata kènè, sada ukur janah sada pikiren.
46001011	Kerna terbertik ngo soh bangku arap dengan simpangaan si Klo"e, terrèngèt perselisihen ndènè.
46001012	Sikudokken imo, "Lot iantara kènè mendokken, sisiin si Paulus ngo aku," dèba mendokken, "sisiin si Apolos ngo aku," dèba nai mendokken sisiin si Kepas ngo aku; dèba ma mendokken "sisiin Kristus ngo ukum aku."
46001013	Ai terpella-pella ngo Kristus idi? Otang oda nung si Paulus tersilang mengkepkep kènè? Otang oda ngo mi bagasen gerar si Paulus kènè iperridi?
46001014	Tuahna mo oda lot kuperridi barang isè bai ndènè nai laènken si Krispus dekket si Gayus.
46001015	Ulang mo lot mendokken asa gabè pengèkutku ia makinken asa kuperridi ia. (
46001016	Oo, uè, dekket ngo keppè simpangaan si Stefanus kuperridi. Nai laènkenna i, ukum kuèngèt oda lot nèngè barang isè kuperridi).
46001017	Ipasulak Kristus aku oda ngo lako perridiken, tapi lako merrèken Sukuten Kelluahen bai Dèbata nai ngo; idi pè oda ngo kubakin pantas-pantas jelma mengerrana. Ai ukum kerna kepantasen ngo kubakin, gabè moru mo kuasa permatè Kristus i silang i.
46001018	Kemmotoon ngo permatè Kristus i kayu silang i ukum taba kalak sinaing ihukum Dèbata. Tapi kuasa kegegohen Dèbata ngo idi ukum banta nipaluah Dèbata.
46001019	Tersurat ngo ibas Bibèl bagèen, "Kusursari ngo perbinettohen kalak sipandè janah Kutumpatken ngo kepistaren kalak simpantas."
46001020	Asa kadè mo gunana kalak singgeddang radumen? Kadè gunana kalak simpantas? Kadè guna simbages nahu sibagèndèen? Ai gabè kemmotoon ngo kepantasen jelma idi ibakin Dèbata!
46001021	Barang bakunè pè kepandèen jelma, oda tertandansa Dèbata ukum merkitè kepandènna idi. Tapi kemmulihken kebijaken Dèbata gabè ipaluah ngo jelma sipercaya tabaSa, merkitèken sukuten kemmotoon dokatè dunia èn.
46001022	Mengido tanda kellengangen ngo ukum kalak Jahudi mahan bukti, janah ukum kalak Junani menulusisa merkitè perbinettohen dunia èn.
46001023	Tapi ukum kami, pellin Kristus simatè tersilang idi ngo kusukutken kami. Terselkah ngo ukur Jahudi kumarna i janah kemmotoon ngo i bai kalak siso bangsa Jahudi.
46001024	Tapi ukum bai kalak sienggo nidilo Dèbata -- barang Jahudi pè i barang siso Jahudi -- sukuten idi imo kuasa dekket kebijaken ni Dèbata.
46001025	Ai bijaken dèng ngo mula pè tengngennen bagè kemmotoon sitaridah bai Dèbata, ulang pada kebijaken jelma; janah gegohen dèng ngo mula pè pè lot tengngennen ndotè bai Dèbata ulang pada kegegohen jelma.
46001026	Alè dengan! Perdatèken kènè mo lebbè bakunè kènè sinderrang idilo Dèbata kènè. Oda kènè kalak bijak, oda piga merkuasa, oda piga kalak raja, ukum mengèkutken kejelmaan.
46001027	Ai sengaja ngo ipilih Dèbata simoto dokatè dunia èn, janah sindotè dokatè dunia èn lako pemmèlaken kalak simergegoh dokatè dunia èn.
46001028	Kalak simerlèa, hina dekket siso merlapaten iètong dunia èn idi ngo ipilih Dèbata, asa gabè isomadaken nipesangap dunia èn kin,
46001029	merkitè bagidi sada kalak poda ndorok gegah i hadeppen Dèbata.
46001030	Dèbata ngo memmakin asa gabè sada kita ibagasen Kristus Jesus. Merkitè Jesus Kristus ngo kita gabè bijak. Janah merkitè Ia ngo memmakin asa gabè merdemmu kita dekket Dèbata. Kristus ma ngo memmakin kita bennar, asa gabè ummat Dèbata kita. Kristus ma ngo paluahken kita ibas dosanta nai.
46001031	Asa saut bagè sitersurat ibas Bibèl, "Barang isè naing moji dirina, kennah ibagasen sienggo nibaingken Dèbata idi mo ia memmoji dirina."
46002001	Bagi ma ngo tikanna roh aku mendahi kènè alè dengan, oda ngo merkitè kata-kata mendè dengkohen aku lako mennukutken kata Dèbata. Oda ngo kupakkè perbinettohen dunia èn.
46002002	Ai enggo kin ngo kutekadken sidekkah i tengah-tengah ndènè aku; oda kuruapken barang kadè laènken terrèngèt Jesus Kristus, Ia sienggo matè ipersilangken.
46002003	Tikan i tengah-tengah ndènè aku ndotè janah buradan ninganna menggirgir.
46002004	Bak sukuten si kusukutken pè bai ndènè oda ngo kuranaken i merkitè-kitè rana kepantasen jelma. Tapi kuranaken idi merkitè pos atè ibas kuasa Tendi Dèbata ngo.
46002005	Kubakin bagidi asa merdangaan bai kegegohen Dèbata kepercayaen ndènè, ulang gabè merdangaan mi kepandèen jelma.
46002006	Tukasi pè bagidi ukum mendahi kalak sienggo tang pertendinna, kubagahken ngo terrèngèt kebijaken. Tapi oda ngo bagè kebijaken dunia èn barang kebijaken pemimpin ni tanoh èn silako salpun i.
46002007	Tapi kebijaken sikuranaken idi imo siroh bai Dèbata nai siso nibettoh dunia èn kin dèng, sienggo ihantari Dèbata banta, sinderrang madèng kin pè hana dunia èn, mahan kesennangenta.
46002008	Isè poda lot pemimpin ni tanoh ènda memmettoh kebijaken i. Ai ukum enggo kin ngo ibettoh, tentu oda ipersilangken kalak idi Tuhan simermulia idi.
46002009	Bagè sitersurat ibas Bibèl, "Siso nung idah, barang idengkoh jelma, siso nung turah ibas sura-sura jelma, idi ngo ihantari Dèbata bai kalak simengkekelengiSa."
46002010	Tapi karinana enggo mo ipetarar Dèbata banta merkitè-kitè TendiNa. Ai karinana ngo iasak Tendi i soh mi pucuk jambu hendak ni Dèbata.
46002011	Isè bettoh-bettohen perrukuren jelma, mula mak tendina sendiri? Bagidi ma ngo terrèngèt Dèbata, oda lot memettoh perrukurenna, laènken ni Tendi Dèbata sendiri!
46002012	Oda ngo tendi dunia èn sijalo, tapi Tendi bai Dèbata nai ngo, asa sibettoh karina mendè basa Dèbata sienggo iberrèken banta.
46002013	Kerna naidi, mula kuranaken kami terrèngèt Dèbata, oda kuranaken kami mengèkutken kepantasen jelma, tapi mengèkutken sinipeddahken Tendi Dèbata ngo, kuranaken kami terrèngèt Dèbata taba kalak sienggo iiani Tendi Dèbata.
46002014	Barang isè kalak siso niianen Tendi Dèbata, oda terjalosa terrèngèt nibagahken Tendi i. Kerna ukum bai kalak sibagidi, kemmotoon ngo iètong terrèngèt misi. Ai oda ndorok iarusi kalak idi i kerna pellin merkitè pertendiin ngo i ndorok terantusen.
46002015	Kalak sienggo iiani Tendi Dèbata, iarti ngo karinana i, tapi kedirinna sendiri oda terradumen barang isè pè.
46002016	Ai tersurat ngo ibas Bibèl: "Isè kalak memettoh pikiren Tuhan i? Isè ndorok mengajariSa?" Tapi ukum kita, perrukuren Kristus idi ngo enggo lot banta!
46003001	Jadi situhunna oda terbakin aku mengerrana taba kènè alè dengan, bagè mengerranai dekket sienggo iiani Tendi Dèbata; tapi mengerrana aku bai ndè bagè mi jelma ibagasen perdagingen tanoh èn dèng ngo, tosè mi anak mbara kepercayanna mi Kristus.
46003002	Tikanna i kumamahi dèng ngo kènè bagè anak mbara, oda dèng pangaan biasa, kumarna madèng tertellen kènè pangaan bagidi tikala idi. Salangken bagèndari madèng tertellen kènè.
46003003	Kerna tong dèng ngo kènè nggelluh mengèkutken daging mula lot dèng bai ndènè ncian dekket perselisihen samah kènè; otang tanda-tanda magahken tong dèng ngo kènè merperangè bagè tabiat jelma ni tanoh ènda?
46003004	Otang kejelmaan tanoh èn dèng ngo kènè mula lot mendokken sisiin si Paulus aku, barang sisiin si Apolos ngo aku, nina?
46003005	Isè ngo pana si Apolos? Isè si Paulus? Pellin naposo Dèbata ngo kami, simenegu-negu kènè asa percaya bai Kristus. Pellin mengulaken sienggo idokken Dèbata mendahi kami sambing ngo kessa kami.
46003006	Aku ngo mennuan janah si Apolos menggaburi, tapi Dèbata ngo ukum memmakin turah.
46003007	Jadi sipentingna imo Dèbata, kerna Ia ngo petturahken. Simennuan bak simenggaburi oda pella pènting!
46003008	Dos ngo ukum simennuan dekket simenggaburi; gennep kalak idi menjalo upah rembang mi pengulankenna.
46003009	Asa ukum kami imo jelma perkebbas ni Dèbata, janah kènè mo terpecodi bagè juma ni Dèbata. Oda pellin i tupèh, tapi terpecodi ma ngo kènè mi bages Dèbata ma.
46003010	Merkitè kepandèen nibasa-basaken Dèbata bangku, aku mo bagè sada kalak pandè tukkang sienggo memmahan batu cendi bekkas bages i, janah sidèban pelliasken bages i babo batu cendi idi, kennah lebbèen mo ipemmanat barang bakunè bakinenna memmahan bages idi.
46003011	Ai oda lot nèngè batu cendi sidèban laènken sienggo pajek idi kin, imo Jesus Kristus sienggo itentuken Dèbata.
46003012	Asa mula pè ipekkadè i babo batu cendi idi, tah emmas pè, tah pirak, tah batu permatè, tah kayu, tah rih barang pè tah nggala pagè.
46003013	Tangkas ngo taridah sinibahanna i, mula enggo kessa roh Kristus mengolihi i ari podi i, ai api pengadilen i ngo memmakinken ntarar karinana nibahanken jelma i, janah api i mo mengoji bak menentuken barang bakunè pengulankenna idi.
46003014	Mula tahan ngo bages nipajekna idi oda ipangan api, jaloon kalak i mo upahna.
46003015	Tapi mula melettup ngo nipajekna idi, rogi mo ia, maluah ngo nemmuken ia, tapi tosè bagè siniruah ngo ia ibas api idi nai.
46003016	Ibettoh kènè ngo: ukum kènè imo Bages Dèbata? Janah Tendi Dèbata merrian ibagasen kènè?
46003017	Barang isè mencèdai Bages Dèbata, kennah cèdaan Dèbata ngo ia, ai mbadia ngo Bages Dèbata, imo kènè.
46003018	Ulang lot barang isè mengoto-ngotoi dirina sendiri. Mula lot mengètong dirina mpantas mengèkutken dunia èn, gabè kalak moto mo lebbè ia, asa tuhu gabè pandè.
46003019	Kerna, ukum i hadeppen Dèbata, kemmotoon ngo kepandèen dunia èn, bagè sitersurat ibas Bibèl, "Itogongi Dèbata ngo kalak sipandè ni dunia èn merkitè kepandènna sendiri."
46003020	Tersurat dèng ma ngo bagèen, "Ibettoh Tuhan i ngo, oda merguna pikiren kalak sibijak ni tanoh èn."
46003021	Kernana i, ulang mo lot barang isè pè memoji-moji jelma, kerna enggo iberrèken Dèbata karinana mahan milik ndènè.
46003022	Barang si Paulus pè i, barang si Apolos, barang si Kepas, barang dunia, barang kenggelluhen pè barang kematèen, simasa bagèndèen barang simasa seggen pè, karinana idi milik ndènè ngo.
46003023	Nai ukum kènè, milik Kristus ngo janah Kristus idi milik Dèbata.
46004001	Ètong kènè mo karina naposo Kristus, janah pengendeng lako memmagahken hendak Dèbata, simakdèng ibettoh dunia èn.
46004002	Perlebbè kaloon bai naposo nai ipengido imo kennah kettoken ia mi indukna.
46004003	Ukum bangku oda pella soal mula pè tah barang kadè aku dok ndènè, barang tah dok isè pè. Ai aku sendiri pè oda ngo kuhukum diringku.
46004004	Ai oda lot salahku barang kadè pè dok atèngku, tapi oda ngo gabè ketentuun i mendokken oda lot kessalahenku. Tuhan i ngo menentuken mersalah aku barang oda.
46004005	Kumarana idi, ulang mènter ndorsu idokken kènè salah barang isè pè, ukum makdèng dapet tikkina, pèma roh Tuhan idi. Ia ngo petararken nasa simboni ibas sigellap. Ia ma ngo pedapetken nasa niat bak sura-sura silot ibagasen atè jelma. Isidi mo luas nasa jelma menjalo bai Tuhan nai pemojiin mi sipatut menjalosa.
46004006	Alè dengan, kumara kènè, kuaitken ngo kata ndai taba si Apolos dekket bangku pè. Asa merkitè-kitè sikudokken idi terrèngèt diri nami, gabè peddah bai ndènè mendok, "Asa ulang nilampoi sitersurat i." Merkitè bagidi ulang mo lot bai ndènè memmoji sisada, keppè irèhè sisada nai.
46004007	Mula pè sellohen kono asa sidèban, isè ngo memmaing idi? Kadè silot bamu idi siso bai Dèbata nai ijalo kono? Kasa gabè gegah kono, mula karina silot bamu idi siniberrèken ngo i?
46004008	Tuhu ukum bagèndari, oda nèngè pella lot siperlu bamu, ai enggo kaya kènè. Enggo gabè raja kènè, oda pella merkitè-kitè kami. Sondel mo merandalna ukum tuhu-tuhu kènè enggo gabè raja, asa rebbakken memerèntah kita.
46004009	Karna ukum dok atèngku, enggo ipebangkit Dèbata kami gabè rasul, janah gabè tontonen i hadeppen jelma bak malaèkat pè. Enggo gabè kalak merlèa kami sinihukum matè i hadeppen sinterrem janah isurak-suraki dunia èn.
46004010	Kumarnaken Kristus, gabè simoto ngo kami, tapi ukum kènè mergegoh ngo! Ukum kami merlèa ngo! Tapi ukum kènè mersangap ngo!
46004011	Soh mi bagèndari rapar ngo kami janah muasen. Oles nami pellin silekket i daging ngo kessa; dak iletlet dèba ngo kami, oda lot hot bekkas nami.
46004012	Ledja ngo kami mahan bahaan asa lot pangaan nami. Mula isumpahi dèba kami, kubales kami ngo i dekket pasu-pasu; mula isiksa kami, dak mertahan gong ngo kami ibagasen sobar;
46004013	mula iperroha-roha dèba kami, kualoi kami ngo i dekket rana selloh. Kira dosken empak-empak dunia èn ngo kami, soh bagèndari iètong ngo kami dosken kotoren tanoh èn.
46004014	Oda ngo gabè asa termèla kènè, memmaingken kusuratken ènda taba kènè, tapi lako memmeddahi kènè ngo codi bagè dukak-dukakku sendiri.
46004015	Mula pè lot guru ndènè sipuluh ribu kalak, sibagè kalak Kristen kènè, oda piga idi bagè bapa. Aku ngo kessa gabè bapa bai ndènè kumarna aku ngo merembah sukuten kelluahen terrèngèt Kristus bai ndènè.
46004016	Kerna nai, kupengido bai ndènè: Aku mo codi kènè!
46004017	Kerna naidi ngo asa kupasulak si Timoteus mendahi kènè. Dosken anak lemmo-lemmongku ngo ia kuètong janah kepposen ibagasen Tuhan i. Ia mo pesèngèt-sèngètken kènè terrèngèt bakunè dalan pernggelluhku, enggo kessa gabè percaya aku taba Kristus, rembang mi cara nggelluh sikuajarken i gennep kuria barang i dikè pè.
46004018	Barang piga kalak bai ndènè nai gabè dirina ipebelgah, ai dok atèna oda roh nèngè aku mendahi kènè.
46004019	Tapi mula ipaduè Tuhan i, ndor nèngè mo aku roh mendahi kènè; janah tikan roh i pè aku sikali èn asa kuidah barang bakunè pemmaing sipebelgah-belgahken dirina idi, ulang pellin katana sambing.
46004020	Ai oda ngo pellin kata ukum Kerajaen Dèbata, tapi kegegohen ibas nggelluh jelma idi ngo.
46004021	Asa pilih kènè mo apaina lotiin katè ndènè roh aku mengajari kènè merkitè ajar ngkellek ulang pada mengajar merkitè-kitè lamlam dekket kelleng.
46005001	Soh ngo bangku berritana, lot bai ndènè nai mengulaken merlangkah julu meddem, lebbihen bagè perulaan siso menandai Tuhan, ai lot ngo bai ndènè nai merlangkah pilit dekket inangna menggancih.
46005002	Tukasi pè bagidi tong ngo dak ipedates kènè ukur ndènè. Otang merpenderrep mo nemmuken pikiren ndènè janah puaren ndènè kalak simengulaken bagidi!
46005003	Ai tukasi pè ndaoh dagingku bai ndènè nai tapi ukum ibagasen batin, i tengah-tengah ndènè ngo aku. Jadi, dosken i tengah-tengah ndènè ngo aku lako menghukum sibagidi.
46005004	Ibagasen gerar Tuhan Jesus Kristus kudokken taba kènè, kennah ihukum ngo kalak sibagidi. Mula mertumpu kènè janah i tengah-tengah ndènè aku ibagasen tendi, merdengan keggegohen Tuhanta Jesus,
46005005	kennah pesakaten ndènè kalak sibagidi bai Sibolis, asa iago dagingna, asa merkitè bagidi maluah tendina ipekiroh Tuhanta mengolihi.
46005006	Oda mendè kegegahen ndènè i! Tah bakunè enggo ibettoh kènè codiin èn, "Cituk pè ragi, kambang ngo ibakin nditak sienggo igaru."
46005007	Patakken kènè mo lebbè ragi sienggo ndekkah i, imo dosa, asa gabè nditak sirimbaru nigaru kènè mpanting ibas ragi dosa sienggo ndekkah idi nai. Ai enggo ipèlèken Kristus, tosè bagè biri-biri Paskah mengkepkep kita.
46005008	Kerna nai merpèsta mo kita ulang merkitè roti meragi, oda ma dekket ragi sienggo lama janah jahat, tapi dekket roti siso meragi mo, imo roti memellin dekket kebennaren nikellemmoken Dèbata.
46005009	Ibas suratku tikala idi enggo kudokken bai ndènè, asa ulang mersaor kènè dekket kalak luhlah.
46005010	Sikudokken idi oda ngo kalak luhlah, nahaka barang pennipu barang simenembah bègu siso menandai Dèbata dèng. Oda ngo kalak ènda maksudku; ukum ipedaoh kènè ngo i bai kalak idi nai, kennah karuar ngo kènè i dunia èn nai.
46005011	Tapi èn ngo tujunku ibas suratku idi: Oda ndorok mersaor kènè dekket kalak simendokken Kristen ia, keppè perlangkah julu meddem ngo ia, barang nahaka, barang menembah bègu, barang peroha-rohaken kalak, barang permabuk, barang pennangko pè. Salangken rebbak kundul kènè dekket jelma sibagidi pè oda ndorok!
46005012	Ukum menghukum kalak siso Kristen, oda lot kuasangku. Dèbata ngo menghukum kalak idi.
46005013	Tapi ukum anggota-anggota Kuria, otang kennah kènè sendiri ngo menghukum kalak idi? Ibas Bibèl tersurat ngo, "Liplip mo perjahat idi, i tengah-tengah ndènè nai."
46006001	Kasa lot iantara kènè nai laus mendahi hakim siso percaya bai Tuhan, mengaduken denganna samah Kristen, mula lot kessa perselisihenna? Kasa oda mengido hukum taba ummat Dèbata asa ipellias perkarana idi?
46006002	Oda ngo ibettoh kènè, ihukum Dèbata ngo seggen dunia èn? Jadi, mula naing ngo kènè menghukumi dunia èn, kasa oda terpeselloh kènè perselisihen sikètèk idi?
46006003	Oda ibettoh kènè, kita ngo seggen menghukumi malaèkat-malaèkat? Nai makinsa nola mo terrèngèt keperluun sigennep ari!
46006004	Keppè mula tubuh ngo bai ndènè perselisihen terrèngèt keperluun sigennep ari, kasa mènter iaduken kènè mendahi kalak siso lot masuk ètongen i Kuria?
46006005	Sadikè mèla mo bagidi! Bakunè pè tentu lot ngo i tengah-tengah ndènè kalak bijak lako pesellohken perselisihen samahsa dengan Kristen.
46006006	Keppèken gabè perkara nola kènè samah-samah Kristen i hadeppen penimbangi kalak siso Kristen.
46006007	Ulang lebbè perkara kènè laus mendahi kalak siso Kristen, salangken merselisih sambing pè kènè samah kènè, enggo mo sada kettaluun idi bai ndènè. Lotiin dèng ngo ipessel kènè pusuh ndènè kumara kurang adil barang pè irogiken kènè!
46006008	Keppèken kènè nola ngo memmakin siso hukum janah oda adil taba kalak sidèban. Kènè nola ma ngo memmaing rogi kalak. Janah taba dengan nola ngo ibaing kènè bagidi.
46006009	Oda ngo ibettoh kènè; mula barang isè oda menguèi nipergeddo Dèbata, oda ngo terolih ia i gemgemmen Dèbata? Tapi bettoh kènè mo: Ukum kalak luhlah, kalak simenembah bègu, kalak perlangkah julu meddem, kalak merdaberruken daholi,
46006010	kalak pennangko, pengkilang, kalak permabuk, kalak peroha-rohaken sidèban dekket pendobo; oda ndorok kalak i gabè ummat Dèbata.
46006011	Bagidi ngo dèba kènè merpengelako tikala idi. Tapi ukum bagèndari, enggo iuras kènè ibas dosa nai. Enggo mendè persaoren ndènè dekket Dèbata janah maluah ibas dosa ndènè nai, kemmulihken enggo percaya kènè mi Tuhan Jesus Kristus dekket kumarna kuasa kegegohen Tendi bai Dèbatanta nai.
46006012	Lot ngo mendokken karinana ndorok iulaken. Tapi ukum bangku oda karinana idi kasèa. Asa mula pè ndorok kuulaken barang kadè sambing, tapi oda uè aku iperhamba barang kadè pè idi.
46006013	Lot ngo dèba mendokken, ukum pangaan idi lako mi beltek ngo, janah lot pè beltek idi, mahan bekkas pangaan i ngo nina. Tapi duana idi, rebbakken ipettadi Dèbata ngo. Daging jelma idi, ulang mo ibakin mi ulaan luhlah, tapi pellin mi ulaan siperlu bai Tuhan i mo. Janah Tuhan ngo menghanaken siperlu mi daging.
46006014	Enggo ipegelluh Dèbata Tuhan Jesus ibas kemmatèen nai, bagi ma ngo bang kènè pè ipegelluh merkitè-kitè kuasaNa.
46006015	Otang ibettoh kènè ngo ukum badan ndènè idi, imo sendihi Kristus. Nai bakunè mo pemmaingku sendihi daging Kristus idi gabè sendihi sada kalak perkendangen? Ngganè ngo bagidi!
46006016	Barang oda dèng ngo ibettoh kènè, barang isè kalak mercampur dekket jelma sibabi jalang, sienggo gabè sada badan ngo kalak idi duana? Kerna tersurat ngo ibas Bibèl, "Gabè sada badan ngo kalak i sidua."
46006017	Tapi kalak sipedemmuken dirina dekket Tuhan i, gabè sada Tendi mo Tuhan i dekket tendina.
46006018	Peddaoh kènè mo diri ndènè ibas ulaan luhlah idi nai. Kerna karina dosa sidèbanna sinibaing jelma, i ruar badanna ngo idi. Tapi barang isè kalak mengulaken luhlah, i ngo memmakin dosa mi dirina sendiri.
46006019	Bettoh kènè mo, ukum badan ndènè idi imo bekkas Tendi Dèbata sienggo nijalo ndènè bai Dèbata nai. Asa oda ngo kènè sidasa badan ndènè i, Dèbata ngo sidasa i.
46006020	Ai maharga kalohoon ngo kènè itebbus Dèbata, kerna nai pessangap kènè mo Dèbata merkitè-kitè badan ndènè i!
46007001	Bagèndari kualoi mo terrèngèt nisuratken ndènè taba aku. Selloh ngo sada anak laki ulang jejap barang merunjuk.
46007002	Tapi lako pessidingken luhlah idi lotiin mo gennep anak laki merperrukat janah gennep daberru idi pè lot sinibalèna.
46007003	Iulaken sinibalè mo sipatut taba sinibagesna, janah bagi ma mo iulaken sinibages sipatutna taba sinibalèna; gennep mo kalak i mengulaken patutna bai samah kalak i.
46007004	Oda ngo guru bai daberru idi dirina, tapi guru bai sinibalèna ngo. Suang bagidi ma ngo anak laki idi, oda merguru bana dirina, tapi guru bai sinibagesna ngo.
46007005	Ulang mo kènè pedaoh-daoh, ukum mak arap ijin ndènè duana, ipè ulang ndekkahsu, asa lot tikki ndènè lako mersodip. Nai rebbak nola mo kènè, asa ulang iunjuni sibolis kènè, kumarna oda tertahan kènè cubellek daging ndènè.
46007006	Kudokken pè bagidi oda ngo gabè perèntah, tapi sada sipessèngèt ngo.
46007007	Ukum dok atèngku naing mo nemmuken karina kalak bagè aku èn, tapi tupèh, gennep ngo enggo menjalo rembang mi siterjalosa bai Dèbata nai. Sada kalak menjalo bagèen, sisada nai menjalo bagè adoi.
46007008	Bagèen ngo sipessèngètku taba kalak simadèng jejap dekket taba sienggo mbalu: Lotiin mo kènè mertahan bagè aku èn.
46007009	Tapi mula oda tertahansa napsuna, jejap mo kènè. Ai sellohen ngo jejap ulang pada luhlah.
46007010	Nai kalak sienggo jejap idi, Tuhan i ngo mendokken, oda pellin aku. Oda ndorok itadingken daberru idi, sinibalèna.
46007011	Tapi mula sanga enggo sirang, ulang nèngè pella ia sijahè barang mulak nola mendahi sinibalèna kin. Bagidi ma ngo anak laki, oda ndorok mennirangken sinibagesna.
46007012	Ukum mendahi sidèbanna i sipesèngètku sendiri, oda bai Tuhan i nai, bagèen ngo: Mula sada anak laki Kristen kabin mi sada daberru siso percaya bai Kristus, nai daberru idi uè ngo rebbak nggelluh dekketsa, oda ndorok anak laki idi menirangken sinibagesna idi.
46007013	Bagi ma ngo: sada daberru Kristen sijahè mi sada anak laki siso percaya bai Kristus, keppè uè ngo anak laki i rebbak nggelluh dekketsa, jadi oda ndorok daberru idi menirangken sinibalèna.
46007014	Ai gabè selloh ngo ijalo Dèbata anak laki siso percaya i kemulihken kabin ia dekket daberru sienggo ummat Dèbata. Ukum oda bagidi, tentu oda ipasu-pasu dukak-dukak kalak idi, keppèken dukak-dukak Dèbata ngo dukakna i.
46007015	Tapi mula siso percaya i menadingken sinibagesna barang pè sinibalèna sienggo Kristen, naing sirang katèna, belli mo bagi! Kerna iberrè Dèbata ngo kita meneddo sinibagesna bang pè meneddo sinibalèna, asa ibagasen damè.
46007016	Asa kono pertua ibages sienggo percaya mi Tuhan, bakunè mo pemettohmu pasti, oda terpaluah ko sinibalèmu? Bagidi ngo bang kono pè pertua ibalè sienggo Kristen, bakunè mo pemettohmu pasti oda terpaluah kono sinibagesmu?
46007017	Enteng, karinana mo kènè merperangè bagè sienggo ihatorken Tuhan i bai ndènè gennep sinderrang idilo Dèbata kènè lako percaya baNa. Idi mo hatoren kuajarken mi gennep Kuria.
46007018	Umpamana: sada kalak enggo kin mertakkil sinderrang percaya ia mi Dèbata, ulang mo iobah nola tanda pertakkilen idi. Bagi ma sada kalak mula makdèng mertakkil nderrang roh ia percaya mi Dèbata, ulang mo pella nèngè ia mertakkil.
46007019	Kerna mertakkil pè barang oda mertakkil, oda lot gunana i. Siperluna kaloon imo menguèi pati-patiin Dèbata.
46007020	Bakunè kin ia sinderrang percaya mi Dèbata, tettap mo ia bagidi.
46007021	Mula hamba kin kono sinderrang idilo gabè percaya mi Dèbata, ulang mo pella kelsohken idi. Tapi mula lot kesempaten bamu lako maluah i hamba idi nai, pakkè mo kesempaten idi.
46007022	Ai sada kalak hamba, mula enggo percaya mi Tuhan, kalak ni Dèbata sienggo bèbas ngo ia. Janah sada kalak sienggo bèbas, siterdilo gabè percaya mi Dèbata, naposo Kristus ngo i.
46007023	Maharga kalohoon ngo kènè itebbus Dèbata, ulang mo uè kènè iperhamba jelma.
46007024	Jadi alè dengan, bakunè kin pè kènè sinderrangna baru-baru percaya mi Dèbata, naing tettap kènè bagidi rebbak Dèbata.
46007025	Nai ukum terrèngèt simakdèng jejap, oda ngo nemmuken lot dèng perèntah bai Tuhan i nai. Tapi tukasi pè bagidi, sibagè sada kalak nimasèh atèen Tuhan i aku, bagèen mo peddahku.
46007026	Mernèngèt kesusahen sinaing masa bagèndari, katèngku sellohen mo pernggelluh kalak i idi bagè sibagèndari.
46007027	Mula sanga enggo merunjuk, ulang bakin dalan mennirangken sinibagesmu idi. Mula makdèng ngo kono merunjuk ulang nèngè pella muat berru.
46007028	Tapi mula merunjuk pè kono, oda ngo dosa idi. Pellin èn, kalak sienggo sijahè idi kennah mengerasaken mermatcam bagè kessusahen; ipergeddo ukurku ngo, asa terpesisi kènè i kesusahen idi nai.
46007029	Èn ngo sikudokken alè dengan! Enggo sengseng tikkina bagèndari. Bagèn mo mulai bagèndari nai; gennep sienggo jejap, ibaingken mo ia tosè bagè oda jejap;
46007030	kalak sitangis; ibaingken mo dirina bagè oda bonek idahen, kalak sitertaba, bagè sioda lolo ia idahen.
46007031	Janah kalak simengkasèaken harta-harta dunia ènda, naing mo nidokdok oda perlu bana idi tengngennen. Kerna lako salpun ngo dunia sisiidah bagèndari!
46007032	Tapi ipergeddo ukurna ulang kekelsohen kènè. Isarihken siso merkejejapen idi mo siperlu bai Tuhan i, asa lemmo atè Tuhan i midahsa.
46007033	Tapi ukum kalak sienggo merrunjuk, dak itulusi ngo siperlu i tanoh èn, katèna asa lolo atè sinibagesna idi;
46007034	dungna gabè merdua ukur nola mo ia. Sada kalak daberru siso sijahè, barang pè sada simerbaju, siperlu bai Tuhan i mo ipikiri, asa bolet tendina bak dagingna gabè milik Tuhan i. Tapi ukum daberru sienggo sijahè, dak ipikiri ngo siperlu i tanoh èn, kerna naing ngo ia pesennangken ukur sinibalèna.
46007035	Kudokken pè bagidi, asa kasèa ngo kènè; oda ngo lako menggerra asa ulang bèbas, tapi asa gabè metemman ngo pengelako ndènè janah rentem bagè patutna, janah asa hot pikiren ndènè mi Tuhan i.
46007036	Mula sada kalak mengakap oda idalanken sipatut baingenna taba sinitandana, mula oda ndorok tertahansa napsuna, janah iakap perlu kabin dekket daberru i, ndorok mo iulaken kadè dok atèna selloh. Oda ngo merdosa ia mula kabin kalak i.
46007037	Tapi mula sada kalak enggo menettapken ibas ukurna mendokken oda kabin ia dekket rantona i, janah enggo tutus ukurna, selloh ngo nibakinna i mula tahan ia menggongken bagidi.
46007038	Asa, selloh ngo mula kabin jelma idi, tapi sellohen dèng ngo mula oda kabin.
46007039	Sada kalak daberru sienggo sijahè kennah jejap mi sinibalèna ngo ia sidekkah nggelluh sinibalèna i, tapi enggo kessa matè sinibalèna idi, ndorok ngo sijahè nola daberru i dekket lemmo atèna; asal mo ibagasen perjejapen Kristen.
46007040	Nemmuken sennangen ngo ia oda nèngè sijahè; ningku ngo i, tapi dok atèngku lot ngo ibagasen aku Tendi Dèbata memeddahi aku.
46008001	Bagèndari terrèngèt pangaan sienggo ipèlèken mi sembahen, tuhu ngo bagè pendokken dèba, "Karinana kita enggo pandè." Kepandèen memmaing gabè tunggang, tapi ukum kelleng, imo lako pesellohken.
46008002	Barang isè merdokatè enggo mbuè nibettohna, situhunna oda lot dèng mabges pemettohna.
46008003	Tapi kalak simengkekelengi Dèbata mertuhu-tuhu, ia ngo itandai Dèbata.
46008004	Asa ukum terrèngèt sipangaan sienggo ipèlèken mi sembahen, bettoh kènè mo ukum sembahen oda ngo lot. Sibettoh ma ngo pellin sada ngo kessa Dèbata; oda lot laènkenna i.
46008005	Tuhu mbuè ngo matcamna idokken dèba: dèbata bak tuhan silot i langit dekket i babo tanoh èn.
46008006	Tapi ukum banta, pellin sada ngo Dèbata. Ia ngo Bapa simenghanaken sagumanna silot, gabè lako milikna ngo kita nggelluh; sada ma ngo kessa Tuhan imo Tuhan Jesus Kristus. Merkitè Ia ngo ihanaken sagumanna silot, janah kumarna Ia ngo asa nggelluh kita.
46008007	Tapi oda karinana jelma memettoh idi. Kerna jelma siarnia mbuè dèng ngo menembah sembahen. Jadi kerna naidi soh mi bagèndari iakap kalak salah ia mula ipangan pangaan sienggo ipèlèken mi sembahen; ai tuhu ngo katèna lot sembahen i, kerna madèng ntegguh kepercayanna.
46008008	Nemmuken oda ngo pangaan i memmaingken muat ncelketna kita bai Dèbata. Ai mula pè sipangan pangaan idi, oda mènter soh mikè kita, janah mula oda pè sipangan pangaan i oda lot kadè roginta isidi.
46008009	Tapi mermanat mo! Ulang gabè merdosa kalak kemmulihken bèbas kita mengulaken barang kadè, ai makdèng ntegguh kepercayanna.
46008010	Umpamana, iidah dèba mo kènè sienggo ntegguh kepercayanna kundul mangan i bages pemèlèen sembahen, otang gabè pang nola mo kalak sikurang ntegguh kepercayanna i kipangan pangaan sienggo icibalken bai sembahen?
46008011	Gabè laling mo kalak sikurang ntegguh kepercayanna idi. Keppèken ia pè engket ngo ikepkep ibas permatè Kristus i.
46008012	Jadi mula ibakin kono kesalahen sibagidi taba dengan Kristen sidèbanna memmaingken guga kepercayanna sikurang ntegguh idi, merdosa ngo kono taba Kristus.
46008013	Kernanai, mula merdosa denganku kumarnaken pangaan, lotiin oda kupangan nèngè pangaan idi soh seggen, ulang kumarnaken i merdosa denganku kemmulihken aku.
46009001	Otang rasul ngo aku? Otang kalak bèbas ngo aku? Otang enggo nung kuidah Jesus Tuhanta idi? Otang kènè ngo hasil sikuula lako bai Tuhan?
46009002	Mula pè kalak sidèban oda idokken rasul aku nina, tapi ukum kènè, rasul ngo aku bai ndènè. Ai kènè ngo gabè bukti kerna enggo gabè kalak Kristen kènè kumarnaken kerasulenku.
46009003	Mula lot kalak mennoal tersèngèt aku bagèen ngo pengaloingku;
46009004	Otang lot ngo kuasangku mangan bak mènum arap ulanku?
46009005	Otang lot ngo kuasangku merembah sada partua ibages Kristen mi perdalanen, bagè nibakin anggi ni Tuhan Jesus bak rasul-rasul sidèbanna i bang si Petrus pè?
46009006	Barang pellin si Barnabas dekket aku sambing mo kessa kennah mencariken pangaan nami sendiri?
46009007	Oda lot soridadu siso mergaji! Oda lot perumauma simennuan anggur i pekkenna siso kipangan buah anggur arap pekkenna i nai. Oda lot permakan siso mengènum susu pinakanna!
46009008	Kudokken bagidi oda ngo kumarna kecemmalen simasa bai jelma, tapi ibas Bibèl pè tersurat ngo
46009009	imo Bukku si Musa, "Ulang ikontam muncung kerbo tikanna mengerrik pagè kerbo idi." Otang oda ngo kerbo i isarihken Dèbata?
46009010	Otang banta ngo kata i? I ngo tuhu, tersurat pè idi lako banta ngo. Kerna simengula i juma dekket simengerrik patut menjalo dèba arap siniulana i nai.
46009011	Enggo mo kusuan kami bennih pertendiin mi bagasen atè-atè ndènè. Jadi mula kuperrani kami bai ndènè nai siperlu mi daging, mberratsu ngo pemmaing nami idi?
46009012	Mula kalak sidèban dapetten bai ndènè nai, makinsa nola mo kami? Tapi makdèng nung kuasangken i. Lotiin ngo kugongken kami mencariken keperluun daging èn, asa ulang gabè penghalang pesarken Sukuten Kelluahen terrèngèt Kristus i.
46009013	Otang ibettoh kènè ngo mula mengula kalak i Bages Dèbata patut menjalo pangaan ia arap Bages Dèbata nai? Bagidi ma ngo simengulaken ulaan memèlè Dèbata i langgaten, patut terrolih ia ibas nipèlèken idi nai?
46009014	Jadi bagi ngo iaturken Tuhan i, barang isè memmagahken Sukuten Kelluahen i, kennah merrolih kenggelluhen perdagingen ibas ulanna idi nai.
46009015	Tapi sada poda nung dèng kupakkè ibas kuasa idi nai. Janah kubakin pè suratku èn, oda ngo asa roh bangku bagidi bagèndari. Lotiin mo aku matè ulang pada iorui kesurungenki.
46009016	Kerna mula kuulaken ulaan Sukuten Kelluahen bai Dèbata nai, oda gabè gegah aku, ai perèntah ngo i bangku lako mengulaken i. Merjaya ngo aku mula mak kubagahken Sukuten Kelluahen idi!
46009017	Mula kuulaken ulaan i kerna ibas kedirinku nai, ndorok ngo kuharapken upah i sidi nai. Tapi kubagahken pè Sukuten Kelluahen idi kumarna kewajiben ngo. Dèbata ngo mengampèken ulaan kewajiben i asa kuulaken.
46009018	Asa, kadè ngo upahku? Èn ngo: Ndorok ngo aku memmagahken Sukuten Kelluahen idi, oda pella lot rogi barang isè merrèken belanjangku, kerna oda uè aku menuntut hakku, bagè sada kalak simemagahken Sukuten Kelluahen idi.
46009019	Tukasi pè oda hamba aku, tapi kubakin ngo diringku gabè hamba bai karinana kalak, asa ndorok muat nterremna kalak kuarahken mendahi Kristus.
46009020	Ai dosken kalak Jahudi ngo aku tupung mendahi kalak Jahudi, asa katerra pè ndorok kuarahken kalak Jahudi taba Kristus. Dosken kalak simenguèi pati-patiin Dèbata arap si Musa ngo aku rebbakken kalak idi, asa katerra pè kuarahken kalak i mendahi Kristus.
46009021	Taba kalak siso Jahudi, gabè dosken siso Jahudi ngo aku, siso ibagasen pati-patiin idi, asa kuarahken kalak idi mendahi Kristus, tapi oda ngo mak kuuèi pati-patiin Dèbata; ai nigemgemmen pati-patiin Kristus i ngo aku.
46009022	Taba kalak siso ntegguh merkepercayaen, gabè bagidi ma ngo aku, asa ndorok kuarahken kalak i mendahi Kristus. Gabè rembang ngo aku mi karinana jelma, asa merkitè-kitè bagidi ndorok kupaluah kalak idi giam dèba.
46009023	Karinana idi kuulaken kumarna Sukuten Kelluahen bai Dèbata idi nai, asa giamken gabè persulang janah ipasu-pasu aku.
46009024	Tentu ibettoh kènè ngo; mula lot merpatcu, karinana ngo lojang tapi sada kalak sambing ngo kessa menjalo hadiah. Kernanai empet kènè mo lojang, asa terolih hadiah kènè.
46009025	Barang isè dekket mertanding, kennah ierem mo dirina ibas karinana, asa dapetten rudang singgèut salpun i ia. Tapi ukum kita lako mengerem dirinta, asa banta ngo rudang siso nggèut salpun idi.
46009026	Kerna nai lot ngo tujuun sijalangenta i, oda bagè menènju angin perjuapenku.
46009027	Kujerra ngo diringku janah kupetunduk, asa ulang pellin kalak sidèban kujamitai, keppèken diringku gabè itulak.
46010001	Kènè alè dengan, naing mo tangkas bettohen ndènè katèngku simasa bai empungta arnia sinderrang mengèkutken si Musa. Karinana ngo nemmuken kalak idi ilènggemmi hembun janah njuah-njuah lako merlantes Laut Mbara i.
46010002	Lako mengèkutken si Musa, iperridi ngo kalak i karinana ibagasen hembun dekket mi tengah laut.
46010003	Janah dos ngo pangaan pertendiin ipangan kalak idi,
46010004	janah dos ma ngo ènumen pertendiin iènum kalak i karinana, ai rebbak mènum ngo kalak idi i delleng batu pertendiin simendengani kalak i; Kristus ngo delleng batu idi.
46010005	Tukasi pè bagi, buèen ngo kalak i oda ikellemmoken Dèbata, kerna nai ngo asa gabè radas janah mersara-sara bangkèna i padang gurun.
46010006	Karinana idi mahan codiin penjerraan mo banta, asa ulang cubellekken kita mengulaken jahat bagè ulah-ulah ni kalak idi.
46010007	Janah ma, asa ulang kita menembah sembahen, bagè nibaingken dèba ibas kalak idi nai. Asa tersurat ma ngo ibas Bibèl, "Kundul ngo kalak i mangan mènum, nai kèkè nola mo tumataki menembah gana-gana."
46010008	Ulang mo kita luhlah bagè dèba kalak i mengulaken luhlah, gabè radas kalak i duapuluh tellu ribu kalak sidarinkenna i.
46010009	Ulang siunjuni Tuhan i, bagè dèba kalak i mengunjuni tikala i, gabè mermatèen dèba kalak i itebbi nipè darih.
46010010	Ulang mo kita ngutnguten, bagè dèba kalak i singutnguten di, gabè ibunuh Malaèkat Kemmatèen idi kalak i.
46010011	Codiin ngo karina simasa bai kalak idi i, janah gabè lumba-lumba banta ngo i asa isuratken; ai enggo makin njolmit kita mi ajal dunia èn.
46010012	Èn pè, barang isè dokatèna enggo ntegguh ia cènder, mermanat mo ia asa ulang ndabuh.
46010013	Ai nasa pengojiin sinirasaken ndènè, pellin pengojiin biasa ngo i bai jelma. Tapi kettoken ngo Dèbata, ai oda ipaduè kènè ioji lebbih daripada gegoh ndènè. Sinderrang sempa taba kènè pengojiin i, mènter iurupi ngo kènè asa tergongken kènè.
46010014	Kernana i alè dengan sinikekellengen! Kecegoken kènè mo mersembah taba gana-gana bak bègu.
46010015	Mengerrana aku taba kènè bagè cara taba kalak jelma bijak. Timbangi kènè mo katangku i.
46010016	Sinderrang kita mènum anggur ibas caban pasu-pasu idi nai, merkitè mendokken mejalo metangkup taba Dèbata, otang menuduhken kesadanta dekket Kristus mi bagasen kemmatèenna i ngo idi? Janah sinderrang sipella-pella roti i janah rebbak kipangan, otang mennuduhken kesadanta mi badan Kristus idi ngo i?
46010017	Kumarna sada ngo roti, janah karina ngo kita kipangan i roti sisada i nai, jadi kita sinterrem èn gabè sada badan ngo karinana.
46010018	Perdatèken kènè mo kalak Jahudi. Kalak i sikipangan pangaan sinipèlèken i babo langgaten pemèlèen. Gabè sada ngo kalak i dekket langgaten bekkas pencibalen pèlèen i.
46010019	Kadè tujuan ranangku ènda? Oda lot kadè lapaten sembahen barang pè pangaan sinipèlèken bai sembahen i.
46010020	Oda lot tujuun nipèlèkenna i bai Dèbata, laènken mi sembahen ngo. Jadi oda lemmo atèngku mersaor kènè dekket tendi jahat.
46010021	Oda ndorok rebbak iènum kènè arap perrènumen Tuhan i nai bak i perrènumen tendi jahat i nai! Ulang mangan kènè i langgaten Tuhan, mangan ma i langgaten tendi jahat!
46010022	Barang gabè njais mo kita taba Tuhan? Barang gegohen ngo kita dok atènta asa Tuhan?
46010023	Nina dèba jelma, "Ndorok ngo kita karina memahan barang kadè sambing dok atèna." Tuhu ngo i, tapi oda karina sinibahanken idi merguna. "Ndorok ngo sibakin barang kadè sambing dok atènta," -- tapi oda karinana idi pesellohken nggelluhta.
46010024	Ulang mo lot barang isè mengkerencetken siperlu bana sambing, tapi gennep mo mengkerencetken siperlu bai sidèban.
46010025	Ndorok ngo ipangan kènè barang gulè kadè sambing idèa dèba ipajek gulè. Ulang pella risiki kènè mula pè lot sèk ibagasen ukur ndènè.
46010026	Kerna tersurat ngo ibas Bibèl, "Tuhan i ngo sidasa dunia èn bak sagumanna pengisina pè."
46010027	Mula idilo siso Kristen kènè mangan janah iuèi kènè dilo-dilo idi, pangan kènè mo barang kadè pè ihidangken bai ndènè, ulang pella risiki kènè barang i dikè nai pangaan idi, tah bakunè sèk atè ndènè.
46010028	Tapi mula lot mendokken bai ndènè, "Sienggo ipèlèken ngo pangaan ènda mi sembahen," ulang pangan kènè idi, kerna mennarihken kepentingen kalak idi dekket bagi ma sèk atè ndènè.
46010029	Tapi oda ngo kerna sèk ukurmu sikudokken, tapi sèk ukur ni kalak idi ngo. Tah bakunè lot mengkuso, "Kasa nola gabè ibatasi gerrek atè ndèba kebèbasenku?
46010030	Ai mula kupangan pangaan janah lebbèen kudokken mejalo metangkup taba Dèbata, kasa mo pella irèhèi dèba aku kipangan idi, ai enggo mo kudokken mejalo metangkup taba Dèbata?"
46010031	Èn pè, barang kadè pè ulaan ndènè -- mangan barang mènum pè kènè -- bakin kènè mo i karina pesangapken Dèbata.
46010032	Ulang mo bakin kènè pertuktuken memmaingken merdosa kalak, tah Jahudi pè i barang siso Jahudi, barang i kuria ni Dèbata.
46010033	Bagè aku mo kènè. Kuuasahaken ngo asa lolo kalak karina merkitè-kitè pemmahanku, janah oda kubaing merpengait. Asa merkitè bagidi, ndorok maluah kalak idi karina.
46011001	Aku mo codi kènè, bagè aku mencodi Kristus i!
46011002	Kupoji ngo kènè, kumarna dak tong ièngèt kènè aku janah dak ijèmak kènè ngo peddah sikuberrèken idi bai ndènè.
46011003	Tapi naing ngo bettohen ndènè dok atèngku imo: Kristus ngo ekuten karina anak laki, janah sinibalèna ngo ekuten sinibages; nai Dèbata ngo ukum ekuten Kristus.
46011004	Barang isè daholi mertangkuluk tikan mersodip, barang merjamita, mengelèai Kristus ngo ia.
46011005	Tapi mula daberru oda mersaong tikan mersodip barang merjamita, mengelèai sinibalèna ngo ia, ai sinibalèna i ngo takalna. Tosè ngo i bagè sienggo icukur takal daberru i.
46011006	Ai mula oda uè mersaong daberru, lotiin mo igonting bukna i. Tapi mula igonting barang icukkur buk daberru i, gabè kinilèa ngo i bana, kerna nai mersaong mo ia.
46011007	Ukum daholi oda pella perlu mertangkuluk, ai codi mi rupa dekket kehejiin Dèbata ngo ia, tapi ukum daberru, imo mennuduhken kesangapen daholi,
46011008	ai oda ngo ihanaken daholi i tarap daberru nai, tapi daberru i ngo ihanaken arap anak laki nai.
46011009	Janah oda ngo itempa anak laki i kumarna keperluun daberru, tapi daberru itempa barang ihanaken mahan keperluun mi anak laki.
46011010	Kerna nai, lako pesennangken ukur malaèkat patut mo mersaong daberru idi, ai pertandaan ngo i memmagahken tunduk ia bai sinibalèna.
46011011	Tukasi pè bagidi, ukum kita sibagè kalak Kristen, oda lot anak laki kum oda lot daberru, janah oda ngo lot daberru idi mula oda lot anak laki.
46011012	Ai tukasi pè daberru i mulana i itempa arap anak laki, tapi enggo kessa i, tubuh arap daberru nai nola ngo anak laki; janah karinana idi bai Dèbata nai ngo rohna.
46011013	Timbangi kènè mo lebbè; selloh ngo barang oda sada kalak daberru mersodip mi Dèbata oda pella mersaong?
46011014	Ibas bakkonta kin pè enggo mo ipeddahken Dèbata, mula nggeddang buk daholi, kurang selloh ngo janah oda patut.
46011015	Tapi ukum daberru, mengkerohken pemmojiin ngo bana mula nggeddang bukna.
46011016	Tapi tah lot kalak menduhuli kami terrèngèt idi, pellin èn ngo kudokken bana: Kami sendiri dekket karina Kuria i bagidi ngo kecemmalen nami, laènken i oda lot nè.
46011017	Ukum sinaing kudokken bagèndari nola, oda nèngè kupoji kènè, kerna lot oda kukellemmoken, imo: Oda mengkerohken merandal perpulungen ndènè, tapi mi simerroha ngo.
46011018	Ai perlebbè kudengkoh berritana, merpihak-pihak kènè tikan merpulung i Kuria. Tuhu ngo sendah i.
46011019	Nemmuken mak terjua kennah tubuh ngo bai ndènè perselisihen, asa taridah isè ngo tuhu-tuhu Kristen.
46011020	Tapi tikan merpulung kènè oda ngo tandaan bagè kipangan hidangen Perpadanen Tuhan.
46011021	Kerna tikan merpulung i kènè, mersibuat lahna ngo, gabè lot dèba oda kennaan barang kadè, keppèken dèba sampè mabuk.
46011022	Kasa nola bagidi? Otang lot ngo bages ndènè bekkas mangan dekket mènum? Barang tah pis ngo mata ndènè midah Kuria Dèbata, dekket asa pemmèlaken kalak sincor; bakunè mo ndia ningku taba kènè? Kupoji mo kènè? Oda! Barang bakunè pè oda kupoji kènè!
46011023	Ai bai Tuhan nai ngo kujalo sikuajarken bai ndènè imo: I berngin tikan terselbuh Jesus Tuhanta i, ibuat mo roti,
46011024	enggo kessa idokken mejalo metangkup taba Dèbata, ipenggelli mo roti i dekket tanganNa, nai nina mo, "DagingKu ngo èn siniberrèken mengkepkep kènè. Bakin kènè mo bagi lako mernèngèt Aku."
46011025	Bagidi ma ngo tikan mènum anggur i kessa pul mangan, ibuat mo perrènumen i ninganna idokken, "Padan sirembaru ngo èn, isahken merkitè darohKu. Baing kènè mo bagidi lako mernèngèt Aku gennep iènum kènè anggur i."
46011026	Ai gennep ipangan kènè roti janah iènum kènè anggur sibagèen, mennukutken permatè Tuhan i ngo kènè, soh mi lebbè balik nola Ia.
46011027	Kerna nai, barang isè kipangan roti Tuhan idi barang mengènum anggur Tuhan i dekket cara siso patut, merdosa ngo ia mi daging dekket daroh Tuhan i.
46011028	Jadi kennah lebbèen mo itimbangi dirina, baru pè asa ipangan roti i dekket iènum anggur i.
46011029	Ai barang isè kipangan roti i dekket mengènum anggur i, keppèken oda ihumulken bahasa daging bak daroh Tuhan i ngo idi, gabè mengaitken hukum Dèbata mi dirina ngo ia, mula ipangan janah iènum.
46011030	Kumarna naidi ngo asa nterrem kènè sakiten dekket ndotè; lot dèba matè.
46011031	Tapi mula lebbèen siperrèso dirinta, oda ngo ihukum Dèbata kita.
46011032	Mula salah keppè kita nina Dèbata, Iligas mo kita, asa ulang pella ihukum nè kita rebbak dekket dunia ènda.
46011033	Kumarna i alè dengan, mula pulung kènè lako kipangan hidangen Tuhan, kennah mersipèmaan mo kènè.
46011034	Mula tah lot mellèhè, lebbè mangan mo ia ibagesna asa ulang gabè mengalengi hukum ni Dèbata kènè i perpulungen idi. Ukum terrèngèt sidèbanna, lebbè roh pè aku asa kubagahken bai ndènè.
46012001	Bagèndari alè dengan terrèngèt sibasa-basa niberrèken Tendi Dèbata. Dok atèngku naing mo ntangkas bettohen ndènè terrèngèt idi.
46012002	Èngèt kènè mo lebbè sinderrang madèng itandai kènè Tuhan, bagè siterteggu janah terrabin ngo kènè lako mengèkutken gana-gana sipekkak idi.
46012003	Jadi kubagahken mo bai ndènè ukum kalak sienggo idengani Tendi Dèbata oda nggèut ia mendokken, "Ituras mo Jesus i!" Nai ukum kalak siso idengani Tendi Dèbata, oda ma ngo uè mendokken, "Jesus ngo Tuhan!"
46012004	Mermatcam bagè ngo sibasa-basa bai Tendi Dèbata nai, tapi karinana ngo iberrèken Tendi sisada idi.
46012005	Mermatcam bagè ngo ulaan mengkebasi Tuhan idi i Kuria, tapi sada ngo Tuhan.
46012006	Mermatcam bagè ngo mengulaken ulaan Tuhan i, tapi sada ngo Dèbata simemerèken gegoh lako mengulaken idi.
46012007	Tapi lako menumpaki kita ngo mengula Tendi Dèbata mi gennep-gennep kita.
46012008	Bai sisada iberrèken ngo merkitè Tendi i mpantas mengerana. Taba sisada nai, iberrèken Tendi sisada i ngo perbinettohen lako peterrangken terrèngèt Dèbata.
46012009	Bai sisada nola, iberrè Tendi sisada i ngo kepercayaen, nai taba sidèbanna ma iberrèken Tendi i ngo kuasa lako pemmalumken.
46012010	Taba sisada, iberrèken kuasa lako memmakin tanda kellengangen janah taba sisada nola ma iberrèken alamat lako magahken hendak Dèbata. Taba sidèban nola iberrèken ngo penandaiin tah siapai bai Tendi Dèbata nai, janah siapai oda bai Tendi Dèbata nai. Lot ma ngo iberrèken mengkataken merbagè-bagè kata sidèban, janah lot ma iberrèken perbinettohen lako petterangken kata sidèban i.
46012011	Tapi karinana idi iberrèken merkitè-kitè Tendi sisada i, ai pellaèn-làen ngo pemmèrrèkenna mi gennep jelma merguru mi lemmo atè Tendi idi.
46012012	Terpecodi ngo Kristus idi bagè cara badan jelma. Sada ngo badan i, tapi mbuè ngo sendihina. Tapi barang bakunè pè buèna sendihi idi, iterdun ngo ia gabè sada badan.
46012013	Bagi ma ngo kita karina, barang kalak Jahudi pè i, barang siso kalak Jahudi, tah hamba pè i, barang siso hamba; karinana ngo kita iperridi Tendi sisada i, asa gabè sada badan kita mi Kristus i. Janah iiani Tendi sisada i ngo kita karinana.
46012014	Ai badan i pè oda ngo ia pellin sada sendihi sambing, tapi mbuè ngo sendihina.
46012015	Umpamana tah idokken nèhè, "Kerna oda tangan aku, jadi oda ikira masuk badan aku," oda ngo tuhu mak terkira ia masuk badan.
46012016	Janah mula idokken coping, "Kerna oda mata aku, jadi oda ikira aku masuk badan." Oda ngo tuhu mak terkira coping masuk badan.
46012017	Mula pellin mata kin karinana badan i, bakunè mo badan idi ndorok mendengkoh? Barang mula coping karinana badan i, bakunè mo ndorok merpenganggoh?
46012018	Tapi siidah ngo iatur Dèbata karinana perbakkasen sendihi badan i mengèkutken lemmo atè Dèbata.
46012019	Ukum sada sendihi kin ngo kessa daging i, apai mo siterdokken simergerar badan?
46012020	Asa mula pè mbuè sendihi, sada ngo badan.
46012021	Kerna nai oda terdokken mata taba tangan, "Oda man kadèngku kono!" barang takal taba nèhè, "Oda man kadèngku kono!"
46012022	Tapi soh mo tupèh perluna sendihi daging i tukasi pè bagè kurang hargana dokatè;
46012023	Balikna nola ngo tupèh, ai sendihi simerlèa dokatè, keppèken terlebbih ngo penghargainta bana. Sendihi singgodona dokatè, idi nola ngo sisarihken lebbèen.
46012024	Sendihi simerandalna idahen, gabè oda nèngè perlu nisarihken. Enggo mo ipettemmu Dèbata badanta i, janah mersangapen ngo ibakin sendihi simerlèa i.
46012025	Asa merkitè bagidi, oda merselisih nèngè badan i samahsa, ai enggo mersièngèt ulanna gennep sendihi idi.
46012026	Janah mula ncio iakap sisada, rebbak mengakapken ncio ngo karinana sendihi idi. Mula sada sendihi ipoji, rebbak mersampang atè ngo karinana sendihi i.
46012027	Karinana kènè rebbak gabè badan Kristus ngo, tapi samah-samah sendihi ngo kènè ibas badan i.
46012028	Bagidi ma ngo ibas Kuria pè. Enggo itentuken Dèbata ulaan mi gennep jelma; perlebbè rasul-rasul peduaken nabi-nabi; petelluken pengajari barang guru, nai menjalo kuasa memmaing kellengangen, menjalo kuasa pemmalumken, barang tah mengurupi sidèban, barang lako pemimpin, barang tah mengerranaken ibas kata sidèban.
46012029	Oda ngo karinana kalak idi rasul, barang nabi, barang guru. Oda ngo karinana menjalo kuasa memmaing kellengangen,
46012030	barang lako pejuahken sicioon, barang lako mengerrana ibas kata sidèban, barang peterrangken kata sidèban idi.
46012031	Kerna nai tulusi kènè mo sibasa-basa simehamatna! Nai kubagahken nola mo bai ndènè simendèna kalohoon.
46013001	Mula pè ndorok aku mengerrana merkitè perkataan-perkataan jelma. Lebbih isidi nai dèng ngo tupèh, imo merkitè malaèkat, mula oda perkelleng atè aku, dosken sora nggang sambing ngo sikuruapken i oda lot lapatenna.
46013002	Mula pè perralamat aku, ndorok kubagahken kediriin Dèbata janah kubettoh perbinettohen simbages-mbagesna, janah mula pè perkepercayaen kaloon aku, ndorok terlompat aku delleng, tapi oda kukekelengi sidèban, dosken siso mada ngo aku.
46013003	Mula pè kubasa-basaken karina hartangku mi kalak sincoor, janah kuberrèken diringku itutung, ukum oda ngkelleng atèngku midah sidèban, karinana idi oda lot lapatenna.
46013004	Bujur merrukur ngo ngkelleng atè i janah sobar. Oda sèk atè oda terruluk, oda durakah, janah oda uè gegah.
46013005	Merradat kalohoon ngo kelleng atè i, oda nahaka, oda uè punguren, oda ijujur-jujur kessalahen kaltuna bana,
46013006	oda tuju iakap midah siso adil, tapi sampang atèna midah kesèntengen.
46013007	Ngkelleng atè idi tahan menggong simermatcam bagèna, janah percaya ngo ia mi sisellohna taba gennep jelma; oda pennah kundur pengharapenna, janah sobar memmèma barang kadè sambing.
46013008	Oda uè salpun ngkelleng atè i. Ukum perralamat simemagahken berrita Tuhan, i sada tikki kerri ngo sisukutkenenna. Kepandèen mengeranaken ibas kata sidèban idi pè mentadi ngo, bang perbinettohen i karinana pè oda nèngè iperluken.
46013009	Ai merdèba-dèba dèng ngo ukum perbinettohenta dekket pennukutkenta terrèngèt hendak Dèbata.
46013010	Luas roh kessa sondel kinimerandal i, mentadi mo simerdèba-dèba idi.
46013011	Sidekkah anak-anak dèng aku meddanak pekkerrananku, meddanak ngo bang pemikirenku bak perukurenku pè. Tapi enggo kessa mbelgah aku, kupatakken ngo pekkilakongku meddanak idi.
46013012	Ukum siidah bagèndari, dosken lèndung mehèjem ibas cermin dèng ngo idi. Tapi seggen, ntangkas mo siidah hadep abè. Merdèba-dèba dèng ngo kubettoh ukum bagèndari, tapi ukum seggen ntangkas mo kubettoh janah kutandai, tosè bagè pemettoh bak penandai Dèbata bangku.
46013013	Nai tellu nai ngo kessa hot, imo kepercayaen, pengharapen dekket kelleng. Tapi kelleng i ngo simbelgahna.
46014001	Dak mo usahaken kènè mengkekelengi sidèban. Keperluken kènè mo sibasa-basa niberrèken Dèbata, imo magahken taki bak hendak Dèbata bai jelma.
46014002	Ai ukum kepandèen merkata sidèban, oda ngo jelma nipermongkamina; tapi mengerrana mi Dèbata ngo, oda lot jelma mengantusi siniruapkenna, ai Tendi Dèbata ngo makin asa iruapken kata i, pellin Dèbata ngo kessa memettohsa.
46014003	Tapi ukum kalak simenjamitaken kata Dèbata, pesakatkensa taba jelma; lako petegguhken, pehèdu-hèduken dekket peloloken ukur.
46014004	Ukum kalak simengerana ibas kata sidèban dirina ngo nipetteguhna, tapi ukum kalak simenjamitaken kata Dèbata, Kuria i ngo nipelliasna.
46014005	Sampang ngo atèngku mula karina kènè mengerrana ibas kata sidèban, tapi simerandalna kaloon imo menjamitaken hendak Dèbata bai jelma, ai merkessurungen ngo kalak simenjamitaken hendak Dèbata ulang pada kalak perkata sidèban. Laèn mo mula ndorok ia petterangken niruapkenna kata sidèban i, asa iantusi karina kuria i.
46014006	Umpamana mula roh aku mendahi kènè, janah mengerrana aku ibas kata sidèban, kadè mo gunana idi bai ndènè? Cituk poda lot gunana! Laèn mo mula kubagahken terrèngèt alamat bai Dèbata nai, barang kupetterrang terrèngèt Dèbata, barang kupessakat sukuten bai Dèbata nai, barang mengajari aku.
46014007	Codinna, goci barang oning-oning ndorok mersora tukasi pè pè oda merkessah, ukum oda ngo ranggut sorana idi, bakunè mo ndorok nibettoh lagu kadè sinibaingna i?
46014008	Barang pè sarunè umpamana isempul bagidi sambing, mènter lot nola mo kalak kebbas lako geraha?
46014009	Bagi ma mo mula mengerrana kènè ibas kata sidèban. Ukum oda ngo ntangkas iruapken, isè poda mengantusi sinidokken ndènè i. Nai bagè angin menempul sambing mo rana ndènè i.
46014010	Mermatcam bagè ngo perkataan i dunia èn, tapi karinana ngo kata i lot lapatenna.
46014011	Mula oda kuantusi rana niruapken dèba, otang dosken kalak sidèban ngo ia bangku, bagi ma mo aku merradepkensa.
46014012	Asa kènè pè alè dengan, kubettoh perlu ngo bai ndènè sibasa-basa bagidi bai Tuhan nai. Tapi siperluna kalohoon bakin kènè mo sibasa-basa i lako mengurupi pehèdu-hèduken kuria asa maju.
46014013	Kumarna naidi ipidoken simengerana ibas kata sidèban i mo taba Dèbata, asa iberrèken bana perbinettohen lako petterangken niruapkenna idi.
46014014	Ai mula mersodip aku ibas kata sidèban, pellin tendingku ngo kessa mersodip, tapi ukum pennarihenku oda.
46014015	Jadi bakunè mo? Bagèen mo kubakin: Mersodip ngo aku ibas tendingku janah mersodip ma ngo aku ibas pennarihenku. Merendè ngo aku ibas tendingku janah merendè ma ngo aku ibas dagingku.
46014016	Ai mula idokken kènè mellias atè taba Dèbata ibagasen tendi sambing, keppè lot sidèban siso mengantusi kata sidèban nidokkenmu idi, bakunè mo ia mendokken, "Amèn lapatenna imo tuhu", mi sodip ndènè i kumarna oda iarti kadè nidokken ndènè i.
46014017	Mula pè sodip melias atè ndènè i mi Tuhan selloh kalohoon, keppèken oda lot lapatenna sodipmu i bai kalak sidèban.
46014018	Melias atè mo kudokken bai Dèbata, kerna pandèen aku mengerrana ibas kata sidèban asa kènè karina.
46014019	Tapi tukasi pè bagidi, lotiin ngo kuruapken lima ngkebabah kata siniantusen jelma ibas pulungen mersembah taba Dèbata ulang pada serribu ngkebabah ibas kata sidèban siso iantusi jelma, asa merkitè bagidi kupeddahi jelma nterrem.
46014020	Kènè alè dengan! Ulang mo kènè bagè perrukur anak-anak. Tapi ukum ibas kejahaten, bagè anak-anak mo kènè, janah bagè simbelgah mo kènè merrukur.
46014021	Ai tersurat ngo ibas Bibèl bagèen, "Mengerrana ngo aku mi bangsa èn ibas kata sidèban, janah merkitè kalak sidèban mengerrana aku taba ummatKu; tukasi pè bagidi laju oda idengkohken ranangKu."
46014022	Asa ukum sibasa-basa terrèngèt kata sidèban, mahan tanda kellengangen ngo i taba kalak siso percaya. Nai ukum sibasa-basa bai perralamat lako memmagahken hendak Dèbata mi jelma, imo pertanda kalak percaya, oda taba siso percaya.
46014023	Kernana i mula tupung merpulung kuria i janah karinana sipulung i mengerrana ibas kata sidèban, keppè roh ma mo mi sidi kalak siso Kristen, tentu dokkenenna mo kènè gila karina!
46014024	Tapi ukum karinana kènè mennukutken berrita bai Dèbata nai, janah roh mi pulungen kalak siso Kristen barang kalak sidèban pè, kumarna iantusi nidokken ndènè i, gabè peddah mo idi bana janah gabè itandai dosana.
46014025	Gabè ntarar mo simboni silot i ukurna, nai gabè ipecerrep mo ukurna roh mersembah mi Dèbata, janah tuhu-tuhu mo ia percaya i tengah-tengah ndènè ngo enggo Dèbata.
46014026	Jadi kadè ngo lapaten ni karina idi alè dengan? Mula merpulung kènè lako mersembah taba Tuhan: lot simerendè, lot merjamita, lot mengajari, lot memmagahken barang kadè bai Dèbata nai, lot mengerrana ibas kata sidèban, janah lot ma petterangken kata sidèban idi. Tapi karinana idi kennah lako mengajari dekket pessellohken kuria idi no.
46014027	Mula lot mengerrana ibas kata sidèban, bias mo mengerrana dua barang tellu kalak peganci-ganci, janah kennah lot mo kalak petterangken kata sinidokken simengerana i.
46014028	Tapi mula oda ngo lot petterangken, sip mo simengerrana ibas kata sidèban i. Pellin ibagasen ukurna sambing mo ia mengerrana taba Dèbata.
46014029	Nai barang dua tellu kalak ma mo merjamita, sidèbankenna iradum-radumi mo jamita idi.
46014030	Tapi mula roh berita bai Dèbata nai taba sada kalak sipulung i, kennah sip mo lebbè simerjamita i.
46014031	Merkitè bagidi enggo karina kènè peganci merjamita, asa karina terrolih peddah janah makin mi percayana.
46014032	Ai ndorok ngo iantak perjamita idi jamitana, siroh bai Tendi Dèbata nai.
46014033	Oda ikellemmoken Dèbata siso merratur, kennah damè ngo. Ibas karinana Kuria,
46014034	kennah nono ngo daberru tupung merpulung kènè. Oda selloh mula mendokken rana kalak idi; oda ndorok gabè huntuun ia, ai tersurat ngo ibas Bibèl:
46014035	Mula tah lot naing ikuso kalak idi, sinibalèna mo ikuso ibages, ai subang ngo mula mendokken rana daberru i kuria.
46014036	Ai bai ndènè nai ngo rohna kata Dèbata, barang tah kessakatenna ngo kènè?
46014037	Tah bakunè lot mendokken i tengah-tengah ndènè nai, lot nina ijalo sibasa-basa mennukutken berrita bai Dèbata nai barang sibasa-basa bai Tendi Dèbata nai, memettoh mo ia: Perèntah Tuhan i ngo sikusurat ènda.
46014038	Tapi mula lot oda terjalosa ènda, ulang parduliken kènè ia.
46014039	Kerna nai alè dengan, keperluken kènè mo menjamitaken kata Dèbata, tapi ulang gerra kènè kalak simengerrana ibas kata sidèban.
46014040	Tapi karinana i kennah merratur ngo dekket rèntem.
46015001	Bagèndari alè dengan ipergeddo ukurku, asa èngèt kènè karina Sukuten Kelluahen bai Dèbata nai sikusukutken bai ndènè tikala i, sienggo ijalo kènè janah danganen kepercayaen ndènè.
46015002	Mula lot kènè menjèmak Sukuten Kelluahen sikusukutken idi, maluah mo kènè; laèn mo mula pè percaya kènè, iulaken kènè oda pella merpikir.
46015003	Karina sikupessoh bai ndènè i, sikujalo ma ngo i, bagè sitersurat ibas Bibèl: sikupessakat idi imo sienggo matè ngo Kristus kumarna dosanta;
46015004	sienggo Ikubur ngo ia, nai balik nggelluh nola i ari petelluken, rembang bagè sitersurat i.
46015005	Enggo ma ngo kubagahken bai ndènè: ipacidah Kristus sienggo balik nggelluh i ngo diriNa taba si Petrus, nai taba sisipuluh dua sisiin i.
46015006	Nai ipacidah nola mo dirina taba lebbih lima ratus kalak, nggelluh dèng ngo buèen kalak idi bagèndari, dèba ngo enggo matè.
46015007	Nai ipacidah nola mo dirina taba si Jakobus, nai taba karina sisiin i.
46015008	Tapi ipodi karinana idi, ipacidahken ma dirina taba aku, siterdokken bagè anak mabara tubuh siso tikkina!
46015009	Ai aku mo rasul Tuhan sikètèkna, oda ngo nemmu aku patut idokken rasul, ai enggo sanga kuletlet kuria Dèbata.
46015010	Tapi kemulihken masèh atè Dèbata ngo ndorok aku bagè sibagèndari; oda magosia pengampuni Dèbata bangku i, ai buèen ngo sikuulaken ulang pada iulaken karina rasul-rasul. Tapi oda ngo usahangku tupèh, karinana idi usaha Dèbata simermasèh atè bangku idi ngo, mengula rebbak dekket aku!
46015011	Asa, barang bai isè nai ijalo kènè Sukuten Kelluahen i -- tah bangku nai barang pè bai sidèbankenna idi nai -- dos ngo i; siperluna imo sikubagahken kami idi imo Sukuten Kelluahen bai Dèbata nai, sinikepercayaen ndènè i.
46015012	Sienggo kubagahken kami bai ndènè, imo enggo ipegelluh Kristus i, i kemmatèen nai. Kasa lot nola i tengah-tengah ndènè nai mendokken, oda ipegelluh ukum kalak sienggo matè mengolihi?
46015013	Ukum tuhu ngo oda ipegelluh sienggo matè i mengolihi, merlapaten ngo i Kristus i pè oda balik nggelluh i kemmatèen nai,
46015014	oda lot gunana kami merjamita janah oda lot gunana kènè percaya, ai oda lot danganen kepercayaen ndènè.
46015015	Oda pellin idi tupèh. Kami pè terbukti mo perluap terrèngèt Dèbata, kerna kusukutken kami ngo Dèbata pegelluhken Kristus i simatè nai, keppèken oda, mula tuhu oda ipegelluh mengolihi sienggo matè i!
46015016	Kerna mula oda ipegelluh mengolihi kalak sienggo matè i, Kristus pè oda ipegelluh mengolihi i kemmatèen nai.
46015017	Asa ukum oda ngo tuhu ipegelluh Kristus, magosia ngo kepercayaen ndènè i; janah mago mo kènè ibagasen dosa ndènè.
46015018	Janah mago ma ngo bang kalak sienggo matè ibagasen Kristus i.
46015019	Ukum pellin nggelluh i tanoh èn ngo kessa kita mengharap bai Kristus i, kita mo jelma simpersukna!
46015020	Tapi enggo mo ipegelluh Kristus mengolihi i kemmatèen nai, janah imo mahan jaminenna, magahken balik nggelluh ngo kalak sienggo matè i.
46015021	Ai bagè kemmatèen i, merkitè sada kalak ngo sempa mi dunia èn, bagi ma ngo balik nggelluh ibas simatè nai merkitè sada kalak ngo.
46015022	Karina jelma matè kumarna ibagasen si Adam ngo; bagi ma ngo karina jelma ipegelluh ibagasen Kristus.
46015023	Tapi gennep jelma ipegelluh merkitè gèrèrenna ngo: perlebbè Kristus, nai ipekiroh Kristus i mi dunia èn nola, gèrèren ni sienggo milik Kristus mo.
46015024	Enggo kessa i, kiamat mo. Sinderrang bagidi ipetunduk Kristus mo kerajaen, kuasa dekket nasa kegegohen; nai ipesakat mo kuasaNa sibagè Raja taba Dèbata Bapa.
46015025	Mengerajai mo Kristus soh mi ipetunduk Dèbata karinana musuhna mi terruh nèhèna.
46015026	Ukum musuhna perpodi sipetundukenna, imo kemmatèen i.
46015027	Ai tersurat ngo ibas Bibèl bagèen, "Karinana ngo ipetunduk Dèbata mi terruh nèhèNa." Merkitè idi ntangkas mo bettohen maksudna "karinana i", oda termasuk Dèbata simemmaing karinana situnduk mi Kristus.
46015028	Tapi enggo kessa tunduk karinana idi mi terruh pemerèntahen Kristus, nai Ia sendiri sebagè Anak Dèbata, petundukken diriNa mi Dèbata sienggo memmaingken tunduk baNa. Jadi Dèbata mo memerèntah karinana.
46015029	Mula oda ngo mengolihi ipegelluh kalak sienggo matè i, kasa pella jelma i iperridi bai kalak simatè? Man kadè pella kalak i mengulaken i? Mula oda ngo ipegelluh kalak sienggo matè, kadè gunana iperridi kalak silako matè?
46015030	Janah man kadè nami mo kugongken kami mara gennep tèk?
46015031	Kènè alè dengan! Gennep ari ngo kutahanken simpersuk kumarnaken lolongku, ai enggo percaya kènè mi Kristus Jesus Tuhanta i.
46015032	Ukum kumarnaken cara kemmanusiaan sambing ngo, pella mo juhap aku mi binatang penjerngem i kuta Epesus, kadè gunana idi bangku? Ukum oda ngo ipegelluh nola kalak sienggo matè i, lotiin mo bagè pendokken umpama, "Mersennang-sennang mo kita, mangan mènum, kerna baremben matè ngo kita."
46015033	Ulang kènè laling! Mula idengani kènè perjahat, gabè jahat ngo pengelako ndènè simendè kin pè.
46015034	Satdar mo kènè bagèndari, janah ulang nèngè ulaken kènè dosa. Kemmemèla mbellen ngo idi, ai lot dèng ngo iantara kènè oda tuhu-tuhu menandai Dèbata.
46015035	Tah bakunè lot mengkuso, "Bakunè ndia ipegelluh nola balik kalak sienggo matè i? Bakunè mo ndia perdagingen enggo kessa ipegelluh nola mengolihi?"
46015036	Moto ngo ukum bagidi! Mula isuan bennih mi tanoh, oda ngo uè tubuh bennih i, kum oda lebbè matè!
46015037	Asa mula tikan mardang kono -- otang oda ngo batang sinaing tubuh i iardangken kono -- tah pè i bennih gandum barang bennih sidèbankenna i.
46015038	Ai Dèbata sendiri merrèken mi bennih i tempaNa merguru mi lemmo atèna; janah pellaèn-laèn ngo ibakin Dèbata mi gennep suan-suanen idi.
46015039	Oda ngo dos matcamna karina daging simerkessah, laèn ngo daging jelma, laèn ma ngo pinakan, laèn ma ngo daging manuk-manuk, laèn ma ngo mi ikan.
46015040	Bagidi ma ngo dekket silot i langit bak i dunia èn. Si lot i langit mersiembah rupana janah ni dunia èn pè mersiembah matcamna.
46015041	Laèn ngo sendang mataniari, laèn ngo sendang bulan, laèn ma ngo sendang bintang, mersiembah kinimendè cuhayana gennep.
46015042	Codi bagi ma ngo seggen bang kalak sienggo matè i, sinaing nggelluh nola. Ukum badan idi i mo badan siso uè ncèda.
46015043	Ukum badan sinitanem idi, badan merroha janah ndotè ngo idi, tapi enggo kessa ipegelluh nola ia gabè badan merandal janah mergegoh kalohoon idi.
46015044	Sinderrang itanem badan idi, imo badan tanoh èn; tapi enggo kessa balik nggelluh, badan i mo niberrèken Tendi Dèbata. Ai mula lot badan tanoh èn; lot ma ngo badan bai Dèbata nai.
46015045	Rembang bagè sitersurat ibas Bibèl, "Gabè kessah nggelluh ngo jelma perlebbè idi imo si Adam," tapi Tendi pegelluhken ngo ukum Adam perpodi i.
46015046	Ukum siroh perlebbè imo daging rembaga i, nai pè asa badan pertendiin i.
46015047	I tanoh nai ngo ijadiken ukum Adam perlebbè i, tapi i sorga nai ngo Adam peduaken i.
46015048	Ukum jelma ni dunia èn, tosè bagè Adam perlebbè idi ngo, ihanaken ibas tanoh nai, tapi ukum jelma ni sorga, tosè bagè ia siroh i sorga i nai ngo.
46015049	Bagè kita sibagèndari, tosè bagidi ngo Adam sinitempa ibas tanoh nai, bagi ma mo kita seggen tosè mi sini sorga idi nai.
46015050	Èn ngo sikudokken alè dengan, oda terbakin badan sinihanaken ibas badan bak daroh nai, gabè ginemgem i Kerajaen Dèbata, janah badan siuè matè i oda ndorok menettap idi.
46015051	Peratè-atèken kènè mo rusia èn: Oda karina kita matè, tapi karina ngo kita mobah.
46015052	Sintempu ngo masa i, ibagasen singkerjep mata; tikan mersora sarunè siperpodi kalohoon i mèter balik nggelluh mo kalak sienggo matè i gabè merdaging rimbaru janah menettap, janah karinana ngo kita mobah bakinenna.
46015053	Asa ukum badanta siuè matè èn, kennah igancih dekket badan siso uè matè janah badanta simermula i tanoh èn nai kennah igancih dekket badan ni sorga i nai.
46015054	Ai mula badan siuè matè i enggo igancih dekket badan siso uè matè i, janah mula badan si ni tanoh èn enggo igancih dekket badan i sorga i nai, tikan bagidi mo saut nidokken surat Bibèl i, "Enggo talu kemmatèen, enggo dapet kemennangen!"
46015055	"Alè kemmatèen, idikè kemennangenmi? Alè kemmatèen idikè serrenmi?"
46015056	Dosa ngo serren kemmatèen, janah pati-patiin i ngo perkitèen dosa.
46015057	Tapi melias atè mo bai Dèbata, ai enggo iberrèken banta kemennangen i merkitè-kitè Jesus Kristus Tuhanta i.
46015058	Èn pè alè dengan sinikekellengen, kennah hot mo kènè janah ulang mobah-obah. Makin ngkasah mo kènè mengulaken ulaan Tuhan i, ai ibettoh kènè ngo; oda magosia kelejaan ndènè ibagasen Tuhan i.
46016001	Terrèngèt riar sinaing itumpakken kènè mi dengan sipercaya taba Jesus Kristus, baing kènè mo bagè sienggo kudokken mi kuria Galatia.
46016002	Gennep ari minggu, naing mo pepulung kènè merguru mi sindorok bakinenna. Boniken mo lebbè i, asa ulang tikan roh aku isidi nola asa ipepulung.
46016003	Roh kessa aku sikali èn, mèter sipasulak mo jelma kettoken atè ndènè lako mennaruhken riar idi merdengan surat, asa iembah mi Jerusalem.
46016004	Tapi mula narih toko ngo buèna, dekket pè aku laus mennaruhken riar i rebbak dekket kalak i.
46016005	Roh ngo aku mendahi kènè enggo kessa kubellus kuta Makedonia, kerna lot niatku naing merdalan arap kuta i.
46016006	Dok atèngku tah sanga ngo aku tading rebbak kènè tikan mosim merngali. Nai pè asa dengani kènè aku lako mennerusken perdalanen mi kuta sidèban.
46016007	Oda ngo naing singgah sambing aku. Mula ipadiat Tuhan i, sèkel ngo aku narih ndekkah rebbak dekket kènè.
46016008	Ninganna i i Epesus ngo aku merrian soh mi ari Pentakosta.
46016009	Ai mbuka ngo mbellang pèntu i Epesus janah mengkerohken mbuè; tukasi pè mbuè kalak mengalo.
46016010	Mula roh si Timoteus, jalo kènè mo ia mendè, asa selloh iakap rebbak dekket kènè, ai bagè aku ngo ia, pengula ni Tuhan i.
46016011	Ulang lot merpis ni mata midahsa. Urupi kènè mo ia asa ndorok ia merdalan lako balik mendahi aku merkinijuah, ai kupèma ngo pekirohna rebbak dekket dengan sidèbanna i.
46016012	Terrèngèt denganta si Apolos, enggo nggemmes kudokken bana asa idahi ia kènè dekket dengan i, tapi makdèng seppè iakap berkat ukum bagèndari. Bakunè pè, mula tupung lot tikkina luas, roh ngo ia mi sènda.
46016013	Ndungo mo kènè ninganna ntegguh merkepercayaen. Tang mo kènè janah mergegoh!
46016014	Karinana pengulanken ndènè, ulaken kènè mo ibagasen ngkelleng.
46016015	Itandai kènè ngo si Stefanus bak pengisi bagesna. Kalak i mo mula-mula kaloon tobat gabè kalak Kristen i Akhaya. Mertuhu-tuhu ngo kalak i mengula lako mangkebbasi ummat Tuhan.
46016016	Kudokken bai ndènè, asa codi kènè mo mertuhu-tuhu cara sibagidi dekket dengan sidèban i pè bagèsa ma simerkebbas rebbak dekket kalak idi.
46016017	Sampang kalohoon atèngku kerna roh si Stefanus, si Portunatus dekket si Akhaikus, ai kalak èn ngo dosken menggancih kènè i gembarku.
46016018	Tuhu-tuhu ngo lolo atèngku ibakin kalak i, bang atè ndènè pè kalak sibagidi patut ngo nihargaan.
46016019	Pessohken salam ngo karinana kuria si ni Asia. Bagidi ma ngo si Akwila bak si Priskila dekket kuria simertumpu i bagesna pè.
46016020	Karina dengan i pè mennengesken salam taba kènè. Mersisalamen mo kènè merdengan sanggoh mbadia.
46016021	Soh ma mo salamku sikusuratken sendiri bai ndènè, imo salam bangku nai si Paulus!
46016022	Barang isè siso mengkekelengi Tuhan Jesus, kenna hukum Dèbata mo ia. "Maranata," Tuhan nami, roh mo ko!
46016023	Dak idengani Jesus Tuhanta i mo kènè karina!
46016024	Idengani kelleng atèngku mo kènè karina sienggo percaya mi Jesus Kristus. Tabe nami, Paulus
47001001	Kènè dengan kuria Dèbata silot i Korintus bak karinana ummat Dèbata i suberri Akhaya. Aku, si Paulus, rasul Kristus sinipebangkitna ibas lemmo atè Dèbata nai, dekket denganta si Timoteus.
47001002	Masèh atè bak damè ni Dèbata Bapanta dekket Tuhan Jesus Kristus imo mendengani kènè karina.
47001003	Nipoji mo Dèbata Bapa Tuhanta Jesus Kristus. Ia ngo Bapa permasèh atè kalohoon janah Dèbata simemerrèken ntegguh pennarihen sitermurmur i bai jelma.
47001004	Ai ia ngo petegguhken pennarihen nami ibas karina kepersuken sisempa bai nami, asa merkitè ntegguh pennarihen sikujalo kami bai Dèbata nai ndorok kupetegguh kami pennarihen karina jelma nibagasen kesusahen idi.
47001005	Kupersuken sinigong Kristus, enggo mo narih mèduk sempa bai nami ma, kemmulihkenna idi gabè ipetegguh Kristus ngo pennarihen nami.
47001006	Tapi mpersah pè kugong kami, karinana idi gabè mengapoi janah petegguhken pennarihen ndènè ngo, asa maluah kènè. Asa mula ipetegguh pennarihen nami, kènè pè dekket ngo ipetegguh, asa gabè mbingit kènè ibas sitahanen sisempa mendahi kènè, tosè bagè sisempa bai nami.
47001007	Hot ngo pengharapen nami terrèngèt kènè, ai kubettoh kami ngo dekket kènè menggong kinipersuk bagè kami, janah kemmulihkenna i dekket ma ngo kènè menjalo apo-apo dekket ipetegguh bagè kami ma.
47001008	Naing ngo dok atè nami ibettoh kènè alè dengan, bakunè sinigong nami i Asia, soh mo mbotongna kinipersuk kugongken kami, enggo sanga saip ukur nami terrèngèt mi nggelluh nami;
47001009	tosè bagè sienggo iputus hukumen nami kennah matè, ukum perrasaan nami. Tapi masa pè i asa ulang merkepposen mi diri nami ngo kami, tapi asa merkepposen taba Dèbata sipegelluh kalak sienggo matè ngo.
47001010	Ia ngo pelluahken kami ibas kemmatèen sintengam idi nai, janah kuharapken kami Ia ma ngo paluahken kami bang i ari podi pè.
47001011	Tok ngo kami iurupi kènè ngo kami ibas sodip ndènè, nai ipaluah Dèbata dèng ma mo kami ibas mara nai, merkitè bagidi gabè nterrem mo kalak mendokken lias atè mi Dèbata, kumarna idengkohken Dèbata ngo sodipna lako mengkepkep kami.
47001012	Èn ngo memaingken lolo atè nami; ikesaksiken pennarihen nami ngo karina sikubahanken kami i dunia èn -- terlebbih-lebbih perdemuun nami dekket kènè enggo kubakin kami ibagasen mendè janah oda merpengait siroh bai Dèbata nai. Kuulaken kami idi oda ngo kumarna bijak kejelmaan, tapi sibasa-basa niberrèken Dèbata bai nami idi ngo.
47001013	Ai sikusuratken kami, oda laèn lapatenna ibas sinijaka dekket iantusi kènè, ibagasenna i kuharapken ngo asa terrus iarti kènè.
47001014	Bagèndari, enggo bagè iantusi kènè dèba terrèngèt kami, tapi harap ngo kami, makin iantusi kènè kami mi podiin èn. Merkitè bagidi, ibas pekiroh Tuhan Jesus seggen, gabè sampang mo atè ndènè midah kami janah kami pè sampang mo atè nami midah kènè.
47001015	Kemmulihken kettoken idi ngo kènè, asa ndor kin lot hendakku mendahi kènè, asa terolih pasu-pasu kènè merlempit ganda.
47001016	Kuhendakken kin ngo asa kudahi kènè tikan perdalanenku mi Makedonia, janah singgah nola ma aku mendahi kènè mula balik kessa aku i sidi nai, asa ndorok urupi kènè aku ipas perdalanen lako mi Judèa.
47001017	Tapi gabè kuobah ngo hendakku idi; jadi ketteridahen oda hot perrukurenku mula bagidi? Barang merguru mi daging ngo hendakku idi, sipata "Uè, sipata oda?"
47001018	Ibagasen gerar Dèbata sidak tong kepposen terrèngèt mi sienggo iruapken, ukum sienggo kudokken idi oda ngo "Uè" bak "Oda".
47001019	Kerna ukum Jesus Kristus Anak Dèbata sienggo isukutken si Silas, si Timoteus dekket aku sendiri pè oda ngo kalak jelma "uè" barang "oda". Tapi kata "uè" ngo siroh bai Dèbata nai.
47001020	Ai merkitè Ia enggo "uè" nina Dèbata terrèngèt karina niperbagahNa. Kemmulihkenna idi ngo kita mendokken "Amèn" mi Dèbata merkitè Jesus Kristus. Kubakin kami bagidi asa mermulia Dèbata.
47001021	Ai Dèbata sendiri ngo memmaing kami bak kènè pè gabè ntegguh mersaor ibagasen Kristus, janah Ia ngo memmilih kita gabè milikNa.
47001022	I ngo memmaing asa icap kita gabè milikNa, janah Iberrèken mi bagasen atè-atènta, TendiNa i mahan jaminen mi karinaNa.
47001023	Dèbata ngo saksingku -- ai Ibettoh ngo pikirenku -- i ngo memmaingken oda saut dèng aku berkat mi Korintus asa ulang gabè marsak kènè.
47001024	Ai oda ngo naing mengerajai pikiren ndènè aku terrèngèt kadè sinaing keppercayaen ndènè, ai enggo percaya kalohoon kènè mi Kristus. Pellin mengurupi ngo aku bai ndènè, asa makin dom sampang atè ndènè.
47002001	Kumarna naidi, enggo kuputusken ibas ukurku asa ulang nèngè roh aku mendahi kènè ukum gabè marsak kènè.
47002002	Ai mula aku ngo memmakin marsak kènè, isè nola memmakin sampang atèngku, ukum mak ia sikuarsaki idi?
47002003	Kerna nai ngo asa kubakin surat mendahi kènè, oda uè aku roh mendahi kènè ukum gabè marsak, kerna kènè ngo memmakin sampang atèngku. Ai tok ngo aku, mula lolo aku, kènè pè lolo ngo.
47002004	Kutengesken surat èn taba kènè ibagasen keppersuken ngo aku janah posek ukurku janah merdengan èluh; oda ngo asa gabè marsak kènè asa kubagahken idi, tapi asa ibettoh kènè ngo kelleng atèngku midah kènè.
47002005	Mula lot barang isè memmaingken arsak atè ènda, oda ngo taba aku nibakinna i, tapi taba kènè karina ngo i; asa ulang pella lebbihsu ranangku bai dèba arap kènè nai.
47002006	Cukup mo hukumen taba kalak sibagidi, imo pincang-pincang sinterrem bai ndènè nai.
47002007	Bagèndari pè kennah ampuni kènè mo ia janah peddahi kènè asa ulang marsaksu ia; janah asa ulang mendellè ia.
47002008	Kupengido bai ndènè asa tuduhken kènè kelleng ndènè mengolihi mendahisa.
47002009	Idi ma ngo tinèmbak suratku i bai ndènè lako mengunjuni kènè, tah uè ma ngo kènè dak menguèi peddah bak ajarku.
47002010	Mula iampuni kènè salah ni kalak simersalah taba kènè, aku pè kuampuni ma mo ia. Kerna barang kadè pè sikuampuni i -- mula lot sinaing ampunen -- kumarna kènè ngo kuampuni i hadeppen Kristus.
47002011	Kubakin pè bagidi asa ulang sanga sempat Sibolis maing seggat mi ukurta, ai sibettoh ngo taki-takina.
47002012	Sinderrang soh aku mi Troas magahken sukuten kelluahen terrèngèt Kristus, enggo ngo nemmuken ibuka Tuhan i pèntu taba aku lako mengula i sidi.
47002013	Tapi gabè happu ngo kuakap, kumarna oda pejumpa aku dekket si Titus i sidi. Nai gabè kutennahi mo kalak ni sidi, janah laus mo aku mi Makedonia.
47002014	Tapi melias atè mo taba Dèbata, ai dak tong ngo itatang-tatang kami merkemennangen ibagasen Kristus kerna nggelluh ngo kami rebbak dekket Ia. Ipakkè Dèbata ngo kami asa makin sar berrita terrèngèt Kristus bagè sibaungkus soh mi karina nagerri.
47002015	Ai bagè dahupa ngo kami baungkus itutung Kristus lako bai Dèbata. Tapi ukum bai kalak silako mago, gabè bau kemmatèen simemunuh ngo kami.
47002016	Tapi ukum bai kalak sinaing ipaluah, baungkus ngo kami janah bagè simerembahken kenggelluhen, jadi isè ngo ndorok mengulaken bagidi?
47002017	Ai oda ngo bagè sidèbankenna i kami, simemmaing sukuten terrèngèt Dèbata dosken tiga-tiga sambing. Oda ngo merpengait kami, ai Dèbata ngo pasulakken kami. Janah idah Dèbata ngo, pengendeng Kristus ngo kami pessakatken berrita idi.
47003001	Mada ngo katè ndènè nola kupoji-poji kami dirinami? Barang mada ngo tah porlu surat pemoji-mojiin taba kènè barang taba kami, bagè sinibakin dèba kalak sidèban i?
47003002	Kènè sendiri ngo surat pemojiin bai nami sienggo tersurat ibagasen pusuh perratèen nami, janah ndorok ijaka gennep jelma.
47003003	Ai terjaka jelma idi ngo, kènè surat bai Kristus nai, merkitè-kitè kami. Isurat ngo surat i oda dekket tinta, tapi dekket Tendi Dèbata singgelluh ngo; oda ngo isurat ipas batu, tapi ibas atè-atè jelma ngo.
47003004	Kudokken kami pè bagi, kumarna tok ngo ukur nami mi Dèbata merkitèken Kristus.
47003005	Oda ngo kediriin nami lako mengulaken ulaan idi, tapi Dèbata ngo memmerrèken asa ndorok kami mengulaken idi.
47003006	Ia ngo memmaing asa tau kami gabè pengendeng ibas padan sirimbaru merkitè Tendi Dèbata; oda ngo merkitè patiin sitersurat i, tapi pegelluhken ngo ukum siroh bai Tendi Dèbata nai.
47003007	Sinderrang padan simerembahken mi kemmatèen ibahan bak iokirken mi batu, merbindella ngo cuhaya kessangapen Dèbata, merbindella kalohoon ngo cuhaya i, gabè oda nè tertengen bangsa Israel abè si Musa, tukasi pè cuhaya abè si Musa enggo mulai mèlep tikanna idi. Mula i mo bagidi
47003008	makinsa nola mo padan si niberrèken Tendi Dèbata, mak makin merbindellana mo.
47003009	Mula sinderrang iberrèken padan simennalahken jelma idi bagidi mo bindella kesangapenna tentu merkessurungen dèng ma ngo bindella kessangapen sinderrang iberrèken padan simemmaing jelma i ndorok merdamè dekket Dèbata.
47003010	Ndorok dokonen dosken siso merbindella nè ngo kessangapen siarnia i kumarna bindella kessangapen sibagèndari i.
47003011	Mula bagidi mo bindella kessangapen singgèut salpun i, otang makin merbindellana mo kessangapen simenettap idi!
47003012	Kerna bagidi ngo pengharapen nami asa pang kami mengerrana bagidi.
47003013	Oda bagè pemmaing si Musa pemmaing nami, ai gabè itutupi ngo abèna asa ulang idah bangsa Israel bindella kessangapen Tuhan, enggo makin mèlep janah mersep i abèna nai.
47003014	Nai gabè tertutup ngo pikiren kalak idi janah soh bagèndari ngo tertutup pikiren kalak i, mula pè ijaka kalak i padan siarnia. Ai pellin ibagasen Kristus ngo ndorok terbuka pennutup idi.
47003015	Soh bagèndari pè, mula ijaka kalak idi bukku si Musa, tong dèng ngo ikemkemmi penutup i pikirenna.
47003016	Tapi mula roh menghadep sada jelma taba Tuhan i, terrago mo penutup idi i abè kalak i nai.
47003017	Tuhan si nidokken i sèn imo Tendi. Barang i dikè Tendi Tuhan i, isidi ngo lot kelluahen.
47003018	Ukum abènta karina bagèndari oda nèngè ngo itutupi pengemkemmi i. Dakdak ngo kita merbindellaken cuhaya Kessangapen Tuhan Jesus, nai dakdak iobah mo kita gabè tosè bagèsa, makin ndekkah makin merbindella. Bindella siroh bai Tendi i nai janah Tendi i imo Tuhan.
47004001	Dèbata ngo merrèken ulaan i bai nami ibagasen masèh atèna, janah i ngo maing kami asa oda mendellè.
47004002	Oda ngo kubaing kami bagè cara-cara kegellapen tapi maing kemmemalu. Oda ngo bagè cara akkal barang pè pebalik-balikken kata Dèbata. Ntangkas ngo kusukutken kami lemmo atè Dèbata. Kernana idi harap ngo kami karina kalak mendokken ibagasen ukurna selloh terrèngèt kami, i hadeppen Dèbata.
47004003	Mula oda dèng ngo iarti Sukuten Kelluahen sikubagahken kami idi, kalak silako mago i ngo siso mengantusi.
47004004	Ipepètung tendi jahat ni dunia èn ngo pikiren kalak siso percaya idi. Ia ngo mengellègenni kalak i asa ulang idah kalak idi bindella kessangapen Sukuten Kelluahen terrèngèt Kristus i; ai ibas Kristus idi ngo kita mengidah rupa Dèbata.
47004005	Berrita sikubagahken kami i, oda ngo berrita nami, tapi berrita terrèngèt Jesus Kristus ngo. Ia ngo Tuhan, janah kami ngo perkebbas ndènè kumarnaken Ia.
47004006	Dèbata ngo mendokken, "Mbincar ngo cuhaya i sigellap nai," Dèbata i ma ngo pebincarken cuhaya i mi bagasen perrukurenta, asa gabè ntangkas siantusi bindella kessangapen Dèbata ipas abè Kristus.
47004007	Tapi harta pertendiin simerandal i kuembah kami ibagasen diri nami, siso maharga èn sipellias ibas tanoh nai. Merkitè-kitè bagidi, terridah mo kinibelgah kuasa Dèbata, oda ngo kuasa nami.
47004008	Iletlet ngo kami, tapi oda ngo gabè tersessak kami. Posek ngo kuakap kami, tapi oda gabè mendellè kami.
47004009	Mbuè ngo mendersa kami, tapi oda ibelli kami punjung. Tukasi pè dak nggati kami ibetbet sampè geppah, tapi oda matè kami.
47004010	Barang i dikè kami, dak ngo kurasaken kami permatè Jesus, asa terridah nggelluh Jesus i ibas badan nami.
47004011	Sidekkah nggelluh kami dak ngo mengenggep kemmatèen i bai nami kumarna Jesus, asa gabè ntarar pernggelluh Jesus i ipas daging nami siuè matè èn.
47004012	Lapatenna dakdak ngo kemmatèen i menessak bai nami, tapi kenggelluhen ngo ukum menessak kènè.
47004013	Tersurat ngo ibas Bibèl bagèen, "Percaya ngo aku, kerna naidi ngo asa mengerrana aku." Asa kumarna kepercayaen idi ngo, asa mengerrana kami.
47004014	Ai tok ngo kami, Dèbata sienggo pekèkèken Tuhan Jesus, ipekèkè ma ngo bang kami rebbak Jesus, janah mengarak kènè rebbak dekket kami mi hadeppenNa.
47004015	Karinana idi lako keperluun bai ndènè ngo, ai mula makin mbuè jelma mengakapken masèh atè Dèbata, makin mbuè ma ngo jelma pesohken sodip lias atè taba Dèbata. Merkitè bagidi, makin mermulia mo Dèbata.
47004016	Kumarna naidi ngo asa oda mendellè kami. Ai tukasi pè makin buruk daging nami perduru i, tapi dak ngo iperimbaru ukum daging nami perbagasen idi gennep ari.
47004017	Ai keppersuken siso sadikè janah sigejap sikutahanken kami èn, gabè mengkerrohken kessenangen sitermurmur soh mi amman sumendah ngo bai nami. Janah dosken siso mada ngo kepersuken i mula nibandingken mi kessangapen idi.
47004018	Ai mi siso terridah idi ngo kutembèrèngken kami, oda ngo mi siterridah èn, ai persigejapen ngo ukum siterridah, tapi hot ngo ukum siso taridah i soh mi amman sumendah.
47005001	Kubettoh ngo, mula irontas bages si niianenta bagèndari i -- imo dagingta -- ni dunia ènda nai, ipèmaken Dèbata ngo banta bages i sorga, sinipellias Dèbata sendiri janah hot soh mi amman sumendah.
47005002	Ai dak kekelsohen ngo kita mengiani bages sibegèndari i, kumarna dak nteddoh ngo kita naing mengiani bagesta si ni sorga i.
47005003	Bages idi mo daging rembaru banta.
47005004	Sidekkah mengiani bages dunia èn dèng kita, dakdak ngo kita kekelsohen kumarna mbotong sitanggungenta. Oda ngo kumarna asa italkasi kita ibas dagingta èn nai, tapi asa iberrèken ngo banta daging ni sorga idi nai, asa ikuasai dagingta singgelluh i, dagingta siuè matè èn.
47005005	Dèbata ngo petauken kita lako mi sidi, enggo kessa Iberrèken TendiNa banta mahan jaminenna.
47005006	Kerna naidi pos ngo atè nami, tukasi pè kubettoh kami ukum sidekkah merrian dèng kami ibas daging nami èn, ndaoh dèng ngo kami i bages bekkas nami dekket Tuhan idi nai.
47005007	Ai ibagasen percaya taba Kristus ngo kami nggelluh, oda nggelluh kumarna sindorok niidah,
47005008	kerna naidi ngo asa pos atè nami. Nemmuken loloon ngo kami mula maluah kami ibas daging nami èn nai, asa ndorok kami rebbak dekket Tuhan i.
47005009	Kerna naidi dak ngo kukeperluken kami lako pessenangken atèNa, sinderrang ibas rembaga èn dèng pè kami, barang pè soh kessa mi sadèi seggen.
47005010	Ai karina ngo kita seggen ipehadep i lebbè perhukumen Kristus, janah gennep mo menjalo pemallessen tosè perulanna i dunia èn -- perulaan merandal barang pè jahat.
47005011	Kubettoh kami ngo kadè lapatenna merkebiaren taba Tuhan; kerna naidi ngo asa kuusahaken kami lako peposken ukur kalak tersèngèt diri nami. Ntangkas ngo kami itandai Dèbata, janah kuharap ngo kènè pè itandai kènè ma kami ibas pusuh perratèen ndènè.
47005012	Oda ngo asa ipoji kènè kami, mula pè kudokken bagidi. Tapi merkitè i kuberrèken bai ndènè sada ketterangen selloh, asa lot dalan ndènè memmoji kami, janah asa ibettoh kènè mengaloi kalak simemerluken rupana, oda bakkona.
47005013	Mula bagè siso merrukur ngo kami idahen, lako siperlu bai Dèbata ngo i. Janah mula merrukur ngo kami idahen, perlu bai ndènè ngo i.
47005014	Kelleng atè Kristus i ngo mengarak-arak kami. Janah kubettoh kami ngo, mula enggo matè sada kalak mengkepkep karina jelma, merlapaten ngo i, karinana jelma enggo matè.
47005015	Kristus matè mengkepkep karinana jelma, asa kalak singgelluh idi ulang nèngè nggelluh ibas dirina, tapi lako bai Kristus sienggo matè janah enggo ipegelluh mengolihi lako mengkepkep kalak idi ma.
47005016	Kemmulihken idi oda nèngè ngo kami menandai jelma i, mengèkutken cara kejelmaan, tapi ukum bagèndari oda nèngè ngo bagidi.
47005017	Barang isè enggo ibagasen Kristus, kalak sienggo nitempa rimbaru mo enggo ia. Enggo salpun pengelako sinderbi i -- karinana ngo enggo iperimbaru.
47005018	Dèbata ngo memmaingken idi karina, merkitèken Kristus gabè ipedamè Dèbata kita mi dirina, nai ipasulak ngo kita lako peddamèken karina jelma dekket Dèbata.
47005019	Èn mo kubagahken kami; Merkitèken Kristus, ipeddamè Dèbata ngo jelma i mi diriNa, oda pella ijujur Dèbata kessalahen-kessalahen jelma i tabaSa. Imo ulaan nami asa kubagahken kami i taba dunia èn.
47005020	Kernana i pertennahen Kristus ngo kami. Mengerana kami dempak kènè, Dèbata ngo simengerrana dekket kènè i. Singkat Kristus i ngo kami mengèlèk-ngèlèk kènè; jalo kènè mo rana Dèbata sigabè peddamèken kènè dekketSa.
47005021	Oda ngo merdosa Kristus, tapi gabè ia ngo menggongken dosanta, asa merkitè enggo ibagasen Kristus i kita, gabè merdamè mo kita dekket Dèbata.
47006001	Kumarna dengan sada ulaan Dèbata ngo kami, jadi kuèlèk-èlèk kami mo kènè asa ulang magosia ibaing kènè masèh atè Dèbata.
47006002	Nina Dèbata ngo ibas Bibèl i, "Tikan permasèh atèen ngo kènè kudengkohken. Janah tikan ari kelluahen ngo kènè kuurupi!" Bettoh kènè mo! Bagèndari mo tikki permasèh atèen i. Bagèndari mo kelluahen idi.
47006003	Oda lot kubakin kami barang kadè asa gabè merdosa jelma i. Jadi isè poda terbakinsa mennalahken pengkebasi nami.
47006004	Ibas karinana ngo kutuduhken kami diri nami bagè naposo Dèbata. Mermatcam bagè kinipersuk ngo kugongken kami ibas mbingit;
47006005	isiksa ngo kami, ikurung, idersa; leja ngo kami, nggati ngo maker mata nami janah nggati ngo kami rapar.
47006006	Ibagasen metemman, bijak, sobar, janah lambas ukur, kutuduhken kami diri nami bagè naposo Dèbata. Ibagasen pengurupiin Tendi Dèbata dekket ibagasen kelleng atè siso merpengait,
47006007	janah ninganna memagahken berrita bai Dèbata nai, ibagasen kegegohen Dèbata. Dak kucèkèp kami ngo lemmo atè Dèbata mahan sinjata nami, tikan juhap barang tikan ikubu dèba pè.
47006008	Ipesangap ngo kami, tapi dak ngo ipellèa; ipoji; tapi itukas. Bujur pè kami idokken ngo perluap.
47006009	Bagè siso itandai ngo kami, tapi karina ngo kalak menandai kami. Dok atèna matè ngo enggo kami, keppè nggelluh dèng ngo kami. Tukasi pè kami isiksa, tapi oda matè kami.
47006010	Tukasi pè irennuk ukur nami, tapi mersampang atè ngo kami. Ncoor ngo kami idahen, tapi enggo mèduk kalak gabè bèak kubaing kami. Kadè poda lot bai nami idahen, tapi karina ngo lot bai nami.
47006011	Kènè alè kalak Korintus sinikekellengen! Enggo ntarar kubagahken kami bai ndènè karinana silot ibas pusuh perratèen nami.
47006012	Mbuka ngo ukur nami bai ndènè, keppè ibekkem kènè ngo ukur ndènè bai nami.
47006013	Asa ukum bagèndari naing mo nemmuken mersijaloon; tosè mi dukak-dukak mo ranangku èn taba kènè: Buka kènè mo ukur ndènè bai nami.
47006014	Ulang kènè uè mertumpu dekket kalak siso percaya bai Jesus, ai oda ngo mendè bagi. Idikè mo ndorok kalak simengulaken lemmo atè Dèbata mertumpu dekket kalak simengalo Dèbata! Oda nung rebbak sinterrang dekket sigellap.
47006015	Oda ndorok rebbak Kristus dekket Sibolis.
47006016	Kadè mo perdemmuun bages Dèbata dekket bages gana-gana? Ai bages Dèbata singgelluh i ngo kita, ai nina Dèbata ngo, "Naing merrian i tengah-tengah kalak i ngo aku, janah rebbak nggelluh dekket kalak idi. Aku ngo gabè Dèbata kalak i, janah gabè ummatKu mo kalak idi.
47006017	Kerna naidi, tadingken kènè mo kalak siso menandai Dèbata idi, janah peddaoh dirimu bai kalak i nai. Ulang mo demmu kènè dekket kalak simellamun, asa Kujalo kènè.
47006018	Aku ngo gabè Bapa bai ndènè, janah kènè gabè dukak-dukakKu, nina Tuhan pergegoh siso lot codinna."
47007001	Kènè alè dengan sinikekellengen! Banta ngo karina siniperbagahna idi. Kerna naidi kennah sipepanting mo dirinta ibas nasa sipellamunken daging bak tendinta i nai. Merkebiaren mo kita taba Dèbata, asa tuhu-tuhu nggelluhta i lako bai Dèbata.
47007002	Jalo kènè mo kami ibagasen atè-atè ndènè! Oda lot salah kubakin kami barang bai isè pè kènè, janah oda nung kubakin kami rogi. Oda nung kubuat kami laba barang bai isè nai pè.
47007003	Kudokken pè bagidi oda ngo lako mennalahken kènè, ai bagè sikudokken perlebbè ndai, ibagasen pusuh perratèen nami ngo kènè, ai denganku ngo kènè matè barang nggelluh pè.
47007004	Percaya ngo aku midah kènè janah soh ngo lolongku midah kènè! Ai menggong mbuè simpersuk pè kami, tapi dakdak ngo nggasang ukur nami kumarna kènè. Tuhu-tuhu ngo sampang atèngku!
47007005	Kessa soh mi Makedonia pè kami, tong ngo susah kuakap kami. Ibas karinana ngo kami susah; perraloon bai sidèban nai, buradan ibagasen pikiren nami nai.
47007006	Tapi mellias atè mo mi Dèbata, ai dak ngo iapoi perrukuren ni kalak simendellè; ai iapoi ngo ukur nami merkitèken pekiroh si Titus.
47007007	Lolo kami, oda ngo pellin kumarna pekkiroh si Titus, tapi dekket ngo kumarna penjalo ndènè bana bak ibagahken bai nami terrèngèt kènè; imo nteddoh ndènè naing pejumpa dekket aku, bagi ma pè terrèngèt enggo peselsel kènè, janah gabè mertuhu-tuhu kènè membèla aku. Idi ngo memmaingken lebbih lolo atèngku.
47007008	Tukasi pè bonek kènè kubakin merkitè suratku idi, oda pella kuselseli ukurku. Tapi kumarna gabè bonek ngo kènè ibakin suratku idi -- tukasi pè nemmuken sigejap sambing ngo bonek ndènè idi -- gabè kuselseli nola ngo ukurku.
47007009	Tapi ukum bagèndari lolo ngo atèngku -- oda kumarna bonek idi kènè, tapi kumarna enggo gabè tobat kènè kemmulihken bonek atè ndènè i ngo! Tuhu bonek ukur ndènè i sindalan ngo bak hendak Dèbata. Jadi oda lot kurogiken kami kènè.
47007010	Ai ikerrohken bonek atè bai Dèbata nai ngo gabè lot pertobaten asa mi kelluahen, janah oda peselsel jelma kerna naidi. Tapi ukum bonek atè i dunia èn nai mengkerrohken kemmatèen ngo i.
47007011	Peratè-atèken kènè lebbè bonek siroh bai Dèbata nai, otang gabè ikerrohken i ngo bai ndènè lako pecihoken simellètuk! Ai moyang ngo atè ndènè midah dosa, gabè mbiar mo kènè, ntedoh mo kènè, gabè nggasang ngo kènè, gabè uè mo kènè menghukum kalak simersalah! Ibas karina simasa persoalen i, enggo ituduhken kènè diri ndènè oda mersalah.
47007012	Jadi kutenges pè surat idi taba kènè, oda ngo kumarna kalak sienggo mersalah i, oda ma ngo kumarna kalak sienggo susah kumarna kessalahenna idi. Kusurat pè idi asa gabè ntarar ngo i hadeppen Dèbata, bakunè belgahna pennarihen ndènè taba kami.
47007013	Idi ngo memmaing nggasang ukur nami. Oda pellin nggasang kessa tupèh, muat lolona ngo atè nami mengidah nggasangna atè si Titus; ai enggo ipegasang kènè ukurna, alè dengan.
47007014	Enggo kin ngo kupoji-poji kènè meradepkensa. Tuahna mo, oda termèla aku ibaing kènè. Ai tuhu ngo karinana sienggo kuranaken kami bai ndènè. Bagi ma ngo terrèngèt pemoji nami taba kènè mendahi si Titus, tuhu ngo karinana.
47007015	Asa ukum bagèndari enggo makin mbelgahna kelleng atèna midah kènè, ai ièngèt ngo penguèi ndènè mi sinidokkenna janah bakunè penjalo ndènè bana merdengan hormat janah patuh.
47007016	Lolo kalohoon atèngku, ai ibas karinana ngo kènè ndorok kettoken.
47008001	Kènè alè dengan, kubagahken ma mo taba kènè bakunè sellohna ibakin Dèbata mendahi kuria Makedonia.
47008002	Ioji ngo kalak i merkitè pengunjunen kepersuken mbotong kalohon. Tapi ibagasen kinipersuk idi, mersampang atè ngo kalak i memerrèken pengurupiin bai sidèbaan, tukasi pè ncoor kalohoon ngo kalak idi.
47008003	Ndorok ngo kupastiken iberrèken kalak i ngo nasa terbakin kalak i, dèba lebbih tupèh ibas gegohna nai, oda pella isè lot mennuruh.
47008004	Memmes ngo ipidoken kalak i bai nami, mula ndorok asa dekket kalak i memerrèken pengurupiin bai ummat Dèbata ni Judèa.
47008005	Iurupi kalak idi ngo merkitè niberrèkenna, oda kumarna kuharapken kami bai kalak i nai kin, tapi kumarna enggo perlebbè isohken kalak i dirina mi Tuhan i, nai mendahi kami ma, rembang mi hendak Dèbata.
47008006	Kemmulihkenna idi ngo asa kudokken kami taba si Titus -- simentebbennai bahaan idi -- asa i tengah-tengah ndènè pè iterusken bahaan merandal i.
47008007	Merkesurungen ngo kè alè dengan ibas karinana, ibas kepercayaen, ibas mengeruapken isi ukur, perbinettohen, ngkasah merrusaha, dekket pengkekelengi ndènè mendahi kami. Jadi ibas ulaan merandal èn pè naing mo lot ma kesurungen ndènè.
47008008	Kudokken katangku èn, oda ngo dosken perèntah. Tapi magahken bakunè pengkerencetken dengan i mengurupi denganna, jadi naing ngo kubettoh bakunè belgahna kelleng ndènè.
47008009	Ai ibettoh kènè ngo bakunè pengkekelengi Jesus Kristus Tuhanta i banta: Kaya kin ngo ia tapi gabè ibaing ngo diriNa ncoor, asa gabè kaya kènè kumarna kinicorNa i.
47008010	Ukum katèngku, patut ngo i ulanken ndènè bagè sienggo imulai kènè mengulaken bagidi tahun buari, ai kènè ngo mula-mula mengulaken bagidi. Memmikiri lako mengulaken bagidi pè, bai ndènè nai ngo rohna.
47008011	Asa bagèndari pè bakin kènè mo tong bagidi tosè ninggat gegoh ndènè. Jadi naing mo nggasang kènè pepulken usaha idi, bakunè kin nggasang ndènè mengerencanaken i.
47008012	Mula lot ngo sura-sura ndènè naing memerrèken, ijalo Dèbata ngo siniberrèken ndènè idi merguru mi lotna bai ndènè, oda merguru mi siso lot bai ndènè.
47008013	Oda ngo lot sura-surangku sendiri, asa gabè maluah dèba dengan i ibas tanggung jababna, lako maingken mberrat bai ndènè kubaing. Tapi kennah merdos ngo.
47008014	Tapi kumarnaken kelloten ngo kènè bagèndari, patut ngo kènè menampal sikurangna bai kalak idi. Ipodi ari tah bakunè kurangen ma kènè, kalak idi enggo kelloten nola, tentu iurupi kalak idi ngo kènè. Merkitè bagi kacimbang mbellahna mersikebbasen.
47008015	Rembang mi sitersurat, "Kalak simercinari mbuè oda pella merlebbih-lebbih, janah kalak siso sadikè cinarina, oda pella kurangen."
47008016	Kudokken kami mellias atè taba Dèbata, kerna enggo Iberrèken nggasang ni ukur sibagidi taba si Titus lako mengurupi kènè.
47008017	Ai oda pellin iuèi si Titus pengidoon nami, tapi mertuhu-tuhu ngo ia lako mengurupi kènè, ai ibas ukurna nai ngo mendokken laus ia mendahi kènè.
47008018	Rebbak dekketsa kuutus kami ma ngo sada kalak dengan siterpoji i gennep kuria kumarna ulanna mennukutken Sukuten Kelluahen bai Dèbata nai.
47008019	Ninganna i ma, ipilih Kuria i ngo ia lako mendengani kami mi perdalanen nami, ai naing berkat mo kami lako mennaruhken pengurupiin i, mahan kemmuliaan Tuhan i, janah asa idah kènè ma, kami pè nggasang ngo mengurupi.
47008020	Mermanat ngo kami asa ulang lot mennalahken kami ibas pesakatken tumpak pengurupi simbelgahna.
47008021	Ai dok atè nami bujur kubakin kami oda pellin i hadeppen Tuhan i, tapi kennah dekket ngo i hadeppen jelma pè.
47008022	Rebbak dekket si Titus bang dengan i, kupasulak kami dèng ma ngo sada kalak nai dengan sidèban. Enggo barang piga-piga kali kuoji kami ia, janah ketteridahenna nggasang ngo ia mengurupi. Bagèndari pè terruluk ngo nggasangna mengurupi kènè, ai tok kalohon ngo atèna midah kènè.
47008023	Ukum si Titus denganku ngo ia, rebbak mengula lako mengurupi kènè. Nai denganku sirebbakken dekketsa idi, sinipilih kuria ngo ia, mahan pemoji-mojiin mi Kristus.
47008024	Harap ngo aku asa tuduhken kènè taba kalak idi sènteng kelleng atè ndènè, asa karinana kuria memettoh, ngkelleng ngo atè ndènè midahsa janah asa tuhu karinana sikupojiken bai ndènè idi.
47009001	Situhunna ukum terrèngèt pengurupiin taba ummat Dèbata ni Judèa, oda pella sadikè perluna kusuratken bai ndènè.
47009002	Ai kubettoh ngo ukum kènè nggasang ngo mengurupi bagè sienggo kubagah-bagahken taba kalak Makedonia. Ai kubagahken ngo bai kalak idi, ukum kènè per Akhaya, i tahun buari nai ngo kènè dak enggo memerrèken pengurupiin; janah kemmulihken nggasang ndènè i, enggo mo kèkè dèba perrukuren kalak idi.
47009003	Bagèndari kupasulak ngo si Titus rebbak dekket denganna dua kalak nai mendahi kènè, asa karinana sienggo kupojiken terrèngèt kènè, naing mo nemmu tuhu. Enggo mo nemmu kebbas kènè ai enggo kudokken kin taba kalak idi, ukum kènè tettap ngo kebbas mi ulaan i.
47009004	Asa tah bakunè lot kalak Makedonia dekket rebbakken aku sikali èn mendahi kènè, keppèken oda dèng kebbas kènè, nang alè nang, soh mo mèlana kuakap, ai enggo sanga kudokken kami, tok ngo kami ukum bai ndènè! Janah kènè pè mèla ma ngo!
47009005	Idi ngo sebabna asa lebbèen kupasulak dengan èn mendahi kènè, lako pepulungken pengurupiin sienggo nidokken ndènè i kin. Kubakin bagidi asa roh kessa aku, enggo pulung kudapet. Merkitè bagidi terridah mo pemmerrèken ndènè i, ibas nienjar ukur ndènè nai ngo lako merrèken, oda kumarna terpaksa.
47009006	Èngèt mo! Simengardangken cituk, cituk ma ngo perraninna; tapi simengardangken mbuè, mbuè ma ngo perraninna.
47009007	Gennep mo memmerrèken ibas nienjar ukurna nai. Ulang mo malang atèna barang pè kumarna terpaksa. Ai ngkelleng ngo atè Dèbata midah kalak simersampang atè memmerrèken.
47009008	Merkuasa ngo Dèbata memmerrèken bai ndènè pasu-pasu mertinèncuk, asa tuk bai ndènè janah merlebbih-lebbih tupèh lako memmakin mendè.
47009009	Ai tersurat ngo ibas Bibèl bagèen: "Ipemberrèken ngo mendahi kalak sincor, menettap ngo mendè basaNa soh mi amman sumendah."
47009010	Ipèmaken Dèbata ngo bennih taba kalak simardang, bagi ma ipèmaken pangaan banta, Dèbata ma ngo pejadiken dekket pegandaken barang kadè niardangken ndènè, asa makin mbuè buah pennarihenmu simermasèh atè i.
47009011	Merkitè bagidi kaya mo kènè ibas karinana, gabè dakdak mo kènè memerrèken ibagasen sampang atè. Janah kemmulihken pemmerrèken ndènè sikubagi-bagiken i, mengkerohken mbuè kalak mendokken lias atè taba Dèbata.
47009012	Kerna simendè nibakin ndènè idi, oda pellin asa cukup bai ummat Dèbata sambing, tapi mengkerrohken nterrem kalak mendokken lias atè mi Dèbata.
47009013	Janah kumarna perrulaan ndènè mendè nituduhken ndènè i, gabè mèduk kalak Kristen i Judèa memmoji Dèbata, kerna idah kalak i ngo penguèen ndènè i Sukuten Kelluahen terrèngèt Kristus nikepercayaen ndènè i. Bagi ma kerna sampang atè ndènè memmerrèken taba kalak i dekket sidèban, kadè silotna janah ndorok bakinen ndènè.
47009014	Nai kalak idi pè isodipken mo kènè ibagasen kellengna mengidah kènè, kumarna basa-basa ni Dèbata sienggo ijalo kènè.
47009015	Sidokken mo mellias atè bai Dèbata, kumarna niberrèkenNa simertinèncuk idi.
47010001	Bagèndari aku si Paulus, lot naing dokkenenku taba kènè. Idokken dèba ukum aku nina melamlam tikan hadep abè dekket kènè, tapi berrani nina, mula peddaoh-daoh. Jadi kumarna lamlam dekket mendè atè ni Kristus,
47010002	kupido bai ndènè, ulang mo paksa kènè aku memmaing kasar taba kènè, roh kessa aku sikali èn. Ai enggo kusura-suraken, tegas mo aku sikali èn taba kalak simendokken, "lot nina tujuun nami terrèngèt dunia èn."
47010003	Tuhu nggelluh dèng ngo kami i tanoh èn, tapi oda bagè tanoh èn pemmaing nami.
47010004	Ai oda ngo i dunia èn nai sinjata nami, tapi sinjata bai Dèbata nai ngo janah mergegoh lako mengerumpakken pertahanen kejelmaan, kupesiding kami ngo persiroon-persiroon,
47010005	kurumpakken kami ngo nasa ukur ntudak simengilakken sibennar bai Dèbata nai. Kutaban kami ngo pikiren ni dèba, janah gabè penguèi kalak i taba Kristus.
47010006	Asa mula enggo seppè penguèi ndènè, enggo mo kebbas kami bagèndari lako menghukum kalak siso menguèi idi.
47010007	Naing mo bettohen ndènè keadaan sebenarna. Mula percaya ngo kalak i milik Kristus ia, kennah iperrèso mo dirina janah ibettoh mo; kami pè milik Kristus ngo bagè ia.
47010008	Ai oda ngo pella termalu kami mula buèen kupoji-poji kami siniberrèken Tuhan i bai nami, ai iberrèken pè bai nami kuasa i, lako pehèdu-hèduken kènè ngo, oda lako mencèdaken.
47010009	Oda ngo lako pebiar-biarken kènè aku merkitè suratku idi.
47010010	Idokken dèba ngo, "Surat-surat si Paulus ntegas ngo janah merseppuh, tapi mula i tengah-tengahta ia ndotè ngo ia janah oda mernidok ranana!"
47010011	Kalak sibagidi satdar mo ia bagèndari nai, mula roh kessa kami sikali èn, kubaing kami mo tosè bagè sienggo kusuratken kami ibagasen surat idi.
47010012	Tentu oda pang kami lako pedosken diri nami dekket kalak simengètong dirina enggo ndates. Ai moto ngo kalak i mula dirina ibakinken alat persukaten mi samah denganna.
47010013	Ukum kami oda uè bagidi. Mula pè kupoji kami diri nami, lot ngo batasna. Tettap ngo kami ibagasen batas sienggo itentuken Dèbata bai nami. Kènè pè alè dengan dekket ngo ibagasenna idi.
47010014	Jadi, mula roh kami mendahi kènè merembah Sukuten Kelluahen terrèngèt Kristus, oda ngo kulausi kami baleng bekkas ulaan nami i, kerna kènè pè ibagasenna idi ngo.
47010015	Oda ngo gabè gegah kami kumarna perrulaan sidèban i i ruar sienggo nitentuken Dèbata. Tapi makin gandana mo ulaan nami i tengah-tengah ndènè, asa makin mertambah-tambahna kepercayaen ndènè, tapi tong mo ibagasen sienggo itentuken Dèbata bai nami.
47010016	Merkitè bagidi, terbakin kami mo mennukutken Sukuten Kelluahen i mi nagerri sidèban, siso pella memmoji-mojiken diri ibas ulaan i bekkas nagerri sidèban.
47010017	Ibas Bibèl tersurat, "Barang isè gegah, ibagasen Tuhan idi mo ia gegah."
47010018	Ai kalak siterpoji, imo kalak sienggo nipoji Tuhan i, oda ngo kalak simemmoji dirina.
47011001	Selloh ngo lebbè mula idengkohken kènè sigejap kemmotonku sicituk ènda.
47011002	Nteddoh kalohoon ngo aku midah kènè, bagè Dèbata sendiri pè nteddoh midah kènè. Codi ngo kènè bagè simerbaju tertatakken rambu-rambu dèng, sienggo kuuèken kabin ia mi sada kalak sinibalèna, imo Kristus.
47011003	Tapi sangsi aku, tah bakunè mulak matah pikiren ndènè gabè oda metemman taba Kristus, tosè bagè si Hawa arnia, tergoda ibakin taki-taki bècuk nipè i.
47011004	Ai rupana sennang ngo kènè menjalo kalak siroh mengajarken terrèngèt Jesus sidèban -- laèn dari pada Jesus sienggo ipetandaken kami bai ndènè i. Janah ijalo kènè ma ngo "tendi" dekket "sukuten kelluahen" siso tosè bagè Tendi Dèbata dekket Sukuten Kelluahen sienggo nijalo ndènè bai nami nai.
47011005	Oda ngo kètèken aku asa rasul-rasul ndènè simahantu i!
47011006	Tah bakunè kurang pandè aku mengerrana, tapi ukum perbinettohen terrèngèt Dèbata, oda ngo moto aku. Enggo kutuduhken kami i bai ndènè ibas karinana.
47011007	Tikan kusukutken Sukuten Kelluahen bai Dèbata nai mendahi kènè, oda lot kupido bai ndènè nai mahan belanjangku giam cituk pè, merkitè bagidi kupecerrep ngo diringku, asa gabè ndates kènè. Jadi salah ngo aku merradepken kènè ndia kumarna bagidi?
47011008	Ai sinderrang mengula aku i tengah-tengah ndènè, bai kuria sidèban nai ngo belanjangku. Terdokken rogi kubaing kuria sidèban, asa ndorok mengurupi kènè.
47011009	Mula pè kurangen belanja aku tikala i, oda lot barang isè bai ndènè nai kususahi, ai barang kadè kekurangen bangku mènter ngo isediaken dengan siroh i Makedonia nai. Dak kujaga ngo asa ulang kususahi kènè i barang kadè pè dekket barang i dikè pè kènè, janah dak kubakin ngo bagidi soh mi podiin èn.
47011010	Kumarnaken peddah Kristus silot bangku i, oda ndorok murak kebangganku barang i dikè pè i suberri Akhaya.
47011011	Kasa kudokken bagidi? Kumarna oda ngo ngkelleng atèngku midah kènè? Ibettoh Dèbata ngo ngkelleng atèngku!
47011012	Sikuulaken bagèndari i, kuulaken ngo bagi mi podiin èn, asa ulang lot cidalihen rasul-rasul sidèban i lako gegah ninganna idokken, dos ngo nina pengulanken kalak i dekket aku.
47011013	Kalak sibagidi mo rasul-rasul palsu, pengula sipakulah-kulahken, rasul-rasul Kristus ia nina.
47011014	Oda pella lengang kita i si, ai Sibolis pè ipakulah-kulah ngo bagè malaèkat kecihuren i!
47011015	Jadi oda pella lengang kita mula ipakulah-kulah naposo Sibolis bagè naposo simengulaken nipergeddo Dèbata. Ujungna ijalo kalak idi rembang bagè perulanna i.
47011016	Kuulaki sikali nai mendokken: Ulang lot merdokatè, moto aku. Tapi ukum bagidi tong anggapen ndènè, jalo kènè mo aku simoto èn, asa terpoji aku diringku cituk.
47011017	Kudokken mo lebbè kebangganku. Tapi oda ngo Tuhan i mendokken bangku. Tapi bagè sada kalak simoto mo lebbè aku.
47011018	Nterrem ngo kalak gegah kumarna dunia èn, jadi aku pè gegah ma mo cituk.
47011019	Ai sobar ngo kènè mengidah simoto, ai dokatè ndènè pandè ngo kènè!
47011020	Mula iperhamba dèba kènè, barang pè gabè pencari-carina janah gabè perlabanna, janah datessen ia katèna, pang memmarap kènè, gabè ijalo kènè mo sibagidi.
47011021	Mèla ngo kuakap mendokken èn, ai kalak ndotè ngo kami mengulaken bagidi. Tapi kadè siniggegahken dèba, pang ma ngo aku menggegahken! (Bagè rana simoto ngo ranangku èn.)
47011022	Kalak Heber ngo kalak idi? Aku pè kalak Heber ma ngo! Kalak Israel ngo kalak idi? Aku pè kalak Israel ma ngo! Pemparen si Abraham ngo kalak idi? Aku pè bagi ma ngo!
47011023	Naposo Kristus ngo kalak idi? Dengkohken bagè rana siso merpendèngèt ngo enggo ranangku, tapi terlebbih ngo pengkebasingku bai kalak i nai karina! Ai lejaan ngo aku mengula asa kalak i; nggati ngo aku ikurung, nggati ngo aku isiksa janah nggati ngo naing matè.
47011024	Enggo lima kali aku isiksa kalak Jahudi, ibetbet tellupuluh sibah kali.
47011025	Tellu kali aku ipekpekki kalak Roma, pennah ngo aku ibentiri dekket batu, tellu kali aku mengalami naing karam i laut, sikali aku mombang-ombang i laut duapuluh empat jom dekkahna.
47011026	Nggati ngo aku mermara i perdalanen; mermara ibas laè mengeraja, mermara ibaing pennamun, mermara ibaing Jahudi dekket kalak siso Jahudi pè, mermara i kuta, mermara i ruar kuta, mermara i laut dekket mermara i tengah-tengah kalak simengaku dirina Kristen, keppèken oda.
47011027	Dak ngo kureppuk tulanku mengula ibagasen kesusahen, nggati maker matangku kumarna oda meddem, muasen janah mellèhè, nggati rapar, bergohen kerna oda lot oles, janah oda lot bekkas merrian.
47011028	Laènkenna idi, suntuk ari ngo aku dakdak kekelsohen memmikirken karina kuria.
47011029	Mula lot ndotè, aku pè gabè ndotè, mula lot ndabuh mi dosa mellala ngo atè-atèngku.
47011030	Mula kennah gegah mo aku, mergegahen ngo ketteridahen ibas kinindotèngki.
47011031	Oda luap aku; Dèbata, Bapa Tuhan Jesus ngo saksi! Terpoji mo gerarNa soh mi amman sumendah.
47011032	Tikan i Damaskus aku, lot ngo i sidi sada kalak Gubèrnur memerèntah i terruh kuasa Raja Aretas. Ipasulak ngo soridadu menjaga kuta i, lako menangkup aku.
47011033	Tapi ibagasen sada kirang itontonken dengan i ngo aku lako mi terruh arap ruang pagar. Gabè maluah mo aku i sidi nai.
47012001	Nemmuken oda ngo lot barang kadè labana gegah. Tapi lemmo ngo atèngku menggegahken nipacidah Dèbata bangku arap alamat bak alaten.
47012002	Lot mo kutandai sada kalak Kristen, icukung mi bekkas sindatesna i sorga, imo sipuluh empat tahun sienggo leppas (tah ibagasen dagingna ia tikan icukung i barang i ruar dagingna, oda pella kubettoh -- Dèbata ngo mettohsa.)
47012003	Kudokken sikali nai: Kubettoh ngo icukung ia mi Paradaiso (Tah ibagasen dagingna ia tikan icukung i barang tah merupaken alaten sambing, oda pella kubettoh -- Dèbata ngo memmetohsa.)
47012004	Idengkoh kalak i ngo i sidi terrèngèt perkataan siso tellap iranaken jelma, janah oda ma ipadiat iranaken jelma.
47012005	Ia ngo sikupeppoji-poji, oda ngo diringku. Ai ukum terrèngèt diringku, pellin ketteridahen kinindotèngku i ngo kugegahken.
47012006	Asa mula pè kugegahken diringku, oda uè aku bagè pembual, merkata luap; situhunna i ngo kuruapken. Tapi kuorom ngo i, asa ulang laèn aku idah dèba ibas sienggo niidahna kuulaken, barang pè sienggo idengkoh kuranaken.
47012007	Tapi asa ulang gabè jukkatsu aku kumarna alaten-alaten sikuidah i, ibakin ngo mersakit aku bagè rumang perkitèen alat Sibolis. Sakit idi mo ibakin lako menendel aku, asa ulang gabè sombong aku.
47012008	Tellu kali mo aku enggo mersodip mi Tuhan, asa nemmuken iagoi sakit idi bangku nai.
47012009	Tapi ialoi Tuhan i ngo, "Ngkelleng ngo atèngku midah kono, janah cukup mo i bamu; ai tikan ndotè kono isi mo roh kuasangKu simergegohna." Kerna i ngo asa kupoji diringku ipas kendotèenku idi, ai mula ndotè aku, tikanna bagidi ngo kuakapken roh Kristus mengurupi aku dekket kegegohenNa.
47012010	Jadi lolo ngo aku mula pè ndotè aku. Lolo ngo aku mula pè ilèai dèba aku, barang pè mula susah kuakap, barang mula iletlet dèba aku, barang pè mula mpersah kuakap kumarna Kristus. Ai tikan ndotè idi aku, isidi mo aku gabè mergegoh.
47012011	Enggo gabè dosken kalak moto aku -- tapi kènè ngo menessakken aku asa gabè bagidi, kènè kin ngo nemmuken memmoji aku. Ai oda pè kadè lapatenku, tapi oda pella talu aku dempak rasul-rasul ndènè simahantu i!
47012012	Enggo mo nemmuken nibaing tanda-tanda kellengangen merkitè-kitè kebingiten taba kènè, magahken tuhu ngo aku rasul.
47012013	Ibas kadè mo kènè mak niperdatèken mertimbangken kuria sidèbanna idi? Pellin, oda kususahi idi mo kessa kènè lako memelanjoi aku. Ampuni kènè mo kessalahenku idi!
47012014	Enggo pella petellu kaliken aku kebbas lako mendahi kènè, janah oda kususahi kènè, ai oda ngo harta ndènè i perlu bangku, tapi diri ndènè i ngo. Ai oda ngo patut dukak-dukak mennarihken pangaan partuana, tapi partuana ngo mennarihken pangaan dukak-dukakna.
47012015	Kernana i, sampang ngo atèngku mengururi, barang soh nola pè diringku kugiaken lako mengkepkep kènè. Bagi mo ngkelleng atèngku midah kènè, ai patut nola mo kurang ngkelleng atè ndènè midah aku?
47012016	Ipertuhu kènè ngo oda nung kènè kususahi. Tapi lot ngo mendokken perakkal-akkal nina aku; ai buèen nina perlabaenku bai ndènè nai kumarna akkal-akkalku idi.
47012017	Idikè mo tuhu i! Lot ngo perlabanku bai ndènè nai kumarna kupasulak i utusenku mendahi kènè?
47012018	Kupasulak ngo tuhu si Titus mendahi kènè, janah kupasulak ma ngo dengan Kristen sidèbankenna i rebbak dekket ia. Lot ibuat si Titus perlabaan bai ndènè nai? Ai rebbakken mengual ngo kami, janah bagè aku ngo ia i perrukuren dekket i pertendiin pè!
47012019	Tah lot sura-sura ndènè sidekkahna èn, bagè cara kupènterri kami diri nami merradepken kènè? Oda ngo bagi! Alè sinikekellengen! Ibettoh Dèbata ngo karina sikuruapken kami bai ndènè idi, tosè mi lemmo atè ni Kristus ngo i kuruapken kami. Karinana sikubakin kami i lako pehèdu-hèduken kènè ngo i.
47012020	Ai mbiar ngo aku tah bakunè oda kudapet kènè ipas pekkirohku sikali èn tosè bagè sikuharapken kin, janah aku pè tah oda ma bagè niharapken ndènè. Tah bakunè nola lot perselisihen, nangis atè, pungur, pegulut, merkata tondal, jukkat dekket maing gontar.
47012021	Mbiar aku tah bakunè ipeterruh Dèbata sikuuèi i nola aku i hadeppen ndènè tikan roh i aku mendahi kènè. Tah bakunè pella nola kutangisi sienggo merdosa i, kumarna oda mobah idi dekket oda ipettadi pengelakona luhlah idi, bak perbuatenna simellamun janah siso patut i.
47013001	Èn mo petellu kaliken aku roh mendahi kènè. Ibas Bibèl tersurat ngo "Mula lot dua barang tellu saksi, ndorok mo iputusken perkara i."
47013002	I pekkirohku pedua kaliken tikala i, enggo kupesèngèt karinana simengulaken dosa bak mi dengan pè. Ukum bagèndari tikan peddaoh-daoh dèng aku dekket kènè, kupesèngèt mo kènè; mula roh aku isè poda maluah sikali èn ibas hukumen nai.
47013003	Nai dapet kènè mo karina bukti siniperluken ndènè magahken tuhu-tuhu ngo Kristus mengerrana merkitèken aku. Mula sanga Kristus memmakin barang kadè taba kènè, oda ngo alang-alang Ia pecidahken kuasaNa taba kènè.
47013004	Tuhu bagè ndotè ngo Ia tikan ipersilangken idi, tapi nggelluh ngo Ia bagèndari kumarna kegegohen Dèbata. Ndotè ma ngo bang kami pè, kumarna ibagasen Kristus kami nggelluh, tapi ukum lako pesèngètken kènè mergegoh ngo kami rebbak dekket Kristus kumarna kegegohen dekket kuasa Dèbata.
47013005	Oji kènè mo diri ndènè janah perdatèken kènè, tah tuhu-tuhu ma ngo kènè nggelluh tosè bagè pengkepercayai ndènè mi Kristus! Oda ngo satdar kènè, Kristus Jesus ngo ibagasen kènè? -- Laèn mo mula kepercayaen ndènè i oda tuhu-tuhu kepercayaen.
47013006	Kuharapken ngo asa bettohen ndènè, kami pè mennahen ngo ibas pengunjunen.
47013007	Kusodipken kami ngo mi Dèbata, asa iurupi kènè ulang mersalah nèngè. Oda ngo mendokken enggo pandè janah enggo tau kami, tapiasa iulaken kènè ngo lemmo atè Dèbata -- tukasi pè oda tau kami idahen.
47013008	Ai oda terbakin kami mengulaken simerralo bai Dèbata. Kennah kuuèi kami ngo nipergeddo atè ni Dèbata.
47013009	Lolo ngo kami mula ndotè kami, janah mula mergegoh kènè. Kusodipken kami ngo asa gabè ntegguh ukur ndènè.
47013010	Kerna naidi ngo asa kusuratken surat èn bai ndènè sinderrang oda dèng roh aku mendahi kènè, asa mula enggo kessa soh aku mendahi kènè, ulang pella nèngè ngkerrassu pemincangku taba kènè mengasangken kuasa niberrèken Tuhan i bangku lako pehèdu-hèduken kènè, ulang mo lako mencèdai.
47013011	Èn pè alè dengan! Dak nggasang mo atè ndènè, janah uè mo kènè pehèdu-hèduun asa gabè ntegguh. Jalo kènè mo peddah janah sipesèngètku èn. Sada ukur mo kènè janah mersada ibagasen kedamèen. Idengani ngkelleng atè dekket damè ni Dèbata mo kènè.
47013012	Mersisalamen mo kènè ibagasen ngkelleng samah-samah Kristen. Karinana ummat Dèbata mennengesken salam mendahi kènè.
47013013	Katerra pè, Tuhan Jesus Kristus mo memmasu-masu kènè, bagi ma ngo masèh atè Dèbata. Tendi Dèbata mo mendengani kènè karinana! Tabe nami, Paulus
48001001	Kènè karinana kuria silot i Galatia. Aku si Paulus dekket karina dengan Kristen sirebbak dekket aku mengharapken, dak ipasu-pasu Dèbata Bapanta dekket Tuhan Jesus Kristus mo kènè, janah iberrèken bai ndènè kedamèen. Gabè rasul pè aku oda ngo kumarna ipilih jelma barang pè merkitè-kitè jelma, tapi ipebangkit Jesus Kristus dekket Dèbata Bapanta sienggo pegelluhken Jesus Kristus mengolihi i kematèen nai idi ngo.
48001004	Lako mengèkutken lemmo atè Dèbata Bapanta, ipesakat Kristus ngo diriNa mimkematèen kemulihken dosa-dosanta, asa ipaluah kita ipas kejahaten idi nai.
48001005	Terpoji mo Dèbata soh mi amman sumendah. Amèn.
48001006	Lengang ngo aku midah kènè alè dengan! Idilo Dèbata ngo kènè kumarna masèh atè Kristus, keppè bagèndari bagi nola mo ndorna kènè menondali Dèbata, gabè laus kènè mengèkutken sukuten sidèban. Laèn dari pada Sukuten Kelluahen bai Dèbata nai.
48001007	Situhunna oda ngo lot 'sukuten kelluahen' sidèban. Mula pè isukutken sidèban siroh mendahi kènè 'sukuten kelluahen' terrèngèt Kristus laèn dari pada Sukuten Kelluahen sienggo kusukutken kami bai ndènè gabè pepèolken penarihen ndènè ngo i.
48001008	Kalak simenukutken 'sukuten kelluahen' laèn dari pada sienggo kusukutken kami, ihukum Dèbata mo nemmi sibagidi; barang tah kami pè i barang malaèkat i sorga nai pè i!
48001009	Bagè sienggo kudokken bai ndènè tikala i, bagèndari pè kudokken dèng ma mo bai ndènè sikali nai: Barang isè kalak menukutken taba kènè 'sukuten kelluahen' laèn dari pada Sukuten Kelluahen sienggo nijalo ndènè bai nami nai, ihukum Dèbata mo ia!
48001010	Mada ngo merkitè bagidi gabè kuharapken nola asa iakkui jelma? Oda ngo! Ukum sikuharapken, imo asa iakkui Dèbata. Mada ngo kutulusi bagè cara muat-muat ukur jelma asa sennang atèna midah aku? Ukum bagi ngo, oda tuhu aku naposo Kristus.
48001011	Kennah bettohen ndènè ngo alè dengan, ukum Sukuten Kelluahen sikusukutken idi, oda ngo sukuten bai jelma nai.
48001012	Oda ngo bai jelma nai kujalo sukuten idi, janah sada kalak ma poda mengaajarken i bangku, Jesus Kristus sendiri ngo mennukutken i bangku.
48001013	Tentu enggo idengkoh kènè tersèngèt aku, bakunè aku tikala i sebagè sada kalak peragama Jahudi. Ibettoh kènè ma ngo bakunè gasa-gasanku taba kuria Dèbata, janah bakunè carangku lako petumpatken kuria i.
48001014	Ukum mengèkuti hatoren agama kalak Jahudi tikka ngo aku bai Jahudi denganku sisada nterbang nai. Tikka ma ngo penggegohingku lako menguèi adat empung nami.
48001015	Tapi kumarna mendè basa Dèbata, Ipilih Dèbata ngo aku bang sinderrang madèng kin pè hana aku, janah idilo ngo aku lako menandai bak mengkebasiSa.
48001016	Gabè ipetarar Dèbata ngo AnakNa taba aku asa kubagahken Sukuten Kelluahen tersèngèt AnakNa i bai kalak siso Jahudi. Sinderrangna i pè, oda lot mengido ajar aku barang bai isè pè.
48001017	Oda ma ngo laus aku mi Jerusalem mendahi kalak sienggo perlebbè gabè rasul dari pada aku. Tapi mi nageri Arab ngo aku laus, i sidi nai balik mo aku mi Damaskus.
48001018	Tapi enggo kessa tellu tahun, laus mo aku mi Jerusalem lako mersitandaan dekket si Petrus. Sipuluh lima ari dekkahna rebbaksa aku.
48001019	Oda lot pesimbak aku dekket rasul-rasul sidèbankenna i, laènken pellin si Jakobus anggi Tuhan Jesus i ngo kessa.
48001020	Tuhu ngo sikusuratken èn. Oda luap aku. Ibettoh Dèbata ngo i!
48001021	Enggo kessa i, laus mo aku mi nagerri bak kuta silot i aur Siria bak Kilikia.
48001022	Soh mi katika i, oda dèng ngo itandai kalak Kristen ni Judèa ukum abèngku.
48001023	Pellin rana dèng ngo kessa idengkoh iranaken dèba, "Kalak simengeletlet kami tikala i, enggo gabè menukutken kepercayaen sinaing petumpatenna tikanna i kin."
48001024	Nai ipoji kalak i mo Dèbata kemulihken aku.
48002001	Enggo kessa leppas sipuluh empat tahun, balaik mo aku mi Jerusalem dekket si Barnabas, kuarahken ma mo bak si Titus.
48002002	Janah perlausku mi Jerusalem i pè, kumarna lot ngo alamat bai Dèbata nai mendokken kennah laus aku mi sidi. Janah ibas sada runggu pellin kami dekket pengendeng-pengendeng nisidi, kubagahken mo tersèngèt Sukuten Kelluahen sienggo kusukutken bai kalak siso Jahudi. Kerna oda lemmo atèngku magosia kelejanku tikala i bang pè mi podiin èn.
48002003	Si Titus simendengani aku kalak Junani ngo ia. Tapi tukasi pè bagidi, oda ngo ipaksa ia kennah mertakkil,
48002004	kasi pè lot dèng menggegohken, imo dengan so dengan, pesamak-samakken dirina masuk mendirip-ndirip lako mengenggep kebèbasen silot banta ibagasen Kristus Jesus. Ai naing ngo dok atèna, iarahken kita mengolihi gabè hamba bagè sitikala i,
48002005	tapi singkerjep mata pè oda tunduk kami bai kalak i, asa tong hot kebennaren Sukuten Kelluahen i bai ndènè.
48002006	Tapi tukasi pè bagidi, oda lot kadè itambahi pengendeng sitergerar i mi sienggo lot kin bangku -- ukum bangku oda lot kadè kalihna, tergerar pè kalak i barang oda, ai oda ngo mengidah-ngidah rupa Dèbata.
48002007	Tapi mengaku ngo kalak sitergerar i, Dèbata ngo merrèken ulaan i bangku lako menukutken Sukuten Kelluahen i taba kalak siso Jahudi, tosè bagè si Petrus lako magahken Sukuten Kelluahen i taba kalak siso Jahudi.
48002008	Kerna Dèbata sienggo merrèken ulaan i bai si Petrus imo ulaan kerasulen mendahi kalak Jahudi, Dèbata ma ngo merrèken bangku ulaan kerasulen mendahi kalak siso Jahudi.
48002009	Si Jakobus, si Petrus dekket si Johanes, kalak idi mo dokkenken huntuun pengendeng kuria, mengaku ngo kalak i Dèbata ngo merrèken bangku sibasa-basa i. Nai bagè isalam kalak i mo tangan si Barnabas bak tanganku bagè tanda persaoren nami, magahken kami mo laus mendahi kalak siso Jahudi, janah kalak i mo mi tengah-tengah kalak Jahudi.
48002010	Tapi sada ngo kessa ipergeddo kalak i bai nami nai, imo asa kuperdatèken kami kalak sincoor. Janah nggasang ngo atèngku mengulaken i.
48002011	Nai sinderrang roh si Petrus mi Antiokhia, tompel ngo ia kualo, kerna lot salahna.
48002012	Ai tikan madèng roh pasulaken si Jakobus, rebbak kundul ngo ia mangan dekket dengan siso kalak Jahudi. Tapi roh kessa mo kalak idi, mènter ipedaoh mo dirina bai dengan siso Jahudi nai; oda nèngè uè ia rebbak mangan dekket kalak i, ai mbiar ia midah kalak simendokken; kennah mertakkil ngo nina kalak siso Jahudi.
48002013	Kalak Jahudi sidèbankenna i pè munafik ma mo bagè si Petrus i, bagi ma ngo dekket si Barnabas pè, gabè terrèkut-èkut bagè kalak i.
48002014	Nai kuidah kessa mo oda nèngè sènteng kalak i bagè kebennaren Sukuten Kelluahen i, ningku mo mbang si Petrus, i hadeppen karina jelma silot ni sidi, "Mula kono sada kalak Jahudi, enggo bagè kalak siso Jahudi, kasa ipaksa kono nola bagèndari kalak siso Jahudi kennah bagè kalak Jahudi?"
48002015	Ukum mengèkutken pertubuh kalak Jahudi ngo kami; janah oda ngo "kalak siso Jahudi simerdosa i."
48002016	Tapi tukasi pè bagidi kubettoh kami ngo, asa gabè mendè nola mengolihi persaoren jelma dekket Dèbata kennah percaya ngo ia bai Jesus Kristus, oda ngo kumarna idalanken hatoren pati-patiin i. Ai kami pè, lebbè percaya ngo kami bai Jesus Kristus asa gabè mendè nola kami mersaor taba Dèbata, oda ngo kumarna kudalanken kami hatoren pati-patiin i. Ai ukum mendalanken hatoren pati-patiin i ngo kessa, isè poda terbakinsa mendè nola mengolihi persaorenna dekket Dèbata.
48002017	Merkitè mersaor dekket Kristus, kuusahaken kami ngo asa gabè mendè nola mengolihi persaoren nami dekket Dèbata. Tapi enggo kessa mo kubaing kami bagidi, keppèken terdapet nola ngo kami "kalak perdosa" ma bagè kalak siso Jahudi. Mada ngo gabè Kristus nola memmaing kami merdosa? Tentu oda!
48002018	Mula kumulai nola memajek perugamaan sienggo kurumpakken kin, keteridahenna sienggo gabè mengelanggar ngo aku.
48002019	Ai enggo matè aku ibakin hatoren pati-patiin idi -- ipatèken hatoren pati-patiin i sendiri -- asa ndorok nggelluh aku bai Dèbata. Enggo ipersilangken aku rebbak dekket Kristus.
48002020	Oda aku nèngè singgelluh bagèndari, Kristus ngo nggelluh ibagasen aku. Ai nggelluh pè aku bagèndari merkitè-kitè kepercayaen bai Anak Dèbata simermasèh atè midah aku janah memerrèken diriNa mengkepkep aku i ngo.
48002021	Oda ngo gabè kèdèk atèngku sibasa-basa Dèbata. Mula mendè ngo mengolihi persaoren jelma i dekket Dèbata kumarna idalanken hatoren pati-patiin, merlapaten ngo i, oda lot kadè gunana matè Kristus i.
48003001	È kènè kalak Galatia siso merrukur! Isè ngo kalak simerrèken ajar latlat i bai ndènè? Enggo mo ntangkas kubagahken bai ndènè tersèngèt permatè Kristus i kayu silang i.
48003002	Bagahken kènè mo bangku tersèngèt si sada matcam èn: Ijalo kènè tikala i Tendi Perbadia, kumarnaken idalanken kènè ngo hatoren pati-patiin i, barang tah kumarnaken idengkohken kènè ngo Sukuten Kelluahen i janah percaya kènè taba Kristus?
48003003	Kasa gabè moto kènè! Nggelluh ndènè rembaru i, merkitè-kitè Tendi Perbadia ngo imulai kènè, kasa bagèndari iunjunu kènè merkitè kuasa perdagingen ndènè sendiri nola?
48003004	Mèter magosia mo karinana sienggo irasai kènè idi kin? Ulang mo magosia!
48003005	Dèbata ngo merrèken TendiNa bai ndènè janah memmaingken tanda-tanda kellengangen i tengah-tengah ndènè. Jadi ibaing Dèbata karinana idi kumarnaken idalanken kènè ngo hatoren pati-patiin idi, barang kumarnaken idengkohken kènè ngo Sukuten Kelluahen i ninganna percaya bai Kristus?
48003006	Tosè ngo i bagè sitersurat i Bibèl tersèngèt si Abraham -- bagèen, "Percaya ngo si Abraham bai Dèbata janah kemulihken kepercayanna idi gabè ijalo Dèbata ngo ia bagè kalak sienggo ikellemmoken atè Dèbata."
48003007	Jadi bettoh kènè mo; kalak sipercaya bai Dèbata ngo kessa pemparen si Abraham.
48003008	Enggo kin ngo lebbèen idokken i Bibèl i; ndorok ngo mersaor nola mengolihi dekket Dèbata kalak siso Jahudi, mula percaya ia bai Dèbata. Ai lebbèen kin ngo ibagahken Sukuten Kelluahen i taba si Abraham merkitè bagah-bagah èn, "Merkitèken kono, ipasu-pasu Dèbata ngo karina jelma i babo tanoh èn."
48003009	Jadi kerna percaya si Abraham, gabè ipasu-pasu ngo ia. Bagi ma ngo karina sipercaya ipasu-pasu rebbak dekket si Abraham.
48003010	Barang isè kalak mergantung mi hatoren pati-patiin i sambing, kenna sumpah ngo i. Ai tersurat ngo ibas Bibèl, "Barang isè oda mendalanken karina hatoren pati-patiin sitersurat ibas Bibèl kenna sempetta Dèbata ngo kalak i sibagidi!"
48003011	Isè poda ndorok mersaor dekket Dèbata, ukum kumernaken mendalanken hatoren pati-patiin i, ai ntangkas ngo idokken ibas Bibèl, "Kalak sienggo mendè nola persaorenna mengolihi dekket Dèbata, ia ngo nggelluh, ia ngo nggelluh kumerna kepercayanna bai Dèbata!"
48003012	Tapi ukum hatorenpati-patiin oda ngo merdangaan mi kepercayaen. Tersurat ngo ibas Bibèl, "Nggelluh ngo kalak simengulaken hatoren pati-patiin kumarna hatoren i."
48003013	Ipaluah Kristus i ngo kita ipas sumpah hatoren pati-patiin i nai merkitè-kitè iberrèken diriNa kenna sumpah pati-patiin i mengkepkep kita. Tersurat ngo ibas Bibèl, "Kenna sumpah ngo gennep sinigantung i kayu persilang."
48003014	Ibaing Kristus bagidi, asa ijalo kalak siso Jahudi ngo niperbagah Dèbata taba si Abraham i. Merkitè bagidi, kita sipercaya bai Dèbata pè, ndorok mo menjalo Tendi sienggo iperbagah Dèbata idi kin.
48003015	Alè dengan! Kebiasaan jelma mo lebbè kubaing mahan codiin. Mula lot ibaing jelma sada bulaban, janah enggo isahken, jadi isè poda ndorok mengosè bulaban i barang pè menambahisa.
48003016	Bagidi ma ngo bulaban Dèbata sienggo ibulabanken taba si Abraham dekket mi pemparenna. Ibas Bibèl oda lot tersurat "dekket taba kalak pinempar si Abraham," tentu jelma nterrem ngo i. Tapi ukum sitersurat imo; "dekket taba pemparenmu," lapatenna sada kalak sambing, imo Kristus.
48003017	Sikudokken i sènda imo: Enggo lot bulaban Dèbata janah enggo isahken lebbèen. Asa hatoren pati-patiin siniberrèkenna enggo kessa lebbè leppas empat ratus tellupuluh tahun, oda ndorok membatalken sienggo isahken idi kin, ukum gabè mago nola ngo kegegohen bulaban Dèbata i.
48003018	Ai ukum mergantung mi pati-patiin ngo basa-basa Dèbata, oda nèngè ngo ibasa-basaken sienggo ibulabanken; kerna enggo kin ngo ibulabanken Dèbata bai si Abraham, jadi iberrèken Dèbata mo i bana.
48003019	Mula bagi, man kadè ngo hatoren pati-patiin idi iberrèken? Gunana imo: iberrèken hatoren pati-patiin i mahan tambahna ngo, lako magahken kadè dosa jelma merradepken Dèbata. Mergegoh ngo hatoren pati-patiin idi ninggat pekerroh sada kalak pemparen si Abraham i mo sinibulabanken Dèbata kin taba si Abraham i. Hatoren pati-patiin idi iberrèken merkitè malaèkat-malaèkatna bai jelma merkitè sada kalak jelma.
48003020	Lebbè lot ngo dua kalak kettubungen, asa perlu lot tellangkè. Tapi ukum Dèbata oda pella memmaing tellangkè, kerna Ia sendiri ngo hadep memmaingkensa.
48003021	Mula bagidi meralo ngo hatoren pati-patiin idi mi siniperbagah Dèbata? Oda ngo! Ai ukum hatoren pati-patiin niberrèkenna i ndorok merrèken kenggelluhen taba jelma merlapaten ngo i ndorok mendè nola mengolihi persaoren jelma dekket Dèbata kemulihken hatoren pati-patiin i.
48003022	Tapi tersurat ngo ibas Bibèl: karina jelma enggo ilenggemmen kuasa dosa. Kernana idi, sibasa-basa nibulabankenna kumernaken kepercayaen bai Jesus, ndorok ma ngo iberrèken taba jelma sipercaya bana.
48003023	Tikan makdèng dapet tikkina jelma i percaya bai Kristus, idèdah hatoren pati-patiin idi ngo kita lebbè; bagè cara ikandang ngo kita soh mi tikki perntarar ni kepercayaen i.
48003024	Jadi dosken pendèdah ngo hatoren pati-patiin i banta mersembah kita soh mi pekerroh Kristus lako pelliasken persaorenta dekket Dèbata, kerna percaya kita bai Kristus.
48003025	Bagèndari kerna enggo dapet tikkina jelma i percaya bai Kristus, jadi oda nèngè ngo kita igemgemmi pendèdah i, imo hatoren pati-patiin i.
48003026	Kerna percaya ngo kènè bai Jesus Kristus, gabè mersaor mo kènè dekketSa, kernana idi gabè dukak-dukak Dèbata mo kènè.
48003027	Enggo ngo iperridi kènè mi bagasen gerar Kristus. Jadi sada daiging ngo enggo kènè dekket Kristus.
48003028	Kemulihkenna idi, oda nèngè ngo lot bèdana kalak Jahudi bang kalak siso Jahudi pè, kalak hamba barang siso hamba, anak laki barang daberru. Gabè sisada ngo kènè ibagasen Kristus.
48003029	Mula milik Kristus kènè, jadi pemparen si Abraham ngo kènè. Karina ngo kènè merhak menjalo niperbagah-bagah Dèbata.
48004001	Èn ngo sikudokken; sidekkah anak-anak dèng ahli waris i, oda lot kalihna bagè sada kalak hamba, tukasi pè ia ngo sidasa karinana.
48004002	Tapi ibagasen penjamotiin janah pengurusen ngo ia, mèma soh umurna mi sienggo ibuhul Bapana kin.
48004003	Bagidi ma ngo bang kita pè; sidekkah anak-anak dèng kita dak iperhamba tendi simerkuasa i duniaèn ngo kita.
48004004	Tapi enggo kessa dapet tikkina, ipasulak Dèbata mo AnakNa mi dunia èn, itubuhken sada kalak daberru situnduk mi gemgemmen pati-patiin,
48004005	asa merkitè bagidi, Ipaluah kalak sinigemgemmen hatoren pati-patiin idi, nai kernana idi ndorok mo kita gabè dukak-dukak Dèbata.
48004006	Kumarna dukak-dukak Dèbata ngo kènè, gabè ipasulak Dèbata mo Tendi AnakNa i mi bagasen ukur ndè bak ukurku, imo Tendi simendilo-ndiloken "Abba, alè Pa!"
48004007	Jadi kumarna naidi, oda nèngè ngo hamba kènè tapi dukak ngo. Janah kumarna dukak Dèbata kènè, iberrèken Dèbata mo bai ndènè karinaNa silot bana i, gabè perbagianen bai dukak-dukakNa.
48004008	Ukum tikala i, oda dèng ngo itandai kènè Dèbata, kernana idi iperhamba siso Dèbata i ngo kènè.
48004009	Tapi ukumbagèndari, enggo itandai kènè Dèbata, jadi itandai Dèbata ma ngo kènè pè. Nai kasa uè nola kènè balik taba tendi dunia siso mergoldè janah simerlèa i? Kasa uè dèng kènè iperhamba sibagidi?
48004010	Enggo gabè kalak peniti-niti ari, bulan bak tahun-tahun tertentu nola kènè?
48004011	Kekelsohen ngo aku kumarna kènè bagidi, tah mada ngo oda merguna kelejanku mengkepkep kènè!
48004012	Kènè alè dengan! Kupido bai ndènè, asa bagè aku mo kènè, ai aku pè enggo bagè kènè. Oda lot kadè pè salah ibaing kènè taba aku.
48004013	Katèngku ièngèt kènè dèng ma ngo bakunè tikala i aku mennukutken Sukuten Kelluahen i bai ndènè, imo tikan sakiten i aku.
48004014	Oda ngo moyang atè ndè midah aku tikan naidi, tukasi pè dagingku gabè sada pengojiin bai ndènè. Dosken malaèkat Dèbata ngo aku ijalo kènè tikan naidi, bak bagè penjalo ndènè bai Jesus Kristus sendiri.
48004015	Sennang kalohon ngo kènè tikala i, tapi bagèndari enggo bakunè lolo ukur ndènè i? Ukum tikala i uè ngo kènè bang mencokil mata ndènè idi pè merrèken bangku, ukum terbakin kin.
48004016	Jadi gabè musuh ndènè nola ngo aku kumarna kudokken situhunna taba kènè?
48004017	Ukum kalak sidèban i, laèn ngo maksudna taba kènè, mula pè idahen bagè cara mertuhu-tuhu kalak i nggasang mendahi kènè, ai ukum tujuun kalak idi imo asa mpostep persaorenta, nai gabè mengèkut bai klak i mo kènè katèna.
48004018	Selloh ngo nggasang mi ulaan merandal tapi ulang mo nemmu lebbè i tengah-tengah ndènè aku asa nggasang kènè.
48004019	Kènè alè dukak-dukak sikukellengi! Mengolihi mpiah ngo kuakap bagèndari kumarna kènè. Bagè sada kalak partua ibages ngo aku bagèndari mengakap mpiah tikan mennubuhken dukakna. Janah dak terrus ngo bagidi, mula oda tersuan dèng bakko Kristus bai ndènè!
48004020	Nteddoh ngo aku bagèndari roh mi tengah-tengah ndènè, asa ndorok mengerana aku pessèngètken kènè, ai oda kubettoh nèngè bagèndari bakunè mo ndia kubakin bai ndènè!
48004021	Kènè alè siuè nigemgemmen hatoren pati-patiin i, dengkohken kènè mo ranangku èn; asa kubagahken bai ndènè bakunè tersurat ibas Bukku hatoren si Musa.
48004022	Tersurat ngo i sidi: Dua kalak ngo dukak si Abraham, hamba ngo inang dukakna sisada, tapi oda ngo hamba inang dukakna sisada nai.
48004023	Ukum anak nitubuhken hamba i, tubuh mengèkutken nipergeddo daging ngo, tapi ukum anak nitubuhken berru nitokor i, tubuh kumarna enggo kin ngo iperbagah-bagah Dèbata.
48004024	Gabè sada codiin ngo i; daberru sidua kalak i codi ngo mi dua padan; sada mo idi i Delleng Sinai nai asalna, imo si Hagar; itubuhken ngo dukakna mahan hamba.
48004025	Jadi si Hagar imo Delleng Sinai si ni nagerri Arab. Ia ngo lèndung kuta Jerusalem bak karina pengisina sibagèndari i, sienggo gabè hamba.
48004026	Tapi ukum Jerusalem si ni sorga i, imo Jerusalem bèbas, janah ia ngo inangta.
48004027	Tersurat ngo ibas Bibèl, "Lolo mo kono alè daberru nggempus, siso nung mennubuhken. Mersampang atè janah merroang-oang mo kono alè siso nung mengakapken bakunè mpiahna mennubuhken! Ai buèen ngo dukak daberru nitadingken serrangenna dari pada dukak daberru ni ianken serrangenna."
48004028	Kènè ngo alè dengan dukak-dukak Dèbata sinitubuhken kumarna bagah-bagah Dèbata; codi ngo kènè bagè si Isak.
48004029	Tikanna idi dak idersa anak situbuh kumarna nipergeddo daging i ngo kènè anak situbuh kumarna lemmo atè Tendi Perbadia. Bagi ngo soh bagèndari.
48004030	Tapi bakunè ngo idokken sitersurat i bai Bibèl? Bagèen ngo, "Pelaus mo daberru hamba i rebbak dekket dukakna, kerna mak ndorok rebbak usur dukak daberru hamba i dekket dukak daberru nitokor i."
48004031	Asa, alè dengan, oda ngo dukak daberru hamba i kita; tapi dukak daberru nitrokor i ngo.
48005001	Ukum bagèndari enggo mo ipaluah kita, kerna enggo ipaluah Kristus i! Kerna naidi pertahanken mo kebèbasenmu, janah ulang nèngè uè iperhamba.
48005002	Èngèt kènè mo; mula ipidoken kènè asa itakkil kènè, merlapaten ngo i oda lot kadè gunana bai ndènè Kristus i. Aku si Paulus ngo mendokken èn bai ndènè.
48005003	Kuulaki mendokken sikali nai taba kènè kalak simengido asa itakkil i, kennah iulaken ngo karina hatoren pati-patiin i!
48005004	Ai mula merkitè mengulaken hatoren pati-patiin i naing merdamè kènè dekket Dèbata enggo gabè mpostep persaoren ndènè dekket Kristus. Jadi gabè iruar masèh atè Dèbata ngo kènè.
48005005	Tapi ukum kami dak mengharapken pengurupi Tendi Perbadia janah merdangaan ipas kepercayaen bai Kristus idi ngo asa gabè ndorok merdamè dekket Dèbata.
48005006	Ai mula enggo ibagasen Kristus Jesus kita, mertakkil barang oda mertakkil oda nèngè soal i. Siperluna imo percaya bai Kristus, janah keteridahenna imo merrukur ngkelleng taba kalak sidèban.
48005007	Tikala i toko ngo pengonggal ndènè! Keppè bagèndari kasa oda nèngè merpenguèi kènè mi lemmo atè Dèbata? Isè mengajar-ngajari kènè?
48005008	Oda ngo bai Dèbata sienggo mendilo kènè i nai rohna simengkella-kella kènè i!
48005009	"Cituk pè ragi, kembang ngo ibaing nditak sienggo igaru!" nina simendokken.
48005010	Tapi bagi pè idi, tok ngo aku bai ndènè, oda gabè laèn nola perrukuren ndènè bangku nai, ai enggo sisada kita ibagasen Kristus. Janah tok ngo aku, barang isè pè mengkella-kella kènè, ihukum Dèbata ngo i.
48005011	Ukum tersèngèt aku alè dengan kasa imusuhi kènè aku mula kujamitaken hatoren mertakkil idi perlu? Mula kujamitaken bagidi oda ngo lot nèngè persoalen tersèngèt silang Kristus i.
48005012	Lotiin mo karuar kalak simengkella-kella perrukuren ndènè bagidi i kuria nai!
48005013	Asa mi kelluahen i ngo kènè idilo. Tapi ulang mo baing kènè kelluahen i gabè pepulakken cubellek-cubellek daging ndènè. Dak ibagasen kelleng i mo kènè mersipeuè-uèen.
48005014	Èn ngo rèmpun hatoren pati-patiin "Kennah kekellengenmu ngo denganmu jelma dosken dirimu."
48005015	Tapi mula mersingatngaten ngo kènè samah kènè, manat mo kènè, ai gabè rebbak tumpat mo kènè.
48005016	Èn ngo kudokken: Belli mo Tendi Dèbata mengarak-ngarak kono, janah ulang kono nggèut menguèi cubellek-cubellek dagingmu.
48005017	Merralo ngo lemmo atè Dèbata mi cubellek daging, janah nikellemmoken Tendi Perbadia pè, merralo ngo mi cubellek daging. Juhap ngo dakdak sidua i, gabè oda nèngè terbaing kono mengulaken nipercinta ukurmu.
48005018	Tapi mula Tendi Perbadia ngo mengarak-ngarak kènè, oda ngo ikuasai hatoren pati-patiin idi kènè.
48005019	Ai ntangkas ngo perulaan daging; imo luhlah, mellamun, siso patut,
48005020	kesipèlèbèguun, kinangguruun, persilisihen-persilisihen, merrubat-rubat, cimburu, pungur, dirina kessa isarihken, mersikosomen, dekket mersitaki-takiin,
48005021	cian, permabuken, merkerja-kerja dekket sidèbankenna codi misi. Ukum klak simengulaken bagidi tosè bagè sienggo kudokken tikala i, bagi ma ngo kudokken bang bagèndari pè; oda dekket kalak sibagidi gabè ummat Dèbata.
48005022	Tapi èn buah sienggo iarak-arak Tendi Perbadia: Nkelleng, lolo, damè, sobar, budi, atè mbersih, sètia,
48005023	merrukur ncerrep, mengerajai diri. Oda merralo hatoren pati-patiin dempak kalak sibagidi.
48005024	Kalak sienggo gabè milik Jesus Kristus, enggo ipersilangken bakko kejelmaan rebbak dekket cubellek, bak ketagiin dagingna.
48005025	Kumarna enggo iberrèken Tendi Perbadia banta nggelluh sirembaru, jadi patut ngo ia menguasai nggelluhta.
48005026	Oda ndorok kita gabè sombong, ulang memmaing cio atè barang mersicianen.
48006001	Alè dengan! Mula idapet kènè tersor jelma mengulaken dosa, peddahi kènè sienggo menguèi Tendi Perbadia i mo ia, merkitè-kitè rana melamlam, asa balik ia mi ulaan sènteng, tapi jamoti kènè mo diri ndènè asa ulang dekket kènè pè gabè terèkut-èkut.
48006002	Mersiurupen mo kènè memersan embahen simbotong i ai merkitè bagidi, enggo iuèi kènè pati-patiin Kristus.
48006003	Ai mula ipeburnang dèba dirina, keppèken kadè poda ia, mengelluapi dirina ngo ia.
48006004	Gennep mo memerrèso dirina, tah selloh ma pengellakona barang tah oda. Nai ndorok mo ia gegah kerna simendè nibaingna i. Ulang pella ibanding-bandingken pemmaingna i dekket nibaing sidèban.
48006005	Ai gennep jelma ngo memersan tanggung jababna.
48006006	Kalak simenjalo peddah bai Kristus nai, ibagiken mo dèba simerandal silot bana i bai simengajarisa.
48006007	Ulang kènè laling. Oda uè Dèbata akkal-akkalen! Barang kadè isuanken jelma idi ma ngo perraninna.
48006008	Barang isè mennuan mengèkutken bakko kejelmaan, kemmatèen ngo iperrani i bakkona i nai. Tapi barang isè mennuan mengèkutken Tendi Perbadia, iperrani mo kenggelluhen siamman sumendah bai Tendi Perbadia nai.
48006009	Kernana idi ulang mo kita merkeleja-lejaan mengulaken simerandal; ai mula oda mengadi-ngadi kita mengulaken simerandal, siperrani mo luas hasilna.
48006010	Jadi tikan lot dèng kesempaten banta, siulaken mo simerandal taba karina jelma, terlebbih mo taba samah dengan sipercaya bai Jesus.
48006011	Perratè-atèken kènè mosuratku sikusuratken i sèn!
48006012	Barang isè mengayaki kesangapen daging, kalak sibagidi mo simemaksa kènè lako mengèkutken hatoren mertakkil. Tapi ibaing kalak i pè bagidi, pellin asa ulang i letlet Jahudi sambing ngo kessa ia kerna silang Kristus.
48006013	Salangkalak i semengulaken mertakkil i, oda ngo i dalanken karinana hatoren pati-patiin. Tapi dok atèna mertakkil mo kènè nemmu, asa i poji kalak i dirina, kumarna i uèi kènè hatoren i!
48006014	Tapi ukum aku, oda uè aku moji-moji diringku, laènken kumarna Tuhanta Jesus Kristus sienggo matè i persilangken i. Ai kumarna nggo matè Ipersilangken ia, oda nèngè ngo lotlapaten dhunia èn bangku. Janah aku pè nggo bagè cara sienggo matè meradepken dhunia èn.
48006015	Mertakkil barang oda mertakkil, oda pella kadè i, ai ukum siperluna i mo gabè jelma rembaru.
48006016	Jadi bai karina jelma simengulaken i bak karina ummat Dèbata, dak i berrèken Dèbata mo bana damè dekket masèh atè.
48006017	Laènkenna i, ulang pella lot nèngè barang isè pè mennusahi aku, kerna lot ngo i pas dagingku tandha-tandha magahken si mengèkutken Jesus ngo aku.
48006018	Dak i pasu-pasu Tuhanta Jesus Kristus i mo kènè karina. Amèn. Tabe nami, Paulus
49001001	Kènè alè ummat Dèbata kalak sètia bai Jesus Kristus i Epesus!
49001002	Aku si Paulus rasul Jesus Kristus ipas lemmo atè Dèbata nai, mengharapken dak idengani masèh atè dekket damè Dèbata Bapanta dekket Tuhan Jesus Kristus imo kènè.
49001003	Nipoji mo Dèbata, Bapa ni Tuhanta Jesus Kristus sienggo merrèken matcam bagè pasu-pasu pertendiin i Sorga nai banta, merkitè Kristus.
49001004	Madèng kin pè ihanaken dunia èn, enggo kin ngo ipilih Dèbata kita asa gabè sada dekket Kristus janah mbadia, janah oda mertikas i hadeppenNa kumarna kelleng atèna.
49001005	Iteddo Dèbata ngo kita gabè dukak-dukakNa merkitè Jesus Kristus, mengèkutken lemmo atèNa.
49001006	Nipoji mo Dèbata kumarna mendè basana simermulia i, sienggo ipetarar banta ibagasen Anak kekelengen atèna i.
49001007	Ai kemmulihken permatè Kristus idi, gabè maluah ngo kita; isasa ngo dosanta kerna masèh atè Dèbata sitermurmur i,
49001008	sienggo iberrèken banta mertinèncuk merdengan karina bijak bak pengantusiin.
49001009	Ibagahken Dèbata ngo banta takina, imo rusia sinaing bakinenna imulana nai ibagasen Kristus.
49001010	Imo hendakna mi suberri alam èn si nidates barang pè ni tanoh èn, asa gabè sada ibagasen Kristus ekuten i. Ipesaut Dèbata ngo i, enggo kessa jupa tikkina.
49001011	Ipesaut Dèbata ngo karinana i mengèkutken lemmo atèna sendiri. Ai i mulana nai ngo enggo iteddo kita, kerna ipergeddo ngo asa gabè ummatNa kita merkitè Kristus;
49001012	asa nggelluhta simengharap perlebbè kalohoon bai Kristus memmoji kiniheji Dèbata.
49001013	Kènè pè enggo ummat Dèbata sinderrang idengkoh kènè kata bennar i, imo Sukuten Kelluahen merrèken kelluahen bai ndènè. Sinderrangna i ngo iberrèken Dèbata pertandaan bai ndènè magahken enggo milikna kènè, imo Tendi Perbadia sienggo niperbagah-bagahna i.
49001014	Tendi i ngo gabè jamienna, magahken jalonta ngo sienggo iperbagah-bagah Dèbata kin banta. Janah Tendi i ma ngo memmaing tok kita ummatna sienggo nipaluah Dèbata. Nipoji mo kehejiin Dèbata i.
49001015	Jadi kessa nai kudengkoh enggo percaya kènè bai Tuhan Jesus janah ikekelengi kènè karina ummat Dèbata,
49001016	dakdak ngo aku mendokken menjalo metangkup taba Dèbata kemmulihken kènè. Dak ngo kutersèngètken kènè gennep mersodip aku.
49001017	Kupidoken ngo bai Dèbata ni Tuhanta Jesus Kristus, imo Bapa simermulia i, asa iberrèken Tendina bai ndènè, asa sènteng penandai ndènè bana.
49001018	Kupido ngo asa ibuka Dèbata pikiren ndènè asa gabè ncihur; asa iarti kènè siharapen ndènè bai Dèbata nai simendiloi kènè, janah asa ibettoh kènè basa-basa Dèbata sienggo iberrèken mertinèncuk bak merandal bai karina jelma ummatna i;
49001019	Bagi dèng ma dekket kegegohen kuasa Dèbata banta sipercaya i, imo kuasana sitermurmur i,
49001020	si nipettararna tikanna ipegelluh Kristus i simatè nai janah ipekundul ngo ia i kamuhunna i Sorga i.
49001021	Datessen ngo tahta bak kuasa Kristus dari pada tahta bak kuasa kerajaen dekket perkuasa tanoh èn, bang kegegohen dekket kemuliaan bang nasa pengulu-pengulu sitergerar dekket barang kadè nola pè tupèh; oda pellin silot bagèndari, soh ngo mi sinaing roh seggen.
49001022	Ipetunduk Dèbata ngo karina mi terruh nèhè Kristus, janah ipebangkit ngo Ia gabè takal Kuria i.
49001023	Daging Kristus ngo Kuria i. Idomi ngo dagingna i dekket sinijalona bai Dèbata nai, kerna ia ngo mendomi sagumanna silot.
49002001	Kènè pè enggo ngo matè kin arnia; kumarna ilausi kènè perèntah Dèbata, nai gabè merdosa mo kènè.
49002002	Imo siniulaken ndènè mengèkutken bakko dunia èn; iuèi kènè ngo kuasa niperkuasa ni abang-abang i, imo tendi simengula soh bagèndari i atè-atè jelma siso uè tunduk bai Dèbata.
49002003	Tosè bagè kalak i ngo kita arnia, dak ngo siulaken cubellek dagingta bak mengulaken taki-taki ukurta lako pesennangken daging bak pikiren. Jadi kita pè jelma sikenna pungur Dèbata ngo tosè bagè kalak sidèban i.
49002004	Tapi ukum Dèbata permasèh atè mbellen ngo! Sun ngo kelleng atèna midah kita,
49002005	gabè rebbak dekket Kristus ngo kita ipegelluh nola, sienggo matè kin cara pertendiin kumarna pengelausinta. Asa pellin masèh atè Dèbata sambing nai ngo kessa memmaing asa maluah kita.
49002006	Kumarna enggo sisada kita dekket Kristus Jesus, gabè ipegelluh Dèbata ngo kita mengolihi rebbak dekketsa janah rebbak mengerajai dekketsa i Sorga.
49002007	Ibaing Dèbata bagidi, asa idah jelma i luas bakunè belgahna masèh atè bak mendè basa Dèbata siniberrèkenna banta merkitè-kitè Jesus Kristus.
49002008	Kumarna masèh atè Dèbata ngo asa ipaluah kènè, dalanna imo kerna percaya kènè bai Kristus; oda ngo kumarna usaha ndènè asa maluah pè kènè, tapi sibasa-basa Dèbata sambing ngo.
49002009	Jadi isè poda ndorok gegah tersèngèt idi.
49002010	Nihanaken Dèbata ngo kita. Merkitè-kitè Jesus Kristus itempa nola ngo kita, asa siulaken simerandal sienggo idokken Dèbata kin siperangènkenta.
49002011	O kènè bangsa siso Jahudi! Èngèt kènè mo bakunè kin kènè tikala i "ai kalak siso mertakkil" ngo kènè bagè pendokken kalak Jahudi simengaku enggo mertakkil (i mo sienggo lot pertandanna ibaing jelma mi daging kalak i).
49002012	Ukum tikanna idi oda mersada dèng kènè dekket Kristus, kalak sidèban dèng ngo kènè siso mbengket mi ummat si nipilih Dèbata. Oda dekket dèng kin kènè sidasa bulaban nibaing Dèbata bak ummatna. Nggelluh kènè i dunia èn, oda lot pengharapen ndènè janah oda itandai kènè dèng Dèbata sibennar i.
49002013	Tapi ukum bagèndari enggo ibagasen Jesus Kristus kènè, tukasi pè ndaoh kin kènè arnia, enggo mo gabè ndessing nola kumarnaken permatè Kristus i.
49002014	Kristus ngo perdamènta. Ia ngo pessadaken kalak Jahudi dekket kalak siso Jahudi gabè sada bangsa, perjuhapenta i ngo bagè dingding simenirang kalak i, sienggo irontas Kristus merkitè permatèna i.
49002015	Hatoren pati-patiin kalak Jahudi dekket perèntah bak adatna, enggo isasa Kristus, asa gabè sada bangsa rembaru kalak i, ibagasen Kristus. Bagidi ngo Kristus maing perdamèen i.
49002016	Merkitè-kitè matè Kristus i silang i, gabè ipersada Kristus ngo kacimbang mbellahna kalak i janah ipedamè dekket Dèbata, nai gabè salpun mo perjuapen i.
49002017	Kerna naidi roh mo Kristus mendahi kènè merembah Sukuten Kelluahen tersèngèt damè i bai ndènè; damè bai kalak siso Jahudi sindaoh kin bai Dèbata nai, damè bang bai kalak Jahudi sindessing kin taba Dèbata.
49002018	Merkitè Kristus gabè karina mo kita bang kalak Jahudi pè i barang siso Jahudi -- ndorok mo kita mendahi Bapa i, merkitè Tendi Perbadia sisada i.
49002019	Asa, oda nèngè ngo kalak sidèban kènè barang pè kalak ruar. Tapi dengan sisada ngo gabè ummatna, janah dengan simpangaan Dèbata.
49002020	Ipellias ngo kènè i babo dangaan sinibaing rasul-rasul bak nabi-nabi pè; Jesus Kristus sendiri ngo gabè batu binangun.
49002021	Ia ngo pelliasken bages i gabè Bages Dèbata simbadia bai Tuhan i.
49002022	Ibagasen Kristus i ngo kènè ipekkadè rebbak dekket sidèbanna i, gabè sada bages bekkas Dèbata dekket Tendina.
49003001	Kerna naidi aku si Paulus gabè sada kalak sinikurung kumarna Kristus Jesus mahan olih ndènè siso bangsa Jahudi.
49003002	Enggo sendah idengkoh kènè beritana, kumarna masèh atè Dèbata ipebangkit ngo aku mengulaken bahaan èn lako keperluun bai ndènè.
49003003	Ai ibuka Dèbata ngo alamat bangku janah ibagahken ngo rusia rencanana taba aku. (Tersèngèt mi sèn enggo kubagahken cituk i babo ndai.
49003004	Mula ijaka kènè i, tentu ndorok itimbangi kènè rusia tersèngèt Kristus tosè bagè sikuradumi.)
49003005	Ukum arnia oda nung ibagahken rusia i taba jelma, tapi kum bagèndari ipetarar Tendi Dèbata ngo taba rasul-rasul dekket nabi-nabina.
49003006	Rusia idi imo: Merkitè-kitè Sukuten Kelluahen i enggo terolih kalak siso Jahudi gabè dengan persidasa rebbak dekket kalak Jahudi lako menjalo masèh atè bak pasu-pasu bai Dèbata nai; ai gabè sada daging ngo kalak i janah rebbak menjalo niperbagah Dèbata merkitè Kristus Jesus.
49003007	Iberèken Dèbata ngo bangku sada basa-basa gabè pengendeng lako pesarken Sukuten Kelluahen i. Kujalo ngo basa-basa i merkitè kuasa Dèbata simengula ibas diringku.
49003008	Aku ngo sikètèkna ipas karina ummat Dèbata nai; tapi ipesakat Dèbata ngo bangku basa-basa èn: Ulaan mennukutken beritana mendahi kalak siso Jahudi; imo kekayaan Kristus siso merkerri-kerriin i;
49003009	dekket asa karina kalak mettohsa bakunè pemaing Dèbata situmempa sagumanna silot i, lako pesautken hendakna sidom rusia i, ai mboni dèng kin ngo taki Dèbata i sidekkahna èn.
49003010	Maksud Dèbata imo asa bagèndari merkitè kuria i karina simerkuasa i abang-abang i memettoh kebijaken Dèbata simermatcam bagè i.
49003011	Idi mo taki Dèbata i mulana i nai kin, sinipesautna merkitè Jesus Kristus Tuhanta i.
49003012	Merkitèken percaya bai Jesus Kristus janah kumarnaken mersada ibagasensa, gabè ndorok janah berrani mo kita mendessingi Dèbata ibagasen dom kepercayaen.
49003013	Kerna naidi mengido mo aku: Ulang pella roga kènè mula pè mpersuk kuakap mengkepkep kènè, ai karinana i mahan kiniselloh bai ndènè ngo.
49003014	Kerna naidi ngo kulempit tèunku mersembah taba Bapa i.
49003015	Bana nai ngo rohna karina pemparen ni dunia èn bak si ni Sorga pè menjalo bakkona gennep.
49003016	Kusodipken ngo taba Dèbata simermulia i, asa ipergegohi jelma perbagasen ndènè merkitèken Tendina i.
49003017	Kumarna percaya ngo kènè bai Kristus i, katerra pè dak merian mo Kristus idi ibagasen atè-atè ndènè, janah nggelluh ndènè merhenjellen bak ikuasai kelleng.
49003018	Kusodipken ngo asa rebbak mengantusi kènè dekket ummat Dèbata tersèngèt bakunè bellangna, geddangna, datesna dekket mbagesna ngkelleng atè Kristus i,
49003019	ai so terantusen jelma i ukum merkitè-kitè pikirenna sendiri. Katerra pè, iantusi kènè mo nemmu ngkelleng atè Kristus i, asa gabè dom bai ndènè kedèbataan ni Dèbata.
49003020	Ai terpehana Dèbata ngo lebih dari pada si sipido, bang pè si sipikirken, rembang mi kuasa Dèbata simengula ibagasen kita.
49003021	Mermulia mo Dèbata i tengah-tengah kuria soh mercundut-cundut merkitè-kitè Jesus Kristus. Poji mo Dèbata soh mi amman sumendah! Amèn.
49004001	Kerna naidi ngo asa aku -- sada kalak tahanen kumarnaken mengkebasi Tuhan i -- mengidoken bai ndènè alè dengan: merpengelako selloh mo kènè rembang mi pendiloi Tuhan i bai ndènè.
49004002	Merncerrep ukur mo kènè janah lamlam mo ukur ndènè, ninganna perlambas ukur. Pacidah kènè mo ngkelleng atè ndènè merkitè mersiurup-urupen samah-samah kènè.
49004003	Kerencetken kènè mo mertuhu-tuhu nggelluh ibagasen damè, asa dak tong teridah kesadaan sinibaing Tendi Dèbata.
49004004	Sada ngo daging i janah sada ngo Tendi, bagidi ngo pendilona bai ndènè, asa gabè sisada pengharapen kènè.
49004005	Sada ngo kessa Tuhan, sada ngo kepercayaen janah sada ma ngo peridiin,
49004006	sada ngo Dèbata Bapa ni karinana jelma. Ia ngo Tuhan sagumanna silot janah sidasa sagumanna silot i.
49004007	Gennep ngo kita menjalo sibasa-basa bana nai, mengèkutken pemerèken Kristus.
49004008	Ibas Bibèl tersurat bagèen, "Tikan laus Ia mi bekkas sindatesna, Iembah ngo nterrem taban-taban; janah Iberèken ngo sibasa-basa bai jelma."
49004009	Asa mula idokken "laus mi babo ia", merlapaten ngo i, enggo kin susur Ia soh mi bekkas siperterruhna i tanoh èn.
49004010	Asa Ia sienggo roh susur i, Ia ma ngo laus mi bekkas datessen asa langit, nai gabè idomi mo karinaNa.
49004011	Ia ma ngo "merèken basa-basa bai jelma", dèba gabè rasul, dèba gabè nabi; dèba gabè mennukutken Sukuten Kelluahen i, dèba nai gabè pengendeng kuria dekket guru pengajari.
49004012	Ibaing pè bagidi asa cukup ngo mengkebasi kalak sipercaya dekket pehèdu-hèduken kuria i, imo daging Kristus.
49004013	Merkitè bagidi, gabè sisada kepercayaen mo kita karina janah sisada pengantusiin tersèngèt Anak Dèbata. Nai gabè makin tang mo kita janah makin seppè bagè Kristus.
49004014	Jadi oda nèngè ngo bagè anak-anak kita ikodèng-kodèng barang ipelindak-lindak janah misèn mi sadoi ipe-embah-embah matcam bagè peddah-peddah jelma kalak perakkal-akkal sipeoto-otoken. Ilalingken kalak i ngo jelma i merkitè rana ndalit.
49004015	Tapi ukum kita dak gabè simengkejengjengken kebennaren i mo ibagasen ngkelleng, asa muat ndekkahna muat tangna kita ipas karinana janah muat suntukna tosè bagè Kristus. Ia ngo takalta.
49004016	Bana nai ngo sendihi i janah isusun bak iterdun-terdun janah ipetemmu-temmu gennep bukku sinirakuten urat-urat. Jadi mula gennep sendihi mengula bagè patutna, gabè makin mbelgah mo daging i janah mergegoh janah ipehèdu-hèdu ibagasen ngkelleng.
49004017	Èn ngo sikudokken memmes ibagasen Tuhan i, Ulang nèngè mo kènè merpengalako bagè kalak siso menandai Dèbata, simemikirken siso puna-puna.
49004018	Gellap mo perukuren kalak i. Oda itandai kalak i kenggelluhen siroh bai Dèbata nai, ai kadè poda pemettoh kalak i tersèngèt Dèbata, ai perukur mpihir ngo kalak i.
49004019	Oda ibettoh kalak i nèngè mèla gabè cubellekna ngo iuèi kalak i janah luhlah pengellakona.
49004020	Tapi Kristus sinitandai ndènè i oda ngo bagidi.
49004021	Otang ièngèt kènè ngo tersèngèt Ia! Ai enggo ngo iajari kènè, tersèngèt kebennaren silot bai Jesus.
49004022	Kerna naidi patakken kènè mo bakko ndènè sinderbi i, ai lako mago ngo pengkerohkenna i, kumarna cubellek sipeoto-oto janah mengelalingken i.
49004023	Kennah iperembaru ngo pikiren dekket pennarihen ndènè karinana.
49004024	Naing mo kènè nggelluh bagè jelma rembaru imo merbakko rembaru mengèkutken penempaan Dèbata, ibagasen kebennaren dekket ketègerren simbadia.
49004025	Kerna naidi, ruapken kènè mo sisèntengna. Ulang nèngè merluap, ai gabè rebbak sendihi ngo kita i daging Kristus.
49004026	Mula mellaga kènè ulang mo sanga merdosa. Ulang sanga sundut mataniari mak malap laga ndènè.
49004027	Ulang sanga sumiat-siat sibolis i atè-atè ndènè.
49004028	Sienggo ncemmal menangko, ulang nèngè mo mennangko, tapi mahan bahaan mo ia asa lot panganna dapet merkitè kejujuren asa lot berènkenna taba kalak sikekurangen.
49004029	Mula mongkam kènè, ulang ruap kata siso merjullat bai ndènè nai. Kata merandal mo ruap ndorok pesellohken janah merrèken peddah taba dengan. Ai gabè terolih simerandal ngo kalak simendengkohi.
49004030	Ulang mo arsaki kènè atè Tendi Dèbata. Enggo ngo icapken kènè merkitè Tendi gabè milik Dèbata. Tendi i mo gabè jaminenna magahken roh nè mo Ari Kelluahen bai ndènè.
49004031	Peddaoh kènè mo hellem, kosom, laga, perselisihen dekket pungur. Ulang nèngè lot bai ndènè senggak-senggak, rèhè-rèhè dekket si codi mi sidi.
49004032	Tapi naing mo kènè ramah tamah janah melamlam samah-samah kènè, ulang mo kènè mersilugunen, ai Dèbata pè oda ngo ilugun dosa ndènè merkitè Kristus.
49005001	Dukak-dukak nikekkellengen Dèbata ngo kènè, kerna naidi kennah codi kènè mo Ia.
49005002	Perangèken kènè mo ngkelleng i bagè Kristus sienggo mengkekelengi kita. Iberrèken ngo diriNa mengkepkep kita, mahan luah janah pèlèen baungkus pesennangken atè Dèbata.
49005003	Ummat Dèbata ngo enggo kènè, kerna naidi ulang mo kènè merlangkah julu meddem, ulang luhlah bak mengait mi diri ndènè sambing kènè, salang menggerari sibagidi sambing pè ulang kènè uè.
49005004	Ulang kènè uè mengerana rorang bak luhlah barang mengeruapken kata-kata meronah bang pè pergait-gaiten siso patut. Tapi lotiin mo dokken kènè mendok lias atè taba Dèbata.
49005005	Peratè-atèken kènè mo èn mendè: kalak simerpengelako luhlah bak rorang barang perukur mengait bana (pengelako sibagidi dos ngo i dekket menembah dèbata sidèban), kalak sibagidi oda pendikèi i Kerajaen Kristus bak Dèbata.
49005006	Ulang kènè uè ioto-otoi kata rumar, ai kumarna sibagidi ngo melaga Dèbata taba kalak siso menguèi baNa.
49005007	Jadi ulang mo kènè mersaor dekket kalak sibagidi.
49005008	Kènè pè ibas sigellap ngo tikala i, tapi ukum bagèndari, enggo gabè ummat Tuhan kènè, jadi enggo ibagasen kecihuren i. Kerna naidi kenggelluhken kènè mo bagè dukak-dukak kecihuren.
49005009	Ibas kecihuren idi nai ngo roh buah simerandal bak ketègerren dekket kebennaren.
49005010	Perdatèken kènè mo barang kadè lemmo atè Tuhan i.
49005011	Ulang dekket kènè mengulaken ulaan kegellapen siso merguna i. Tapi pincang kènè mo kalak sibagidi. (
49005012	Ai salang menerèngèti ulah-ulah kalak idi ipas simboni pè enggo mo kememèla.)
49005013	Ai gabè ntarar ngo taridah karinana ibaing kecihuren i.
49005014	Janah karina sienggo ntarar ntangkas mo enggo i. Kerna naidi ngo asa idokken, "Ndungo mo kènè siterpeddem, janah kèkè mo kè ibas simatè nai. Nai ibendangi Kristus i mo kènè."
49005015	Kerna nai seppè mo perdatèken bakunè perulanmu. Ulang kènè merperangè bagè kalak sikurang ukur; tapi bijak mo ukur ndènè.
49005016	Pergunaken kènè mo tikki silot bai ndènè, ai tikki kesusahen janah jahat ngo bagèndari.
49005017	Kumarna naidi ulang gabè moto kènè, tapi perdatèken mo kadè lemmo atè Tuhan i siulankenmu.
49005018	Ulang mo kènè mabuk ibaing anggur, ai kemmagoon ngo nikerrohkenna i. Tapi dom Tendi Perbadia mo kènè.
49005019	Ranaken kènè mo samah-samah kènè endè-endè Psalm, endè pemoji-mojiin bai Tuhan i dekket endè pertendiin. Mersampang atè mo kènè merendè memoji Tuhan i.
49005020	Menettap mo kènè mendokken menjalo metangkup kumarna karinana, taba Dèbata Bapa, merkitè-kitè gerar Jesus Kristus Tuhanta i.
49005021	Mersiuè-uèen mo kènè ibagasen merkebiaren midah Kristus.
49005022	Iuèi sinibages mo sinibalèna bagè penguèina bai Tuhan i.
49005023	Ai sinibalè i ngo takal si nibagesna, bagè Kristus takal Kuria i, janah ia ma ngo Sipaluah i kuria sienggo terdokken dagingNa i.
49005024	Tosè bagè penguèi kuria bai Kristus i, bagidi ma mo sinibages menguèi sinibalèna.
49005025	Kènè alè sinibalè, kekellengi kènè mo sinibages ndènè, bagè Kristus mengkekelengi kuria i, janah merrèken diriNa mengkepkep kuria i.
49005026	Ibaing Kristus bagidi asa ndorok Ia pepantingken kuria i merkitè peddahNa bak perridiin laè i, asa ndorok Ia pesakatken bai Dèbata.
49005027	Merkitè bagidi ibaing Kristus mo kuria idi cènder ntegguh janah mpanting i hadeppenNa, oda mertikas, oda sirèhèen, janah oda kurang barang kadè pè.
49005028	Bagidi ma mo sinibalè kennah ikekelengi ngo sinibagesna bagè dagingna sendiri. Karina simengkekelengi sinibagesna, mengkekelengi dirina ngo ia i si. (
49005029	Oda nung isè mengkosomi badanna. Tapi dak ipehèdu-hèdu janah ijamotken ngo i, bagè Kristus menjamoti kuriaNa,
49005030	kerna sendihi daging Kristus i ngo kita.)
49005031	Tersurat ngo ibas Bibèl, "Kerna naidi itadingken anak laki ngo bapana bak inangna, lako rebbak dekket sinibagesna, janah gabè sada daging mo kalak i sidua."
49005032	Mbages ngo nitèmbak kata èn. Kucodiken ngo i mi persaoren Kristus dekket kuria i.
49005033	Lot ngo demmuna ayat i bai ndènè: Karinana sinibalè kennah ikekelengi ngo sinibagesna gennep, dosken dirina sendiri, janah gennep sinibages kennah merkebiaren taba sinibalèna.
49006001	Kènè alè anak-anak, uèi kènè mo partua ndènè, i bagasen Tuhan i; ai i ngo patut ulanken ndènè.
49006002	"Pesangap bapamu dekket inangmu," i ngo pati-patiin perlebbè bai Dèbata nai merdengan bagah-bagah,
49006003	"Asa sayurntua kono, janah ndekkah nggelluh i tanoh èn".
49006004	Kènè alè partua! Ulang baing kènè mellaga dukak-dukak ndènè, tapi pehèdu-hèdu kènè mo kalak idi i bagasen ajar dekket peddah bai Tuhan i nai.
49006005	Kènè alè hamba! Uèi kènè mo induk ndènè i tanoh èn ipas mehormat janah merkebiaren ninganna mertuhu-tuhu bagè penguèi ndènè bai Kristus i.
49006006	Ulang mo kènè penguèi mula tikan pellin imanduri; janah ulang ma asa ipoji dèba barang naing muat-muat ukur. Tapi naing mo bagè naposo Kristus menguèi Dèbata ibagasen ukur ndènè nai.
49006007	Ulaken kènè mo bahaan ndènè idi ibas burju ndènè merukur dekket sampang atè, bagè penguèi ndènè bai Tuhan i, ulang kumarna jelma.
49006008	Èngèt kènè mo, suang ngo jaloon gennep jelma bai Tuhan i nai, tah naposo pè ia barang induk, tosè mi sinibahankenna.
49006009	Kènè alè induk! Bagi ma mo baing kènè taba naposo ndènè. Ulang mo dak asup kènè kalak idi. Èngèt mo! Rebbak merinduk ngo kènè taba Tuhan ni sorga i; janah oda mengidah-idah abè ukum ia.
49006010	Laènkenna i naing mo gabè ntegguh kènè ibagasen kegegohen nijalo ndènè bai Tuhan i nai.
49006011	Pakkè kènè mo karinana senjata nijalo ndènè bai Dèbata nai, asa ndorok kènè mengalo akkal-akkal Sibolis i.
49006012	Kerna oda ngo taba jelma kita juhap, tapi mengalo kegegohen karina sètan-sètan simengerajai jaman jahat ènda ngo. Mengalo kegegohen tendi jahat simengerajai abang-abang i ngo kita.
49006013	Kerna naidi pakkè kènè mo senjata bai Dèbata nai, asa mula roh sijahat i, gabè ndorok mo kènè mengalo musuh i janah mula enggo juhap kènè soh mi puncana, dak mergegoh ngo kènè tong.
49006014	Kerna naidi tettah mo kènè cènder, bèntingken kènè mo kebennaren i abak ndènè, janah pakkèken kènè mo baju bessi ketègerren mahan pertahanen ndènè.
49006015	Nènèh ndènè mercipatuken kekasahen lako magahken Sukuten Kelluahen merembahken kedamèen i.
49006016	Adumna i embah-embah mo gennep tèk tambeng-tambeng i, imo kepercayaen i, ai merkitèken tambeng-tambeng idi tertaluken kènè ngo karinana pengèpuh oltep perjahat i.
49006017	Jalo janah tangkulukken kènè mo tangkuluk kelluahen i dekket peddang bai Tendi Perbadia nai, imo kata Dèbata.
49006018	Baing kènè mo bagidi ninganna mersodip, lako mengido urup bai Dèbata nai. Gennep tèk mo kènè mersodip tosè mi penggerrekken Tendi i, janah tettap ndungo, ulang ndotè, jugulken kènè mo mennodipken karinana ummat Dèbata.
49006019	Sodipken kènè ma mo bang aku pè, asa iajari Dèbata aku, lako mengeranaken situhunna, janah asa nggasang aku mennukutken Sukuten Kelluahen i taba karina jelma.
49006020	Ai i ngo ulankenku idokken Dèbata, janah terantè ngo aku bagèndari. Dak sodipken kènè mo asa nggasang aku mengeranaken Sukuten Kelluahen i bagè patutna.
49006021	Bagahenken si Tikikus ngo bai ndènè karina tersèngèt diringku, ai ia ngo sada kalak denganta kekellengen janah perkebbas kettoken ipas ulaan Tuhan i, asa ibettoh kènè simasa bangku bak ulanku.
49006022	I ngo sebabna asa kupasulak ia mendahi kènè lako magahken karina simasa bai nami, janah asa terapo ukur ndènè.
49006023	Iberrèken Dèbata Bapa dekket Tendi Tuhan Jesus Kristus mo damè bak ngkelleng atèna rebbak dekket kepercayaen taba karinana kuria.
49006024	Dak ipasu-pasu Dèbata mo kènè karinana sidekkah mengkekelengi Tuhanta Jesus Kristus. Tabe nami, Paulus
50001001	Kènè karina ummat Dèbata simerian i Pilipi, sienggo mersaor dekket Kristus Jesus. Bagi ma pè dekket kènè pengendeng bak pengurupi i kuria!
50001002	Kami sidua, imo si Paulus bak si Timoteus naposo Kristus Jesus mengharapken, dak masèh atè dekket damè mo bai ndènè siroh bai Dèbata Bapanta dekket Tuhan Jesus Kristus idi nai.
50001003	Gennep kuèngèt kènè dakdak ngo kudokken melias atè taba Dèbata.
50001004	Janah gennep kusodipken kènè karinana, dak ibagasen sampang atè ngo aku mersodip.
50001005	Mejalo metangkup kudokken taba Dèbata kumarna pengurupi ndènè bangku i bennana nai soh mi bagèndari lako pesarken Sukuten Kelluahen bai Dèbata nai.
50001006	Tok kalohoon ngo ukurku tersèngèt èn: Dèbata sienggo mentebbennai bahaan i mendè soh mi ari pekiroh Jesus Kristus i nola.
50001007	Dak ibagasen ukurku ngo kènè karinana. Jadi patut ngo bagidi pengèngètku bai ndènè. Ai karinana ngo kènè enggo bagè aku menjalo masèh atè bai Dèbata nai; bang bagèndari ibagasen kurungen aku barang sinderrang i ruar aku lako mennukutken Sukuten Kelluahen i.
50001008	Soh mo messengna nteddohku midah kènè karinana i bagasen ngkelleng bai Jesus Kristus i nai. Dèbata ngo saksingku tersèngèt i.
50001009	Èn ngo kupidoken ibas sodipku: naing mo makin mbellen ngkelleng atè ndènè ibagasen bijak,
50001010	asa ibettoh kènè memmilih simendèna. Ai mula bagi ngo kènè, mpanting mo kènè oda mertikas janah oda pertuktuken tikan ari pekkeroh Kristus i nola.
50001011	Nai gabè mertinèncuk mo simendè ipas perrulaan ndènè i bagasen Jesus Kristus i, asa gabè mermulia Dèbata janah terpoji.
50001012	Ipergeddo ukurku, naing mo ibettoh kènè alè dengan, karina simasa bangku, gabè peddorken sar ngo Sukuten Kelluahen i.
50001013	Janah gabè karinana ngo pengisi tangsi i bak sidèbanna i pè tupèh memmettoh, i kurung pè aku kumernaken naposo Kristus i ngo aku.
50001014	Janah makin posna ngo atè dèba dengan sisada kepercayaen bai Tuhan i, makin nggasangna ngo ukurna lako mennukutken sukuten Kelluahen i, oda pella nèngè mbiar.
50001015	Tuhu lot ngo dèba kalak i mennukutken Kristus i kumarna ncian dekket perselisihen, tapi lot ma ngo dèba mennukutken ibagasen ukur mbersih.
50001016	Ukum kalak sibagèn i iulaken bagi imo kerna sinienjar ukur ngkelleng bai Dèbata bak bangku ngo i, kumarna ibettoh kalak i ipasulak Dèbata ngo aku, lako mengkesaksiken bennar ngo Sukuten Kelluahen i.
50001017	Tapi ukum sidèbanna idi menjamitaken Kristus i oda ngo mendè tujunna, ai dirina ngo isarihken. Ai dok atè kalak i, merkitè pemaingna bagidi, gabè muat susahna mo kuakap i kurungen i.
50001018	Tapi oda pella kadè i! Ai barang bakunè pè i, asal mo ijamitaken Kristus, tah arap ukur mendè pè i barang ukur merroha, lolo ngo aku. Janah dak ngo lolo aku soh mi podiin èn,
50001019	kubettoh ngo, merkitèken sodip ndènè dekket pengurupi Tendi Jesus Kristus menumpak ngo i gabè kelluahenku.
50001020	Ukum sikupido janah sikuketeddohken imo: asa ulang nemmuken sondat sikuula. Nai dak kuharapken ngo asa gennep tèk -- terlebbih-lebbih bagèndari, tong nemmu nggasang ukurku bagè dekkah ari, -- barang matè barang nggelluh pè aku, -- mersangap nemmu Kristus.
50001021	Ai Kristus ngo kenggelluhen bangku, janah laba ngo kemmatèen.
50001022	Tapi mula merkitè nggelluh i dunia èn ndorok kuulaken ulaan termendèen, oda kubettoh siapai kupilih.
50001023	Duana ngo menessak aku. Sèkel kalohoon ngo atèngku laus mennadingken dunia èn, asa rebbak dekket Kristus, ai merandalen ngo i;
50001024	tapi lotiin ngo nggelluh aku i dunia èn lako mengkepkep kènè.
50001025	Tok ngo ukurku tersèngèt idi. Kubettoh ngo, idi ngo sebabna asa mian dèng aku, tong rebbak dekket kènè karinana, asa kuurupi kènè karinana, asa muat ntegguhna janah muat nggasangna kepercayaen ndènè bai Tuhan i.
50001026	Kerna naidi, mula enggo balik aku luas mendahi kènè makin ganda mo sampang atè ndènè mengkepercayai Jesus Kristus kemmulihken aku.
50001027	Siperluna bagèndari imo: Kennah tosè mi sinipergeddo Sukuten Kelluahen tersèngèt Kristus mo pernggelluh ndènè. Nai tah ndorok dèng luas pejumpa aku dekket kènè, barang tah oda pè, giam kudengkoh berita ndènè, magahken hot ngo kènè ibagasen kessadaen mengkepercayai Sukuten Kelluahen bai Dèbata nai.
50001028	Ulang kènè mbiar midah musuh i. Tanda-tanda ngo i bai kalak i magahken kettalunna, tapi mennang ngo ukum kènè kumarna Dèbata sendiri ngo merrèken kemmennangen i taba kènè.
50001029	Ai iberrèken Dèbata ngo basa-basa bai ndènè oda pellin percaya bai Kristus, tapi dekket ngo sitahanen kumarna Kristus.
50001030	Bagèndari pè dekket ngo kènè juhap, imo perjuapen siniidah ndènè tikala i janah dak tong dèng kuperjuapken soh bagèndari bagè sienggo nidengkoh ndènè bagèndari.
50002001	Mergegoh ngo kènè, kerna mersada ibagasen Kristus. Janah terapo ngo kènè kerna ikekelengi Kristus kènè! Itegu-tegu Tendi Dèbata ngo kènè, janah bagi ma mersikekelengen ngo kènè bak mersimasèh atèen samah kènè.
50002002	Kerna naidi domi kènè mo sampang atèngku merkitèken: Dak sada atè sada orjok mo kènè janah mersikekelengen bak dos ukur.
50002003	Ulang merdikkan barang mengakut mi diri bang tunggang. Tapi karina mo kènè merukur ncerrep, janah radumi mo lot ngo kesurungen dengan i bamu nai.
50002004	Ulang mo siperlu bamu sambing pikiri, tapi dekket mo pikiri siperlu bai dengan.
50002005	Bagè perukuren Jesus Kristus mo perukuren ndènè:
50002006	Tukasi pè tosè bai Dèbata Ia tapi oda pella kennah Ipertahanken ketosènNa dekket Dèbata idi.
50002007	Tapi Irumari ngo dirina isellukken rupa hamba asa tosè ia dekket jelma janah rumang dekket pergelluh jelma ngo dapet bana.
50002008	Ipecerrep ngo ukurna, janah merpenguèi ngo ia taba Dèbata soh matè -- i kayu persilang.
50002009	Kerna naidi ngo ipedates Dèbata Ia soh mi sindatesna kalohoon, janah iberrèken baNa kuasa mbellen belgahen dari pada kuasa silot bai sidèban.
50002010	Jadi lako menghormati Jesus sagumanna silot i sorga dekket i dunia èn, bak ni terruh tanoh pè, mersembah baNa.
50002011	Karina dilah mengaku, Jesus Kristus ngo Tuhan; merkitè bagidi mermulia mo Dèbata Bapa.
50002012	Kerna naidi alè dengan si nikekellengen, bagè penguèi ndènè bangku, sinderrang i tengah-tengah ndènè aku, naing mo nemmu lebbih bagi dèng penguèi ndènè tukasi pè pedaoh-daoh kita. Enggo ipaluah Dèbata kènè janah ayaki kènè mo asa makin seppèna nggelluh ndènè. Ulaken mo i merdengan sangap janah merkebiaren taba Dèbata,
50002013	kerna Dèbata ngo mengula ibagasen kediriin ndènè, asa gabè kalak sipessennangken atè Dèbata kènè.
50002014	Ipas karina pemmakinen ndènè ulang mo ngutnguten kènè barang pè merselisih.
50002015	Merkitè bagidi gabè ituduhken kènè mo diri ndènè sienggo gabè dukak-dukak Dèbata siso mertikas, janah nggelluh ibagasen ketègerren i tengah-tengah kalak perjahat bana merdosa. Jadi tikan ibagahken kènè taba kalak i berita kenggelluhen, gabè cuhaya mo kènè menendangi dunia èn.
50002016	Mula enggo bagi pernggelluh ndènè ndorok mo gegah aku tersèngèt kènè sinderrang roh Jesus Kristus nola mengolihi. Gabè sada pertandaan mo i magahken oda magosia pengulankenku, tapi merguna ngo.
50002017	Mula pè ipèlèken nggelluhku èn lako peseppèken pèlèen si ni pèlèken ndènè ibagasen kepercayaen bai Dèbata, mejalo metangkup ngo kudokken, janah lolo ngo aku rebbak dekket kènè.
50002018	Bagidi ma mo nemmu bang kènè pè mendokken mejalo metangkup janah rebbak lolo dekket aku.
50002019	Tok ngo aku merkitèken pengurupiin Tuhan Jesus ndorok kupasulak ndor èn si Timoteus mendahi kènè, asa mersampang atè aku mendengkoh berita tersèngèt kènè.
50002020	Pellin si Timoteus nai ngo kessa terharapken aku janah ndorok denganku sada atè lako mennarihken kènè.
50002021	Ukum sidèbanna idi, pellin dirina nai ngo kessa isarihken, oda nèngè isarihken siperlu bai Jesus Kristus.
50002022	Kènè pè enggo ibettoh kènè, merguna ngo si Timoteus i. Mertuhu-tuhu ngo pengkebasina rebbak dekket aku lako mennukutken Sukuten Kelluahen bai Dèbata nai. Tosè ngo kami sidua bagè dukak mi bapana.
50002023	Kerna naidi, dok atèngku kupasulak mo ia mendahi kènè enggo kessa kubettoh bakunè ujungna perkarangku èn.
50002024	Tok ngo aku merkitèken pengurupiin Tuhan i, oda pella ndekkah nèngè roh ngo aku mendahi kènè.
50002025	Ukum tersèngèt denganta si Epaproditus, sinipasulak ndènè lako mengurupi aku, dok atèngku lotiin mo kupasulak ia balik mendahi kènè. Enggo ngo iurupi aku ipas ulanku janah rebbak menggong sindersa ngo kami.
50002026	Ai enggo nteddoh kalohoon ia midah kènè karina janah ikelsohken ngo kerna enggo soh bai ndènè beritana sakiten i ia.
50002027	Tuhu ngo ia sakiten, enggo sanga naing-naing matè. Tapi masèh ngo atè Dèbata bana, oda pellin bana sambing tupèh dekket ngo bangku asa ulang makin bonekna aku.
50002028	Kerna naidi ngo asa doliin dok atèngku kupasulak ia balik mendahi kènè, asa lolo kènè, mula enggo idah kènè ia, nai sennang mo dekket atèngku.
50002029	Èn pè lolo mo kènè menjalosa bagè dengan sisada kepercayaen. Hargai kènè mo kalak sibagidi.
50002030	Ai mengkepkep ulaan Kristus ngo asa enggo sanga naing matè ia; janah isèaken ngo kessahna mengkebasi aku janah mendomi sikurangna dèng si bai ndènè nai i.
50003001	Adumna i alè dengan, lolo mo kènè ibagasen Tuhan i. Oda pella mbotong kuakap mendokken bagè sienggo kusurat kin taba kènè ibas suratku i; ai selloh ngo i gabè kelluahen ndènè.
50003002	Mermanat mo kènè merradepken kalak simengulaken jahat kalak sipatut geraren biang; dak ipaksa kalak i ngo asa kennah mersittak nina.
50003003	Pada hal kita enggo mengulaken mersittak situhunna, oda ngo kalak i; siuèi ngo Dèbata ibagasen penneggu-negguun Tendi Perbadia sendiri, janah mejalo metangkup mo sidokken kumarna enggo mersaor kita dekket Jesus Kristus. Oda ngo mergantung mi cara perdagingen kita.
50003004	Situhunna, ukum aku ndorok ngo nemmu mergantung mi cara-cara perdagingen i. Ai mula lot kaltu mendokken lot alasenna ia mergantung mi cara perdagingen i makinsa nola mo aku.
50003005	Ai isittak i ari peualuhken ngo aku. Kalak Israel ngo aku itubuhken i marga Benjamin nai, janah kalak Heber asli ngo aku. Ukum tersèngèt penguèenku mi hatoren pati-patiin kalak Jahudi, horong Parisè ngo aku.
50003006	Tikka ngo aku mengulaken i, gabè kuletlet ngo kuria i. Ukum ipas hatoren pati-patiin idi sada kalak siso tercodi dengan i ngo aku i tengah-tengah kalak Jahudi.
50003007	Tapi kumarnaken Kristus, perlabaan kin dok atèngku tikala i, enggo gabè sada kerogiin mbellen ukum bagèndari.
50003008	Oda pellin i sambing; tapi gabè karinana ngo pellin keroginku sambing. Ai mahargaan ngo milikku sibagèndari i mo menandai Jesus Kristus Tuhanki. Kumarna Kristus enggo kupaluah karinana i, ai dosken empak-empak sambing ngo i karina kuètong, asal mo dapet aku Kristus,
50003009	janah tuhu-tuhu ibagasensa aku. Oda nèngè ngo arap penguènkenku mi hatoren pati-patiin, asa gabè ndorok mersaor aku dekket Dèbata. Tapi kumarna percaya ngo aku bai Kristus. Jadi bai Dèbata nai ngo rohna persaoren i janah merdangaan mi kepercayaen bai Jesus Kristus.
50003010	Siperluna bangku imo asa kutandai Kristus janah asa kuperakapken kegegohen sipegelluhkenSa i simatè nai. Sèkel ngo aku rebbak mpersuk dekketsa janah dos bagèsa i permatèNa i.
50003011	Janah kuharapken tuhu-tuhu ngo ipegelluh aku i simatè nai.
50003012	Oda ngo kumarna enggo dapet aku i asa kudokken bagidi, barang enggo gabè soh selloh aku, tapi dak kuayaki ngo sibasa-basa sienggo ipèmaken Jesus Kristus i. Kerna naidi ngo asa Itangkup aku gabè milikNa.
50003013	Alè dengan, oda dèng ngo kuakap enggo dapet aku sibasa-basa i tapi lot ngo sienggo kubaingken, imo kulupaken sinipodingku, kuuayaki ngo si nilebbèngku.
50003014	Dak kupuspusken ngo lojang mi tujuun perpodi lako menjalo sibasa-basa i, imo nggelluh i sorga. Mi sidi ngo kita idilo Dèbata merkitè Jesus Kristus.
50003015	Karinana kita sienggo sondel mengantusi cara pertendiin, imo dakdak siperatè-atèken. Tapi mula lot bai ndènè nai laèn pengantusinna, peterangen Dèbata ngo i bai ndènè.
50003016	Asal mo èngèt kènè: Kennah ngo kita nggelluh mengèkutken hatoren sienggo sijalo bagèndari.
50003017	Kènè karinana alè dengan, codi kènè mo aku! Enggo kutuduhken kami diri nami mahan codiin sènteng, kerna naidi perdatèken kènè mo selloh-selloh simencodi kami i.
50003018	Enggo nggati kubagahken taba kènè, janah kuulaki mendokken i bagèndari taba kènè merdengan èluh; mèduk ngo bagèndari gabè musuh silang Kristus i.
50003019	Ukum kalak sibagidi lako mago ngo i ujungna, kumerna cubellek dagingna ngo i perdèbata. Kadè makinken merlèa, idi nola ngo ihargaken; kerna siperlu i dunia èn sambing ngo kessa ipikiri.
50003020	Tapi ukum kita i sorga ngo bekkasta, janah i sidi nai ngo Raja Sipaluahken kita, imo Tuhan Jesus Kristus sinaing roh i. Ia ma ngo dakdak sipèma-pèma dekket siketedohken.
50003021	Dagingta sindotè janah singgèut melala èn gabè iobah Kristus nola ngo tosè mi badanNa sendiri simermulia i. Ibakin bagidi, rembang mi kuasana sindorok pepatuken karinana.
50004001	Kerna naidi alè denganku sinikekkellengen! Dak bagidi mo kènè nemmuken tettap merpengelako janah tuhu-tuhu percaya bai Tuhan i. Ntedoh ngo ukurku bai ndènè! Kènè ngo kebangganku janah pesampangken atèngku.
50004002	Kènè alè turang Euodia dekket si Sintikè! Memmes kupido bai ndènè asa sada orjok kènè bagè dengan sipercaya bai Kristus i.
50004003	Bang kono pè alè Sunsugos pertobok, kupido bamu asa urupi duana turangta i. Ai enggo ikelejaken kalak i mengurupi aku lako mennukutken Sukuten Kelluahen bai Dèbata nai; tosè bagè si Klemen dekket sidèbankenna i pè sienggo mengula rebbak dekket aku. Tersurat ngo gerar kalak idi ibas Bukku Kenggelluhen.
50004004	Dak mersampang atè mo kènè sienggo ibagasen Tuhan i; kuulaki mo mendokken, mersampang atè mo kènè!
50004005	Naing mo nemmu idah karina jelma mendè perukuren ndènè. Roh nèngè mo Tuhan i!
50004006	Ulang kelsohken kènè barang kadè. Dak bagahken kènè mo bai Dèbata merkitè sodip pengidoon ndènè i merdengan ukur mejalo metangkup.
50004007	Nai damè Dèbata sitermurmur ibas karina perukuren, imo menjamoti atè-atè dekket pikiren ndènè ibagasen Kristus Jesus.
50004008	Adumna i alè dengan, pikiri kènè mo simerandal, imo kesèntengen, mehormat, ntèger, merjullat, mendè dekket kebujuren, ndorok gabè pemoji-mojiin.
50004009	Ulaken mo sienggo nigurukenmi dekket sinijalomu bangku nai; tah pè i merkitè ranangku, bang pè merkitè sikubaingken. Idengani Dèbata siperdamè i mo kènè.
50004010	Ibagasen nggelluhku mersada dekket Tuhan, sennang kalohoon ngo kuakap, kerna enggo sanga narih ndekkah, baru pè bagèndari asa mengolihi nola ukur ndènè mennarihken aku. Oda ngo kudokken ilupaken kènè aku; tong ngo dak isarihken kènè aku, tapi tikkina ngo oda tupung.
50004011	Kudokken pè bagidi, oda ngo kumarna naing lot buat-buatenku bai ndènè nai, ai enggo kukecemmalken mengkesampang atèken bakunè lotna.
50004012	Ai ndorok ngo aku pecituk-citukken mula pè buèen sikurangna, barang pè mula merlebbih-lebbih. Ai enggo dapet aku rèmpunna lako pesobokken diringku tupung nduma bang pè ncor, barang tupung oda kadè kurang, bang pè tupung mèter kadè poda lot.
50004013	Merkitèken kuasa Kristus niberrèkenna bangku, dak ipergegohi ngo aku lako mengalo barang bakunè sambing pè.
50004014	Tapi enggo iurupi kènè aku ipas kesusahenku nai; jadi selloh ngo pemmaing ndènè i.
50004015	Kènè dengan si ni Pilipi! Ntangkas ngo ibettoh kènè, sinderrang kutadingken Makedonia, imo tikan perlebbè kalohon dèng Kusukutken Sukuten Kelluahen i, pellin kènè ngo kessa kuria siuè mengurupi aku janah denganku mengètongi laba rogi.
50004016	Ai tikan i Tesalonika pè aku janah memerluken pengurupiin, enggo lebbih sikali itèngès kènè pengurupiin taba aku.
50004017	Jadi oda ngo pellin pengurupiin i perlu bangku, tapi buahna i ngo, janah ido ndènè ngo i bangku.
50004018	Bagèndari enggo kujalo tinenges ndènè i -- jadi enggo merlebbih-lebbih aku, mertinèncuk ngo enggo bangku enggo kessa soh tinenges ndènè idi iembah si Epaproditus. Jadi gabè huap baungkus mo i, pèlèen kelemonken atè Dèbata.
50004019	Tapi tok ngo aku, idomi Dèbatangku ngo siperlu bai ndènè, rembang mi kekayanna i kesangapenna idi, ibagasen Kristus Jesus!
50004020	Kessangapen mo bai Dèbata Bapanta i, soh mi amman sumendah! Amèn.
50004021	Pesakat kènè mo salamku bai karina sipercaya ibagasen Kristus Jesus. Soh ma mo bai ndènè salam sirebbak dekket aku.
50004022	Bagidi ma salam bai karina kalak sienggo ummat Dèbata, tapi buèen salam silot i bages Kesar idi nai.
50004023	Idengani masèh atè Tuhan Jesus Kristus mo tendi ndènè. Tabe nami, Paulus
51001001	Bangku nai si Paulus rasul Kristus Jesus ipas lemmo atè Dèbata nai, bak denganku si Timoteus,
51001002	mendahi ummat Dèbata silot i Kolose. Masèh atè mo bai ndènè dekket damè bai Dèbata Bapanta i nai.
51001003	Dak mendokken mejalo metangkup ngo kami taba Dèbata Bapa Tuhan Jesus Kristus, gennep mersodip kami mennodipken kènè,
51001004	kumarna enggo kudengkoh kami berita kepercayaen ndènè bai Kristus Jesus bak ngkelleng atè ndènè midah karina ummat Dèbata.
51001005	Percaya ngo kènè janah merkelleng atè, kerna mengharap ngo kènè mi sienggo ipèmaken Dèbata bai ndènè i sorga. Enggo ngo idengkoh kènè tersèngèt i tikan isukutken Sukuten Kelluahen i bai Dèbata nai sienggo soh bai ndènè.
51001006	Sar ngo Sukuten bai Dèbata idi nai mi suberri dunia èn, janah memasu-masu ngo i bai jelma, codi bagè sienggo masa bai jelma imo sienggo masa bai ndènè, kessa nai idengkoh kènè masèh atè Dèbata, janah tuhu-tuhu irasaken kènè.
51001007	Karinana idi ibettoh kènè bai si Epapras nai, dengan pengendeng sikukekelengi kami. Ai perkebbas Kristus ngo Ia janah sètia mengula lako keperluun banta.
51001008	Bana nai ngo kubettoh kami magahken merkitè kuasa Tendi Dèbata ngo ndorok kènè mersikekelengen.
51001009	Kerna naidi ngo asa dak kusodipken kènè, kessa nai kudengkoh kami tersèngèt kènè. Dak kupido kami ngo bai Dèbata, asa iberrèken Tendina i bai ndènè kebijaken dekket kepantasen, asa makin ntangkas ibettoh kènè kadè lemmo atè Dèbata.
51001010	Jadi merkitè bagidi gabè iperangèken kènè mo lemmo atè Dèbata, nai gabè kelemmonkenNa mo kènè, asa gabè merbuah merandal kènè. Jadi makin ntangkas janah mbages mo penandai ndènè tersèngèt mi Dèbata.
51001011	Katerra pè dak ipergegohi Dèbata mo kènè, asa mergegoh kènè lako menggong barang kadè sigongenken, janah sobar ninganna merukur sennang,
51001012	janah dokken kènè mo mellias atè bai Bapa i. Kerna Bapa i ngo petauken kènè rebbak dekket ummat Dèbata gabè terolih janah mbengket mi kecihuren i.
51001013	Ai enggo iruah kita ibas gemgemmen kegellapen idi nai, gabè ilompat kita mi bagasen kerajaen Anak kekellengen atèNa.
51001014	AnakNa i ngo paluahken kita; jadi enggo iampuni dosa-dosanta.
51001015	Oda ndorok ndidah Dèbata, tapi Kristus i ngo codi mi rupa Dèbata sindorok idahen jelma. Ai sinderrang makdèng lot ihanaken, enggo kin ngo lot Kristus janah huntuun.
51001016	Ai merkitè-kitè Ia ngo ihanaken Dèbata sagumanna silot i sorga bang pè i tanoh èn, imo sitaridah bak siso taridah pè; bagi ma dekket tendi simerkuasa dekket simemerèntah. Karinana dunia èn ihanaken merkitè-kitè Kristus janah merkepatèen bai Kristus.
51001017	Sinderrang makdèng ihanaken barang kadè, enggo mo lot kin Kristus. Janah kumarna ia ngo hot i kebekkasenna sagumanna silot idi.
51001018	Ia ngo takal daging i, idi mo kuria i, kerna Ia memerèken kenggelluhen bai kuria i. Ia ngo perlebbè ipegelluh i simatè nai, kerna nai ngo asa Ia gabè huntuun janah perlebbè ni karinana silot i.
51001019	Dèbata ngo menentuken, barang kadè silot ibas kedirinna bagi ma ngo lot ibas kediriin AnakNa i.
51001020	Janah merkitè Anakna i ma ngo ibaing Dèbata ndorok mersaor nola mengolihi sagumanna silot i dekket Dèbata -- silot i dunia èn bak si ni sorga pè, merkitè-kitè permatè AnakNa i, i kayu persilang.
51001021	Ukum arnia, ndaoh ngo kènè bai Dèbata nai. Musuh ndènè ngo Dèbata kumarna pengelako dekket pikiren ndènè jahat i.
51001022	Tapi ukum bagèndari enggo merdamè kè dekket Dèbata merkitè permatè AnakNa i. Jadi mpanting mo kènè iembah mi hadeppen Dèbata janah oda mertikas.
51001023	Tapi kennah hot ngo kènè percaya janah ntegguh cènder merkepercayaen. Ulang gabè mosè pengharapen ndènè bagè sienggo niberrèkenna kin bai ndènè sinderrang ijalo kènè Sukuten Kelluahen bai Dèbata nai. Enggo mo ibagahken taba karina jelma Sukuten i mi suberri dunia èn. Idi ma ngo sebabna aku si Paulus enggo gabè perkebbas.
51001024	Lolo ngo aku bagèndari, kerna ndorok menggong simpersuk aku lako mengkepkep kènè. Ai merkitè sitahanen i perdagingen èn, imo lako pepulken kadè kin dèba nai sigongenken Kristus mengkepkep kuriaNa, imo dagingNa i.
51001025	Ipebangkit Dèbata aku gabè pengendeng i kuriaNa, lako bai ndènè ngo i, asa kupessoh bai ndènè karinana Sukuten bai Dèbata nai,
51001026	imo sukuten sienggo merratus-ratus tahun sienggo salpun irusiaken Dèbata bai karina jelma, tapi ukum bagèndari enggo ibagahken bai ummatNa.
51001027	Bai ummatNa i ngo naing ibagahken Dèbata bakunè mendèna dekket kesurungen rusiaNa i lako bai karina jelma. Ukum rusia idi, imo: Mula ibagasen Kristus kènè, iperakapken kènè mo kebelgahen Dèbata.
51001028	Kristus ngo kusukutken kami bai gennep jelma. Kupesèngèt janah kupeddahi kami ngo kalak i karina merkitè kebijaken nami, asa merkitè idi karina jelma terteggu mendahi Dèbata, imo sienggo mbages perbinettohenna tersèngèt pertendiin i ibagasen Kristus.
51001029	Asa dapet idi, mertuhu-tuhu ngo kukelejaken ibas karina gegohku, imo gegoh siniberrèken Kristus bangku, janah simengula ibas diringku dom kuasa.
51002001	Ukum dok atèngku naing mo nemmu ibettoh kènè bakunè susahna perjuapen batinku mengkepkep kènè bang kalak ni Laodikia dekket karina siso ntangkas menandai aku dèng.
51002002	Karina i kuulaken asa ntegguh nemmuken ukur kalak i janah mersikekelengen samahsa, asa makin sisada kalak i, janah asa makin iarti kalak i janah makin percayana, jadi makin ibettoh kalak i mo rusia Dèbata, imo Kristus i.
51002003	Kristus ngo memukaken kebijaken bak perbinettohen Dèbata simboni arnia.
51002004	Kubagahken i asa ulang ioto-otoi kalak perkata ndalit kènè.
51002005	Mula pè ndaoh aku bai ndènè nai, ukum pertendinku rebbak ngo dekket kènè. Lolo kalohoon ngo aku mengidah seppèna kènè sada kata janah percaya bai Kristus.
51002006	Kerna naidi bagè penjalo ndènè bai Jesus Kristus Tuhan i, bagi mo kènè merpengelako ibagasensa,
51002007	janah merurat ibagasenSa. Naing mo nemmu kènè bagè sinipehèdu-hèdu merbatu cendiken Kristus. Kepercayaen ndènè pè makin ntegguhna tosè bagè sienggo ipeddahken bai ndènè. Dakdak mo kènè perukur mejalo metangkup.
51002008	Merjaga-jaga mo kènè, asa ulang iago dèba kènè merkitè nahu jelma siso merguna janah mengelalingken, ai oda ngo bai Kristus nai nahu sibagidi, tapi bai jelma nai ngo rohna dekket bai tendi-tendi perkuasa dunia ènda nai.
51002009	Ibagasen Kristus ngo dapet kedèbataan ni Dèbata, merupaken jelma.
51002010	Asa gabè dom ngo kinimerandal ibagasen Kristus bagidi ma perangè mendè pè, kerna Kristus ngo ekuten bai karina tendi simerkuasa bak memerèntah.
51002011	Mula ibagasen Kristus kènè, enggo mo kènè itakkil, oda bagè pertakkil nibaing jelma, tapi mertakkil nibaing Kristus ngo imo merkitè enggo ipaluah kènè ibas bakko dosa idi nai.
51002012	Ai sinderrang iperidi kènè, tikan bagidi ngo kènè ikubur rebbak dekket Kristus, janah merkitè perridiin i ma rebbak ipegelluh nola ngo kènè rasken dekket Kristus, kerna ikepercayai kènè kuasa Dèbata sienggo pegelluhken Kristus i kematèen nai.
51002013	Ai sienggo matè ngo kènè tikala idi ipas pertendiin, kumarna dosa ndènè i, janah kumarna oda itakkil kènè cara daging. Tapi ukum bagèndari enggo ipegelluh Dèbata kènè rebbak dekket Kristus, kerna enggo isasa Dèbata karina dosanta,
51002014	janah enggo isondati hukumna simengennai kin nemmu banta. Merkitè ipersilangken karina idi ipas kayu persilang isasaken Dèbata mo karina tuntuten taba kita.
51002015	Asa ulang nèngè mergegoh karina tendi simemerèntah bak simerkuasa i. Gabè tontonen sinterrem mo kalak i karinana, sinderrang iarak Kristus kalak i gabè taban-tabanen, tikan ibas arak-araken petuduhken kemenangenNa.
51002016	Kerna naidi ulang mo ipekata-kata dèba kènè kemulihken pangaan barang ènumen, barang pè kumarna ari raya agama, barang ari raya peltak bulan barang pè tersèngèt ari Sabat.
51002017	Ai pellin lèndung simasa seggen i ngo kessa i, tapi Kristus ngo keteridahen ni karinana i!
51002018	Ulang belli kènè diri ndènè irogiken kalak sipakulah-kulahken peteruhken dirina janah mersembah taba malaèkat-malaèkat. Gabè gegah ngo kalak i kemulihken pikiren-pikiren tanoh èn janah mengasang-asangken alaten-alaten siniidahna,
51002019	oda nèngè Kristus i ekutenna. Bai Kristus ngo mertemmu karinana daging sinipedemmu sendihi janah makin mbelgah mengèkutken lemmo atè Dèbata.
51002020	Enggo matè kènè rebbak dekket Kristus janah enggo ipaluah ipas gemgemmen tendi simengkuasai dunia èn nai? Kasa uè dèng kènè nggelluh janah tunduk mi hatoren pati-patiin simendokken,
51002021	"Ulang jamah i; ulang pangan i, ulang dais kono mi sidi?"
51002022	Oda merlapaten nèngè karinana hatoren sibagidi, ai hatoren dekket pati-patiin jelma ngo i karina.
51002023	Tuhu ukum tengennen bagè kebijaken ngo i mula idokken mersembah taba malaèkat janah pebujur-bujurken ukur ncerrep dekket mendersa diri; tapi cituk poda merguna i karinana lako mengalo cubellek-cubellek daging.
51003001	Ukum kènè enggo ipegelluh rebbak dekket Kristus, kerna naidi jalangi mo si ni sorga i, imo bekkas Kristus kundul i kamuhun Dèbata.
51003002	Si ni Sorga i mo pikiri, ulang mo si ni tanoh èn.
51003003	Kerna sienggo matè ngo kènè, jadi ukum nggelluh ndènè sibagèndari rebbak dekket Kristus, mboni ibagasen Dèbata ngo.
51003004	Nai ntarar kessa mo seggen Kristus simerrèken kenggelluhenta i, kènè pè dekket ma mo terridah rebbak dekketsa i kessangapenNa i.
51003005	Kerna naidi, bunuh kènè mo karina cubellek-cubellek tanoh èn simencèdai diri ndènè, imo perlangkah julu meddemenken, luhlah, rorang, cubellek jahat nipergeddo daging, nahaka (kerna nahaka i dos ngo i mi mersembah taba bègu).
51003006	Ai sibagidi ngo mengkerohken laga Dèbata taba kalak siso menguèi katana.
51003007	Ukum tikala i, iulaken kènè ngo sibagidi, sinderrang ikuasai dèng kènè.
51003008	Tapi ukum bagèndari, patakken kènè mo nasa sijahat ibas diri ndènè nai; ulang nèngè melaga barang mengamuk barang merrukur benci taba sidèban. Ulang ruap bai ndènè nai kata-kata mengelèai barang rana-rana mellamun.
51003009	Ulang kènè mersiluapen, ai enggo italkasi kènè nggelluh ndènè siarnia dekket bakko i.
51003010	Enggo iberrè nggelluh sirembaru bai ndènè bagèndari, jadi enggo mo kènè gabè jelma rembaru, siniperimbaru Situmempa, tasè bagè rupaNa ibaing Dèbata, asa itandai kènè Dèbata i.
51003011	Jadi patakken kènè mo karina simengkella-kella, ai oda lot nèngè kalihna kalak Jahudi barang siso Jahudi, kalak simertakkil barang siso mertakkil; oda lot nèngè kalihna perbangsaan pè, oda kalih hamba barang anak tohè, ai Kristus ngo ibas sagumanna i, janah ibagasen Kristus ngo sagumanna i.
51003012	Kerna naidi kènè alè sienggo gabè ummat Dèbata janah nipilihna. Kennah gabè permasèh atè ngo kènè, perrukur mendè, merrukur ncerrep, melamlam janah mbingit.
51003013	Kennah mersipeuè-uèen ngo kènè samah kènè, janah mersisasaan dosa. Ai Tuhan i pè enggo isasa dosa ndènè, bagi ma mo bang kènè pè.
51003014	Siperluna kalohoon imo: Kennah mersikekelengen ngo kènè samah kènè, ai i ngo rakut-rakut simendèna kalohoon.
51003015	Naing mo keputusen-keputusen ndènè itentuken damè siniberrèken Kristus idi ibagasen atè-atè ndènè. Ai idilo Dèbata kènè asa gabè sada daging ngo ibagasen damè ni Kristus i. Ninganna gabè perrukur mejalo metangkup mo kènè.
51003016	Naing mo idomi peddah Kristus perrukuren ndènè, janah dak mertinèncuk mo damèna bai ndènè. Mersiajar-ajaren mo kènè merkitè-kitè kebijaken, endèken kènè mo endè pemoji-mojiin Psalm dekket endè-endè pertendiin. Endèken kènè mo Dèbata ibagasen ukur mejalo metangkup ibas atè-atè ndènè.
51003017	Rèmpunna, barang kadè iulaken barang iranaken kènè, ulaken janah ranaken kènè mo i lako memoji gerar Tuhan Jesus, ninganna mendokken mejalo metangkup bai Dèbata Bapa merkitè-kitè Jesus.
51003018	Kènè partua ibages, uèi kènè mo sinibalè ndènè, ai bagi ngo patutna pengelako kalak Kristen.
51003019	Kènè partua ibalè, kekellengi kènè mo sinibages ndènè. Ulang tois kènè meradepkensa.
51003020	Kènè alè anak-anak, uèi kènè mo partua ndènè, ai bagidi ngo ikellemmoken Dèbata.
51003021	Kènè alè partua, ulang gettemmi kènè ukur dukak-dukak ndènè, asa ulang mendellè kalak i!
51003022	Kènè alè dengan sigabè hamba! Ibas karinana mo uèi kènè induk ndènè i tanoh èn. Ulang mo pellin sinderrang idah kalak i asa merpenguèi kènè bana bagè cara muat-muat ukur; tapi uèi kènè mo induk ndènè i, kumarna merkebiaren kènè midah Tuhan i.
51003023	Ulaken kènè mo bahaan sinidokkenna bai ndènè ipas ukur nggasang, bagè pengulaken ndènè bai Tuhan i, oda bai jelma.
51003024	Èngèt kènè mo, bai Tuhan i nai ngo jaloon ndènè upah ndènè. Barang kadè ipèmaken Tuhan i bai ummatNa, idi ma ngo iberrèken bai ndènè. Ai Kristus i ngo induk siniuèen ndènè.
51003025	Barang isè salah, jalonna ngo bales kessalahenna i, ai dos ngo karinana jelma i hadeppen Dèbata.
51004001	Kènè alè induk, adil mo baing kènè taba naposo ndènè. Èngèt kènè mo, lot ngo induk ndènè i sorga.
51004002	Tettap mo kènè ngkasah mersodip, janah ndungo mo kènè. Dokken kènè mo mejalo metangkup taba Dèbata.
51004003	Sodipken kènè ma mo bak kami pè, asa iberrèken Dèbata tikki selloh bai nami lako mennukutken rusia Dèbata tersèngèt Kristus, ai kemmulihken naidi ngo asa terkurung aku bagèndari.
51004004	Mersodip mo kènè asa merkitè i ndorok kusukutken rusia i bagè patutna.
51004005	Bijak mo kènè taba kalak siso percaya dèng, janah pessanga kènè mo tikki ndènè lako mendahi kalak i.
51004006	Dak melamlam mo rana ndènè asa terrabin ukurna mendengkoh rana ndènè i. Mpantas mo kènè mengaloi kuso-kuso ndèba.
51004007	Bagahenken si Tikikus kekellengen i ngo bai ndènè karinana simasa bangku. Sada kalak kettoken ngo Ia mengula rebbak dekket kami bai Tuhan i.
51004008	Kuutus ngo ia mendahi kènè, asa ibettoh kènè bakunè masa bai nami, janah asa ipegasang kènè.
51004009	Rebbak berkat ngo si Onesimus dekket si Tikikus; sada kalak bai ndènè èn nai ngo ia janah kettoken. Ikekelengi kami ngo ia. Bagahenken kalak i ngo bai ndènè karina simasa i bekkasku èn.
51004010	Rebbak dekket aku ngo i kurungen si Aristarkhus. Menenges salam ngo ia taba kènè. Bagidi ma dekket si Markus bebberrè si Barnabas (Enggo kin ibagahken berita asa ijalo kènè ia, mula roh ia mendahi kènè).
51004011	Bagi ma dekket salam si Jesus simergerar Justus. Pellin kalak i sitellu nai ngo kessa denganku kalak Jahudi sipercaya bai Tuhan Jesus, denganku mengula ulaan bai Dèbata nai. Pengurupi tuhu-tuhu ngo kalak i bangku.
51004012	Menenges salam ma ngo taba kènè si Epapras, anak kuta ndènè èn ngo ia. Naposo Jesus Kristus ngo ia janah dak tong menodipken kènè, asa hot kènè ntegguh merukur ninganna tetap menguèi Dèbata.
51004013	Aku sendiri ngo saksina tersèngèt pengkelejakenna mengkepkep kènè, bagi ma dekket mengkepkep kalak Laodikia bak Hierapolis.
51004014	Dokter Lukas nikekellengen i bang si Demas pè, menenges salam ma ngo bai ndènè.
51004015	Pessoh kènè salam nami taba dengan Kristen i Laodikia; bagi ma taba si Nimpa dekket taba kuria silot i bagesna.
51004016	Enggo kessa ijakaken surat èn i tengah-tengah ndènè, ijakaken ma mo bang i kuria Laodikia. Bagi ma mo asa ijakaken kènè isèn surat si nitenges arap Laodikia bai ndènè.
51004017	Bagahken bai si Arkhipus, "Pul ibaing ulaan siniberrèken bana lako mengkebasi Tuhan i."
51004018	Salam bangku nai si Paulus. Aku sendiri ngo mennuratken èn. Ulang lupa kènè bangku si ni bagasen kurungen. Dak idengani masèh atè Dèbata mo kènè. Tabe nami, Paulus
52001001	Kènè alè dengan si ni kuria Tesalonika sienggo gabè ummat Dèbata Bapa dekket Tuhan Jesus Kristus. Kami imo si Paulus, si Silas dekket si Timoteus mengharapken dak idengani masèh atè Dèbata mo kènè janah iberèken mo damèna bai ndènè.
52001002	Mendokken melias atè ngo kami dakdak taba Dèbata, kemulihken kènè karinana. Gennep mersodip kami bai Dèbata Bapanta dak kuèngèt kami ngo kènè. Dak kusodipken kami ngo kènè. Kuèngèt kami ngo barang bakunè kènè peteridahken ibas pemahan ndènè magahken percaya kènè bai Kristus, barang bakunè kènè mengkekelengi kalak sidèban janah gabè mengkebasi kalak i, janah bakunè kènè merpengharapen sintegguh taba Tuhanta Jesus Kristus.
52001004	Kubettoh kami ngo alè dengan, ikekelengi Dèbata ngo kènè janah ipilih mahan milikNa.
52001005	Ai oda ngo pellin kata-kata sambing kupesoh kami bai ndènè Sukuten Kelluahen i, tapi merdengan kuasa bak Tendi Perbadia ngo. Tok kalohon ngo kami mi kebennaren Sukuten Kelluahen i. Ibettoh kènè ngo barang bakunè pergelluh nami lako mengkepkep kènè, tikan i tengah-tengah ndènè kami.
52001006	Enggo ngo icodi kènè kami dekket mencodi Tuhan i. Ijalo kènè ngo sukuten sinibagahken bai ndènè ibagasen sampang atè, tukasi pè menggong matcam bagè simpersuk kènè, Tendi Perbadia ngo merrèken i.
52001007	Merkitè bagidi gabè codiin ngo kènè taba karina kalak Kristen ni Makedonia dekket ni Akhaya.
52001008	Ai mulai bai ndènè nai makin sarna ngo berita tersèngèt Tuhan i mi Makedonia dekket mi Akhaya, oda pellin i tupèh, tapi dekket ngo kepercayaen ndènè bai Dèbata, terberita mi suberri aur, jadi oda pella kadè nèngè sidokkenken nami tersèngèt i.
52001009	Ibagahken kalak idi ngo bakunè penjalo ndènè bai nami sinderrang roh kami mendahi kènè tikala i dekket i pennadingken ndènè gana-ganaan ndènè i, gabè roh kènè mendahi Dèbata singgelluh i janah bennar.
52001010	Iranaken kalak i ma ngo bakunè pemmèma-mèma ndènè i pekkiroh Anak Dèbata i sorga i nai, imo Jesus sienggo nipegelluh Dèbata i simatè nai. Jesus i ngo paluahken kita ipas hukum pungur Dèbata sinaing roh seggen i.
52002001	Alè dengan ibettoh kènè ngo oda magosia pekkeroh nami mendahi kènè.
52002002	Ibettoh kènè ngo sinderrang madèng roh kami mendahi kènè mi Tesalonika, sienggo idersa janah ilèai ngo kami i Pilipi. Tapi tukasi pè mèduk mengalo kami, iberrèken Dèbatanta ngo nggasang ni ukur bai nami lako mengerranaken bai ndènè Sukuten Kelluahen siroh bana nai.
52002003	Oda ngo kellalingen pengarahken nami bai ndènè i; oda ma ngo akkal-akkal barang lako mengkilang.
52002004	Tapi bagè kalak sienggo tau ngo kami dok atè Dèbata mahan kesampèen Sukuten Kelluahen i, bagidi ngo kuruapken kami oda bagè cara muat-muat ukur jelma, tapi asa gabè kelemmonken atè Dèbata simenniahi pusuh perratèen nami i ngo.
52002005	Ibettoh kènè ngo; oda nung kami merkata ndalit, oda nung kami merukur bècuk lako muat harta; Dèbata ngo saksi nami tersèngèt idi.
52002006	Oda nung kutulusi kami pemoji-mojiin bai jelma nai -- tah bai ndènè nai barang bai jelma sidèban idi nai pè, kasi pè nemmu ndorok kupido kami bai ndènè nai barang kadè, kumarna rasul Kristus i kami.
52002007	Ai melamlam ngo kami i tengah-tengah ndènè, tosè bagè partua ibages pehèdu-hèduken dukak-dukakna.
52002008	Kumarnaken ngkelleng atè nami, uè ngo kami merrèken oda pellin Sukuten Kelluahen i bai ndènè, tapi dekket ngo bang nggelluh nami i pè.
52002009	Dok atè tentu ièngèt kènè ngo alè dengan, bakunè pengkelejaken nami. Mahar ari berngin ngo kami mahan bahaan, asa ulang lot barang isè pè kènè kususahi kami sidekkah i tengah-tengah ndènè kami magahken Sukuten Kelluahen siroh bai Dèbata nai i.
52002010	Kènè ngo saksi, bagi ma pè bak Dèbata, ukum kami merpengelako merandal kalohoon ngo janah bennar, oda sitikasen merradepken kènè sienggo percaya bai Kristus i.
52002011	Ibettoh kènè ma ngo, karina ngo kènè kubaing kami bagè pemmaing sada kalak bapa taba dukak-dukakna.
52002012	Kupeddahi kami ngo kènè janah kuajari kami, asa merperangè mengèkutken lemmo atè Dèbata kènè. Ai enggo idilo Dèbata kènè mi gemgemmenna ibas Dunia Rembaru bai Dèbata nai janah mengakapi kesangapenNa i.
52002013	Lot dèng sada nai makinken oda meradi-adi kami mendokken mejalo metangkup bai Dèbata, imo penjalo ndènè i kata Dèbata sikusukutken kami; ijalo kènè berita i oda bagè sukuten bai jelma nai, tapi berita bai Dèbata nai ngo, ai tuhu-tuhu ngo i kata bai Dèbata nai! Mengula ngo Dèbata ibagasen kènè sienggo percaya bai Kristus.
52002014	Alè dengan, tosè bagè sienggo iakapi kènè bagi ma ngo iakapi kuria Dèbata milik Jesus Kristus si lot i Judèa. Igong kènè ngo simbernit nibaing bangsa ndènè taba kènè, tosè bagè nigongken kuria-kuria Dèbata silot i Judèa bai kalak Jahudi nai.
52002015	Ibunuh kalak Jahudi ngo Tuhan Jesus dekket nabi-nabi, kami pè iletlet ngo. Dak ialo kalak i ngo Dèbata, jadi musuh karina jelma ngo ia.
52002016	Ihalang-halangi kalak i ngo kami menjamitaken berita kelluahen bai kalak siso Jahudi. Merkitè bagidi, dak makin itambahi kalak i ngo dosana gabè gukguk soh mi langit. Bagèndari pè lalu mo luas hukum Dèbata bai kalak i.
52002017	Tapi alè dengan, kessa nai laus kami, i tengah-tengah ndènè nai -- ndaoh ngo nemmuken kènè i mata -- tapi ndessing ngo ukum ibas ukur. Jadi enggo mo messeng nteddoh nami midah kènè. Nai dak ngo ipergeddo ukur nami naing roh mendahi kènè nola!
52002018	Kerna naidi iniatken kami ngo naing roh mendahi kènè, janah aku si Paulus enggo barang piga-piga kali mencubaken naing berkat, tapi dak ihalangi Sibolis i dèng ngo langkah nami.
52002019	Situhunna kènè ngo pengharapen nami dekket sampang atè nami. Mula roh kessa luas Tuhan Jesus, mengadep mo kita baNa, nai kènè mo gabè kebanggaan nami.
52002020	Uè tupèh, kènè ngo kebanggaan dekket kelolonken ukur nami.
52003001	Nai kumarna oda tertahanken nèngè messeng nteddoh nami, gabè lotiin mo dok atèngku sadaku lebbè tading i Atena,
52003002	kuutus mo si Timoteus. Dengan sada ulaan ngo ia janah naposo Dèbata, simengula rebbak dekket kami lako mennukutken Sukuten kelluahen tersèngèt Kristus. Kuutus kami ia, asa ipetegguh ukur ndènè janah ipeddahi kènè, asa makin percayana kènè bai Kristus,
52003003	asa ulang lot barang isè bai ndènè nai gabè sondar kumarnaken kinipersukta èn. Ibettoh kènè ngo, dekket kepersuken i pè sienggo irencanaken Dèbata kin ngo i banta.
52003004	Ai sinderrang i tengah-tengah ndènè dèng pè kami, enggo kin ngo kubagahken kami taba kènè, kennah menggong simpersuk ngo kita. Jadi idi ngo simasa bagèndari, bagè nibettoh ndènè i kin.
52003005	Idi ngo kulih sebabna, asa kupasulak si Timoteus mendahi kènè naing kubettoh bakunè kepercayaen ndènè taba Kristus. Tah bakunè enggo iunjuni Sibolis i kènè, gabè magosia nola kelejaan nami karina.
52003006	Bagèndari enggo balik si Timoteus janah ibagahken bai nami tersèngèt kepercayaen bai Kristus dekket kelleng atè ndènè samah kènè, pesampangken ukur nami. Ibagahken dèng ma ngo bakunè lekketna i ukur ndènè kami, dekket nteddoh ndènè naing mengidah kami, tosè bagè kami pè, nteddoh ngo naing mengidah kènè.
52003007	Kerna naidi alè dengan gabè terapo mo ukur nami kumarna berita tersèngèt kènè. Kepercayaen ndènè i i ngo pegasangken pennarihen nami.
52003008	Asa bagè balik nggelluh ngo pengakap nami bagèndari, asal mo hot kènè percaya bai Tuhan i.
52003009	Oda terdokken kami merkitè kata, bakunè belgahna melias atè nami bai Dèbata kemulihken sampang atè sikujalo kami bana nai kumerna kènè.
52003010	Mahar ari berngin dak kupido kami ngo ibas sodip nami asa ndorok kami pejumpa hadep dekket kènè, asa kudomi kami kadè sikurangna ibas kepercayaen ndènè.
52003011	Katerra pè, ipaduè Dèbata Bapanta dekket Tuhan Jesus Kristus mo ndorok kami pejumpa dekket kènè!
52003012	Dak itambahi Tuhan i mo ngkelleng atèna samah-samah kènè dekket mengkekelengi karina jelma, asa makin mertinèncuk ngkelleng atè ndènè, tosè bagè ngkelleng atè nami midah kènè.
52003013	Asa merkitè i makin ipergegohi Tuhan i ukur ndènè, gabè mbadia kènè janah oda mertikas i hadeppen Dèbata Bapanta, tikan roh luas Tuhanta Jesus rebbak dekket karina sienggo gabè milikNa.
52004001	Adumna i alè dengan, naing mo nemmuken ièkutken kènè codiin sikubaing kami tersèngèt bakunè carana kènè lako pesampangken atè Dèbata. Nemmuken enggo ngo ibagasenna i kènè, tapi bagèndari ibagasen kuasa Tuhan Jesus memmes kupidoken kami taba kènè, asa makin tangna kènè mengulaken i!
52004002	Kerna enggo ibettoh kènè peddah sienggo kuberrèken kami bai ndènè merkitè kuasa Tuhan Jesus.
52004003	Ai èn ngo ipergeddo Dèbata: Naing mo mpanting kènè ipas ulaan luhlah i nai.
52004004	Karina anak laki i tengah-tengah ndènè, kennah ibettoh bakunè carana nggelluh rebbak sinibagesna maing lolo atè Dèbata bak jelma.
52004005	Ulang mo kumarnaken cubellek daging bagè pemmaing kalak pemmèlè bègu siso menandai Dèbata.
52004006	Ipas sibagèen i ulang lot barang isè pè memmakin salah taba denganna, barang pè mengakkal-ngakkali. Tikala i enggo kubagahken kami taba kènè i, ihukum Dèbata ngo kalak simengulaken kessalahen sibagidi.
52004007	Ai mi kebadiaan ngo kita idilo Dèbata, oda ngo mi simerroha.
52004008	Kerna naidi barang isè pis matana midah peddah ènda, oda jelma nilèanna, tapi merpis mata midah Dèbata simerrèken TendiNa Simabadia i ngo.
52004009	Ukum tersèngèt bakunè carana kènè mengkekelengi samah dengan oda pella pessèngètenku nèngè kènè. Ai enggo iajari Dèbata kènè tersèngèt mersikekelengen.
52004010	Janah enggo mo ituduhken kènè i taba dengan Kristen i suberri Makedonia. Tapi alè dengan memmes kupido kami taba kènè, naing mo makin sellohna pengulanken ndènè.
52004011	Kerencetken kènè mo gabè kalak persip janah ulang iantoi simasa bai sidèban. Mahan bahaan mo kènè asa lot pangaan ndènè; bagè sienggo kuaturken kami tikala i bai ndènè.
52004012	Merkitè bagidi, oda nèngè mengharapken kalak kènè, nai gabè ipesangap kalak siso percaya bai Kristus i mo kènè.
52004013	Kènè alè dengan, dok atè nami naing mo ntangkas iarusi kènè tersèngèt kalak sienggo kumellip i, asa ulang bonek atè ndènè bagè kalak siso merpengharapen.
52004014	Mula percaya ngo kita, sienggo matè Jesus, janah nggelluh nola mengolihi, sikepercayai ma mo pegelluhen Dèbata ma ngo karina kalak sienggo kumellip sipercaya bai Jesus, asa rebbak kalak i dekketSa.
52004015	Tersèngèt idi, bagèen ngo peddah Tuhan i sinaing pessohken nami bai ndènè: Mula pè nggelluh dèng kita soh mi pekerroh Tuhan Jesus, oda ngo kita mengelebbèi kalak sienggo perlebbè kumellip i.
52004016	Sampur kessa mo seggen Tuhan Jesus i sorga nai, mersurak-surak mo ekuten malaèkat janah isempul mo sarunè Dèbata mahan pertandaan. Nai ipegelluh mo perlebbè kalak simatè sienggo percaya bai Tuhan Jesus.
52004017	Enggo kessa bagidi, kita singgeluhna dèng pè tikan bagidi, iarahken mo rebbak dekket kalak i merkitè hembun lako menimbak-nimbak Tuhan i, i abang-abang i. Nai rebbak mo kita dekket Tuhan i soh mi amman sumendah.
52004018	Kerna naidi, dak mersiapoon mo kènè samah kènè merkitè kata ènda.
52005001	Tapi alè dengan, oda pella kusuratken kami taba kènè ndigan mo kettikana masa i.
52005002	Ai ntangkas ngo ibettoh kènè, ukum Ari pekiroh Tuhan i, bagè pekiroh pennangko berngin ngo.
52005003	Mula idokken dèba, "Mènak ngo karina," nai tikan bagidi mo sempa kememmago bana! Masa ngo karinana i tosè bagè pengakap daberru rabisen lako mennubuhken dukakna.
52005004	Tapi ukum kènè alè dengan, oda ngo ibagasen sigellap, gabè uè tersengget bagè pennangko kumarna kaharen.
52005005	Karinana ngo kènè nggelluh ibas kecihuren janah dukak-dukak sinterrang. Oda ngo kita nggelluh ipas sigellap barang pè kalak gellap tuiten.
52005006	Kerna naidi, ulang mo kita terpeddem bagè kalak sidèban; kennah ndungo ngo kita merjaga-jaga janah nterrang merrukur.
52005007	Ai tikan berngin ngo terpeddem kalak, janah tupung berngin ngo mabuk kalak simabuk.
52005008	Tapi ukum kita kalak kecihuren ngo, kerna naidi kennah terrus ukurta. Kennah ngo kita tettap percaya taba Tuhan, janah mengkekelengi kalak sidèban janah tok merpengharapen ipaluah Dèbata ngo kita. Idi mo senjata mengelènggemmi kita ibas perjuapen mengalo kegellapen.
52005009	Oda ngo ipilih Dèbata kita mahan lagana, tapi asa terrolih kelluahen ngo kita merkitè-kitè Tuhan Jesus Kristus.
52005010	Ai enggo matè Jesus mengkepkep kita -- jadi roh kessa ia luas, mula pè nggelluh dèng kita barang enggo matè pè -- gabè nggelluh nola mo kita rebbak dekketSa.
52005011	Kerna naidi naing mo kènè mersipesèngèten janah mersipehèdu-hèduun ibagasen kepercayaen, bagè sienggo nibaing ndènè bagèndari.
52005012	Alè dengan, memmes kupido kami bai ndènè, asa hargai kènè kalak simengkebasi kènè i tengah-tengah ndènè, imo kalak sienggo ipilih Tuhan i lako menguluken janah memeddahi kènè.
52005013	Hargaken kènè mo kalak i janah kekellengi kènè mernèngèt bahaan sienggo ibahanken kalak i. Dak merdamè mo kènè samah kènè.
52005014	Kupido kami dèng ma taba kènè alè dengan, asa pincang kènè kalak siso uè karèjo. Pepos kènè mo ukur kalak simbiar; urupi kènè kalak siperlu urupen, janah merpenganju mo kènè taba karina jelma.
52005015	Perdatèken kènè mo asa ulang lot memmalesken nggodo bales nggodo. Merandal mo baing kènè samah kènè bang taba karina jelma pè.
52005016	Dak merlolo atè mo kènè,
52005017	janah ulang mengadi-ngadi mersodip.
52005018	Mendokken mejalo metangkup mo kènè kumernaken karinana ai i ngo ipergeddo Dèbata bai ndènè nai sienggo ibagasen Kristus Jesus.
52005019	Ulang ènteppi kènè Tendi Perbadia!
52005020	Ulang pis mata ndènè midah sukuten niberrèken Tendi Perbadia.
52005021	Pemmanat kènè mo karinana, janah patohi kènè mo sisellohna.
52005022	Peddaoh kènè mo karina kejahaten.
52005023	Dak ibaing Dèbata simerrèken banta damè i mo bai ndènè nggelluh pellin ibagasen Dèbata sambing. Janah dak ijamoti Dèbata mo tendi, kessah dekket daging ndènè karinana, asa ulang mertikas kènè tikan roh kessa Tuhan Jesus Kristus mengolihi.
52005024	Dèbata sienggo mendilo kènè; pessautenna ngo karinana i, kerna sètia ngo Ia.
52005025	Sodipken kènè mo kami alè dengan!
52005026	Mersisalamen mo kènè merkitè salam ngkelleng taba dengan sipercaya bai Kristus.
52005027	Kuèlèk-èlèk mo kènè i hadeppen Tuhan, asa jakaken kènè surat èn taba karina dengan sipercaya bai Kristus.
52005028	Dak ipasu-pasu Tuhan Jesus Kristus mo kènè. Tabe nami, Paulus
53001001	Kènè dengan sada kuria i Tesalonika sienggo gabè ummat Dèbata Bapa dekket Tuhan Jesus Kristus! Kami, imo si Paulus, si Silas dekket si Timoteus
53001002	mengharapken iberrèken Dèbata Bapanta dekket Tuhan Jesus Kristus mo pasu-pasu dekket damèna bai ndènè.
53001003	Kènè dengan, patut ngo kami mendokken mejalo metangkup taba Dèbata kumarna kènè alè dengan. Janah patutna ngo kami mendokken i, ai dak makin percayana ngo kènè bai Kristus, janah enggo makin mersikekelengen kènè samah kènè.
53001004	Kemmulihkenna idi ngo dak kuterèngèti kami kènè gennep kami mendalani kuria Dèbata. Nggasang ngo ukur nami lako mennukutken ntegguhna kepercayaen ndènè bai Kristus, tukasi pè dak iletlet janah mpersuk iakap kènè.
53001005	Merkitè idi enggo ntangkas taridah ntèger ngo hukum Dèbata: Enggo kènè menggong simpersuk kumarna kerajaen Dèbata. Janah kumarna i ngo enggo patut kènè mbengket mi kerajaen Dèbata.
53001006	Ntèger ngo pemmaing Dèbata. Ibalesken ngo simpersuk taba kalak sipepersuk-persukken kènè.
53001007	Iberrèken Dèbata ngo kessennangen bai ndènè simenggong simpersuk bagèndari -- bagi ma ngo bang bai nami pè -- tikan roh Kristus ntarar i sorga nai rebbak dekket malaèkatNa simerkuasa i,
53001008	dekket merkitè api mergollah-gollah. Roh ngo ia lako mendabuh hukum taba kalak siso uè kipaduliken Dèbata janah siso menguèi Sukuten Kelluahen tersèngèt Jesus Tuhanta i.
53001009	Ihukum ngo kalak i mi kemmagoon siamman sumendah. Oda terolih kalak i kemmuliaan dekket kegegohen dekket kuasa Tuhan i,
53001010	tikan pekirohna i, mersangap mo Ia ibaing ummatNa janah ipepoji-poji kalak sipercaya i mo ia. Kènè pè dekket ngo gabè ummat Dèbata kerna percaya ngo kènè mi sukuten sikusukutken kami bai ndènè.
53001011	Idi ngo sebabna asa dak kusodipken kami kènè. Mersodip ngo kami asa ibaing Dèbata kènè patut nggellluh rembang mi lemmo atèNa, kerna i ngo asa idilo kènè. Katerra pè iurupi Dèbata mo kènè lako mengulaken simerandal bagè nipergeddo ndènè, janah pelliasken karina ulaan ndènè, kumarna percaya kènè bai Kristus.
53001012	Merkitè bagidi terpoji mo Tuhanta Jesus kumarna kènè, janah kènè pè ipoji Jesus ma mo kumarna mendè basa Dèbata dekket Tuhan Jesus Kristus.
53002001	Ukum tersèngèt pekerroh Tuhan Jesus Kristus, dekket tersèngèt ipepulung kita asa rebbak dekketSa, memmes kupido bai ndènè:
53002002	Ulang mèter ndor jut ukur ndènè janah bulisah, kumarna lot bertikna enggo dapet tikkina roh Tuhan Jesus mengolihi. Tah bakunè bertik idi roh merkitè alaten barang pè arap sada peddah barang idokken dèba nung nina kusuratken kami bagidi ipas surat nami.
53002003	Barang bakunè nola pè i, ulang uè kènè ioto-otoi dèba. Ai sinderrang madèng dapet Ari idi, kennah masa ngo lebbè: Mèduk mo kalak merbalik bai Kristus nai janah taridah mo Sijahat sienggo itentuken masuk mi naraka i.
53002004	Mengalo mo ia ipas kejukattenna nai janah ipedates dirina mi babo karina sinisembah jelma bak karina sinidok-dok jelma i Dèbata. Ikunduli ngo bages Dèbata janah idokken taba jelma nterrem; Dèbata ia nina.
53002005	Oda ngo ièngèt kènè nèngè, enggo kin ngo kubagahken i taba kènè, sinderrang i tengah-tengah ndènè aku.
53002006	Tapi ukum bagèndari lot dèng ngo mengambatsa, janah ibettoh kènè ngo i. Enggo kessa dapet luas tikki sienggo ibuhul Dèbata, roh mo si Jahat i.
53002007	Enggo ngo mengula kegegohen si jahat i mboni-mboni, tapi tong dèng ngo iambat. Enggo kessa pè ipesisi simengambat i luas,
53002008	mèter taridah mo si Jahat i. Nai ibunuh Tuhan Jesus mo ia merkitè kessah sitarap babahNa nai sendiri, nai tumpat mo ia kumarna pekkirohNa i.
53002009	Merkitè perulaan Sibolis i ngo taridah si Jahat i merkegegohen. Ibaing mo mermatcam bagè tanda-tanda kellengangen siso nung masa lako mengkilang.
53002010	Merkitè-kitè kilang kejahaten ngo ibaing mengelalingken kalak sinaing mago. Mago mo kalak i kumarna oda ijalo janah oda ikellemmoken kalak i berita situhunna bai Dèbata nai sigabè kelluahen kalak i nemmuken.
53002011	Ingo sebabna asa iberrèken Dèbata bai kalak i kuasa pengoto-ngotoi lako mengelalingken kalak i, asa percaya kalak i mi siso tuhu.
53002012	Nai gabè kenna hukum mo karina kalak simengulaken dosa janah siso percaya taba kesèntengen i.
53002013	Kènè alè dengan, si nikekellengen Tuhan i! Kennah ngo dak kudokken kami mejalo metangkup taba Dèbata kumarna kènè, kerna i mulana nai ngo kènè ipilih Dèbata mahan paluahenna. Karinana idi ibaing Tendi Perbadia, asa gabè ummat simbadia Dèbata kènè, janah kerna percaya kènè mi sukuten kesentengen siroh bai Dèbata nai.
53002014	Mi sidi ngo kènè idiloi Dèbata merkitè-kitè Sukuten Kelluahen sikusukutken kami taba kènè asa gabè terolih kesangapen kènè rabbak dekket Tuhanta Jesus Kristus.
53002015	Kerna naidi alè dengan naing mo nemmu hot kènè cènder janah ntegguh mergantung mi peddah sienggo kuajarken kami merkitè-kitè kata barang ibagasen surat pè.
53002016	Katerra pè dak iapoi janah ipergegohi Tuhanta Jesus Kristus dekket Dèbata Bapanta i mo kènè, asa ndorok kènè mengulaken dekket mennukutken kadè simerandal. Kerna ngkelleng ngo atè Dèbata midah kita, janah kemulihken mendè basaNa, gabè iberrèken ngo banta pengharapen selloh.
53003001	Adumna i alè dengan, sodipken kènè mo kami, asa makin ndor sar sukuten bai Tuhan idi nai janah ijalo mendè, tosè bagè sienggo masa bai ndènè tikala i.
53003002	Sodipken kènè ma mo asa ipaluah Dèbata kami bai jelma jahat dekket nggodo idi nai, ai oda karinana jelma percaya mi Sukuten bai Tuhan idi nai.
53003003	Tapi kettoken ngo Tuhan i. Ipergegohi ngo kènè janah ilègenni meraloken kejahaten i.
53003004	Tok kalohoon ngo kami bai Tuhan i tersèngèt kènè, enggo iulaken kènè janah terrus ulanken ndènè karinana sienggo kudokken kami taba kènè.
53003005	Katerra pè dak iarak-arak Tuhan i mo kènè lako makin tangkas mengantusi ikekelengi Dèbata ngo kènè, janah iberrèken Kristus kebijaken bai ndènè.
53003006	Alè dengan, mengasangken kuasa Tuhan Jesus Kristus kudokken kami taba kènè, asa peddaoh kènè diri ndènè bai kalak siso uè mahan bahaan idi nai, dekket bai kalak siso menguèi peddah sienggo kuajarken kami bai kalak i.
53003007	Ibettoh kènè ngo barang bakunè cara ndènè kennah mencodi kami. Ai oda ngo ndong-ndong sambing kami sinderrang i tengah-tengah ndènè kami.
53003008	Oda nung kupangan kami pangaan barang isè pè mak mergarar. Rengè ngo kuakap kami mahan bahaan suntuk ari suntuk berngin, asa ulang lot kuberrati kami barang isè pè kènè;
53003009	oda ngo kumarna mak i dalanna nemmuken mengido pengurupiin kami taba kènè, tapi asa gabè mahan codiin ngo sikubaing kami i bai ndènè.
53003010	Ai sinderrang i tengah-tengah ndènè dèng pè kami, enggo kuhatorken kami, "Kalak siso mahan bahaan, ulang mo ia iberrè mangan."
53003011	Kudokken kami pè kata i bagidi, kumarna soh ngo bai nami bertikna lot bai ndènè nai siso mahan bahaan. Gabè siso bahanna ngo ibahan janah kadè poda iulaken.
53003012	Merkitè kuasa Tuhan Jesus Kristus kupesèngèt kalak sibagidi, mengula mo ia asa lot panganna.
53003013	Tapi ukum kènè alè dengan ulang kènè merkeleja-lejaan memmaing simerandal.
53003014	Tah bakunè lot dèba oda nggèut menguèi sikudokken kami ibas surat èn. Perdatèken kènè mo kalak sibagidi janah u;ang uè kènè mersaor dekketsa, asa mèla iakap.
53003015	Tapi ulang ètong kènè bagè musuh ia; dak pesèngèt kènè mo ia bagè sada kalak dengan.
53003016	Tuhan i ngo benna kelluahenta. Dak Iberrèken mo damèna sitermurmur i bai ndènè, janah dak idengani mo kènè karina.
53003017	"Salamku" si Paulus. Aku sendiri ngo mennuratken èn. Ai bagèen ngo tèkkènenku i gennep surat.
53003018	Dak idengani Tuhan Jesus Kristus mo kènè karinana. Tabe nami, Paulus
54001001	Alè Timoteus anakku sibujur ibagasen Tuhan i! Dukakku ngo kono kumarna percaya ko bai Kristus. Rasul Kristus Jesus ngo aku simenuratken surat èn. Gabè rasul ngo aku ipebangkit Dèbata Sipaluahken kita i, dekket merkitè-kitè Kristus Jesus pengharapenta i. Dak masèh mo atè Dèbata Bapa dekket Kristus Jesus Tuhanta i midah kono, janah iberrèken mo bamu pasu-pasu dekket damè.
54001003	Kupido bamu asa tong kono merian i Epesus, bagè sienggo kudokken taba kono, tikan naing laus aku mi Makedonia. Kudokken kono merian i Epesus kumarna lot i sidi barang piga-piga kalak mengajarken peddah siso tuhu, janah kennah dokkenkenmu asa ipettadi ajar latlatna i.
54001004	Pesèngèt kalak i asa ulang ipejojor-jojor tori-toriin dekket cundut-cundut siso merujung sudah. Ai pellin petubuhken perselisihen sambing ngo kessa karina i, janah oda ngo ipesaut taki Dèbata sindorok tandaan merkitè pellin percaya baNa.
54001005	Ukum nitèmbak peddah idi, imo asa gabè perkelleng atè jelma idi ibas pusuh peratènna nai, ibagasen pennarihen dekket ibagasen kepercayaen siso meradum.
54001006	Lot ngo dèba oda ibagasenna idi nèngè. Ai gabè laling ngo kalak idi ipas songsang siso merguna.
54001007	Naing ngo katèna gabè guru-guru agama kalak idi, keppèken oda iarti kalak i kata niruapkenna dekket niindangkenna.
54001008	Sibettoh ngo, mendè ngo ukum pati-patiin i mula rembang mi si pemakkèna.
54001009	Tapi kennah èngèten, iberrèken pè pati-patiin i oda ngo taba kalak simengulaken merandal tapi bai kalak perjahat siso menandai Tuhan ngo, dekket taba kalak perdosa, siso meragama simenguèi nipergeddo dunia èn; dekket taba kalak simemunuh partuana, dekket taba karina kalak pemmunuh jelma,
54001010	bang taba kalak simerpengelako luhlah, perlangkah julu meddem, pennamun, perluap; taba kalak saksi palsu dekket taba karina kalak simengalo peddah sènteng i.
54001011	Ukum peddah idi imo Sukuten Kelluahen bai Dèbata nai simermulia i janah patut sipoji Ia sipesakatken bangku ulaan i, asa kujamitaken.
54001012	Mendokken mejalo metangkup ngo aku taba Jesus Kristus Tuhanta i, sienggo merrèken bangku gegoh lako mengkebasiSa, janah mendilo aku mi bahaan i.
54001013	Ai kalak pengerèhèi kin ngo aku tikala i, janah pengeletlet ninganna mengellèaiSa. Tapi tukasi pè bagidi, masèh ngo atè Dèbata midah aku, ai oda dèng ngo aku percaya janah oda kubettoh dèng kin sikubakin i.
54001014	Keppèken gabè mertinèncuk ngo iberrèken Tuhan i bangku sibasa-basaNa. Ibaing ngo aku ndorok gabè percaya baNa janah mengkekelengi dengan jelma. Gegoh sibagidi iberrèken ngo taba kita karina sienggo sada ibagasen Jesus Kristus.
54001015	Kettoken ngo kata èn -- kerna naidi patut ngo sijalo i janah sikepercayai -- : "Enggo roh Jesus Kristus mi dunia èn lako paluahken jelma perdosa." Aku mo jelma perdosa sijahatna,
54001016	tapi kumarna naidi ngo asa masèh atè Dèbata midah aku. Asa ndorok ituduhken Jesus Kristus karina lambas ukurNa midah aku jelma perdosa èn. Janah èn mo gabè sada codiin taba karina jelma sinaing percaya baNa asa gabè terolih kenggelluhen simenettap i.
54001017	Kennah sipoji ngo Dèbata Raja sidekkah-dekkahna, ai hot ngo Ia soh mi amman-sumendah. Sada ngo Ia janah oda teridah! Amèn.
54001018	Alè anakku Timoteus! Èn mo bahaan kupesakat bamu, mernèngèt sinidokken Dèbata merkitè nabi-nabi i Kuria tersèngèt dirimu. Pakkè mo i mahan sinjatamu lako mengulaken ulaan selloh.
54001019	Mengula mo kono ibagasen kepercayaen situhunna dekket ibagasen ukur mpanting. Lot ngo dèba oda isarihken gertek pennarihenna, gabè ncèda mo kepercayaenna.
54001020	I mo bagè si Hemeneus dekket si Aleksander. Enggo kupesakat kalak i sidua bai Sibolis, asa merguru nola kalak i lako mentadi menumpahi Dèbata.
54002001	Perlebbè kalohoon peddahku bamu imo: Dak mersodip mo kono mengido taba Dèbata ninganna mengondiken dengan janah mendokken mejalo metangkup bai Dèbata kumarna karina dengan;
54002002	mengkepkep karina raja dekket karina kalak perkuasa. Pido mo asa sennang kita janah oda lot mara banta lako mengulaken bahanta bai Dèbata.
54002003	Sodip sibagidi ngo merandal janah ikellemmoken Dèbata Sipaluahken kita.
54002004	Ipergeddo ukurNa ngo asa karina jelma maluah janah menandai kesèntengen i,
54002005	kerna sada ngo kessa Dèbata janah sada ma ngo kessa sipedemmuken Dèbata bak jelma i, imo Jesus Kristus.
54002006	Iberrèken ngo diriNa mahan tebbus karinana jelma ipas dosana nai. Merkitè bagidi ipacidah Dèbata ngo tupung ketikana selloh, magahken Ipergeddo ukurna ngo naing paluahken karinana jelma.
54002007	Kemulihkenna idi ngo asa ipasulak aku mendahi kalak siso Jahudi lako magahken bai kalak i sukuten tersèngèt kepercayaen sènteng. Tuhu ngo sikudokken èn, oda luap i.
54002008	Barang i dikè sambing pè naing mo karina anak laki mersodip taba Dèbata ibagasen ukur mpanting, ulang merdengan pungur barang pè rubat.
54002009	Dok atèngku bang daberru pè, biasa-biasa mo pemakkèna janah rèntem. Ulang mo tikka ibaing potongen bukna merpakkè-pakkèen emmas tah pè mutiara tah gedda simahal hargana.
54002010	Tapi naing mo karina daberru memakkè merkitè pengèlako rèntem bagè patutna bai daberru simenguèi Dèbata.
54002011	Kennah mersiajar ngo daberru i nono janah tuhu-tuhu merpenguèi.
54002012	Oda kupaduè daberru mengajar barang pè mengerajai sinibalèna; sandok kennah nono ngo kalak i.
54002013	Kerna si Adam ngo perlebbè itempa Dèbata, nai pè asa si Hawa.
54002014	Janah oda ngo si Adam ioto-otoi, tapi daberru i ngo gabè mengelausi i perèntah Dèbata.
54002015	Tapi tukasi pè bagi merkitèken menubuhken dukak, gabè maluah ngo daberru i, asal mo tettap ia mercerrep ukur merkepercayaen bai Kristus janah tettap merkelleng atè bak metemman i hadeppen Dèbata.
54003001	Kata bennar ngo èn, "Barang isè kalak mennulusi ulaan gabè pengendeng i kuria, selloh kalohoon ngo i, ai ulaan maharga ngo nitulusenna i!"
54003002	Kerna naidi ulang mo lot sitikasen perulaan pengendeng; pellin sada kalak mo ukum sinibagesna; merpengerrem, bijak, metemman, dak mersampang atè mertamuè janah pandè mengajari bak memmeddahi;
54003003	ulang permabuk, ulang perrubat-rubat, kennah perlemlam ngo ia janah perdamè. Ulang mbara matana midah riar.
54003004	Pandè mengerajai denganna sada bages, perdukak simenguèi ajar bak mehormat janah menguèi bana.
54003005	Kerna mula oda ngo ibettoh mengajari pengisi bagesna, bakunè mo ia ndorok mengatur kuria Dèbata?
54003006	Ulang mo kalak sirembaru gabè Kristen ibaing gabè pengendeng, asa ulang ndates ukurna, asa ulang gabè ndabuh ia mi hukumen bagè si Sibolis arnia.
54003007	Kennah mendè ngo beritana bai jelma nterrem, mula oda bagidi ilèai dèba mo ia, janah gabè ndabuh nola ia mi bagasen tinogong Sibolis i.
54003008	Bagidi ma ngo kalak sipengurupi ipas bahaan kuria, kennah kalak bujur ngo ia; oda ndorok kalak sisobur pola barang mbara matana midah riar.
54003009	Kennah kalak perkepercayaen ntegguh mi kekristenen sienggo nipeterrang Dèbata. Kennah iulaken kalak i ngo i, ibagasen pusuh peratènna mpanting tuhu-tuhu.
54003010	Kennah ioji ngo lebbè ia, nai mula oda lot terdapet tikasna, baru pè asa ndorok ipebangkit ia gabè pengurupi i tengah-tengah kuria.
54003011	Sinibagesna pè kennah kalak metemman ngo, ulang njalmit pekata-kataken janah peroha-rohaken sidèban. Kennah kalak merpengerrem ngo ia janah kettoken ipas karinana.
54003012	Kalak pengurupi ibahaan kuria, kennah sada ngo kessa sinibagesna. Kennah ibettoh mengatur dukak-dukakna dekket sinibagesna.
54003013	Mula enggo selloh perulanna i pengurupina i ulaan kuria i, ihormati dèba mo ia, janah makin nggasangna mo ia mengerranaken taba jelma tersèngèt kepercayaen bai Kristus.
54003014	Harap ngo aku oda pella sadikè dekkah nèngè, roh mo aku mendahi kono. Tapi tukasi pè bagidi, kutengesken ngo surat èn mendahi kono,
54003015	asa tah bakunè mellaun nola aku asa roh, giamken enggo ibettoh kono kin bakunè patutna kita merpengelako i hadeppen Dèbata, imo kuria Dèbata singgelluh i. Ai kuria i ngo dosken binangun janah simenjujung kebennaren bai Dèbata nai.
54003016	Isè poda terbakinsa mempersomada bagidi mbagesna rusia agamanta i: Ipetarar ngo diriNa merupaken jelma janah enggo ipetandap Tendi Perbadia kebennarenna janah enggo idah malaèkat-malaèkat i. Enggo idengkoh karina bangsa beritaNa janah enggo percaya dunia èn bana, janah enggo laus Ia mi sorga.
54004001	Tapi ntangkas ngo idokken Tendi Perbadia; gabè merbalik ngo dèba luas ipas kepercayaen i nai, oda nèngè menguèi peddah Kristus. Gabè penguèi mo kalak i mi tendi pengoto-ngotoi simengellalingken dekket mi pengajar-ngajari tendi jahat,
54004002	imo sinijarken kalak perbuah ringadar bana perluap. Enggo gellap pennarihen kalak i.
54004003	Ipeddahken kalak i ngo taba jelma, asa ulang jejap janah ulang ipangan dèba pangaan nihanaken Dèbata. Keppèken ihanaken Tuhan i ngo karina pangaan i, asa ipangan jelma i enggo kessa lebbèen idokken mejalo metangkup bai Dèbata siniruapkenNa kerna percaya ia bai Kristus janah enggo itandai peddah merandal bai Dèbata nai.
54004004	Ai merandal ngo karina sinihanaken Dèbata, janah sada poda ipas si nihanakenna i nai haram, mula enggo nijalo ibas ukur menjalo metangkup taba Dèbata.
54004005	Halal ngo karinana pangaan kumarna bai Dèbata nai ngo rohna janah mula enggo nisodipken taba Dèbata.
54004006	Mula ipeddahken kono i bai karina dengan sisada kepercayaen, naposo Jesus Kristus simengulaken selloh mo kono. Janah kennah kenggelluhenkenmu ngo ibas ukurmu kata Dèbata sisipercayai i, rebbak dekket peddah kesèntengen nigurukenmu sapatna èn.
54004007	Pesisi mo tori-toriin kesipèlèbèguun siso merguna i, pecemmal-cemmal mo dirimu mi nggelluh sinikellemmoken atè Dèbata.
54004008	Cituk ngo kessa guna pekebbelken daging, tapi ukum pecemmal-cemmalken diri mi simerandal, mi karinana ngo merguna i, ai merpengkerrohken ngo i mi nggelluh bagèndari dekket tikki silako roh.
54004009	Kettoken ngo kata èn janah sikepercayaen.
54004010	Kumarna naidi ngo asa leja kita janah mertuhu-tuhu mengula ai mengharapken Dèbata singgelluh i ngo kita, Ia ngo Paluahken karina jelma, tapi merkesurungen ngo kalak sipercaya i.
54004011	Peddahken mo karinana i janah dokken mo asa iulaken kalak i.
54004012	Ulang belli pis mata ndèba midah kono kumarna bajar i dèng kono. Tapi kennah codiin mo kono taba kalak sipercaya, merkitè-kitè pengerananmu, pengelakomu, ngkellengmu, kepercayaenmu dekket nggelluhmu simetemman i.
54004013	Ninganna idi mèma roh aku, empet mo menjakaken Bibèl taba sinterrem i janah ajari mo kalak i.
54004014	Ulang menahang ukurmu mernèngèt sibasa-basa Tendi Perbadia sienggo lot bamu. Ai ijalo kono i tikanna i, lebbè iampèken pengendeng kuria ngo tanganna mi babontakalmu, janah nabi-nabi pesakatken tennah Dèbata terrèngèt dirimu.
54004015	Mertuhu-tuhu mo i ulaken asa idah jelma nterrem karina kemajunmi.
54004016	Perdatèken dirimu dekket pengajarenmu, kennah tutus ukurmu mengulaken i karinana, ai paluahken dirimu ngo dekket kalak simendengkohken kono mula ibaing kono bagidi.
54005001	Ulang sergangi situa-tua. Tapi èlèk-èlek mo ia gabè dosken bapa bamu, janah ètong mo dosken dèdahenmu kalak mula posoon dèng ia bamu nai,
54005002	janah ètong ma mo daberru sienggo tua-tua i dosken inangmu. Mula simerbaju, ètong mo ia dosken turangmu, nai kennah rèntem bana metemman ngo kono merpengelako taba kalak i.
54005003	Persangapi daberru simebbalu sitading pellin sadasa.
54005004	Tapi mula merdukak janah merkempu ngo enggo daberru simebbalu i, ajari mo pinemparna i, asa isarihken kalak i kadè-kadèna i, janah memmales kiniselloh partuana barang empungna pè, ai idi ngo ikellemmoken Dèbata.
54005005	Tapi daberru simebbalu siso lot sima-simana sindorok mennarihkensa, mengharap mo ia bai Dèbata, janah mersodip mo ia gennep ari gennep berngin mengido pengurupiin bana nai.
54005006	Tapi ukum daberru mebalu simengulaken cubellek-cubellek dagingna, sienggo matè ngo tendina tukasi pè nggelluh dèng ia.
54005007	Pesakat peddahmu bai kalak i asa ulang sirèhèen kalak i.
54005008	Mula lot siso mennarihken kadè-kadèna, terlebbih mula sincelketna, sienggo mengelausken kepercayanna sendiri ngo kalak sibagidi, jahaten dèng ngo ia daripada siso percaya i.
54005009	Siterdokken daberru mbalu imo: kennah enggo merumur ennempuluh tahun janah pellin sikali ngo kessa ia jejap;
54005010	mendè pengelakona, umpamana; enggo ipehèdu-hèdu dukakna soh mbelgah, mersampang atè menjalo tamuè mermalam i bagesna, mengkebasi kalak sipercaya, mengurupi kalak susah, janah simengulaken mertuhu-tuhu karina matcam bagè ulaan simerandal.
54005011	Ulang dèng pemmasuk mi sidi daberru mbalu mula narih matah dèng ngo dagingna, ai tah mula sèkel dèng ia jejap, gabè kurang sètia ngo ia bai Kristus.
54005012	Salah ngo kalak i kumarna iosè padanna sienggo iberrèken bana.
54005013	Ningan naidi bagè pesia-siaken tikki ngo kalak sibagidi saik mi jèhè saik mi julu. Simparahna dèng dak iperoha-roha ngo sidèban janah icampuri siso ulanna, nai nggèut ngo sibagidi mengeruapken kata siso patut ruapenken.
54005014	Kerna naidi, lotiin mo sijahè nola daberru sinceppet mebalu i asa lot dukakna janah asa ipehèdu-hèdu bagesna, asa ulang lot botcir bai musuh-musuhta i lako peroha-rohaken kita.
54005015	Ai lot ngo dèba simebbalu i merbalik nola laus mengèkutken tendi jahat.
54005016	Tapi mula lot sincelket kalak Kristen mebalu, kennah ipehèdu-hèdu kalak Kristen sincelketna i mo ia, ulang ibelli kuria i pehèdu-hèduken; asa tah lot simebbalu siso mersima-sima, sibagidi mo ipehèdu-hèdu kuria.
54005017	Pengendeng kuria simertuhu-tuhu mengulaken kepengendengenna, patut ngo ihargai kuria i dua kali lempit, terlebbih-lebbih pengendeng singkasah merjamita dekket memmeddahi.
54005018	Ai tersurat ngo ibas Bibèl, "Oda kontamen kerbo tikan mengerrik ia," bagi dèng ma, "Merupah ngo karina simengula."
54005019	Mula lot pengaduun tersèngèt sada kalak pengendeng, oda mèter jaloon pengaduun i, ukum oda lot dua barang tellu kalak saksi.
54005020	Kalak perdosa, pincang mo ia i hadeppen kuria i, asa gabè mbiar sidèbankenna i.
54005021	Kupido bamu i hadeppen Dèbata dekket Jesus Kristus bak malaèkat-malaèkatna siterpilih i, asa ijamotken kono sipessèngètku èn ibagasen ukur borjok, ulang pella mersèto ukurmu ulang merdikkan kono.
54005022	Ulang kono merudu-rudu mengampèken tangan lako pebangkitken kalak gabè pengendeng. Ulang ko mersaor taba kalak perdosa, tapi jamotken dirimu asa tong mpanting kono.
54005023	Ulang pellin laè sambing iènum kono; ènum ma mo situk-situk anggur ai tambar beltek ngo i kumarna nggati ko mersakit-sakit.
54005024	Ukum dèba enggo ntarar dosana tukasi pè madèng irungguken, tapi dèba lebbè perpodi pè asa terbettoh dosana.
54005025	Bagidi ma dèba ntarar ngo perulanna merandal, janah siso mudah idahen pè tong ngo oda mèter terrus mboni.
54006001	Barang isè kalak Kristen gabè hamba, iètong mo indukna i patut pesangapenna asa ulang terrèhèi dèba Dèbata bang pè pengajarenta i.
54006002	Tapi mula Kristen ngo induk hamba i, ulang mo mapas iakap nola indukna i, kumarna samah-samah kalak Kristen i kalak i. Tapi makin ulukna mo pengkebasina bai indukna i, kerna kalak Kristen ngo indukna i janah sinikekellengen. Karina mo idi kennah ajarken janah peddahken.
54006003	Mula lot kalak mengajarken laèn daripada i, janah oda toko iakap peddah tuhu janah merandal bai Tuhanta Jesus Kristus idi nai, dekket peddah agamanta.
54006004	Kalak tunggang ngo sibagidi, janah oda lot kadè pemettohna. Ntagi kalohoon ngo iakap kalak sibagidi mersoal janah petangkis tersèngèt sada-sada perkataan, gabè pekerohken cian atè, perselisihen, rèhè-rèhè, rubat dekket penukasiin simeroha i,
54006005	bagi ma persilisihen siso mengadi-ngadi bai jelma sienggo ncèda ukurna. Ai idokdok ndorok gabè bèak ibas agama i nai.
54006006	Pengemoon mbellen ngo tuhu agama i, mula ikesabamken silot bana i bas ukurna.
54006007	Ai oda lot siembah mi dunia èn. Janah oda lot kadè terembah kita bang lako menadingken dunia èn.
54006008	Jadi mula lot banta pangaan barang perrolessen, sikesampangken mo i!
54006009	Barang isè naing bèak, ndabuh ngo i mi bagasen pengunjunen dekket sambil cubellek kemmotoon simengago i, mengelennengken jelma i mi tulbang dekket kemagoon.
54006010	Ai urat ni karina kejahaten ngo mula mbara mata midah riar, dèba pellin idi sambing ngo iayaki, gabè itadingken peddah Kristus, gabè iabinken bana mermatcam bagè simbernit memmaing gabè mellui ukurna.
54006011	Tapi milik Dèbata ngo ukum kono, kerna naidi kennah pedaoh dirimu i sidi nai. Usahaken mo gabè kalak bennar i hadeppen Dèbata janah merpenguèi bana ninganna percaya bai Kristus, siperkelleng, mbingit ibas sitahanen, janah perukur lamlam.
54006012	Burju mo kono mertuhu-tuhu nggelluh sebagè kalak Kristen, asa ndorok kono mengayaki kenggelluhen siamman sumendah i. Ai dempak i ngo kono idilo Dèbata tikanna iakuken kono i hadeppen jelma nterrem magahken percaya kono bai Kristus.
54006013	Bagèndari i hadeppen Dèbata simemerèken kessah bai karina simenggormit dekket i hadeppen Jesus Kristus simengindangken situhunna i hadeppen si Pontius Pilatus bagèen mo kupidoken taba kono:
54006014	Uèi mo karina patiin èn, janah ulang ketikasen soh mi pekiroh Tuhanta Jesus Kristus pedua kaliken.
54006015	Enggo kin ngo itentuken pekirohna i tupung ari sinipilih Dèbata sendiri. Ia ngo kessa merkuasa janah meheji. Raja ni karina raja janah Tuhan ni akrina tuan.
54006016	Pellin sadasa ngo kessa oda terkuasaan kematèen i; merrian i kecihuren siso terdessingen barang isè ngo ia. Isè poda nung jelma mengidahSa, janah oda nung tertengen barang isè pè ia. Bana mo siberrèken kemuliaan, kekkuasaan soh mi amman sumendah! Amèn.
54006017	Pesèngèt mo sibèak ni tanoh èn, asa ulang gegah kalak i, janah ulang tok atèna midah harta siso menettap -- umpamana bagè kinibèak. Tapi ikettoki mo Dèbata simemerèken karinana silot banta sanga mertinèncuk, asa sennang kita.
54006018	Peddahi kalak i asa iulaken kalak i simerandal janah tettap mengulaken selloh ninganna merukur dak nggèut merrèken.
54006019	Idi ngo dalan kalak i pepulungken peremmasen mi ari seggen. Merkitè bagidi dapet kalak i mo kenggelluhen siamman sumendah, imo nggelluh situhunna.
54006020	Alè Timoteus! Tuhu-tuhu mo jamoti sienggo nijalomu i. Pesiding mo rana siso merjullat janah oda merguna ulang antoi kalak mersoal sinidokken dèba perbinettohen keppèken oda ngo.
54006021	Ai lot ngo dèba memmaing bagidi gabè menurimpang nola ngo ia ipas peddah Kristen nai si nikepercayanna kin. Dak idengani masèh atè Dèbata mo kènè. Tabe nami, Paulus
55001001	Alè Timoteus anakku sikukekelengi! Aku si Paulus simennuratken surat èn mendahi kono, janah dak kuharapken ngo, asa ipasu-pasu Dèbata Bapa dekket Tuhanta Jesus Kristus i kono janah iberrèken masèh atèna dekket damèNa i bamu. Merkitè lemmo atè Dèbata, ipebangkit ngo aku gabè rasul Kristus Jesus, janah ipasulak lako magahken kenggelluhen sienggo iperbagah-bagah Dèbata idi kin. Sijalo ngo kenggelluhen i kumarna mersada kita dekket Kristus Jesus.
55001003	Kudokken ngo melias atè taba Dèbata, sikukebasi ibas karina pusuh peratènku nai, bagè sienggo ibaing empungta siarnia. Dak kudokken ngo mejalo metangkup taba Dèbata gennep kuèngèt ko ipas sodipku, mahar barang berngin pè.
55001004	Kuèngèt ngo bonek ukurmu. Kumarna naidi ngo asa sèkel kalohoon atèngku naing pejumpa dekket kono, asa tuhu-tuhu lolo kalohoon atèngku.
55001005	Kuèngèt ngo kepercayanmu simertuhu-tuhu i bai Kristus, tosè bagè kepercayaen empungmu si Lois bak inangmu si Eunike. Tok ngo aku bagidi ma ngo bang kepercayanmu pè.
55001006	Kerna naidi kupesèngèt mo kono, asa kenggelluhken sibasa-basa niberrèken Dèbata bamu i, sinderrang kuampèken i tanganku bamu.
55001007	Kerna ukum Tendi siniberrèken Dèbata banta i, oda ngo Tendi memmaing kita asa gabè buradan. Tapi memmaing kita gabè mergegoh ngo, dom masèh atè janah merpengerrem.
55001008	Kerna naidi ulang kono mèla mengindangken Tuhanta i, janah ma ulang mèla kono tersèngèt aku siterkurung kumarnakenSa. Tapi naing mo kono pè ipergegohi Dèbata bang pè menggong simpersuk kumarna Sukuten Kelluahen i.
55001009	Ipaluah janah idiloi Dèbata ngo kita asa gabè ummatNa. Ibaing pè bagidi oda ngo kemmulihken perulanta, tapi kemulihken masèh atèNa sendiri ngo. Iberrèken ngo masèh atèNa banta merkitè Kristus Jesus sinderrang madèng ihanaken dunia èn.
55001010	Bagèndari ipacidah Dèbata ngo masèh atèNa i banta merkitè pekeroh Raja Sipaluahken kita i, imo Kristus Jesus. Italuken Jesus ngo kuasa kemmatèen i janah merembahken kenggelluhen si amman sumendah merkitè Sukuten Kelluahen i.
55001011	Lako magahken Sukuten Kelluahen i ngo asa ipebangkit Dèbata aku gabè rasul janah guru.
55001012	Kumarnaken i ngo asa kugongken karina simpersuk èn, tapi tok ngo aku, ai kubettoh ngo isè si sikupercayai i. Tok ma ngo aku barang kadè sienggo nipessohna bangku idi ndorok ngo Ia menjamoti i soh mi Ari Kiamat.
55001013	Tuhu-tuhu mo codi peddah bennar sienggo kuajarken bamu i. Hot mo kono ibagasen kepercayaen dekket kelleng sienggo gabè milikta i kerna persaorenta dekket Jesus Kristus.
55001014	Jamoti mo sienggo tersoh bamu i merkitè pengurupiin Tendi Dèbata singgelluh ibagasen kita i.
55001015	Ibettoh kono ngo, enggo karina kalak per Asia mennadingken aku, si Pigelus bak si Hermogenes pè.
55001016	Tapi ukum simpangaan si Onesiporus nggati ngo enggo ipesampang atèngku. Dak masèh mo atè Tuhan i bai kalak i. Ai tukasi pè i kurungen aku, oda ngo ikemmèlaken si Onesiporus i aku.
55001017	Ai soh kessa ia mi kuta Rom, mèter itulusi ngo aku soh pejumpa kami.
55001018	I Epesus pè mbuè kalohoon ngo pengurupina bangku. Enggo ngo ibettoh kono karinana i. Dak masèh mo atè Tuhan i bana, mula roh kessa ari perhukumen Tuhan i taba karina jelma manusia.
55002001	Alè Timoteus anakku! Kennah ntegguh ngo kono sinipeteguh sibasa-basa sienggo niberrèkenna banta i, kumarna persaorenta ibagasen Kristus Jesus.
55002002	Peddah sienggo nidengkohmu bangku nai tikala i, i hadeppen jelma nterrem, kennah peddahken i bai jelma kettoken janah sindorok mengajari jelma sidèban.
55002003	Kennah dekket ngo ko menggong simpersuk bagè tenterra Kristus Jesus siburju janah sètia.
55002004	Sada kalak tenterra simerjaga-jaga, oda ngo uè mengkelaputi urusenna sendiri, ai sèkel ngo ia pesampangken atè pakkalimana.
55002005	Barang isè naing mersiadu, oda ngo terbaingsa mennang ukum oda iuèi hatoren mersiadu.
55002006	Peruma-uma sienggo mertuhu-tuhu mengula, kennah ia ngo lebbèen merhak menjalo hasil suan-suanenna.
55002007	Radumi mo karina sienggo kudokken èn, kerna iberrèken Tuhan i ngo bamu kebijaken lako mengantusi i karina.
55002008	Èngèt mo èn: Sukuten Kelluahen sienggo kubagahken i, imo tersèngèt Jesus Kristus, pemparen si Daud; Ia ngo Kristus sienggo balik nggelluh i simatè nai.
55002009	Kumarna mennukutken Sukuten Kelluahen i ngo menggong simpersuk aku; sanga irantè bagè kalak perjahat. Tapi ukum kata Dèbata oda ndorok irantè.
55002010	Idi ngo sebabna asa mbingit aku menggongken i karinana lako paluahken karina kalak sienggo ipilih Dèbata, asa gabè maluah kalak i merkitèken Kristus Jesus, janah terolih kemuliaan simenettap i.
55002011	Tuhu ngo kata èn, "Mula enggo rebbak matè kita dekketSa gabè rebbak nggelluh ma mo kita dekketSa.
55002012	Mula dak mbingit ngo kita, gabè rebbak mengerajai mo kita dekketSa. Mula situlak ngo Ia, itulak ma ngo bang kita.
55002013	Mula oda sètia kita Ia pè oda sètia ai oda ndorok merralo Ia mi diriNa sendiri".
55002014	Kennah pesèngètenmu ngo karina jelma tersèngèt karinana i. Pessèngèt mo kalak idi i hadeppen Dèbata asa ulang merselisih kumarna kata-kata, ai oda lot merguna i, tapi gabè maing merkalimesso nola ngo i mi ukur kalak simendengkoh.
55002015	Kennah mertuhu-tuhu ngo kono mengulaken i, asa gabè kalak sipojiin kono mi Dèbata. Ulang kemmèlaken ulanmu, tapi tettah mo ajarken peddah sibai Dèbata nai.
55002016	Peddaoh dirimu ipas pengeranaan siso merguna janah siso merjullat i nai janah simengelèai Dèbata ai memmaing muat jahatna ngo kalak kumarna pengeranaan sibagidi.
55002017	Ai langket ngo peddah sibagidi bagè sakit puru, bagè si Himeneus dekket si Piletus.
55002018	Enggo menurimpang kalak idi ipas dalan mpènter i nai nginganna menursari kepercayaen ni dèba dengan. Idokken kalak idi enggo mo dapet tikkina balik nggelluh i simatè nai.
55002019	Tapi oda ngo terdegger kalak i dangaan ntegguh si nibaing Dèbata. Tersurat ngo i babona, "Itandai Tuhan i ngo barang isè milikNa," dekket "Barang isè mendokken milik Tuhan ngo ia, kennah ulang nèngè ia merpengelako jahat."
55002020	Mermatcam bagè ngo perkekkas ibas bages mbellen. Lot ngo idi iteppa ipas pirak barang pè i emmas nai, tapi lot ma ngo ijadiken ipas kayu barang i tanoh nai. Lot ngo idi ibaing mi ulaan mbellen, lot ma dèba mi ulaan biasa.
55002021	Barang isè pepantingken dirina ipas karina kejahaten nai, kalak sibagidi ngo ipakkè mi ulaan mbellen. Gabè milk merkedekoon ngo ia janah merguna bai indukna. Ipèmaken ngo ia mi ulaan simerandal.
55002022	Peddaoh dirimu ipas kessennangen simatah daging nai. Usahaken mo asa nggelluh ipas lemmo atè Dèbata kono, sètia mi peddahNa janah perkelleng atè bak damè. Bagidi mo kènè rebbak nggelluh dekket kalak simendiloi Tuhan idi ibagasen ukur mbersih.
55002023	Ulang campuri persoalen kalak simoto siso memettoh barang kadè. Ai ibettoh kono ngo pellin maing perselisihen sambing ngo kessa sibagidi.
55002024	Oda mendè gabè petubuhken perselisihen ukum naposo Tuhan i; kennah melamlam ngo ia taba karina kalak janah ndorok memeddahi jelma i, ibagasen selloh janah mbingit.
55002025	Kennah melamlam ngo ia mengajari kalak pengalo-ngalo; asa katerra pè ibuka Dèbata tikki pertobaten taba kalak sibagidi i dosana nai, janah asa itandai peddah situhunna i.
55002026	Merkitè bagidi gabè saddar nola mo kalak i mengolihi, janah maluah ipas togong-togong Sibolis simemmaksa kalak i kennah menguèi lemmo atèna.
55003001	Èngèt kènè mo èn: Matcam ngo bagèna kesusahen tupung ari perpodi.
55003002	Pellin dirina ngo kessa isarihken jelma i, karina kalak mata kèpèngen, jukkat janah dak luap. Dak ilèa-lèai ngo denganna sidèban, dak mengalo-ngalo taba situa-tua, oda ibettoh mendokken mejalo metangkup janah ikecegoken ngo ulaan pertendiin.
55003003	Oda lot bana ukur ngkelleng, oda uè pehembunken ukurna dak iperoha-roha ngo gerar sidèban, tunggang, jahat janah ikecegoken ngo simerandal.
55003004	Penelbuh ngo kalak i, oda ipikirken ari podi janah dak sombong. Lemmoon atèna midah kessennangen dunia èn daripada menguèi Dèbata.
55003005	Tukasi pè tengennen mertuhu-tuhu kalak i mendalanken hatoren agama, tapi itulak kalak i ngo inti agama i. Peddaoh mo dirimu bai kalak sibagidi nai.
55003006	Lot ngo enggo dèba kalak i mendirip-ndirip masuk mi bages, janah iajar-ajari mo daberru-daberru sikurang ntegguh merkepercayaen janah simbuè dosa bak sienggo idomi matcam bagè cubellek daging.
55003007	Dak ipidoken daberru sibagidi ngo asa dak iajari kalak i, tapi oda nung menandai pengajaren Dèbata sibennar i.
55003008	Tosè bagè si Janès dekket si Jambrès mengalo si Musa arnia, bagi ma ngo kalak sibagidi mengalo peddah siroh bai Dèbata nai. Ai enggo ncèda pikiren kalak i, janah oda lot nèngè kepercayanna.
55003009	Tapi oda ngo lot dapet kalak i barang kadè pè, ai ibettoh karinana jelma ngo kemmotoon kalak i, bagè pengakap si Janès dekket si Jambrès i.
55003010	Tapi ukum kono, enggo mo ièkutken kono sikupeddahken i dekket sikupengelakoken i bang pè si nituju nggelluhku. Enggo ngo idah kono kepercayanku, mbingitku, ngkelleng atèngku bak kesobarenku pè.
55003011	Enggo ngono idah kono aku idersa dekket menggong simpersuk. Ibettoh kono ma ngo simasa bangku i Antiokhia, i Ikonium dekket i Listra; ibettoh kono ngo karina sikugongken! Tapi ipaluah Dèbata ngo aku i pas karinana kinidersa i nai.
55003012	Karina ngo kalak simenguèi dekket simersaor dekket Kristus Jesus idersa,
55003013	janah kalak jelma perjahat bak perkilang dak makin jahatna ngo. Ikilang kalak i ngo jelma i, keppè kalak idi pè terkilang ngo.
55003014	Tapi ukum kono alè Timoteus, kennah hot mo kono menjèmak peddah sènteng i sienggo iajarken bamu janah sienggo nikepercayanmu i; ai ibettoh kono ngo barang isè gurumu.
55003015	Kennah èngètenmu ngo, i mulai kèdèkmu nai ngo enggo itandai kono Bibèl. Iajari Bibèl i ngo kono asa iantusi janah dapet kono kelluahen merkitè percaya bai Kristus Jesus.
55003016	Karina sitersurat ibas Bibèl, bai Dèbata nai ngo rohna i janah mengajarken situhunna, lako pesèngètken janah pekkadèken si salahna, janah mengajari jelma i asa nggelluh ia mengèkutken lemmo atè Dèbata.
55003017	Merkitè Bibèl i gabè tettah mo naposo Dèbata lako mengkebasi matcam bagè ulaan merandal.
55004001	Roh nola ngo balik Kristus Jesus mi dunia èn lako menghukum kalak singgelluh dekket sienggo matè pè; janah roh ngo Ia lako memmerèntah bagè Raja. Kerna naidi memmes kupido bamu i hadeppen Dèbata dekket Kristus Jesus:
55004002	Kennah jamitaken kata Dèbata idi janah terrus mendessak asa idengkoh dèba tah pè uè kalak i barang oda. Kennah tok ngo kalak nipesèngètmu i kerna kesalahenna, janah toat mo kalak idi. Mbingit mo kono mengajari kalak i.
55004003	Ai lot ngo tikkina, oda nèngè uè jelma i menjalo ajar bennar, tapi dak menguèi nipergeddo atèna nai ngo ia, janah pepulungken mbuè guru, asa iajarken bana pellin selloh dengkohen pènggel sambing.
55004004	Isompel kalak i ngo copingna, asa ulang idengkohken ajar bennar, tapi ukum mi sukut-sukuten ajar latlat mèter cingir ngo copingna.
55004005	Tapi tukasi pè bagidi, kennah perdatèken dirimu barang tah tupung bakunè pè i. Mbingit mo kono menggong sindersa, ulaken mo ulanmu bagè sada kalak simagahken Sukuten Kelluahen i, janah mendè mo pengkebasimu bagè naposo Dèbata.
55004006	Ukum tersèngèt diringku, enggo dapet tikkingku matè mahan pèlèen bai Dèbata. Sigejap nai kutadingken mo dunia èn.
55004007	Enggo dekket aku merpacu janah selloh ngo kuulaken i, jadi enggo mo soh mi tujuun perpodi. Tettap ngo sètia aku taba Kristus soh mi puncana.
55004008	Ukum bagèndari enggo mèma bangku hadiah kemennangen i. Iberrèken Tuhan Raja simenghukum i mo bangku hadiah i tupung Ari Kiamat kerna enggo merdamè aku dekket Dèbata. Tapi oda ngo pellin aku sambing menjalo hadiah i, karina kalak simengketeddohken pekerroh Tuhan i ngo.
55004009	Usahaken mo roh kono ndor mendahi aku,
55004010	kerna enggo itadingken si Demas aku kumarna i kekellengi ngo dunia èn. Enggo laus ia mi Tesalonika. Si Kreskes enggo laus mi Galatia janah si Titus laus mi Dalmatia.
55004011	Pellin si Lukas nai ngo kessa tading rebbak aku. Alèng ma mo si Markus janah rebbakken mo kènè roh, ai ndorok terharapken ngo ia mengurupi aku ipas ulanku.
55004012	Enggo kupasulak si Tikikus mi Epesus.
55004013	Mula roh kessa kono, embah mo mantèlku sikutadingken i Troas i bages si Karpus. Embah ma mo dekket bukku-bukkungku, terlebbih bukkungku si nibahan ipas kertas koling-koling i nai.
55004014	Ukum si Aleksander tukkang tembaga i, jahat kalohoon ngo pemmaingna bangku. Ibalesken Tuhan i mo bana rembang mi pemmaingna bangku i.
55004015	Kono pè kennah mermanat mbangsa, ai sondel mo pengalona banta.
55004016	Tikan perlebbè kalohoon i aku lako membèla diringku, isè poda lot mendengani aku; karinana ngo mennadingken aku. (Katerra pè ulang mo nemmu ilugun Dèbata kalak idi!)
55004017	Tapi idengani Tuhan i ngo aku. Iberrèken ngo bangku gegoh, gabè ndorok kubagahken Sukuten Kelluahen i karinana, asa idengkoh karina kalak siso Jahudi. Janah maluah ngo aku ipas mara kemmatèen i nai.
55004018	Tuhu ngo dak ipaluah Tuhan i ngo aku ipas karina simaing jahat bangku i. Iembah ngo aku merkinijuah mi bagasen KerajanNa si ni sorga i. Kessangapen mo bana soh mi amman sumendah! Amèn.
55004019	Pessoh salamku bai si Priskila dekket bai si Akwila, bagi ma taba dengan simpangaan si Onesiporus.
55004020	Ukum si Erastus, i Korin ngo ia tading janah si Trofimus sakiten ngo ia kutadingken i Milèt.
55004021	Usahaken mo roh sinderrang madèng mosim mbergoh. Menenges salam ngo bamu si Ebulus, si Pudes, si Linus dekket si Klaudia; bagidi ma ngo dekket karina dengan si sada kepercayaen sidèbanna i.
55004022	Dak idengani Tuhan i mo kono. Dak ipasu-pasu Tuhan i mo kènè karina! Tabe nami, Paulus
56001001	Alè Titus anakku! Aku si Paulus menuratken surat èn, naposo Dèbata janah rasul Jesus Kristus. Ipasulak ngo aku mengurupi kalak sienggo ipilih Dèbata asa ntegguh kalak i ibas kepercayanna. Kennah kuurupi ngo kalak i asa menandai kebennaren niajarken agamanta.
56001002	Asa mengharap kalak i mi kenggeluhen siamman sumendah kerna enggo kin ngo iperbagah-bagah Dèbata idi sinderrang makdèng kin pè ihanaken dunia èn, janah oda uè merluap Dèbata.
56001003	Ipetarar Dèbata ngo niperbagah-bagahNa i tupung ketikana ibas tennahNa. Enggo ipercayaken tennahna i bangku janah kusukutken ngo i merkitèken perèntah Dèbata Sipaluahken kita.
56001004	Alè Titus, anakku tuhu-tuhu ngo kono kerna samah percaya ngo kita bai Jesus Kristus. Masèh atè dekket damè bai Dèbata Bapa bak Jesus Kristus Raja Sipaluahken kita idi nai mo mendengani kono.
56001005	Asa kutadingken pè kono tikala idi i Kreta, asa ipeturè kono ngo ulaan sibanggungna i dèng. Nai asa pebangkitenmu pengendeng kuria i gennep kuta; janah èngèt mo tennahku èn:
56001006	Ulang lot sirèhèen bai pengendeng; pellin sada ukum sinibagesna, perdukak percaya bai Kristus, oda perdukak jèngèng, janah oda ndorok iatur.
56001007	Kumarna perkebbas Dèbata ngo pengendeng i, ulang mo lot sirèhèen pengellakona. Ulang tunggang barang perlaga barang permabuk, barang perubat-rubat, ulang mbara matana midah riar.
56001008	Kennah pertamuè, lolo ia midah simerandal, merpengerrem, bujur, perukur mpanting, dekket terajansa dirina.
56001009	Ntegguh menjèmak Sukuten bai Dèbata nai sikepercayaen i, bagè sienggo iajarken bana, asa merkitè bagidi merseppuh ia memeddahi kalak dekket peddah kesèntengen i janah ndorok memincang kalak simengalo-ngalo.
56001010	Mèduk ngo kalak oda tunduk, terlebbih kalak peragama Jahudi. Ioto-otoi kalak i ngo jelma nterrem merkitè kata-kata luap kalak i.
56001011	Kennah ikontam ngo babah kalak sibagidi, ai mèduk ngo enggo perjejapen ni dèba isursari kerna iajarken siso jadi, janah ibaing kalak idi pè bagi, pellin naing mengaum laba sambing arap dalan siso patut ngo.
56001012	Nung ngo idokken nabi kalak i siroh i Kreta nai bagèen, "Jelma perluap ngo kalak Kreta, janah binatang penjerngem, mokkus janah permalas."
56001013	Tuhuna ngo kadè sinidokken nabi idi. Kerna naidi, nggemmes mo pincangenmu kalak idi, asa tettap kalak i percaya bai Dèbata ibagasen kebennaren,
56001014	janah oda nèngè percaya mi tori-toriin kalak Jahudi barang pè mi hatoren-hatoren jelma lako mengalo peddah Dèbata.
56001015	Mpanting ngo sagumanna bai kalak simpanting. Tapi ukum bai kalak perukur macik janah siso percaya bai Dèbata, oda lot barang kadè pè mpanting, kerna enggo melamun ukurna bak pikirenna pè!
56001016	Idokken kalak idi itandai ngo nina Dèbata, tapi merkitè pengelakona, ialo kalak i ngo Dèbata. Ai perukur jahat ngo kalak i janah oda merpenguèi; oda nung ndorok terbahanken kalak i barang kadè pè simerandal.
56002001	Tapi ukum kono alè Titus! Ajarken mo peddah simerdemmu dekket peddah merandal.
56002002	Ajari mo anak laki sienggo tua-tua asa merpengerrem kalak i janah nggelluh bagè kalak sipatut pesangapen. Kennah ngo kalak i hot ibagasen peddah sèntèng bai Dèbata nai, merukur ngkelleng siso merpengait janah mbingit bana sobar ipas sitahanen.
56002003	Bagi ma ngo kennah peddahi daberru sienggo tua-tua, asa merpengalako mpanting kalak i bagè patutna kalak simenguèi Dèbata. Oda ndorok kalak i menikas-nikasi kalak sidèban, janah ulang ketagiin mengènum simperngis. Kennah iajarken kalak i ngo simerandal,
56002004	asa merkitè bagidi ndorok iajari kalak i daberru sinarih poso dèng lako mengkekelengi sinibalèna bak dukak-dukakna pè,
56002005	asa bijak, metemman, janah gabè pertua ibages codiin menguèi simennokorsa. Merkitè bagidi oda lot dalan ndèba mengerèhèi kata Dèbata.
56002006	Pessèngèt ma mo bang simatah daging pè, asa metemman pengelakona.
56002007	Baing mo dirimu gabè codiin ipas pengelako selloh, janah pengajari sènteng tuhu-tuhu.
56002008	Bijak mo kono mengerana, ulang ndorok irèhè barang isè pè, asa mèla karina alomi, kumarna oda lot simak toko dapetsa bamu nai kata-katankenna tersèngèt kita.
56002009	Kennah tunduk mo hamba mi indukna, janah iulaken mo lemmo atè indukna idi ibas karinana. Oda ndorok kalak i mengalo-ngalo,
56002010	barang mennangko. Kennah ituduhken pengellakona kalak mendè ia janah kettoken; asa merkitè pemmahanna i gabè ipoji kalak Dèbata, Sipaluahken kita i.
56002011	Ai enggo ipetarar Dèbata masèh atèna lako paluahken karina jelma.
56002012	Iajari Dèbata ngo kita, asa ulang nèngè mengalo lemmo atèNa janah ulang nèngè mengulaken cubellek tanoh èn. Iajari ngo kita asa nggelluh i dunia èn sibettoh merpengerrem, metemman janah sètia taba Dèbata.
56002013	Bagèndari mèma-mèma Ari siharapen i ngo kita. Tupung pekirohna i, idah dunia èn mo kehejiin Dèbata simahangga i dekket Jesus Kristus Raja Sipaluahken kita.
56002014	Ai iberrèken ngo diriNa mahan pèlèen lako paluahken kita ipas karina kejahaten nai, janah memmaing kita, gabè ummat simbadia janah uè mengkekasahken bahaan merandal.
56002015	Ajarken janah peddahken mo i karina, nai pesèngèt mo sinijamitanmu. Ulang belli mapas kalak midah kono.
56003001	Pessèngèt mo ruas kuriamu asa tunduk taba penggemnggemmi dekket raja janah ngkasah mengulaken gennep ulaan merandal.
56003002	Dokken bai kalak i asa ulang menukasi barang merubat barang taba isè pè, tapi merdamè-damè mo janah merpenganju ninganna merpengelako melamlam.
56003003	Ai kita pè tikan naidi moto ngo, njais janah laling, iperhamba matcam bagè cubellek dekket roh-roh gèut daging. Siulaken ngo kejahaten dekket ukur ncian, bagi ma mersikosomen pè.
56003004	Tapi ipetarar Dèbata Sipaluahken kita i ngo masèh atèNa dekket mendè basana banta.
56003005	Oda ngo kumarna lot siulaken simerandal memmaing asa ipaluah kita, tapi kumarna pellin masèh atèna sendiri ngo, merkitè-kitè perridiin pepantingken nibaing Tendina i, gabè iperimbaru kita mengolihi.
56003006	Iberrèken Dèbata ngo TendiNa i banta merkitè-kitè Jesus Kristus Raja Sipaluahken kita,
56003007	Asa merkitè masèh atè Jesus i, gabè merdamè kita dekket Dèbata janah gabè terolih kenggelluhen kita imo kenggelluhen siamman sumendah, si siharapken idi kin.
56003008	Tuhuna ngo sikudokken èn. Kupido bamu, memmes ajarken i, asa karina kalak sienggo percaya bai Dèbata mertuhu-tuhu mengulaken ulaan merandal janah merguna taba karina jelma.
56003009	Peddaoh dirimu ipas persoalen siso merguna i nai dekket tori-toriin tarombo i. Ulang kono uè mencampuri perselisihen bak perubaten tersèngèt pati-patiin i. Ai oda lot gunana janah oda lot peruntungenna.
56003010	Barang isè maing perselisihen i kuria, pessèngèt ia sikali dua kali; enggo kessa i, ulang nèngè mersaor ko dekketsa.
56003011	Ai ibettoh kono ngo, enggo menurimpang kalak sibagidi, janah dosana i ngo magahken mesalah ia.
56003012	Mula enggo soh mendahi kono si Artemas barang si Tikikus, usahaken mo ndor roh mendapetti aku mi Nikopolis, ai dok atèngku merian i sidi mo aku sidekkah mosim mbergoh.
56003013	Kerencetken mengurupi si Zenas simemettoh patiin i dekket si Apolos; asa terbaing kalak i berkat janah oda kurangen i barang kadè pè.
56003014	Kennah sipecemmal-cemmal ngo denganta asa ngkasah ia mennarihken siperlu mahan kebbasen; ulang gabè mak merguna nggelluh kalak idi.
56003015	Menenges salam ngo bamu karinana denganku si nisèn dekket aku pè. Pessoh salam nami taba karina denganta sipercaya bai Kristus. Idengani masèh atè Dèbata mo kènè karinana. Tabe nami, Paulus
57001001	Alè nggia Pilemon, dengan sisada ulaan dekket kami! Aku si Paulus, sada kalak siterkurung kumarna Kristus Jesus rebbak dekket denganta si Timoteus menuratken surat èn mendahi kono,
57001002	bak mendahi kuria simerpulung i bagesmu; bagi ma mendahi turangta si Apfia dekket denganta sisada tujuun si Arkhipus.
57001003	Dak kuharapken kami ngo asa ipasu-pasu Dèbata Bapanta dekket Tuhan Jesus Kristus kènè janah iberrèken damèna bai ndènè.
57001004	Gennep mersodip aku, dak kuèngèt ngo gerarmu ninganna mendokken mejalo metangkup taba Dèbata.
57001005	Kerna kudengkoh ikekelengi kono ngo karina ummat Dèbata, janah percaya ngo kono bai Tuhan Jesus.
57001006	Dak kusodipken ngo asa kita simerkaka-kuanggi ibagasen kepercayaen merbuahken pengantusiin makin mbagesna ipas pasu-pasu sisijalo kumarna persaorenta dekket Kristus.
57001007	Kelleng atèmu i alè nggia Pilemon, taba karina ummat Dèbata, pesampangken atèngku janah mennoat aku! Enggo merlolo atè karina ummat Dèbata kumarna Kono.
57001008	Kumarna naidi, bagè dengan sisada kepercayaen, ndorok ngo nemmu aku memerèntahken baMu barang kadè sinaing bahankenMu.
57001009	Tapi kumarna kelleng ngo atèngku baMu, pellin kupidoken sambing mo. Sada kalak sienggo tua-tua ngo aku janah ikurung kumarnaken Kristus Jesus.
57001010	Aku si Paulus mengidoken bamu sada pengidoon tersèngèt si Onesimus, dukakku ibagasen Kristus. Ai bapana ngo aku ipas pertendiin, ninganna kurungen èn aku.
57001011	Ukum tikala i oda merguna ia bamu, tapi ukum bagèndari, merguna kalohoon ngo ia bamu, oda pellin bamu sambing tupèh, tapi dekket ngo bangku pè.
57001012	Kupasulak ngo ia balik mendahi kono bagèndari, dosken tampuk pusuh-pusuhku ngo ia.
57001013	Situhunna naing kucèkèpi ngo ia nemmu asa rebbak aku ia gabè dosken singkatmu asa ndorok iurupi aku, sidekkahku kurungen èn kemmulihken Sukuten Kelluahen bai Dèbata nai.
57001014	Tapi oda nggèut aku mahanken barang kadè ukum oda setuju kono. Belgahen ngo atèngku mula ibahanken Kono i merkitè ibagah ukurmu sendiri; oda uè aku memaksa kono.
57001015	Sirang pè si Onesimus bamu nai sigejap ngo i, asa gabè dapet Kono nola ia soh mi amman sumendah.
57001016	Oda ngo pellin naposo ia baMu ukum bagèndari; lebbih dari pada i ngo. Sada kalak dengan Kristen sinikekellengen ngo ia. Merguna kalohoon ngo ia bangku; makinsa nola mo bamu, tah pè bagè naposo barang pè bagè sada kalak dengan kemulihken Tuhan i!
57001017	Kumarna naidi, kerna iètong Kono aku dengan samah Kristen, jalo mo si Onesimus mengolihi tosè bagè penjalomu mi diringku.
57001018	Mula mersalah barang merutang pè ia bamu, bangku mo jujur karina i.
57001019	Aku sendiri mo mennuratken isèn: Aku si Paulus ngo menggarar lunas i bamu karina. (Tentu oda pellin kuterèngètken baMu isèn mendokken, kono pè merutang ngo bangku, imo nggelluhmu sendiri sebagè kalak Kristen.)
57001020	Kerna naidi alè nggia, urupi mo aku ibagasen Tuhan i; pesampang mo atèngku bagè sada kalak dengan kumarna Kristus.
57001021	Tok ngo aku mennuratken èn, iuèi kono sikupidi èn. Kubettoh ngo, iuèi kono ngo pengidonku lebbih dari pada i pè.
57001022	Ninganna idi, hantari kin mo bekkasku i sapomu, ai tok ngo aku iuèi Dèbata sodip ndènè karina kènè, janah merembah aku balik mendahi kènè.
57001023	Menenges salam ngo si Epapras sirebbak dekket aku i kurungen kumarna Kristus Jesus.
57001024	Soh mo bamu salam dengan-denganku: si Markus, si Aristarkhus, si Demas dekket si Lukas.
57001025	Dak iapsu-pasu Tuhan Jesus Kristus mo kènè. Tabe nami, Paulus
58001001	Ukum arnia nggati ngo mengerana Dèbata taba empungta merkitè-kitè nabi-nabi janah merbagè ngo carana.
58001002	Tapi i ari perpodi èn mengerana ngo Ia taba kita merkitè AnakNa. Asa merkitè AnakNa i ngo ihanaken Dèbata sagumanna silot i janah AnakNa i ngo merhak mersidasaken karinana i.
58001003	Bendella kehejiin Dèbata siemercuhaya i ngo ia, janah codi mi rupa Dèbata sendiri. Ia ma ngo menjaga sagumanna silot i merkitè kataNa simerkuasa i. Enggo kessa Ipepanting jelma idi ipas dosana nai, kundul mo Ia i babo tahta kerajaen i sorga rebbak dekket Dèbata Perkuasa sitermurmur i.
58001004	Bagè gerar kesurungenna i mengatasi karinana nasa gerar niberrèkenna taba malaèkat, bagi ngo kesurungen kuasaNa pè bai malaèkat-malaèkat idi nai.
58001005	Oda nung idokken Dèbata taba malaèkat kata bagèen, "Kono ngo AnakKu; sidari èn ngo kono Kutubuhken." Oda ngo pennah idokken Dèbata taba malaèkat paina pè bagèen, "Aku ngo gabè Bapana, janah Ia gabè AnakKu."
58001006	Tapi sinderrang ipasulak Dèbata AnakNa Situaan i mi dunia èn, idokken Dèbata ngo kata èn, "Kennah mersembah taba Anak idi ngo karina malaèkat Dèbata."
58001007	Ukum tersèngèt malaèkat, bagèen ngo idokken Dèbata, "Gabè angin ngo ibaing Dèbata malaèkat-malaèkatNa, janah naposoNa gabè api simergollah-gollah i."
58001008	Tapi ukum tersèngèt Anak idi, idokken Dèbata, "Kono ngo Dèbata janah soh mi amman sumendah ngo kono Raja! Sènteng ngo PemerèntahenMu."
58001009	"Ikellemmoken kono ngo ketègerren, janah ikecegoken kesalahen; idi ngo sebabna asa ipilih Dèbata kono, alè Dèbata, janah ipesampang atèMu merkitè-kitè kessangapen, lebih bai denganMu nai!"
58001010	Idokken Dèbata ma ngo, "Kono ngo alè Tuhan menghanaken tanoh èn i mulana i, janah tanganmu sendiri ngo menempa langit,
58001011	Mersep ngo karina i seggen, gabè mumuk bagè oles; tapi hot ngo Kono oda mobah.
58001012	Iserpih Kono ngo suberri dunia èn bagè oles, janah igancihi Kono dekket sidèban. Tapi ukum kono hot ngo oda mobah janah oda merpunca ukum nggelluhmu."
58001013	Oda nung idokken Dèbata taba malaèkatna siapaina pè bagèen, "Kundul mo kono i kamuhunKu, mèma kubaing karina musuhmu mersembah merkuraja i hadeppenmu."
58001014	Mula bagidi, bakunè ngo keppè malaèkat-malaèkat Dèbata idi? Karinana ngo kalak i Tendi simengkebasi Dèbata, janah ipasulak Dèbata lako megurupi kalak sinaing menjalo keluahen niperbagah-bagah Dèbata.
58002001	Kerna naidi kennah memmes ngo mencèkèp peddah-peddah sienggo sidengkoh, asa ulang sitadingken kepercayanta.
58002002	Salang tennah Dèbata nipessoh malaèkat-malaèkat taba empungta tuhu ngo mula oda iulaken bak oda iuèi jelma, ihukum ngo jelma i rembang mi si,
58002003	makinsa nola mo kata kelluahen èn siemrgegohen asa tennah i, otang makin magona mo kalak siso merrèken ukurna taba kelluahen i. Ai Tuhan sendiri ngo perlebbè mengeranaken i janah memmes ipesakat kalak simendengkoh kata kelluahen i taba kita.
58002004	Dekket ngo Dèbata mengindangken kesaksiin kalak idi i merkitè-kitè matcam bagè tanda kelengangen dekket kegegohen bagi merkitè pemerèken Tendi Perbadia mengèkutken lemmo atèNa.
58002005	Oda ngo menjalo kuasa malaèkat-malaèkat Dèbata lako menggem-nggemmi dunia rembaru seggen i, imo dunia siniterèngètenta ènda.
58002006	Balikna ibas Bibèl tersurat bagèen, "Kadè mo pana jelma i alè Dèbata, asa pellè ièngèt kono? Barang pè jelma i, keppèken iperdatèken Kono ia!
58002007	Sigejap ibaing Kono ngo ia ncerreppen asa malaèkat; nai gabè iberrèken Kono nola ngo bana kemuliaan dekket kessangapen,
58002008	janah gabè ipetunduk kono ngo sagumanna silot mi terruh gemgemmenna." Mula idokken Dèbata menghanaken jelma, "Perkuasa mi sagumanna silot", merlapaten ngo i, oda lot barang kadè pè mak i terruh kuasa ni jelma. Bagidi nola pè i, oda ngo lot siidah bagèndari merkuasa jelma i mi karinana.
58002009	Tapi enggo siidah Jesus merkuasa. Ibaing Dèbata ngo ia sigejjap ncerreppen asa malaèkat, asa merkitè mendè basa Dèbata, lebbè matè Ia mengkepkep karinana jelma. Bagèndari siidah ngo enggo iberrèken bana kemuliaan dekket kesangapen kumerna enggo menggong simbernit Ia, pella soh matè.
58002010	Enggo patutna Dèbata situmempa sagumanNa silot i -- memmaing Jesus i bagidi merkitèken kinipersuk. Asa merkitè bagidi, iarahken Jesus nterrem jelma dekket merkesangapen rebbak dekketsa, ai Ia ngo memmuka dalan bai kalak asa ndorok ipaluah.
58002011	Itebbus Jesus ngo jelma idi ipas dosana nai, asa gabè ummat Dèbata Simbadia kalak i. Nai gabè sada Bapa mo siemenebus i dekket sitertebbus pè. Kumarna naidi ngo asa oda pella mèla Jesus mendokken kalak idi anggiNa.
58002012	Nina Jesus taba Dèbata, "Kusukutken ngo gerarmu taba karina anggingKu, janah Kupoji ngo Kono i tengah-tengah kuria."
58002013	Nai dèng ma, "Dèbata ngo kubaing kepposenKu." Nai Idokken Jesus dèng ma, "Isèn ngo Aku dekket anak-anak sienggo niberrèkenmu bangKu i alè Dèbata."
58002014	Kumarna anak-anak sinidokken Jesus idi imo jelma siuè matè, jadi Jesus idi pè dos ngo bagè jelma i janah nggelluh tosè bagè jelma i. Ibaing pè bagidi asa merkitè permatèNa idi, italuken Sibolis simerkuasa i kemmatèen i.
58002015	Merkitè bagidi gabè Ipaluah mo jelma sienggo niperhamba mbiar midah kemmatèen i sidekkah nggelluhna.
58002016	Taridah ngo i sidi, oda ngo malaèkat nisarihkenNa, tapi pemparen si Abraham ngo.
58002017	Merlapaten ngo idi kennah gabè dos kalohoon ngo Ia dekket anggina ibas karinaNa. Janah merkitè sibagidi gabè Imam Huntuun ngo Ia bai kalak i janah kepposen bak permasèh atè tikanNa mengkebasi Dèbata Ia lako mahan kesasaan dosa ni kalak i.
58002018	Nai merkitè bagidi gabè iurupi mo kalak sienggo terunjunen i, kerna ia sendiri pè enggo kin ngo nung iunjuni janah menggong simpersuk.
58003001	Kerna naidi alè dengan sienggo nidiloon Dèbata! Mbages mo pikiri kènè bak radumi kènè tersèngèt Jesus i: Ipasulak Dèbata ngo Ia gabè Imam Huntuun ibas agama sikuèkutken.
58003002	Sètia ngo Jesus i bai Dèbata sienggo memilihSa mi bahaan i, bagè si Musa tikala i, sètia mengulaken ulaan i tengah-tengah ummat bak Bages Dèbata.
58003003	Kemmulihkenna idi patut ngo Jesus i menjalo kesangapen lebbih daripada si Musa. Ai kalak sipeliasken bages ngo mersangapen dari pada bages i sendiri.
58003004	Gennep bages lot ngo sipekadèken, tapi ukum pekadèken sagumanna idi, imo Dèbata.
58003005	Kettoken ngo si Musa mengula i tengah-tengah ummat Dèbata, janah magahken tersèngèt sinaing pettararen Dèbata luas.
58003006	Tapi ukum Kristus kepposen ngo bagè Anak simertanggung jabab mi Bages Dèbata. Janah kita ngo Bages Dèbata, mula tetap nggasang janah tok ukurta soh mi puncana lako menjalo niharapkenta i.
58003007	Kumarna naidi bagè pendokken Tendi Perbadia, "Sidari èn tikan idengkoh kènè sora Dèbata,
58003008	ulang peppihir kènè ukur ndènè, bagè empung ndènè sipeppihirken ukurna, tikan memberontak i kalak i taba Dèbata, janah iunjuni kalak i Dèbata i padang gurun.
58003009	'I sidi ngo iunjuni empung ndènè i Aku janah ioji Aku,' nina Dèbata, 'pada hal enggo ngo idah kalak i siKubakin sidekkah empatpuluh tahun dekkahna.'
58003010	Kerna naidi ngo asa mellaga Aku midah kalak i janah Kudokken dak laling ngo ukur kalak i janah oda uè menguèi katangKu.
58003011	Sanga mersumbiah Aku i lagangku i, siso ndorok mbengket kalak i mi bekkasKu i!"
58003012	Asa alè dengan perdatèken kènè mo, asa ulang lot sada kalak pè bai ndènè nai perukur jahat janah oda uè percaya, gabè merbalik ia mennadingken Dèbata singgelluh i!
58003013	Jadi mersipessèngèt-sèngèten mo kènè gennep ari, asa ulang lot barang isè bai ndènè nai ioto-otoi dosa i gabè ialo Dèbata, sinderrang terdokken nggelluh dèng kita; "Sidari èn" bagè pendokken Bibèl i.
58003014	Ai dengan sada ulaan Kristus ngo kita, mula memmes sijèmak sienggo sipercayai i mulana i nai soh mi ari podi.
58003015	Ai bagèen ngo tersurat ibas Bibèl, "Sidari èn tikan idengkoh kènè kata Dèbata, ulang mo peppihir kènè ukur ndènè, bagè empung ndènè peppihirken ukurna, tikan memberontak kalak i taba Dèbata."
58003016	Isè ngo sipeppihirken ukurna tukasi pè idengkoh kata Dèbata? Imo kalak Israel siniuluken si Musa mbungkas i Mesir nai.
58003017	Janah taba isè ngo mellaga Dèbata empatpuluh tahun dekkahna? Otang taba kalak simerdosa sindabuh janah matè i padang pasir ngo?
58003018	Taba isè ngo idokken Dèbata pella mersumbiah ia mendokken, "siso ndorok mbengket kalak i mi bekkasKu i," otang taba kalak simemberontak taba Dèbata ngo?
58003019	Sibettoh ngo i asa oda iberrè Dèbata pè bekkas i ibengketti, kumarna oda percaya ngo kalak i bai Dèbata!
58004001	Kerna naidi siperdatèken mo dirinta, asa ulang lot bai ndènè nai gabè oda dekket mi pentadiin i, tukasi pè bagah-bagah i soh bagèndari dèng ngo i merdalan.
58004002	Ai banta pè enggo isukutken Sukuten Kelluahen i, tosè bagè bai kalak idi. Tapi ukum bai kalak i oda lot gunana sukuten i. Ai tikan idengkoh kalak i kata i, oda ngo percaya kalak i bai Dèbata.
58004003	Tapi ukum kita sipercaya bai Dèbata, iberrèken ngo banta bekkas pentadiin, sienggo niperbagah-bagah Dèbata bagè nidokkenna i, "Pella kusumpahken ninganna mellaga aku, mak ndorok mbengket kalak i mi bekkas pentadiinKu!" Idokken Dèbata bagidi tukasi pè enggo pul ulanNa kessa nai Ihanaken dunia èn.
58004004	Ukum tersèngèt ari pepituken i, idokken Dèbata ngo bagèen ibas Bibèl, "Mentadi ngo Dèbata i ari pepituken i."
58004005	Janah idokken dèng ma ngo bagèen, "Mak ndorok mbengket kalak idi mi bekkas pentadinKu idi."
58004006	Asa ukum kalak siperlebbè mendengkoh kata Sukuten Kelluahen i, oda ngo ipaduè mbengket mi bekkas pentadiin i, kumarna oda percaya kalak i. Mula bagidi, tentu lot ngo kalak sidèben ndorok mbengket mi bekkas pentadiin i.
58004007	Ai enggo itentuken Dèbata nola sada ari sidèban sinidokkenna "Ari èn", imo nidokken Dèbata merkitè si Daud, "Sidari èn tikan idengkoh kènè kata Dèbata, ulang peppihir kènè ukur ndènè."
58004008	Ukum enggo kin ngo iberrèken si Josua kalak i pentadiin niperbagah-bagah Dèbata, tentu oda pella dokkenken Dèbata nèngè terrèngèt kata sada ari sidèban.
58004009	Jadi lot dèng ngo tikki bai ummat Dèbata lako mentadi bagè niperbagah-bagah Dèbata mi bekkas pentadiin i ari peppituken i.
58004010	Ai kalak sienggo menjalo ari pentadiin si niperbagah-bagah Dèbata idi, mentadi ngo kalak i, ipas ulanna nai karinana, tosè bagè Dèbata pè mentadi ngo ipas ulanna nai.
58004011	Kerna naidi sikerencetken mo memengketti bekkas pentadiin niperbagah-bagah Dèbata idi. Ulang mo lot barang isè pè siso mbengket bagè kalak i arnia, kumarna oda percaya bai Dèbata.
58004012	Ai nggelluh ngo kata Dèbata janah mergegoh; tajemmen asa peddang sidua babah. Mennusuk ngo kata i mi kessah dekket mi tendi; soh mi sendihi bak otok-otok pe, gabè ibettoh ngo soh mi simbagesna sinipikiren dekket sinisura-sura jelma.
58004013	Oda lot mboni barang kadè pè sinihanakenna idi i hadeppen Dèbata nai, ai ntarar ngo i karinaNa. Kennah merdabuh-dabuh ngo kita karinana baNa.
58004014	Èn pè, kumarna lot ngo banta Imam Huntuun Mbellen sienggo mbengket mi hadeppen Dèbata -- imo Jesus Anak Dèbata; sicèkèp mo memmes kata kepercayaen i.
58004015	Imam Huntuun i ngo denganta mengerasaken karina kinindotènta. Enggo iunjun Ia ibas karinana, tosè bagè kita; tapi ukum Ia oda merdosa!
58004016	Kerna naidi mersampang atè mo kita mendapetken Dèbata simenggem-nggemmi i merkitè masèh atè, janah asa terolih masèh atè kita mahan pengurupi banta tupung kasèana.
58005001	Gennep imam huntuun sinipilih ibas ummat nai, janah ipebangkit lako mengula i hadeppen Dèbata bagè utusen jelma lako mèlèken pèlèen kesasaan dosa bai Dèbata.
58005002	Ia pè nggati ndotè, janah kemmulihkenna i ma gabè ndorok ngo ia melamlam taba kalak siso memettoh kadè janah kalak laling.
58005003	Kumarna ia pè ndotè ngo, jadi ia pè kennah memmèlèken pèlèen perdosaan ngo, oda pellin pèlèen perdosaan bai ummat sambing, tapi dekket ngo bai dirina sendiri.
58005004	Oda lot barang isè pè mengaitken kessangapen sibagidi mi dirina sendiri. Dèbata ngo mendilo ia gabè imam huntuun -- tosè bagè si Aron.
58005005	Bagidi ma ngo Kristus. Oda ngo ipebangkit dirina gabè Imam Huntuun, tapi Dèbata ngo pebangkitkenSa mi ulaan i, bagè nidokkenna i, "Anakku ngo Kono; Sidari èn ngo Kono Kutubuhken!"
58005006	Idokken dèng ma ngo ipas sidèban, "Gabè Imam ngo kono soh mi amman sumendah; mengèkutken horong si Melkisedek."
58005007	Sinderrang nggelluh i dunia èn dèng Jesus tangis ngo Ia mèlèken pengidonna merdengan èlèk-èlèk taba Dèbata, sindorok paluahkenSa i kemmatèen nai; janah kumarna iuèi ngo Dèbata, gabè iuèi Dèbata ngo pengidonna i.
58005008	Tukasi pè Anak Dèbata ngo Jesus i, Iguruken ngo penguèenken merkitèken nigongkenNa simpersuk i.
58005009	Enggo kessa gabè sondel ibakin kinimerandalna, gabè Ia mo benna kelluahen bai jelma simenguèisa soh mi amman sumendah,
58005010	nai gabè ipebangkit Dèbata mo Ia gabè Imam Huntuun, bagè Imam Melkisedek!
58005011	Matcam dèng ngo nemmu bagèna dokkenken nami tersèngèt Jesus Imam Huntuun i taba kènè, tapi mahal ngo kuakap kami peterangken, kerna mahal ngo iantusi kènè.
58005012	Ukum mertimbangken dekkah ndènè, enggo mo patut kènè nemmuken gabè guru, tapi mengidah keteridahenna, perlu dèng ngo kènè merguru bai sidèban nai terrèngèt dangaan peddah Dèbata; ai oda terpangan kènè dèng pangaan ngkerras, tapi kennah mènum susu dèng ngo kènè lebbè.
58005013	Barang isè mènum susu dèng tosè bagè Anak mbara ngo ia, ai mdèng iantusi kadè bennar janah kadè salah.
58005014	Ukum pangaan ngkerras, pellin bai simbelgah ngo i, sienggo pecemmal-cemmalken dirina ndorok membijaken kadè simerandal janah kadè merroha.
58006001	Kerna naidi aci mo siguruken nola sidebanna i tersèngèt kinitamas nggelluh Kristen janah ulang pellin memperdatèken henjellen perlebbè peddah agamanta. Ulang mo lebbè siterèngèti nèngè peddah buka dasar tersèngèt Kristus, imo kennah mentadi jelma idi ipas ulaan siso merguna i nai dekket kennah percaya bai Dèbata;
58006002	barang pè peddah tersèngèt peridiin barang pè mengampèken tangan bai jelma; bang pè balik nggelluh enggo kessa matè dekket hukum seggen.
58006003	Tapi mula iijinken Dèbata sibengketti mo peddah lebbih mbages, janah bennar.
58006004	Kalak sienggo merbalik mennadingken Dèbata, bakunè nola mo menguluken kalak i asa molih? Ai kalak sienggo nung ibagasen kecihuren Dèbata, janah sienggo nung mengakapi kinitaboh pasu-pasu i sorga nai, janah sienggo nung iiani Tendi Perbadia,
58006005	ai ibettoh kalak i ngo, merandal ngo kata Dèbata i, janah enggo mengerasaken tanda kelengangen ari segen i.
58006006	Mula gabè merbalik nola kalak idi, otang enggo mahal mengarak kalak idi asa gabè tobat nola kalak i mengolihi ipas dosa-dosana nai, ai gabè mengulaki ipersilangken kalak i nola ngo Anak Dèbata, dekket gabè ipemmèla jelma nterrem nola mo diriNa.
58006007	Tanoh simengencep udan siroh bana janah menubuhken suan-suaan merandal bai jelma simengulakensa, tanoh sibagidi ngo ipasu-pasu Dèbata.
58006008	Tapi ukum tanoh simennubuhken rih dekket dori, oda lot gunana tanoh sibagidi, sempetta nai ngo pèmanna i puncana janah gabè itutungi mo ia gabè kerri.
58006009	Tapi kudokken kami pè bagidi alè dengan sinikekellengen, ukum tersèngèt kènè, tok ngo kami simerandalna i ngo patohi kènè, imo tersèngèt kelluahen ndènè i.
58006010	Adil ngo Dèbata. Oda ngo lupa ia mengèngèt sienggo iulaken kènè baNa. Dak ièngèt ngo kelleng atè ndènè baNa i janah ièngèt ngo pengurupi ndènè bai dengan Kristen sidèbanna i. Janah soh bagèndari ngo iberrèken kènè pengurupiin i.
58006011	Ipergeddo ukur nami asa karinana kènè mengkerencetken sibagidi, lako pememmesken pengharapen sijaloon ndènè i puncana.
58006012	Ulang mo gabè perhangkè kènè. Codi kènè mo kalak sipercaya bai Dèbata, janah kumarna sobar memèma-mèma, gabè ijalo mo niperbagah Dèbata.
58006013	Tikan merpadan Dèbata dekket si Abraham, mi dirina i ngo mersumpah Dèbata magahken kennah ipessaut ngo karina niperbagahNa i. Nai kumarna oda lot nèngè datessen bai Dèbata nai, gabè merjandi ngo Dèbata ipas gerarNa i.
58006014	Nina ngo, "Kupasu-pasu ngo ko janah nterrem ngo kubaing pinemparmu."
58006015	Jadi kumarnaken sobar ngo si Abraham memmèma, gabè ijalo mo niperbagah Dèbata bana i.
58006016	Ukum jelma mersumpah, mersumpah ngo ia merkitè gerar sidèban sinidatesna, janah merkitè mersumpah i ia, gabè oda nèngè terkekadè ia.
58006017	Ipergeddo Dèbata bai jelma sinaing menjalo niperbagah-bagahNa i, asa tuhu-tuhu ikettoki, ukum Dèbata oda uè mengobah barang kadè sienggo niperbagahNa. Kerna naidi ngo asa ipetetah Dèbata nola bagah-bagahNa i.
58006018	Oda mobah-obah sidua pengkah èn; ai merkitè-kitè jandi dekket bagah-bagah i, oda ngo uè Dèbata merluap. Kerna naidi, kita sienggo ilènggemmi Dèbata merpengharapen tuhu-tuhu menjalo sienggo ihantari idi i podi ari banta.
58006019	Asa dosken sauh ngo pengharapen i, hot janah tettap banta kerna mbages ngo i tertanem. Pengharapen i menelpus soh mi kirè-kirè Bilik Simbadia kalohoon i Bages Dèbata i sorga.
58006020	Enggo irentes Jesus dalan laus mi bekkas i, janah enggo mbengket mi sidi Imam Huntuunta i, janah merian i sidi ngo ia soh mi amman sumendah mengèkutken horong si Melkisedek.
58007001	Ukum si Melkisedek raja i kuta Salem janah imam Dèbata Sindates i ngo ia. Tikan balik geraha si Abraham janah enggo mèduk raja-raja italuken, isimbak-simbak janah ipasu-pasu si Mèlkisèdèk mo ia.
58007002	Nai iberrèken si Abraham mo bai si Melkisedek sipersipuluh harta taban-tabanna i. (Melkisedek lapatenna perlebbè imo "Raja Adil".)
58007003	Ukum tersèngèt si Melkisedek èn, oda lot dapet keterangen barang i dikè pè, tah lot bapana barang inangna bak asal usulna pè, oda lot keterangen tersèngèt pertubuhna barang permatèna pè. Tosè ngo ia bagè Anak Dèbata; imam ngo ia soh mi amman sumendah.
58007004	Jadi siidah ngo barang bakunè belgahna kesangapen si Melkisedek i; pella ngo iberrèken si Abraham empungta persadaan i sipersipuluh harta taban-taban i bana.
58007005	Ipas hatoren agama Jahudi itentuken ngo, kennah gararen kalak Israel ngo sipersipuluh i hartana nai bai marga Lewi sienggo gabè imam tukasi pè idi kaka-anggina sendiri, ai samah-samah pemparen si Abraham ngo kalak i.
58007006	Tukasi pè oda marga Lewi si Melkisedek tapi ijalo ngo sipersipuluh bagian ipas milik si Abraham nai, janah ipasu-pasu ngo si Abraham sienggo kessakaten bagah-bagah Dèbata.
58007007	Jadi oda termadaken simemasu-masu ngo belgahen dari pada sinipasu-pasu.
58007008	Ukum imam-imam simenjalo sipersipuluh bagian i, jelma biasa ngo ia janah matè. Tapi ukum si Melkisedek simenjalo sipersipuluh bagian bai si Abraham nai, nggelluh ngo soh mi amman-sumendah, bagi ngo tersurat ibas Bibèl.
58007009	Jadi terdokken ngo si Lewi -- sendiri pè dekket ngo menggarar sipersipuluh bagian i taba si Melkisedek merkitè si Abraham, tukasi pè pinemparna kin ngo nemmuken simenjalo nipersipuluh bagian bai bangsa Israel nai.
58007010	Tuhu sinderrang pejumpa si Melkisedek dekket si Abraham, oda dèng ngo tubuh si Lewi; tapi ibagasen daging empungna i ngo enggo ia.
58007011	Asa mula pè iberrèken Dèbata pati-patiin i bai bangsa Israel janah merpengguruun bai marga Lewi, tapi kumarna oda iulaken imam-imam marga Lewi i seppè kalohoon, tukasi pè kennah ulankenna ngo nemmuken i, jadi kennah lot ngo Imam sidèban imo horong si Melkisedek; oda nèngè Imam horong si Aron!
58007012	Jadi mula mobah ngo perkundul imam, pati-patiin idi pè kennah mobah ngo.
58007013	Tuhanta i ngo sinitèmbak kata èn. Ai marga sidèban ngo ia, janah oda nung i margaNa nai mengulaken ulan imam.
58007014	Karina kalak mettoh, marga Judèa ngo Tuhanta i janah oda nung iranaken si Musa i marga idi nai sienggo gabè imam.
58007015	Makin ntangkas kalohoon ngo sinidokken èn, merkitèken pekiroh sada kalak imam sidèban bagè si Melkisedek.
58007016	Ipebangkit pè ia gabè imam, oda ngo kumarnaken permargaan, tapi kemmulihken kuasana dekket nggelluhna siso uè salpun i ngo.
58007017	Ai nina ngo ibas Bibèl, "Gabè imam ngo kono soh mi amman-sumendah, mengèkutken hatoren si Melkisedek."
58007018	Jadi merkitè bagidi, oda nèngè perlu hatoren sinderbi, kumarna oda merguna.
58007019	Oda lot kadè terbaing pati-patiin i lako memmaing sondel kinimendè. Kumarna naidi ngo asa iberrèken banta sada pengharapen merandal, janah merkitèken i ndorok sijolmiti Dèbata.
58007020	Janah dèng ma, merkitèken mang-mang Dèbata ngo i. Ukum sidèbanna idi oda ngo pella merkitè mangmang Dèbata ia ipebangkit.
58007021	Tapi ukum Jesus ipebangkit Dèbata gabè imam merkitè-kitè mang-mang ngo, ai nina ngo, "Enggo imangmangken Tuhan i, janah oda nèngè iondari sienggo niruapkenNa i. 'Imam soh mi amman sumendah ngo kono.' "
58007022	Asa merkitèken i, Jesus ngo gabè jaminen padan simerandalna kalohoon i.
58007023	Mèduk ngo kalak i gabè malim, tapi kumarna mermatèen ngo kalak idi karina, gabè oda ngo ndorok kalak idi menerusken ulanna.
58007024	Tapi ukum Jesus nggelluh ngo soh mi amman sumendah, jadi hot ngo ia imam janah oda suberrang kemalimenNa i taba sidèban.
58007025	Kerna naidi terbaing Jesus ngo paluahken jelma i mi kessennangen soh mi amman sumendah ninganna mengondiken kita mi Dèbata.
58007026	Jadi Jesus ngo Imam Huntuun si siperluken i, simbadia, siso mersalah janah sienggo ikella bai perdosa nai, janah ipeddates mi bekkas datessen asa langit.
58007027	Oda pella bagè imam huntuun sidèbanna i ia, dak gennep ari mèlèken pèlèen tersèngèt dosana perlebbè, nai pè asa dosa bangsa i. Ukum Jesus sikali ngo kessa ibahanken i, tikan Ipèlèken i diriNa mahan pèlèen.
58007028	Ukum pati-patiin idi, ipebangkit ngo jelma perdosa i gabè imam huntuun. Tapi i podi pati-patiin idi nola, iperbagah-bagah Dèbata ngo merdengan mangmang sada Imam Huntuun, imo Anakna i sienggo sondel merandal soh mi amman sumendah.
58008001	Jadi èn mo pangkalna ipas rana èn: Lot ngo banta Imam Huntuun sibagidi; kundul i kamuhun Dèbata simeheji idi i sorga.
58008002	Simenjamotken ulaan Imam Huntuun i bekkas Meheji janah Simbadia, ibagasen Undung-undung Jahowa si Tuhanna, imo si nipajek Tuhan i, oda ngo jelma peliasken.
58008003	Karina imam huntuun sinipebangkit ngo, lako mèlèken pèlèen bai Dèbata. Bagi ma ngo Imam Huntuun èn. Jadi kennah lot ma ngo milikna mahan pèlèenkenna.
58008004	Ukum i tanoh èn Ia, oda ndorok Ia gabè imam, kumarna enggo kin lot imam-imam simemmèlèken pèlèen bagè sinihatorken pati-patiin i.
58008005	Asa ukum ulaan sinijamotken imam-imam idi, pellin lèndung janah cuman-cuman si ni sorga i ngo i, bagè sienggo ibagahken Dèbata taba si Musa kin, tikan naing ipajek si Musa jerro i, "Èngèt janah tengen!" nina, 'Bahan mo tosè bagè siniidahmu i babo ndelleng i.'
58008006	Tapi bagèndari Jesus terolih ulaan imam, ndaoh seppèen daripada ulaan imam nijamotken kalak idi nai. Ai padan nibakin Dèbata dekket jelma merkitè-kitè Jesus, i ngo padan simerandalna kalohoon.
58008007	Ukum oda lot kurangna bagah-bagah siperlebbè i, oda pella perlu nèngè ibakin padan sipeduaken i.
58008008	Tapi enggo idah Dèbata barang kadè kurangna taba ummatNa, gabè idokken Dèbata nola mo, "Èngèt mo! Roh mo tikkina, Kubakin mo padan rembaru bai pinempar kalak Israel dekket marga Judèa.
58008009	Oda dos padan i dekket padan sienggo Kupadanken bai empung kalak i, imo tikan Kuarak kalak idi i Mesir nai. Ai oda hot kalak i menjèmak padan sienggo Kupadanken bai kalak i; kerna naidi oda nèngè Kusarihken kalak i.
58008010	Tapi bagèndari èn mo padan sikupadanken bai bangsa Israel, sinaing Kuberrèken i luas; tikan ari perpodi, nina Tuhan i. Kuberrèken mo pati-patinKu mi bagasen pusuh peratèen kalak i, janah kuokirken mi bagasen atè-atè kalak i. Aku ngo gabè Dèbata kalak i, janah kalak idi mo gabè ummatKu.
58008011	Oda pella nèngè iajari denganna sada bangsa kalak i barang pè memagahken taba kaka anggina 'Tandai mo Tuhan.' Ai karinana mo kalak i menandai Aku mulai anak-anak soh mi simbelgah pè.
58008012	Kuampuni mo karina kessalahen kalak i, janah oda nèngè kupèngèt-èngèt dosana i."
58008013	Merkitè iberrèken padan sirembaru i, gabè oda nèngè perlu padan siperlebbè idi ibaing Dèbata; janah karina siso perlu lako salpun mo i.
58009001	Ipas padan siperlebbè idi pè, lot ngo nemmuken hatoren perpulungen janah lot ma ngo bang jerro nipekkadè jelma.
58009002	Ibahan ngo ipas jerro i kan lebbè sada bekkas mergerar Bekkas Simbadia. Isidi ngo perpelitaan dekket mèja bak roti ipèlèken bai Dèbata.
58009003	Tapi i podi kirè-kirè peduaken i lot bekkas igerari Simbadia Kalohoon.
58009004	Lot ngo i sidi langgaten perdahupaan ilantak dekket buradda. I Bagasen Pèti i lot gori-gori emmas sin manna, bagidi ma bak tongket si Aron simertunas i dekket dua lèi batu bekkas pati-patiin Dèbata sisipuluh i isuratken.
58009005	I babo Pèti i lot gombaren Kerubim, tuduh-tuduh ngo i, magahken i sidi ngo Dèbata. Ngkèrbang ngo kabengna i babo bekkas pemispisen daroh mahan tanda kesasaan dosa. Tapi oda terpeterrang i bagèndari sada-sada.
58009006	Bagidi mo ipekkadè meratur. Nai gennep ari mo mbengket imam mi bilik kan lebbè lako mengulaken ulaan kepengendengenken.
58009007	Tapi ukum mi bilik peduaken i, pellin imam huntuun ngo kessa ndorok mbengket mi sidi, i pè sikali sitahun ngo kessa. Janah kennah merembah daroh ngo ia mahan pèlèen bai Dèbata kumarna dirina sendiri dekket kumarna dosa-dosa siniulaken arap siso nibettoh bangsa i.
58009008	Merkitè idi iajari Tendi Perbadia ngo kita sidekkah lot dèng bilik lebbè-lebbè jerro i, dalan mbengket mi bilik Simbadia Kalohoon, simadèng mbuka.
58009009	Tuduh-tuduh mi tikki èn ngo i; ai ukum merkitè pinakan ngo ipèlèken, oda terbakin i petettahken ukur simemmèlèken.
58009010	Kerna pellin acara simerdemmu mi pangaan, ènumen, dekket matcam bagè sipeppantingken sambing ngo kessa i; hatoren perdagingen, soh dapet ketikana iperimbaru Dèbata nola.
58009011	Tapi enggo roh Kristus. Ia ngo Imam Huntuun perolihen sinaing roh i. Ukum bages jerro bekkasNa mengulaken keImamenna idi imo bages termurmuren janah termendèen, oda ngo jelma memajek, lapatenna oda i dunia èn nai ihanaken.
58009012	Ai pellin sikali ngo kessa ibengketti Kristus Bilik Simbadia kalohoon i soh mi sidekkahna. Oda ngo daroh kambing bajar barang daroh anak lembu iembah mahan pèlèen, tapi darohna sendiri ngo asa merkitè darohNa i, ipaluah kita soh mi amman sumendah.
58009013	Ai salang daroh kambing bajar dekket daroh lembu jenggi bak abu anak lembu mula ipispisken taba simellamun gabè mpanting ngo perdagingen perluar i;
58009014	makinsa nola mo daroh Kristus i. Ai merkitè Tendi simenengteng i, ipèlèken Kristus ngo diriNa sendiri bai Dèbata mahan pèlèen siso lot kurangna. DarohNa i ngo peppantingken perukurenta ipas ulaan siso kasèa idi nai, asa ndorok kita menguèi Dèbata singgelluh i.
58009015	Kumarna naidi ngo asa ibaing Dèbata nola padan sirembaru merkitè Kristus asa ijalo sienggo ni diloon Dèbata idi pasu-pasu soh mi amman sumendah niperbagah-bagahna i. Karinana i ndorok masa, kemmulihken enggo lot matè, imo Kristus; janah kumarna matè i Ia, gabè maluah mo jelma i pas lènggemmen padan sinderbi idi nai.
58009016	Ukum lot surat harta tading-tadingen, kennah lot ngo buktina enggo matè simemmaingken surat tading-tadingen i.
58009017	Ai lebbè matè ngo simemmaing surat harta tading-tadingen i, asa sah surat i, tapi ukum nggelluh dèng ngo ia, oda dèng ngo sah surat i.
58009018	Kumarna naidi ngo asa padan siperlebbè i pè isahken merkitè daroh.
58009019	Ai enggo kessa iranaken si Musa karinana tennah bak pati-patiin Dèbata taba karina kalak Israel, ibuat si Musa mo daroh anak lembu dekket daroh kambing tonggal, icampur mo i dekket laè, nai ipispisken mo i mi lapihen pati-patiin Dèbata dekket taba karinana bangsa Israel merkitè lumut dekket bukbuk biri-biri mbara kalohoon;
58009020	ninganna idokken si Musa, "Èn ngo simensahken padan Dèbata sikennah uèen ndènè!"
58009021	Nai ipispisken si Musa mo daroh i mi Undung-undung Jahowa i dekket i karina barang-barang keperluun memmèlè Dèbata.
58009022	Janah ukum mengèkutken agama Jahudi, karina sinaing peppantingken, ipeppanting ngo merkitè-kitè daroh: asa dosa pè, pellin merkitè-kitè daroh ngo kessa asa ndorok sasa.
58009023	Merkitè bagidi ngo ipeppanting karina simertuduh-tuduh mi sorga idi, iperluken ngo kennah merandalen pèlèen i daripada tuduh-tuduh i nai.
58009024	Ai bekkas Simbadia nibengketten Kristus i oda ngo bekkas simbadia nibahan tangan jelma i, pellin mertuduh-tuduh mi bekkas Simbadia situhunna i. Sorga i ngo nibengketten Kristus i; i sidi ngo Ia bagèndari i hadeppen Dèbata lako mengondiken kita.
58009025	Ukum Imam huntuun kalak Jahudi, gennep tahun ngo memengketti bilik Simbadia i Bages Jerro, merembah daroh pinakan. Tapi ukum Kristus oda ngo mbengket mi sidi imo lako memmèlèken diriNa merulak-ulak.
58009026	Ai ukum bagidi ngo, enggo dakdak menggong simpersuk Ia mulak-ulak, kessa nai ihanaken dunia èn. Tapi pellin sikali ngo Ia roh lako mennasa dosa, merkitè-kitè memmèlèken diriNa sendiri.
58009027	Enggo itettapken Dèbata matè jelma i pellin sakali ngo kessa, enggo kessa idi, ihukumi mo rembang mi pengellakona.
58009028	Bagi ma ngo bang Kristus ipèlèken sikali mahan kesasaan dosa mbuè jelma. Roh nola ngo Ia pedua kaliken, oda nèngè ngo lako menelangsaèken persoalen dosa tapi lako paluahken kalak simemèma-mèma pekirohNa ngo.
58010001	Ukum pati-patiin i, pellin lèndung simerandal sinaing roh i ngo kessa i, oda dèng gombaren situhunna. Dak ipèlèken ngo pèlèen bagè sinidokken pati-patiin i janah dos ngo pèlèen i barang ndigan tahun. Bakunè mo ndorok pati-patiin i dekket pèlèen sibagidi memmakin merandal kalohoon kalak siroh mersembah taba Dèbata?
58010002	Ukum enggo ngo mpanting jelma i ipas dosana nai kumarnaken naidi, tentu oda nèngè pella roh jelma i memmèlèken pèlèenna taba Dèbata.
58010003	Tapi merkitè memmèlè i ia gennep tahun, gabè idi nola mo pessèngètken jelma i tersèngèt dosana,
58010004	kerna oda ngo terbaing daroh lembu barang daroh kambing bajar mennasa dosa.
58010005	Kumarna naidi ngo asa idokken Kristus taba Dèbata tikan roh Ia mi dunia èn, "Oda ipergeddo Kono pèlèen barang pè pemmerrèken; tapi enggo ipèmaken Kono badanKu.
58010006	Oda lemmo atèmu midah jukut situtungen mahan pèlèen barang pè pèlèen sinipèlèken mahan kesasaan dosa!
58010007	Nai Kualoi mo: Èn ngo Aku alè Dèbata! Roh ngo aku mengulaken lemmo atèMu, bagè sienggo tersurat i bas Bibèl i tersèngèt diringKu."
58010008	Mula-mula idokken Kristus, "Oda ipergeddo atèmu pèlèen dekket pemmerrèken; oda lemmo atèmu midah pinakan mahan pèlèen situtungen, janah oda lemmo atèmu midah pèlèen siniberrèken lako mennasa dosa." Idokken Kristus bagidi tukasi pè nemmuken pèlèen idi ipèlèken mengèkutken pati-patiin.
58010009	Nai idokken Kristus mo, "Èn ngo Aku alè Dèbata! Roh mo Aku mengulaken lemmo atèMu." Kerna naidi ipettadi Dèbata mo pèlèen-pèlèen siperlebbè i, janah igancihi dekket pèlèen Kristus.
58010010	Jadi enggo mo iulaken Kristus kadè lemmo atè Dèbata, janah enggo ipeppanting kita ipas dosanta nai merkitèken ipèlèken Jesus i diriNa sikali sambing.
58010011	Karina imam kalak Jahudi, gennep ari ngo ia mengulaken keimamenna janah dak iulak-ulaki ngo mèlèken pèlèen. Tapi ukum pèlèen si nipèlèkenna i oda terbaing mennasa dosa.
58010012	Tapi ukum Kristus, pellin sikali sambing ngo kessa Ia mèlèken pèlèen kerna dosa, janah enggo kessa i, gabè rebbak mo Ia memmerèntah dekket Dèbata.
58010013	Asa ukum bagèndari memmèma nai ngo kessa Ia soh mi ipeppatu Dèbata karina musuhNa.
58010014	Jadi merkitè sada pèlèen, gabè mpanting ngo jelma idi ibaing Kristus ipas dosana nai.
58010015	Tersèngèt i dekket ngo Tendi Perbadia mengindangken taba kita, ai nina ngo,
58010016	" 'Èn ngo padan siKubaing dekket kalak i, i ari sinaing roh èn,' nina Tuhan i. 'Kuokirken mo pati-patinKu mi bagasen atè-atè kalak i.' "
58010017	"Oda nèngè kupèngèt-èngèt dosa dekket pengelausiin kalak i."
58010018	Jadi dosa dekket pengelausiin kejahaten i, enggo mo iampuni; asa oda nèngè pella perlu memèlèken pèlèen kesasaan dosa.
58010019	Jadi bagèndari alè dengan, kemmulihken permatè Kristus i, maluah mo kita janah bèbas mbengket mi bekkas Simbadia kalohoon i.
58010020	Ai enggo ibuka Jesus sada dalan rembaru banta, imo dalan mi kenggelluhen, arap kirè-kirè i, imo daging Jesus sendiri.
58010021	Janah lot ngo bagèndari sada kalak Imam Huntuun simertanggung jabab mi Bages Dèbata.
58010022	Kerna naidi sidessingi mo Dèbata merkitè ukur tutus janah percaya tabasa; bagi ma dekket ukur sienggo mpanting ipas kessalahen-kessalahen idi nai dekket badan sienggo iborih merkitè laè nciho.
58010023	Sicèkèp mo memmes pengharapenta i, ai kettoken ngo Dèbata tersèngèt niperbagah-bagahNa i.
58010024	Janah kennah mersiantoon mo kita samah kita, ninganna mersipejujuun mengulaken simerandal ibagasen kelleng.
58010025	Ulang kita mahangkè lako mertumpu, bagè dèba dengan, tapi mersiarah-arahenken mo kita, ai sibettoh ngo, oda ndekkah nèngè roh mo Tuhan i.
58010026	Mula enggo soh banta kata Dèbata, keppèken dak siempet merdosa, oda lot nèngè pèlèen sindorok mennasa dosanta.
58010027	Pellin hukumen nai ngo mèma banta, imo api dekket pungur Dèbata simengelettup soh tumpat jelma simengalo Dèbata!
58010028	Kennah matè ngo jelma simengellausi pati-patiin si Musa, mula enggo lot saksi dua barang tellu kalak mahan bukti enggo mersalah ia.
58010029	Mula bagi ngo keppèken hukum taba jelma sibagidi, bakunè nola mo ndia hukum taba jelma simengellèai Anak Dèbata janah siso menghargai permatè Kristus, mahan jaminen bagah-bagah Dèbata lako peppantingken jelma i nemmuken ipas dosana nai dekket kalak simengelèai Tendi Perbadia simermasèh atè tabasa. Radumi janah pikiri kènè mo bakunè mpiahna hukum idabuh taba kalak sibagidi!
58010030	Sibettoh ngo isè mendokken kata èn, "Aku ngo mendabuh hukum."
58010031	Soh mo mpiahna mula ndabuh mi tangan Dèbata Singgelluh i!
58010032	Èngèt kènè mo bakunè kin kènè tikala i. Ai enggo kessa icuhayai kecihuren Dèbata kènè, matcam ngo bagèna kinidersa igongken kènè, tapi itahanken kènè ngo i.
58010033	Sipata ilèa-lèai janah irèhè-rèhèi ngo kènè i hadeppen jelma nterrem. Sipata menggong simpersuk ngo kènè rebbak dekket kalak sinibaingna bagidi,
58010034	janah irasaken kènè ngo bakunè pengerasaan kalak siterkurung. Mula irampasi harta ndènè, mersampang atè ngo kènè menggongken i, kumarna ibettoh kènè lot dèng ngo milik ndènè lebbih merandalen janah tahan soh mi amman sumendah.
58010035	Kerna naidi ulang gabè saip ukur ndènè, ai ukum ntegguh ngo kepercayaen ndènè, mbelgah ngo upah ndènè!
58010036	Keperluken kènè mo mbingit, asa ndorok ibahanken kènè lemmo atè Dèbata, janah merkitè bagidi terjalo kènè mo niperbagah-bagah Dèbata.
58010037	Tersurat ngo ibas Bibèl, "Sigejap nai ngo, roh mo sienggo nitentukenna roh i; janah oda isondati pekerohNa i.
58010038	Jadi nggelluh mo ummatKu sibennar kumarna percaya ia taba Aku; tapi mula lot bai kalak i nai gabè sondar, oda ngo lemmo atèngKu midah kalak sibagidi."
58010039	Tapi ukum kita oda ngo sondar barang laling, tapi percaya ngo kita bai Dèbata janah sienggo ipaluah ngo kita.
58011001	Ukum kepercayaen i, pos niatè ngo i tersèngèt siharapen janah pemmettohen pasti tersèngèt simadèng ndidah.
58011002	Kumarna percaya i ngo jelma siarnia asa lemmo atè Dèbata midah kalak i.
58011003	Kemmulihken kepercayaen i ngo, gabè siantusi ihanaken Dèbata ngo dunia èn, janah merkitèken ranana gabè menjadi si siidah i, ipas siso lot teridah idi nai kin.
58011004	Kumarna kepercayaen ngo maing asa merandalen pèlèen si Habel bai Dèbata daripada pèlèen si Kain, janah merkitèken kepercayaenna i, gabè ikesaksiken Dèbata ngo si Abèl i jelma selloh, kerna ijalo Dèbata ngo pèlènna i. Ukum si Abèl enggo ngo matè, tapi soh bagèndari ngo mengerrana kepercayaenna i.
58011005	Kumarnaken kepercayaen si Henokh ngo asa oda pella matè ia, tapi mèter iabin Dèbata ngo ia mi sorga. Isè poda lot pejumpa nèngè dekketsa, kumarna enggo iabin Dèbata ia. Tersurat ngo ipas Bibèl, kelemmoon Dèbata ngo ia sinderrang madèng kin pè iabin ia mi sorga.
58011006	Asa ukum oda ngo percaya, isè poda lot ikellemmoken Dèbata. Ai barang isè roh mendahi Dèbata, kennah percaya ngo ia lot Dèbata, janah iberrèken upah bai kalak simennulusiSa.
58011007	Kumarna kepercayaen ngo asa ijalo si Noak sipesèngèt Dèbata bana tersèngèt sinaing masa i podi ari, madèng pè masa tanda-tandana. Kerna naidi ngo asa iuèi si Noak mahan perrau nidokken Dèbata bana asa maluah ia rebbak dekket pengisi bagesna. Kemulihkenna idi gabè ihukum ngo dunia èn, tapi ukum si Noak gabè kalak bennar ngo ia idokken Dèbata kerna kepercayanna i.
58011008	Kumarna kepercayaen ngo asa iuèi Dèbata dilo-dilo Dèbata bana. Nai berkat mo si Abraham oda pè ibettoh dèng barang mikè tumburenna.
58011009	Kumarna kepercayaen ngo asa merian si Abraham gabè ginemgem i nagerri si niperbagah-bagah Dèbata bana i, bagè i tanoh kalak sidèban. Sapo-sapo ngo iiani si Abraham rebbak dekket si Isak bak si Jakob sienggo menjalo bagah-bagah i bai Dèbata nai.
58011010	Ipèma-pèma si Abraham ngo bekkas simerdangaan ntegguh sinipellias janah itukkangi Dèbata.
58011011	Kumarna kepercayaen ngo asa lot dukak si Abraham dekket si Sara, tukasi pè enggo tua-tua si Abraham kennah saut ngo siniperbagah Dèbata.
58011012	Tukasi pè tikanna i mak nèngè harapen merpinempar si Abraham i, tapi tubuh ngo pinemparna oda terkira buèna, bagè bintang i langit dekket bagè kersik i biding laut.
58011013	Karinana ngo kalak i merkepercayaen, tapi soh matè pè kalak i, oda dèng ngo ijalo bagah-bagah Dèbata i. Pellin mennatap ngo kessa kalak idi ipas sindaoh nai ninganna mengharap. Jadi merkitè bagidi, idokken kalak i mo taba dunia èn, kalak sidèban janah pengeranto ngo ia i tanoh èn.
58011014	Asa merkitè pendokken kalak idi bagidi, dak mennulusi kuta ngo kalak i mahan lebbuhna.
58011015	Tapi oda nèngè ngo ipèngèt-èngèt kuta sienggo itadingken kalak idi i, ai kum bagi kin ngo ukurna, terbaing kalak i ngo nemmu balik mi sidi.
58011016	Tapi iketeddohken ngo kuta simerandalen, imo sorga. Kumarna naidi, oda ngo mèla Dèbata idokken kalak i Ia Dèbatana, kumarna enggo ihantari Dèbata kuta bai kalak i.
58011017	Kumarna kepercayaen i ma ngo ioji Dèbata si Abraham, gabè uè si Abraham memmèlèken anakna si Isak i. Tukasi pè anak bagah-bagah i enggo iberrèken Dèbata bai si Abraham tapi bagi pè i, uè ngo si Abraham memmèlèken anakna sada-sada i.
58011018	Tukasi pè enggo kin idokken Dèbata tabasa, "Arap si Isak i ngo pinemparmu siKuperbagah-bagah i bamu."
58011019	Ai ikettoki si Abraham ngo, ndorok ngo ipegelluh Dèbata si Isak idi ipas simatè nai -- jadi terdokken mo, I kemmatèen nai nola ngo si Isak i ijalo si Abraham.
58011020	Kumarna kepercayaen ngo iperbagah si Isak pasu-pasu bai si Jakob dekket bai si Esau i ari podi.
58011021	Kumarna kepercayaen ngo, asa sinderrang madèng matè si Jakob tetongket mo ia i tongketna ninganna mersembah taba Dèbata -- nai ipasu-pasu mo pemparen si Josep.
58011022	Kumarna kepercayaen ngo, asa sinderrang naing matè si Josep iranaken tersèngèt kalak Israel kennah karuar i Mesir nai. Jadi itennahi si Josep mo kalak i tersèngèt sibakinenna mi tulan-tulanna.
58011023	Kumarna kepercayaen ngo asa iboniken partuana si Musa tellu bulan dekkahna enggo kessa tubuh ia, kerna dukak selloh ngo ia idah kalak i janah oda mbiar kalak i midah perèntah raja.
58011024	Kumarna kepercayaen ngo, asa enggo kessa mbelgah si Musa oda uè ia gabè anak nikamet berru raja Mesir.
58011025	Lotiin ngo ipilih rebbak ia dekket bangsa Dèbata daripada mersennang-sennang sigejap, tapi dom dosa.
58011026	Ai hargaan ngo iakap si Musa mengkepkep Raja Sipaluahken i tukasi pè gabè merlèa ia, dari pada harta nagerri Mesir, kerna iharapken si Musa ngo upah i ari podi.
58011027	Kumarna kepercayaen ngo, asa itadingken si Musa tanoh Mesir, janah oda pella ikebbiari laga raja Parao. Dak ipuspusken si Musa ngo langkahna, bagè cara enggo idah ia Dèbata, siso nung teridah i kin.
58011028	Kumarna kepercayaen ngo, asa iulaken si Musa Paskah i janah idokken asa ipempalitken kalak Israel daroh i babo tekkang pèntu kalak i, asa ulang ibunuh Malaèkat Pengago i karina buka baju kalak idi.
58011029	Kumarna kepercayaen ngo, asa tersuberrangi kalak Israel Laut Mbara tosè bagè i babo tanoh ngkerrah kalak i merdalan, keppè kum kalak Mesir, inengneng laut i ngo sinderrang isuberrangi kalak i ma laut i.
58011030	Kumarna kepercayaen ngo, asa ikulilingi kalak Israel kessa kuta Jeriko pitu ari dekkahna gabè megargar mo kuta i.
58011031	Kumarna kepercayaen ma ngo, asa maluah si Rahab daberru perkendangen i, oda dekket ia terbunuh rebbak dekket kalak simengalo Dèbata, kerna ijalo ngo mi bagesna perkakap kalak Israel i.
58011032	Mbuè dèng ngo nemmuken sukutenkenku, umpamana bagè si Gideon, si Barak, si Simson, si Jepta, si Daud, si Samuel dekket nabi-nabi i, tapi oda cukup tikkingku.
58011033	Ai kumarna kepercayaen ngo asa italuken kalak i mbuè raja. Iulaken kalak i ngo kebennaren asa gabè italuken kalak i mbuè raja. Iulaken kalak i ngo kebennaren asa gabè ijalo kalak i niperbagah-bagah Dèbata. Ikontam kalak i ngo babah singa.
58011034	Iènteppi kalak i ngo api mergollah-gollah. Maluah ngo kalak idi i babah peddang nai. Mergegoh ngo kalak idi ibas kinindotèna nai, janah muat mergegohna ngo kalak i tupung mergerraha, italuken kalak i ngo balapergunggung bangsa sidèban.
58011035	Kumarna kepercayaen ngo, asa ijalo daberru-daberru balik nggelluh simatèna. Lot ma ngo dèba lotiin isiksa soh matè janah oda uè ia ipaluah asa gabè mulak nggelluh ia lako menjalo sitermerandalen.
58011036	Lot ngo dèba menggongken rèhè-rèhè, isiksa, irantè janah ikurung.
58011037	Ibentiri dekket batu soh matè, dèba igettap merkitè garagaji kerahongna, ibunuh merkitè peddang. Mberrus mo kalak i ninganna merrolesken bebbak unto barang pè bebbak kambing; rapar, iletlet, isiksa.
58011038	Asa oda ngo bekkas kalak i ukum tanoh èn. Mampar-ampar ngo kalak idi i Padang Pasir dekket i kellongoon, janah i liang-liang i ngo kalak i merbekkas, bak ipas luhung-luhung i tanoh i.
58011039	Mbelgah kalohoon ngo kemmennangen kalak i kumarna kepercayanna i,
58011040	ai mi simerandalna i ngo sura-sura Dèbata, imo kennah lebbè rebbak ngo kita baru pè asa sondel kinimerandal kalak idi.
58012001	Kerna naidi bang kita pè, kumarna mèduk ngo saksi i sikulilingta, sigamparken mo karina simemberati kita bak dosa simengellekketti dirinta, janah mbingit mo kita lojang mi lebbè.
58012002	Sitengen mo dempak Jesus, kerna Ia ngo mengurupi kita, asa terbaing kita percaya bana, i bennana nai soh mi puncana, igongken ngo matè tersilang. Oda ngo pella kemmemèla iradumi matè i kayu persilang i, lako mengayaki sampang atè sinaing jalonNa i podi ari. Asa kum bagèndari, kundul ngo Ia i kamuhun Dèbata rebbak mengerajai.
58012003	Pikiri mo bakunè mpiahna iakap Jesus menahanken peraloon sibagidi bai kalak simengalosa nai. Kerna naidi ulang mo kèdèk atè ndènè janah ulang mendellè.
58012004	Ai oda pella nung dèng tiris daroh ndènè lako mengalo dosa i
58012005	Ulang lupa kènè i peddah Dèbata sitaba kènè i, kerna dukakNa ngo kènè, ai nina ngo, "O alè pa, ulang toisken pengajaren Tuhan i, janah ulang mendellè kono, mula pè ipincang kono.
58012006	Iajar Tuhan i ngo karina jelma nikekellengenNa, janah Iligas ngo karina dukak nikametNa."
58012007	Mbingit mo kènè sinderrang iligas Tuhan i ai kerna dukakNa ngo kènè iètong Dèbata. Isè mo nung dukak-dukak siso nung iajar partuana?
58012008	Mula oda iajar kènè, merlapaten ngo i oda ngo dukak nikametna kènè.
58012009	Lot ngo partuanta i dunia èn. Iajar ngo kita, janah sikebbiari ngo ia. Otang makin merpenguèen mo kita taba Bapanta si ni sorga i asa nggelluh kita.
58012010	Ukum partuanta ni tanoh èn iajar ngo kita oda pella sadikè dekkah merguru mi penimbangen ukurna bakunè merandal. Tapi ukum Dèbata, iajar ngo kita mi simerguna, asa bagèsa kita mpanting janah merkebadiaan.
58012011	Tuhu, mula tikan ipincang kita, oda ngo sampang atè siakap, tapi siarsakenken ngo; tapi enggo kessa leppas idi, gabè ibuahken idi ngo banta nggelluh mengekutken lemmo atè Dèbata, janah memmaing damè ipas perrukurenta.
58012012	Kerna naidi petegguh mo tangan ndènè ndalmèh i bak nèhè ndènè sikadotdot i!
58012013	Merdalan mo kènè arap dalan sindèas i, asa ulang makin sihitna nèhè ndènè sièangen i, tapi asa makin malumna.
58012014	Kerencetken kènè mo merdamè nggelluh ndènè taba karina jelma ninganna ayaki kènè mo nggelluh ibagasen Tuhan i, ai isè poda ndorok mengidah Tuhan i, ukum oda bagidi nggelluhna.
58012015	Perdatèken mo asa ulang lot peddaohken dirina ipas masèh atè Tuhan i nai, asa ulang i gabè dori i tengah-tengah ndènè mengkerrohken kesusahen, janah memmaing ncèda jelma nterrem.
58012016	Jagaken mo asa ulang lot luhlah barang oda ihargai simerdemmu mi pertendiin, bagè nibakin si Esau. Ai idèa ngo sulangna situaan i kumarnaken pangaan cituk.
58012017	Ibettoh kènè ngo sèkel ngo ia menjalo pasu-pasu i bai bapana nai, tapi itulak ngo ia. Ai barang tangis kin pè ia lako mengido pelliasken kesalahenna i, oda dapetsa nèngè i.
58012018	Oda ngo lot iakapi kènè bagè pengakap kalak Israel i arnia. Ukum kalak idi idapetken ngo sindorok idadap i, imo Delleng Sinai dekket apina mergollah-gollah i; bagi ma dekket gellap tuiten bak angin kaba-kaba;
58012019	bagidi ma dekket sora sarunè bak ginoling sora. Tikan i tengah kalak i sora i, mersembah merkuraja mo kalak i mengido, asa ulang taba kalak idi ipehonggem sora idi.
58012020	Kerna oda tahan kalak i mendengkoh perèntah nipessoh sora i taba kalak i, mendokken, "Barang kadè dais mi delleng èn, tah pinakan barang jelma pè i, kennah iderder ngo merkitè ibentiri dekket batu soh matè."
58012021	Sondel ngo hejji siniidah kalak Israel i, ai si Musa pè sanga idokken, "Buradan ngo aku janah kadotdot!"
58012022	Tapi ukum kènè, Delleng Sion i ngo idapetken kènè dekket kuta Dèbata singgelluh i, imo Jerusalem i sorga, bak malaèkatna simerribu-ribu i.
58012023	Bagi ma sinidapetken ndènè pertumpuun meriah janah rami kalohoon imo pertumpuun dukak-dukak situaan ni Dèbata, sienggo tersurat gerarna i sorga, dekket Dèbata simenghukumi karina jelma bak tendi jelma sienggo iperandal,
58012024	dekket Jesus tellangkè simahanken padan rembaru i dekket darohna simenguras i, ndaoh merandalen dèng dari pada daroh si Habel.
58012025	Kerna naidi, jagaken kènè mo, asa ulang mak idengkohken kènè Ia simengerrana i. Salang kalak i siso uè mendengkohken simennukutken Sukuten bai Dèbata nai, tukasi pè kalak siso terbakinsa maluah, tapi mak ndorok mennilahken, makinsa nola mo kita simendengkohken Ia simengerrana i sorga i nai. Mula oda kita uè mendengkohkenSa bakunè mo permaluahta bana nai!
58012026	Ukum tikala i, dumegger ngo tanoh èn mendengkoh soraNa. Tapi ukum bagèndari Iperbagah-bagah ngo, "Ukum sikali nai oda pellin tanoh èn gontar Kubaing, tapi dekket mo langit i."
58012027	Kata simendokken 'sikali nai' magahken, sagumanna sienggo ihanaken janah ndorok dumegger i kennah itingtingi, asa pellin siso terdegger idi nai ngo kessa tading.
58012028	Kumarna naidi, sidokken mo mejalo metangkup taba Dèbata, kerna sijalo ngo bai Dèbata nai bekkas siso ndorok dumegger. Kennah sidokken mo mejalo metangkup bai Dèbata janah siuèi mo ia ninganna merkebiaren janah metemman, tosè bagè nipergeddo Dèbata.
58012029	Ai tosè bagè api mengelettup ngo Dèbatanta i.
58013001	Kennah tettap ngo kènè mersikekelengen samah kènè bagè kalak Kristen simerkaka-kuanggi.
58013002	Ulang njais kènè mertamuè, tukasi pè oda itandai kènè dèng siroh mi bages ndènè i; ai merkitè bagidi, pennah ngo enggo itamuèi dèba malaèkat i bagesna, siso pemettohenna.
58013003	Èngèt kènè mo kalak siterkurung bagè dengan rebbak terkurung. Bagi ma èngèt kènè mo kalak siterkilang, ai kènè pè ndorok ngo bagè terkilang ma.
58013004	Hargaken kènè mo perjejapen i, janah ulang mo gabè samur nola perjejapen i; kennah mersipeuè-uèen ngo sinibalè dekket si nibages. Ai ihukum Dèbata ngo kalak luhlah dekket perlangkah julu meddem.
58013005	Ulang mo irajai riar nggelluh ndènè tapi kesampangken kènè mo silot bai ndè; ai idokken Dèbata ngo, "Oda kubelli kono sengsara; oda kutadingken kono."
58013006	Kennah pos ngo atènta mendokken, "Tuhan i ngo Mengurupi aku, jadi oda mbiar aku. Isè poda terbakinsa mengkekkadè aku?"
58013007	Ulang lupa kènè mernèngèt simengendengken kènè, sienggo pessohken sukuten bai Dèbata nai bai ndènè. Perdatèken kènè mo bakunè cara pernggelluh kalak i dekket bakunè cara permatè kalak i janah èkutken kènè mo kepercayaen kalak i.
58013008	Ukum Jesus Kristus i, bagi arnia, bagèndari, bagi ma ngo soh amman sumendah.
58013009	Ulang uè kènè ikella-kella peddah simermatcam bagè janah simengelalingken kènè. Kennah ntegguh ngo perukurenta, kumarna mendè atè Dèbata, idi ngo merandal; oda ngo merkitèken hatoren-hatoren sipanganen. Kalak sienggo menjamoti hatoren i tikala i, kadè poda buahna dapetsa.
58013010	Lot ngo banta langgaten bekkas memèlèken pèlèen bai Dèbata. Janah imam-imam simemmèlèken i pè i bages jerro, oda ndorok kipangan pèlèen si nipèlèken i babo langgaten i.
58013011	Ai jukut sienggo isèat, janah darohna ipèlèken imam huntuun i Bilik Simbadia kalohoon idi ibagasen jerro i, i ruar jerro i ngo itutungi.
58013012	Kumarna naidi ma ngo asa Jesus pè matè i ruar pèntu pengkerruhen kuta i ngo lako peppantingken ummatNa ipas dosana nai merkitè darohNa sendiri.
58013013	Kerna nai sidapetken mo ia mi ruar perundung-undungen i, janah dekket mo kita ipelèa-lèa rebbak dekketSa.
58013014	Kerna oda lot i dunia èn bekkasta hot; situlusi mo bekkas hot sinaing roh i.
58013015	Kerna naidi, dak sipoji mo Dèbata merkitè-kitè Jesus Kristus, ai idi ngo pèlèen merlias atè baNa, sipèlèken merkitè rananta bana lako pessangapken gerarNa.
58013016	Ulang lupa kènè memmaing merandal, janah mersiurupen, ai i ngo pèlèen nikellemmoken atè Dèbata.
58013017	Uèi kènè mo kata simenguluken kènè, janah tunduk mo kènè bana. Ai kalak i ngo menjagai tendi ndènè janah kalak i ma ngo segen mertanggung jabab taba Dèbata. Mula iuèi kènè ngo kalak i, terbaing kalak i mo mengendengken kènè; jadi oda laba olih i bai ndènè.
58013018	Dak sodipken kènè mo kami. Tok ngo kami, oda pella iselselli gerrek nibas perrukuren nami i kami, kerna simerandal i ngo kuulaken kami.
58013019	Kupido dèng ma taba kènè dak sodipken kènè mo aku taba Dèbata, asa ipaduè Dèbata nola aku ndor roh mendahi kènè.
58013020	Enggo ipegelluh Dèbata Tuhanta Jesus, i kemmatèen nai. Jadi kemmulihken matè i Ia, enggo gabè permakan Mbellen Ia taba kita biri-biriNa. Kerna matè i Ia, imo gabè jaminen i padan Dèbata simenettap i.
58013021	Dak iberrèken Dèbata benna ni Damè i mo taba kènè karina simerandal lako menguèi lemmo atèna, janah dak ipetupung Dèbata merkitè Jesus i mo banta kadè lemmo atèNa. Nipoji mo Kristus soh mi amman sumendah! Amèn.
58013022	Kuèlèk-èlèk mo kènè asa peratè-atèken kènè ajarku èn ibagasen mbingit, kerna oda pella nggeddangsu suratku èn.
58013023	Bettoh kènè ma mo, ukum denganta si Timoteus, enggo ngo ipaluah i kurungen nai. Mula enggo roh ia sikali èn mendahi aku kuarahken pè ia asa dekket ia roh mendahi kènè.
58013024	Pesakat kènè mo salamku taba karina simengendengken kènè dekket taba karinana ummat Dèbata. Jalo kènè ma mo dekket salam denganta per Italia.
58013025	Dak ipasu-pasu Dèbata mo kènè karinana.
59001001	Kènè karina kaka anggi ummat Dèbata simersèrak i suberri dunia! Njuah-njuah mo bai ndènè, bangku nai si Jakobus naposo Dèbata dekket Jesus Kristus.
59001002	Alè dengan! Mula roh mendahi kènè matcam bagè pengunjunen, ètong kènè mo i perlabaan.
59001003	Ai mula tettap kènè percaya bai Tuhan i tikan roh pè pengunjunen i, gabè mengkerohken mbingit perukuren ngo i.
59001004	Perdimata kènè mo asa ukur mbingit ndènè i, ulang singgat pertengahen ndalan sambing, tapi dak tong mo terrus i soh mbelgah janah seppè, janah oda lot kurangna i barang kadè pè.
59001005	Mula lot bai ndènè nai kurang bijak, ipido mo kebijaken i bai Dèbata nai, asa iberrèken Dèbata bana kebijaken i; ai mbuas ngo Dèbata merrèken idi ibagasen masèh atèna janah oda merdengan pengèah.
59001006	Tapi kennah ibagasen tok ngo sipido i, ulang mo ragu. Ukum kalak perukur ragu, tosè ngo i bagè galombang laut si nisempul angin mi sèn mi sadoi.
59001007	Janah kalak sibagidi, oda hot pikirenna; oda tertentukensa barang kadè pè. Kerna naidi ulang mo iharapken kalak sibagidi barang kadè pè bai Tuhan i nai.
59001009	Kennah lolo mo ukur kalak Kristen sincor mula ipedates Dèbata ia.
59001010	Bagi ma ngo kalak Kristen Bèak, mersampang atè mo ia mula pè ipecerrep Dèbata ia. Ai lako salpun ngo sibèak i bagè bunga dukut-dukut.
59001011	Mula isenggang mataniari ia, males mo ia janah merurus mo bungana, mersep ma mo dekket kinimendèna. Bagi ngo kalak sibèak, mago ngo ia tikan mendalanken usahana i.
59001012	Sayur ntua ngo kalak mula mbingit ibas pengojiin i, ijalo mo upahna, imo kenggelluhen niperbagah-bagah Dèbata.
59001013	Ulang mo dok atè barang isè, mula tikan terunjun ia gabè nina, "Bai Dèbata nai ngo pengunjunen i," ai oda uè Dèbata mengunjuni barang isè merkitè kejahaten.
59001014	Tapi terunjun pè jelma i kumarna iabin janah ihèla-hèla cubellekna simeroha i ngo ia.
59001015	Nai mula iuèi cubellekna simeroha i, tubuh mo dosana, janah mula enggo ibahanken dosa, mi kemmatèen mo ujungna.
59001016	Ulang kènè tertipu alè dengan sinikekellengen!
59001017	Sagumanna pemerrèken merandal dekket mendè basa bai Dèbata ni sorga i nai ngo rohna i, simenghanaken kecihuren i langit i. Ia ngo Dèbata siso mobah-obah, janah oda uè mennadingken kita, gabè tading pellin lèndung sambing i gembarta.
59001018	Ibas taki ukurNa sendiri ngo kita iabin gabè dukak-dukakNa merkitè kataNa bennar i. Ibaing pè bagidi asa gabè kita ngo perlebbè ipas karina sinihanakenNa i nai.
59001019	Èngèt kènè mo alè dengan sinikekellengen! Gennep jelma, ngkasah mo ia mendengkoh-ndengkohi; ulang gerrèdèk mengerana, ulang murah mellaga.
59001020	Oda terulaken kalak simurah mellaga simerandal nikellemoken atè Dèbata.
59001021	Kerna naidi, patakken kènè mo kecemmalen simerroha janah singgodo i. Ipas ukur ncerrep mo jalo kènè peddah nisuanken Dèbata mi bagasen perrukuren ndènè, ai mergegoh ngo peddah i paluahken tendi ndènè.
59001022	Naing mo nemmu kènè mengulaken kadè sinidokken Dèbata, ulang pellin mendengkohken sambing, asa ulang gabè mengoto-ngotoi diri ndènè kènè.
59001023	Kalak simendengkoh kata Dèbata keppèken oda iulaken codi mo i bagè mengidah rupana i cermin.
59001024	Enggo kessa ntangkas iperèso abèna i, laus mo ia, keppè oda ièngèt nèngè bakunè bentuk abèna i.
59001025	Ukum Patiin Dèbata merandal ngo i janah merkegegohen paluahken jelma. Jadi kalak simengeradum-radumi janah simemperatè-atèken bak simengulaken kata i, oda pellin idengkohken sambing janah oda ilupaken, kalak sibagidi ngo ipasu-pasu Dèbata ipas ulanna.
59001026	Mula lot kalak mendokken ibas ukurna kalak peragama ia, keppèken oda irantè dilahna, mengoto-ngotoi dirina sendiri ngo ia; magosia ngo peragamanna i.
59001027	Ukum peragama sènteng siso lot tikasna i hadeppen Dèbata, imo: Pehèdu-hèduken sinceppet mak merbapa mak merinang dekket kalak simebbalu janah mpersah; ninganna menjaga dirina sendiri ulang icèdai dunia èn.
59002001	Kènè alè dengan! Ulang mo kènè mengidah-ngidah rupa, mula tuhu-tuhu ngo kènè percaya bai Jesus Kristus simermulia i.
59002002	Ai mula roh sada kalak sibèak mercincin emmas janah merpakèen mbara mbèrèng mi perpulungen ndènè, nai roh mo sada kalak sincor merpakèen ompak-ampik,
59002003	nai laèn mo cara ndènè menghormati simerpakèen mbara-mbèrèng i, dok ndènè mo tabasa, "Mi julu meddem èn mo kènè kundul." Tapi ukum taba kalak sincor i dok ndènè, "Kan tellagahen adoi mo kènè cènder," barang ma "I sarimar èn mo kono kundul."
59002004	Merkitè bagidi otang merbagi dua perrukuren ndènè janah enggo pejaè-jaè ibaing kènè taba samah-samah jelma merdangaan mi sura-sura jelma siso kasèa.
59002005	Èngèt kènè mo alè dengan sinikekellengen! Kalak sincor atè dunia èn, ipilih Dèbata gabè kaya merkepercayaen bai Tuhan i. Kalak sibagidi mo mbengket mi kerajaen Dèbata sienggo niperbagah-bagahna taba kalak simerkelleng atè midahSa.
59002006	Tapi ilèai kènè ngo kalak sincor, pada hal kalak sibèak i ngo pepersuk-persukken kènè janah mengaduken kènè mi perhukumen.
59002007	Kalak idi ma ngo simengelèai gerar sienggo ienggerarken Dèbata bai ndènè.
59002008	Merandal ngo nibaing ndènè mula iulaken kènè kata Dèbata sitersurat ibas Bibèl bagèen, "Kekellengi mo denganmu jelma dosken dirimu!"
59002009	Tapi mula mengidah-ngidah abè ngo kènè, merdosa ngo kènè, janah idokken Dèbata, mengellausi kata Dèbata ngo kènè ukum bagi.
59002010	Barang isè mengellausi salah satu dari pada pati-patiin i, enggo mo pengellausi ia i karinana pati-patiin i.
59002011	Kerna simendokken, "Ulang merlangkah julu medem," ia ma ngo mendokken, "ulang memmunuh." Jadi mula oda pè kènè merlangkah julu meddem, tapi mula memmunuh, sienggo mengellausi pati-patiin i ngo enggo kènè.
59002012	Asa, mula mengerana kono barang mengulaken barang kadè pè, kennah èngèten ndènè lebbèen, kennah meralus ngo kono seggen rembang mi si nidokken Dèbata sipaluahken jelma manusia.
59002013	Barang isè kalak siso mermasèh atè taba kalak sidèban, kenna hukum ngo ia, oda terolih masèh atè. Tapi belgahen ngo masèh atè dari pada hukum.
59002014	Kadè mo gunana alè dengan mula pè nidokken, "Percaya ngo aku," keppèken oda merdengan perulaan? Ndorok ngo kepercayaen sibagidi paluahkensa?
59002015	Umpamana mula lot dengan samah Kristen, memerluken gedda janah dèng ma oda lot panganna.
59002016	Kadè mo gunana idokken kènè tabasa, "Njuah-njuah mo kènè memakè dekket mangan mènum!" -- keppèken oda iberrè kènè siperlu bana i tanoh èn?
59002017	Tosè bagi ngo kepercayaen i mula oda sipacidah merkitè-kitè perulaan, oda lot kadè lapaten kepercayaenta i.
59002018	Tah bakunè lot mendokken, "Dèba ia merdangaan mi kepercayaen, dèba nai merdangaan mi perulaan." Aku mendokken taba kènè, "Pacidah mo kuidah kepercayaenmu siso merdangaan mi perulaan, asa kupacidah taba kono kepercayaen merkitè perulanku."
59002019	Percaya ngo kènè pellin sada ngo kessa Dèbata, selloh ngo i. Tapi sibolis pè percaya ngo tersèngèt idi janah buradan ngo ia ninganna kadotdot!
59002020	Tapi alè jelma rumar! Perlu ngo ndia ipacidah taba kènè magahken oda lot lapatenna percaya ukum oda merdengan perulaan?
59002021	Tengen kènè mo si Abraham empungta i. Ijalo Dèbata ngo ia kumarna perulanna.
59002022	Terridah i sidi nai, kennah nipacidah ngo kepercayaen i merkitè perulaan asa gabè sondel kinisellohna.
59002023	Tosè ngo i mi sinidokken Bibèl bagèen, "Percaya ngo si Abraham bai Dèbata, janah merkitè kepercayaenna i, gabè ijalo Dèbata ngo ia simengulaken lemmo atè Dèbata." Kemmulihkenna idi ngo asa igerari si Abraham i, "supan-supan Dèbata."
59002024	Jadi ntangkas ngo sibettoh bagèndari, ijalo Dèbata ngo jelma i kumarnaken merandal perulaan jelma i, oda ngo pellin kepercayaen sambing.
59002025	Bagidi ma ngo bang daberru si Rahab daberru luhlah i. Ijalo Dèbata ngo ia kumarna perulanna menjalo perkakap kalak Israel mi bagesna, janah iurupi ngo kalak i lako laus arap dalan sidèban, asa maluah.
59002026	Codi bagè daging i, mula oda mertendi, enggo matè i; bagi ngo mula percaya pè kita tapi oda merdengan perulaan, enggo matè kepercayanta i, oda lot nè gunana.
59003001	Kènè alè denganku! Ulang mo mbuèsu kènè gabè guru. Otang ibettoh kènè ngo mberraten ngo hukum taba guru dari pada sidèbankenna i?
59003002	Nggati ngo kita karina salah. Barang isè oda nung salah merkitè-kitè pekerananna, kalak sibagidi mo simerandalna kalohoon sindorok mengerajai karina dagingna i.
59003003	Mula sikontam muncung kuda, iuèi ngo kita barang mikè pè ia siteggu.
59003004	Keppel pè bagi ngo. Tukasi pè mbelgah kalohoon keppel i janah iembusken angin ndor kalohoon, tapi dak ipetupung-tupung ngo merkitè kemudi sikètèk kaloon i mi lemmo atè jurumudi.
59003005	Tosè bagi ngo dilahta; tukasi pè kettèk dilahta i tapi kataltil ngo katana, kata jukkat bana sombong. Kètèk ngo api, tapi ndorok ngo ilettup rambah mbellang!
59003006	Tosè ngo dilah i bagè api. Bagè dosken benna kejahaten ngo ia, memmaing kejahaten mi suberri dagingta. Mellekkup ngo ibaing karinana nggelluhta merkitè api simerbenna i narakka i nai.
59003007	Sagumanna matcam binatang pennoro, manuk-manuk, simenjoror bak ikan, ndorok ngo iajar gabè melemmuk ibaing jelma.
59003008	Tapi ukum dilah, oda terpelemmuk barang isè pè i. Dom kejahaten ngo dilah i janah dom racun simemmunuh soh matè.
59003009	Merkitè dilah i siruapken ngo kata menjalo metangkup bai Tuhan janah Bapanta, tapi dilah i ma ngo tong sipakkè lako menumpahi dengan jelma sienggo ihanaken tosè bagè rupa Dèbata.
59003010	Arap sada babah ngo ruap kata menjalo metangkup dekket kata sumpah. Patutna oda ndorok nemmuken bagi!
59003011	Otang oda ngo lot takal laè mengarirken laè malum bak laè mpagit?
59003012	Kènè alè dengan, oda terbuahken kayu ara buah kayu zaitun; anggur pè oda terbuahkensa buah kayu ara. Mata laè masin pè, oda terarirkensa laè malum.
59003013	Mula lot i tengah-tengah ndènè kalak mpantas janah merukur, ituduhken mo merkitè perangè selloh merkitè mengulaken simerandal idengani kecereppen ukur bak kebijaken.
59003014	Tapi ukum dak cemburu ngo kènè, perncio atè, perlaga janah dak mengait mi diri ndènè sambing, ulang mo igegahken kepantasenna i, ai merkitè bagidi gabè ipebalik kènè nola ngo berita kebennaren bai Dèbata nai.
59003015	Oda i sorga nai kepantasen sibagidi, tapi i tanoh èn nai ngo idi, oda bai Tendi Perbadia nai, tapi bai sibolis nai ngo!
59003016	Barang bai isè lot cimburu barang mengait mi diri sendiri, i sidi ngo terdapet rukrak dekket matcam bagè kejahaten.
59003017	Tapi ukum kepantasen si ni dates idi nai, memellin ngo i janah oda merpengait, ikelloloken ngo merdamè, persaor janah merpenguèi. Idomi masèh atè ngo i janah merperangè selloh. Oda ganggu i janah oda merakkal-akkal.
59003018	Merandal ngo buah damè i sinisuanken jelma perdamè.
59004001	I dikè nai ngo rohna perrubaten dekket perselisihen i tengah-tengah ndènè? Otang ipas cubellek-cubellek ndènè sidak tong merralo i bagasen diri ndènè nai ngo, imo lako muat kesennangen dunia èn!
59004002	Sèkel ngo kènè, tapi oda dapet, nai gabè memmunuh mo kènè! Nangis mo atè ndènè, tapi oda dapet kènè nipergeddo ukur ndènè, nai gabè merrubat mo kènè janah mermusuh, tapi oda lot kadè dapet kènè nipergeddo ukur ndènè, ai gabè merrubat mo kènè janah mermusuh, tapi oda lot kadè dapet kènè kumarna oda bai Dèbata nai ipido kènè.
59004003	Janah mula pè ipido kènè, tapi oda ngo menjalo kènè, kerna salah ngo tujuun ndènè mengido i; ai kesennangen ukur dekket kesennangen diri ndènè ngo ipido kènè.
59004004	Kalak siso hot merrukur ngo kènè! Oda ngo ibettoh kènè, mula merdengan kènè dekket dunia èn, meralo ngo kènè dekket Dèbata?
59004005	Barang tah dok atè ndènè, dèra-dèra ngo nidokken sitersurat èn, "Mposi ngo tendi niberrèken Dèbata mi bagasen kita."
59004006	Tapi tukasi pè bagidi, gegohen ngo basa-basa Dèbata niberrèkenna banta i dari pada nipergeddo tendinta i. Kumarna i ngo tersurat ma i Bibèl bagèen, "Ialo Dèbata ngo kalak sindates merukur, tapi masèh ngo atèna midah kalak sincerrep merukur."
59004007	Kerna naidi, uèi kènè mo Dèbata, janah alo kènè mo Sibolis, nai mperrus mo Sibolis i bai ndènè nai.
59004008	Jolmiti kènè mo Dèbata, nai gabè ijolmiti Dèbata mo kènè. Borih kènè mo tangan ndènè, alè kènè kalak perdosa, janah peppanting kènè mo ukur ndènè, kènè alè kalak simerdua ukur!
59004009	Tuhu-tuhu mo kènè peselsel, tangis janah mengandung; mobah mo pertaba-tabanken ndènè gabè tangis, janah lolo atè ndènè i gabè bonek!
59004010	Pecerrep kènè mo ukur ndènè i hadeppen Tuhan i, asa ipedates Tuhan i kènè.
59004011	Kènè alè dengan ulang mo kènè mengerèhè-rèhèi dengan barang mersisalahenken. Barang isè kalak mengerèhè-rèhè dengan barang pè mennalahken dengan samah Kristen, dosken mengkata-katai dekket mennalahken pati-patiin Dèbata ngo i. Jadi mula isalahken kènè ngo pati-patiin Dèbata merlapaten ngo i oda iuèi kènè pati-patiin i, balikna nola gabè ihukumi kènè nola ngo i tupèh.
59004012	Sada ngo kessa ndorok merrèken pati-patiin bai jelma dekket menghukum jelma, imo Dèbata; terbakinsa ngo paluahken dekket mengeripasken jelma. Tapi ukum kono isè ngo kono asa ihukumi kono denganmu jelma, ai samah-samah jelma ngo kènè?
59004013	Dèba dengan mendokken, "Ari èn barang baremben naing berkat mo kami mi kuta adoi, janah i sidi mo lebbè kami sitahun èn mertiga-tiga bak mencari." Dengkohken kènè mo sipessèngètku èn.
59004014	Oda ngo ibettoh kènè barang kadè masa bai ndènè i ari baremben! Tosè bagè cèmber ngo ukum nggelluh ndènè i, taridah sigejap, nai mersep mo.
59004015	Lotiin ngo nemmuken idokken kènè bagèen, "Mula ipadiat Tuhan i nggelluh kami, nai kubahan kami mo èn barang adoi."
59004016	Tapi dak ilanjangken kènè ngo rana manggang ndènè. Salah ngo karina kata lanjang sibagidi.
59004017	Kernana i, merdosa ngo barang isè memmettoh merandal tapi oda iulaken.
59005001	Kènè alè dengan sibèak! Dengkohken kènè mo sipessèngètku èn. Tangis mo kènè janah derru-derru, kerna menggongken simpersuk mo kènè!
59005002	Enggo macik kinibèak ndènè. Oles ndènè i pè enggo ipangan ngitngit.
59005003	Emmas dekket pirak ndènè i enggo karaten; karatna i nola ngo gabè saksi mengalo kènè janah kerri ngo ipangan karat idi daging ndènè i tosè bagè pemmaing api. Dak ipepulung-pulung kènè ngo harta mayak ari perpodi èn.
59005004	Oda igarar kènè upah simengula i juma ndènè. Dengkohken kènè mo uo-uo kalak i sipepulungken hasil juma ndènè, ai enggo soh uo-uo kalak idi ninganna mengido urup mi pènggel Dèbata, Tuhan Pergegoh Sisotercodi.
59005005	Enggo merlebbih-lebbih irasai kènè kesennangen dunia èn. Bagè cara ipegomok kènè ngo daging ndènè mèma isembellih.
59005006	Ihukum janah ibunuh kènè ngo siso mersalah, janah oda ngo mengalo kalak i taba kènè.
59005007	Kerna nai mbingit mo kènè alè dengan soh mi ari pekeroh Tuhan i. Codi kènè mo bakunè mbingitna peruma-uma i memèma ari perudan dekket udan mbuah bagi ma mèma ari perudan dekket udan mbuah bagi ma mèma buah maharga i tanoh i nai.
59005008	Kènè pè kennah mbingit ngo janah mersampang atè, ai enggo ndessing ari pekeroh Tuhan i.
59005009	Ulang kènè ngutnguten janah ulang mersiselsellen, asa ulang ihukum Dèbata kènè. Èngèt mo! Roh nèngè mo penghukum i!
59005010	Tengen kènè mo nabi-nabi simerjamita merkitè-kitè gerar Tuhan i. Mbingit ngo kalak i menggong simpersuk; imo codi kènè.
59005011	Sayur ntua ngo kalak i dokonen, kumarna mbingit i kalak i. Enggo ma ngo idengkoh kènè tersèngèt kebingiten si Job, janah ibettoh kènè ma ngo, ujungna ipasu-pasu Tuhan i nola ngo ia. Ai permasèh atè mbellen ngo Tuhan i janah permendè basa.
59005012	Tapi perlebbè kalohoon alè dengan, imo: ulang mo kènè mersumpah-sumpah mi langit i barang mi tanoh barang mi kadè sambing pè tupèh. Dokken kènè mo "Uè" mula uè kin, "Oda" mula oda kin, asa ulang ihukum Tuhan i kènè.
59005013	Mula lot kalak mpersah i tengah-tengah ndènè, mersodip mo ia. Mula lot merlolo atè, merendè mo ia memoji Dèbata.
59005014	Mula lot mersakit, idilo mo pengendeng kuria. Isodipken pengendeng i mo simersakit i janah ialunken mo minak merkitè-kitè gerar Tuhan i.
59005015	Ipemalum sodip simenodipken taba Tuhan ibagasen kepercayaen ngo sakit i. Ipemalum Tuhan i mo ia, janah isasa mo karina dosa nibahankenna.
59005016	Kernana i mersisasaan dosa mo kènè janah mersisodipenken, asa ipemalum kènè. Mergegoh kalohoon ngo sodip simenguèi Dèbata.
59005017	Jelma ngo bang si Elias bagè kita. Mertuhu-tuhu ngo isodipken asa ulang roh udan, gabè oda mo tuhu roh udan tengah empat tahun dekkahna.
59005018	Enggo kessa bagidi, mersodip nola mo ia, nai roh mo udan i langit i nai, gabè iberrèken tanoh i mo hasilna.
59005019	Kènè alè dengan! Mula lot i tengah-tengah ndènè nai siso menguèi nèngè mi kata Dèbata, nai lot nola menogikensa balik taba Dèbata,
59005020	èngèt kènè mo kata èn: Paluahken tendina ibas kemmatèen nai ngo kalak barang isè menogiken perdosa balik ipas dosana nai mendahi Dèbata, janah mèduk ngo dosa iampuni kemulihkenna i.
60001001	Kènè dengan sienggo ipilih Dèbata simersellaten i ranto, si ninagerri Pontus, Galatia, Kapadosia, i Asia dekket i Bitinia! Aku si Petrus rasul Jesus Kristus mengharapken dak ipasu-pasu janah iberrèken Dèbata mo damèna mertinèncuk bai ndènè. Sienggo ipilih ngo kènè gabè ummat Dèbata, kemulihken rembang mi lemmo atè Dèbata Bapa i mulana i nai. Janah enggo ibaing Tendi Dèbata kènè gabè ummatNa simbadia bai Dèbata, asa tunduk kènè bai Jesus Kristus janah ipepanting darohNa i.
60001003	Sidokken mo mejalo metangkup bai Dèbata Bapa ni Tuhanta Jesus Kristus, kumarna mendè basana. Kerna naidi ngo asa ibaing kita gabè jelma rembaru, merpengharapen nggelluh, kerna enggo Ipegelluh nola mengolihi Kristus ipas simatè nai.
60001004	Kerna naidi ngo asa dak siharapken pasu-pasu sinaing jalonta sienggo ipèmaken Dèbata banta i sorga, siso uè ncèda barang macik, barang pè merulang.
60001005	Bam ndènè ngo karinana i, kerna percaya kènè bai Dèbata. Dak ijagai ngo kènè ibagasen kuasa Dèbata asa ijalo kènè kelluahen sienggo hantar sinaing pettararenna i ari podi.
60001006	Kerna naidi dak mersampang atè mo kènè, mula pè bagèndari bonek kènè sigejap kemulihken pengunjunen i.
60001007	Ai pellin keteridahen kepercayaen ndènè ngo i, barang tah tuhu-tuhu ma ngo kènè percaya bai Tuhan i barang tah oda. Salang emmas siuè ncèda i pè ioji ngo janah itingtingi ipas api. Jadi mahargaan ngo kepercayaen ndènè i dari pada emmas, jadi kennah ioji ma ngo i asa gabè tulèn. Janah merkitè bagidi, ipoji mo kènè janah ipessangap ninganna ipeddates tikan roh kessa balik Tuhan Jesus Kristus.
60001008	Ikekelengi kènè ngo Ia, tukasi pè oda nung dèng idah kènè. Ikepercayai kènè ngo Ia, tukasi pè oda idah kènè Ia bagèndari. Kumarna naidi ngo asa dak ipoji kènè Dèbata ibagasen sampang atè siso ndorok terruapken merkitè kata.
60001009	Ai èn ngo buah pengkepercayai ndènè bai Tuhan i, kerna enggo dapet kènè, imo kelluahen ndènè!
60001010	Kelluahen i ngo sinitulusen nabi-nabi janah iperdatèken, sienggo mengalamatken pasu-pasu niberrèken Dèbata bai ndènè.
60001011	Dak iperdatèken kalak idi ngo, ndigan barang cidahari ngo ketikana masa sinidokken Tendi Kristus i mi bagasen pusuh peratèen kalak i, sienggo mengindangken tersèngèt keppersuken sitahanen Kristus i dekket kemulianna si Roh i podinkenna.
60001012	Ipettarar Dèbata pè taba nabi-nabi idi oda ngo lako bana sambing, tapi lako bai ndènè ngo sinijamotkenna i; imo tersèngèt sienggo nidengkoh ndènè bagèndari i bai kalak simennukutken Sukuten Kelluahen tersèngèt Jesus Kristus. Ipessoh kalak idi bai ndènè merkitè kuasa Tendi Dèbata si nitengeskenNa i sorga i nai. Malaèkat-malaèkat pè sèkel ngo naing memettoh sukuten nisukutken kalak idi i.
60001013	Kerna naidi, kebbasi kènè mo ukur ndènè, nterrang mo pikiren ndènè; mertuhu-tuhu mo kènè mengharap masèh atè si nibasa-basakenna bai ndènè, tikan roh kessa Jesus Kristus.
60001014	Uèi kènè mo Dèbata, ulang mo kènè menguèi cubellek daging ndènè bagè siarnia, sinderrang mak dèng itandai kènè Dèbata.
60001015	Tapi kennah mbadia ngo kènè ipas karinana pemmahan ndènè, tosè bagè Dèbata simendiloi kènè i.
60001016	Tersurat ngo ibas Bibèl, "Kennah mbadia ngo kènè, kerna simbadia ngo Aku."
60001017	Idokken kènè ngo taba Dèbata i 'Bapa', mula mersodip kènè. Asa Dèbata i ngo mendabuhken hukum bai jelma rembang mi pengellakona oda merpilih bulu. Kerna naidi sidekkah nggelluh dèng kènè i dunia èn, kennah pessangap kènè Dèbata ibas nggelluh ndènè.
60001018	Kennah bettohen ndènè ngo kadè igararken lako paluahken kènè ipas nggelluh siso puna-puna idi nai, sinisusurken empung ndènè bai ndènè. Oda ngo emmas barang pirak siuè karaten idi igararken,
60001019	tapi simahargana kalohoon i ngo, imo diri Kristus i sendiri ipèlèken bagè biri-biri pèlèen bai Dèbata, oda mertikas barang pè kurang.
60001020	Kristus i ngo ipilih Dèbata sinderrang madèng kin pè ihanaken dunia èn. Janah mayak ari podi dunia èn, roh ngo Ia lako paluahken kènè.
60001021	Merkitè Ia ngo kènè percaya bai Dèbata sienggo pegelluhkenSa i simatè nai janah merrèken kessangapen baNa. Jadi Dèbata ngo nikepercayaen ndènè i janah Dèbata ngo siharapenken ndènè i.
60001022	Kumarna iuèi kènè ngo kata Dèbata, jadi kennah nggelluh ibagasen Dèbata ngo kènè janah kennah kelleng ngo atè ndènè midah kalak sipercaya bai Kristus. Kerna naidi kennah mersikekelengen ngo kènè,
60001023	kerna merkitè kata Dèbata singgelluh i janah tettap, enggo iperembaru kènè, oda tubuh arap jelma tapi arap Bapa simenettap i ngo.
60001024	Tersurat ngo ibas Bibèl bagèen, "Dosken dukut-dukut ngo karina jelma, janah bagè bunga dukut i ngo karina kesangapenna. Mula males dukut-dukut i merrurus ma mo dekket bungana.
60001025	Tapi hot ngo kata Tuhan i soh mi amman sumendah." Kata i ngo Sukuten Kelluahen sinisukutken taba kènè.
60002001	Kerna naidi, patakken kènè mo ipas diri ndènè nai karina kejahaten i; ulang nè mo merluap, ulang merakkal-akkal, ulang ncian, janah ulang lèai denganmu sidèban.
60002002	Bagè anak rembaru tubuh mo kènè dak muas mi laè susu pertendiin situhunna, asa merkitè i makin mbelgah kènè janah ipaluah.
60002003	Tersurat ngo ibas Bibèl bagèen, "Enggo irasaken kènè sendiri bakunè mendè basa Tuhan i."
60002004	Kerna naidi, dapetken kènè mo Tuhan i. Ai tosè mi batu singgelluh ngo Ia, si nipatakken jelma, ai idokdok oda merguna; keppèken batu sinipilih ngo Ia janah maharga bai Dèbata.
60002005	Kènè pè alè dengan, tosè bagè batu singgelluh i ngo. Kumarna naidi uè mo kènè ibaing lako pekkadèken Bages Dèbata ipas pertendiin. Merkitè bagidi, gabè imam-imam singgelluh mo kènè janah sinipilih bai Dèbata, simemmèlèken bai Dèbata merkitè-kitè Kristus idi, imo pèlèen pertendiin sinikellemmoken Dèbata.
60002006	Ai tersurat ngo ibas Bibèl bagèen: "Enggo kupilih sada batu maharga, janah Kubaing ngo idi i Sion mahan batu persoki; barang isè percaya baNa oda ngo ipemmèla."
60002007	Maharga kalohoon ngo batu i bai ndènè sipercaya. Tapi ukum bai kalak siso percaya i, bagèen ngo pendokken Bibèl, "Batu sinipatakken tukkang bages i, idi nola ngo keppè batu persoki,"
60002008	dekket "Gabè terdengdeng ngo kalak i i batu i, janah batu i maing kalak i tergempang." Terdengdeng ngo kalak i kumarna oda percaya mi kata Dèbata. Bagi ngo enggo itentuken Dèbata tersèngèt kalak i.
60002009	Tapi bangsa sinipilih ngo kènè, imam-imam naposo raja janah bangsa simbadia nipilih bai Dèbata, bak ummat Dèbata sendiri. Ipilih janah idiloi Dèbata ngo kènè karuar ibas sigellap i nai, lako mbengket mi bagasen kecihurenna sinterrang i, janah asa isukutken kènè berita tersèngèt sinibaingna simeheji i.
60002010	Ukum arnia oda ngo kènè ummat Dèbata, tapi ukum bagèndari enggo gabè ummatna. Arnia oda ngo dekket kènè menjalo masèh atè Dèbata, tapi ukum bagèndari enggo iakapi kènè masèh atèNa i.
60002011	Kènè alè dengan sinikekellengen! Kalak sidèban janah kalak ranto ngo kènè i dunia èn. Kerna naidi memmes kupido bai ndènè, asa ulang uèi kènè cubellek jelma simerralo dekket ukur.
60002012	Kennah mendè ngo pengellako ndènè i tengah-tengah jelma nterrem siso menandai Tuhan, asa tah pè ilèai kènè, bagè kalak perjahat, mula idah kalak i kessa mo pengellako ndènè selloh i, gabè ipoji kalak i mo Dèbata tikan roh kessa ia mi dunia èn.
60002013	Kennah uèi kènè mo pemerèntah silot i dunia èn; tah pè i Kèsar sigabè perkuasa tuhu-tuhu,
60002014	tah pè i gubèrnur sinihunjuk Kèsar lako menghukum kalak simerpengelako jahat janah menghormati kalak simerpengelako mendè.
60002015	Ai ipergeddo Dèbata ngo, asa gabè sip kalak simengerrana manggang, merkitèken pengellako ndènè simerandal i.
60002016	Ai sienggo maluah ngo kènè, tapi ulang mo baing kènè kelluahen ndènè i lako mengkemkemmi kejahaten, tapi bagè pergelluh naposo Dèbata mo pergelluh ndènè.
60002017	Rèntem mo kènè taba karina kalak, kekellengi mo dengan samah-samah Kristen, kebiari mo Dèbata; pessangap mo Raja.
60002018	Kènè dengan sigabè perkebbas, uèi kènè janah merkebiaren mo kènè taba induk somang ndènè, oda pellin taba kalak siperrukur selloh janah melamlam, tapi dekket ngo bai induk perukur ntuing.
60002019	Ai ipasu-pasu Dèbata ngo kènè mula saddar kènè kadè lemmo atè Dèbata, imo sobar lako menggongken siso patut janah oda adil.
60002020	Kadè mo kelebbihen ndènè mula pè sobar kènè menggongken ligas-ligas keppèken kerna kessalahen ndènè? Tapi mula mbingit kènè menggong simpersuk ali perulaan ndènè merandal, nai gabè ipasu-pasu Dèbata mo kènè.
60002021	Mi si ngo kènè idiloi Dèbata, Kristus sendiri pè menggong simpersuk ngo mengkepkep kènè, memmaing codiin bai ndènè, asa ièkutken kènè caraNa.
60002022	Oda nung ia merdosa, janah oda lot isè pennah mendengkoh Ia merluap.
60002023	Oda mengerrèhè Ia tikan irisak, oda nung mengasupi Ia tikan menggong simpersuk; ipessoh ngo karinaNa i taba Dèbata Perhukum sènteng i.
60002024	Ipersan Jesus i ngo karina dosanta mi kayu persilang i, asa maluah kita ipas kuasa dosa i nai, janah asa nggelluh kita codi mi lemmo atè Dèbata. Kumarna ugahna i ngo malum iakap kènè.
60002025	Bagè biri-biri laling ngo kènè arnia, tapi ukum bagèndari enggo mo itatang nola kènè balik mengèkutken Kristus, permakan janah sipehèdu-hèduken kènè.
60003001	Bagidi ma ngo bang kènè pè alè partua ibages, kennah tunduk ngo kènè taba sinibalè ndènè, asa tah lot dèba kalak i siso percaya bai Dèbata, jadi merkitè pengellako ndènè i gabè percaya nola mo ia, janah oda pella perlu merkitè-kitè kata ndènè,
60003002	Kerna idah kalak idi perangè ndènè rèntem i, ninganna merpenguèi.
60003003	Ulang pellin ipejagar-jagar kènè rupa ndènè kan duru sambing merkitèken mendandan buk barang merpakèen buradda barang memakkè pakèen maharga-maharga.
60003004	Tapi naing mo nemmu kinimberru ndènè i arap pusuh perratèen ndènè nai rohna, umpamana merpengelako lamlam janah damè; i ngo kinimberru ikellemmoken atè Dèbata.
60003005	Bagidi ngo daberru simeragama ukum arnia memakkè, janah merpenguèi bai sinibalèna.
60003006	Si Sara pè bagi ngo, merpenguèi ngo ia bai si Abraham, janah idokken ngo ia tuanna. Kènè pè dukak si Sara ngo. Jadi ulaken kènè mo simerandal i, ulang kumarnaken mbiar midah kalak.
60003007	Bang kènè pè alè partua ibalè, merukur mo kènè lako mendengani si nibages ndènè, janah bettoh kènè mo perdaging ndotè ngo daberru. Mehormat mo kènè taba kalak i, ai dekket ngo kalak i dengan sidasa i masèh atè Dèbata, imo kenggelluhen siamman sumendah. Mula bagi ngo ibaing kènè, oda ngo lot nèngè mengkella-kella sodip ndènè.
60003008	Rèmpunna sada kata janah sada orjok mo kènè, sada pengerrasaan, janah dak mersikekelengen bagè kalak merkaka kuanggi. Dak mersimasèh atèen mo kènè janah perncerrep ukur.
60003009	Ulang mo balesken kènè jahat alo jahat, rèhè bales rèhè, tapi mersodip mo kènè taba Dèbata, kerna idilo pè kènè lako menjalo pasu-pasu bai Dèbata nai ngo.
60003010	Tersurat ngo ibas Bibèl bagèen, "Barang isè naing nggelluh janah sèkel mengidah ari sennang, kennah ipettadi mo dilahna mengeruapken simerroha, asa ulang ruap kata nggodo dekket luap.
60003011	Ipeddaoh mo dirina i kejahaten idi nai, iulaken mo simerandal. Tuhu-tuhu mo itulusi damè, janah imo iayaki.
60003012	Ai mendahi kalak simengulaken lemmo atè Dèbata ngo pennengenNa, janah dak idengkohken Dèbata ngo sodip kalak sibagidi; tapi ialo Tuhan i ngo kalak simahanken jahat."
60003013	Isè ngo maing nggodo taba kènè, mula dak iperluken kènè simendè?
60003014	Tapi mula pè tah menggong simpersuk kènè kumarnaken mengulaken sibennar, merlaba olih ngo kènè! Kerna naidi ulang pella mbiar kènè midah barang kadè janah ulang buradan.
60003015	Tapi perbadiai kènè mo Kristus i bagasen ukur ndènè ai Tuhan ngo Ia. Gennep tèk mo kebbas mengaloi kalak simengkusoi kènè tersèngèt si niharap ndènè i.
60003016	Tapi ulaken kènè mo idi ibagasen rana melamlam janah mehormat, kennah mpanting ngo ukur ndènè asa termèla kalak simengerrèhèi kènè, kerna merandal ngo ibaing kènè bagè kalak simengèkutken Kristus.
60003017	Lotiin mo kènè menggong simpersuk -- kumarna mengulaken simerandal mula i ngo lemmo atè Dèbata -- dari pada menggong simpersuk kumarna mengulaken simerroha.
60003018	Kristus pè enggo matè sikali kumarna dosanta -- asa itogiken kita mendahi Dèbata. Ibunuh ngo dagingNa tapi ipegelluh ngo Ia merkitè Tendi.
60003019	Ibagasen Tendi ngo Ia laus mennukutken Sukuten bai Dèbata nai taba tendi si nikurungen,
60003020	imo tendi kalak siso menguèi Dèbata tikan i umur si Noak. Ai dak ipèma-pèma Dèbata ngo tikala i sidekkah mahan keppel si Noak -- tapi pellin ualuh kalak mo kessa maluah tikan masa laè mbuncar i.
60003021	Simasa i imo merrumangken codiin ipas perridiin sibagèndari lako paluahken kènè. Ukum perridiin idi, oda ngo memmorih simellamun nidaging i nai, tapi gabè sada perjandiin ndènè ngo i taba Dèbata ibagasen pusuh perratèen ndènè nai. Perridiin i ngo paluahken kènè kerna enggo balik nggelluh Jesus Kristus i simatè nai,
60003022	janah enggo laus mi sorga. Merkuasa ngo Ia bagèndari janah kundul i kamuhun Dèbata janah memerèntah karina malaèkat, karina penguasa dekket kegegohen.
60004001	Nteng, kumarna enggo mersitahanen Kristus ipas perdagingen kènè pè kennah ngo mersenjataken ukur sibagidi. Kerna barang isè mersitahanen secara perdagingen, enggo mentadi ia mengulaken dosa.
60004002	Kerna naidi barang sadikè dekkah nai kènè nggelluh i dunia èn, naing mo nemmu kènè mengèkutken nipergeddo Dèbata, ulang mo mengèkutken nipergeddo cubellek kejelmaan.
60004003	Tikala i enggo ndekkah kènè mengulaken bahaan siniulaken siso menandai Dèbata, imo menguèi cubellek-cubellek, mabuk-mabuk, mangan mènum dekket mersembah taba bègu siso patut i.
60004004	Ukum bagèndari lengang ngo kalak siso menandai Tuhan i mengidah kènè kumarna oda nè uè kènè mengulaken bagè ulaan janah pergelluh kalak siso selloh i. Kerna nai ngo asa ilèai kalak i kènè.
60004005	Jadi kennah ipertanggung jababken kalak i ngo segen karina ulah-ulahna i taba Dèbata sienggo memmèmaken hukum taba jelma singgelluh bak sienggo matè i pè.
60004006	Kumarna naidi ma ngo asa enggo ibagahken Sukuten Kelluahen i taba kalak sienggo matè i. Ai mula pè enggo matè kalak i cara daging -- bagè karinana jelma kennah matè -- tapi ukum ibagasen pertendiin, nggelluh ngo kalak i kemulihken lemmo atè Dèbata.
60004007	Enggo mo ndessing ajal dunia èn, kerna nai mengerrem mo kènè janah merjaga-jaga, asa ndorok kènè mersodip.
60004008	Tapi ibabo karinana idi, tuhu-tuhu mo kènè mersikekelengen, ai mula mersikekelengen kènè, mbuè ngo dosa ikemkemmi.
60004009	Keperluken kènè mo mersitamuèen, tapi ulang ngutnguten.
60004010	Enggo mo ijalo kènè pasu-pasu bai Dèbata nai mermatcam bagè. Kerna naidi karinana mo kènè pehèdu-hèduken samah-samah dengan kadè niberrèken Dèbata i bai ndènè.
60004011	Kalak simennukutken berrita bai Dèbata nai mo ibagahken; barang isè mengurupi denganna sidèban, iurupi mo merkitè kuasa bai Dèbata nai, asa terpoji Dèbata merkitè Jesus Kristus. Ia ngo simerkuasa janah patut ipoji soh mi amman-sumendah. Amèn.
60004012	Alè dengan si nikekellengen! Ulang pella sungkar dok atè ndènè mula roh kinidersa, kerna lako mengoji kènè ngo i. Jadi ulang pella camber dok atè ndènè i.
60004013	Tapi lolo mo kènè kerna enggo dekket kènè menggong simpersuk rebbak dekket Kristus. Jadi ntarar kessa mo kemmuliaan Kristus gabè meroang-oang mo kènè.
60004014	Mertuah ngo kènè mula ilèai dèba kènè kemulihken mengèkutken Kristus i kènè. Sada tanda-tanda ngo i, magahken iiani Tendi Perbadia ngo kènè.
60004015	Ulang mo lot bai ndènè nai menggong simpersuk kumarna memmunuh ia, barang mennangko, barang kumarna merjahat ia, barang kumarna iantoi siso bahanna.
60004016	Tapi mula menggong simpersuk kènè kumarna kalak Kristen kènè, ulang pella mèlà kènè kumarna naidi. Dokken kènè mo mejalo metangkup taba Dèbata, kerna igerari ngo kènè ibagasen gerar Kristus.
60004017	Enggo dapet ketikana ihukum Dèbata dunia èn. Janah ummat Dèbata sendiri ngo lebbèen ihukum. Jadi mula lebbèen ngo kita ihukum bakunè nola mo ndia hukum taba kalak siso percaya taba Sukuten Kelluahen bai Dèbata i nai?
60004018	Bagèen ngo tersurat ibas Bibèl, "Mula kalak bennar pè enggo mahal paluahen, bakunè mo ndia masa bai kalak perdosa siso menandai Tuhan!"
60004019	Kerna nai, mula lot kalak menggong simpersuk, ipas lemmo atè Dèbata nai, kennah bennar mo pergelluh kalak i janah isohken mo dirina taba situmempasa. Ai dak ièngèt ngo bagah-bagahNa.
60005001	Peddahku taba pengendeng si lot i tenah-tengah kuria ndènè. Kusuratken surat èn bai ndènè, bagè sada kalak pengendeng ngo aku sienggo mengidah kepersuken si nigongken Kristus, janah persulang ipas kesangapen sipettararenna roh kessa Kristus merkessangapen mendahi jelma. Memmes kupido taba kènè,
60005002	asa permakani kènè mo biri-biri siniberrèken Dèbata, ulang mo kumarna oda terjua. Ulang ma mo kumarna pellin naing menjalo laba bak upah, tabi kemulihken ukur ndènè tutus mo lako mengendengken.
60005003	Ulang mo kènè bagè memmerèntah taba kalak i tapi gabè codiin mo kènè bai kalak i.
60005004	Jadi roh kessa mo Permakan Mbellen i luas, jaloon ndènè mo rudang kessangapen siso uè males i.
60005005	Bagi ma mo kènè pè alè simatah daging. Uèi kènè mo situa-tua. Kennah mersipecerrep ukurna ngo kènè karina janah mersipehèdu-hèduun. Kerna tersurat ngo ibas Bibèl, "Ialo Dèbata ngo kalak sindates merrukur, tapi masèh ngo atèna midah kalak sincerrep merukur."
60005006	Kerna naidi, peterruh kènè mo diri ndènè mi terruh kuasa Dèbata, asa ipeddates kènè tupung kettikana.
60005007	Pessoh mo karina nikelsohken ukurmu taba Dèbata, ai Ia ngo pehèdu-hèduken kènè.
60005008	Terrus mo ukur ndènè janah merjaga-jaga mo kènè! Dak kadap ngo musuh ndènè Sibolis i bagè biahat merngengngeng lako menulusi sindorok jerngemenna.
60005009	Mertuhu-tuhu mo kènè mengalosa, janah ulang mo ganggu kènè mengkepercayai Kristus, ai ibettoh kènè ngo, karinana ngo dengan ndènè sipercaya bai Kristus ni dunia èn menggong simpersuk tosè bagè kènè.
60005010	Jadi mula enggo menggong simpersuk kènè sigejap, gabè ipetetah, ipetteguh janah ipetettap mo kènè, ai Dèbata permasèh atè ngo Ia, sienggo mendiloi kènè asa dekket menjalo kesennangen simenettap i merkitè Kristus.
60005011	Hot ngo kuasana soh mi amman sumendah! Amèn.
60005012	Kusuratken suratku sipondok èn bai ndènè merkitè pengurupi si Silas, sikuètong dosken anggingku i pas keKristenen i janah sètia. Kusuratken èn taba kènè lako menduhduh kènè janah asa makin tok kènè, bennar ngo karinana sikusuratken èn janah sènteng tersèngèt masèh atè Dèbata. Tettap mo kènè ibagasen masèh atèNa i.
60005013	Soh mo bai ndènè salam dengan silot i kuria Babilon, imo sienggo nipilih Dèbata, bagidi ma bak salam anakku si Markus sikukekkelengi i.
60005014	Mersisalamen mo kènè samah kènè dom ibagasen kelleng merkaka-kuanggi sebagè kalak Kristen. Dak iberrèken Dèbata mo bai ndènè damèNa sitermurmur i alè kènè sienggo gabè milik Kristus. Tabe nami, Petrus
61001001	Kènè alè dengan sienggo tuhu-tuhu percaya bagè kami! Jesus Kristus imo Dèbata janah Raja Sipaluahken kita. I ngo memmaingken ndorok kita percaya tabaSa, kerna dakdak ngo bennar iulaken barang kadè pè. Surat èn bai si Simon Petrus nai, sada kalak naposo bak rasul Jesus Kristus.
61001002	Dak ipasu-pasu Dèbata mo kènè janah iberrèken mo bai ndènè damèna mertinèncuk karna itandai kènè Dèbata bak Jesus Tuhanta i.
61001003	Idilo Dèbata ngo kita asa dekket kita mengakapi kuasaNa dekket mengakapken kinimendè basaNa. Merkitè kuasaNa sendiri dekket kemulihken enggo sibettoh tersèngèt dirina, imo Dèbata sienggo mendilo kita, iberrèken ngo banta karinana siperlu ibas nggelluhta èn, asa nggelluh kita tosè mi sinipergeddo atè Dèbata.
61001004	Merkitè bagidi ngo iberrèken Dèbata banta, pasu-pasuNa simaharga i sienggo niperbagah-bagahNa kin. Janah merkitè pasu-pasuNa simaharga i ndorok maluah kènè ipas cubellek-cubellek ndènè siso kasèa i nai imo nipergeddo dunia èn, asa gabè dos bakko ndènè dekket pertendiin.
61001005	Kerna naidi mertuhu-tuhu mo kènè ipas karina gegoh ndènè nai asa makin percaya kènè taba Kristus janah kepercayaen ndènè idengani perangè selloh. Laènken pengelako merandal, perlu ngo kènè gabè kalak mpantas,
61001006	janah laènken perbinettohen, kennah ndorok ma mo kènè mengerajai diri ndènè. Janah mbingit mo kènè. Mula enggo mbingit kènè menghaloken karinana, nai nggelluh mengèkutken nipergeddo Dèbata mo kènè.
61001007	Nggelluh mengèkutken nipergeddo atè Dèbata, kennah lot ngo bai ndènè ukur kelleng midah dengan samah Kristen. Jadi mula enggo ngkelleng atè ndènè midah dengan samah Kristen, gabè kennah kelleng mo atè ndènè midah karinana jelma.
61001008	Mula enggo lot sibagidi bai ndènè, oda ipaduè nèngè kènè mahangkè dekket oda merbuah, lako menandai Jesus Kristus Tuhanta i.
61001009	Tapi ukum oda lot sibagidi bai ndènè, gabè sada tanda-tanda ngo i oda lot kadè pemettoh ndènè, janah oda ndorok kalak sibagidi mengidah barang kadè, janah enggo lupa ia, dosana pè enggo kin ma ngo ipeppanting.
61001010	Kumarna naidi kènè kènè alè dengan, makin ngkasahna mo kènè lako pehotken pendiloon Dèbata sienggo soh bai ndènè dekket pemilihenna i bai ndènè, asa makin ntegguh kènè.
61001011	Merkitè bagidi gabè iberrèken mo bai ndènè kuasa asa dekket gabè sidasa ibas gemgemmen Tuhan Raja Sipaluahken kita idi, imo Jesus Kristus simemerèntah soh mi amman sumendah.
61001012	Kerna nai dak kupesèngèt ngo kènè tersèngèt i karina, tukasi pè enggo ibettoh kènè i janah enggo percaya kènè i sukuten bai Dèbata nai sienggo nijalo ndènè i.
61001013	Sidekkah nggelluh dèng aku, patutna ngo dak kupesèngètken i taba kènè.
61001014	Ai kubettoh ngo, oda pella sadikè dekkah nai, kutadingken mo dunia èn, ai enggo ntangkas ibagahken Tuhan Jesus Kristus i bangku.
61001015	Dak kukerencetken ngo, asa mula enggo kessa laus aku dak tong lot dalanna ièngèt kènè karinana idi.
61001016	Kubagahken kami bai ndènè bakunè kehejiin Tuhan Jesus Kristus tikan roh. Oda ngo i bagè cara sukut-sukuten bai jelma nai, tapi sienggo kuidah kami ngo.
61001017	Ai i sidi ngo kami tikala i tikan ijalo kessangapen simeheji i bai Dèbata Bapa i nai, ai terdengkoh ngo sora bagèen, "Èn ngo anakKu siKukekelengi i, lemmo ngo atèngKu midahsa!"
61001018	Kudengkoh kami sendiri ngo sora i roh i sorga nai tikan rebbak kami dekketsa i babo ndelleng simbadia i.
61001019	Merkitè bagidi makin tokna mo kami mi sukuten nabi-nabi tersèngèt Dèbata. Merandal kalohoon ngo mula iperatè-atèken kènè sukuten i, ai codi mi pellita merbendella ngo i, ipas sigellap mèma mbincar mataniari dekket mercuhaya kecihuren i bagasen pusuh peratèen ndènè.
61001020	Tapi perlebbè sièngèten ndènè, èn ngo: Tennah Dèbata sinipesoh nabi-nabi oda ndorok itafsirken mengèkutken pendapet sendiri.
61001021	Ai oda nung tennah bai Dèbata nai pellin merkitè lemmo atè jelma. Tapi sinidomen Tendi Perbadia ngo kalak lako pesakatken tennah bai Dèbata nai sendiri.
61002001	Tosè bagè arnia enggo roh guru-guru palsu mi tengah-tengah ummat Dèbata, bagi ma ngo bang mi tengah-tengah ndènè pè, kennah roh ngo guru-guru palsu. Iajarken kalak i ngo siso tuhu lako mencèdai jelma, janah ipersomada kalak i ngo Tuhan sienggo menebbussa; nai gabè iabinken kalak i ngo kemmagoon i ndor sangkem mi dirina.
61002002	Tukasi pè bagidi, mèduk ngo mengèkutken guru-guru palsu i sienggo nirajaan cubellek-cubellek dagingna siso kasèa i. Jadi kemulihken ulah-ulah kalak i bagidi, mèduk ngo kalak mengelèai Dalan Bennar, imo simerdemmu mi Dèbata.
61002003	Kumarnaken ukur merpengait guru-guru palsu i, gabè ioto-otoi ngo kènè merkitè sukut-sukuten siturah ibas ukurna nai sendiri, lako muat laba bai ndènè nai. Tapi enggo mo ipèmaken hukum bai kalak i, janah enggo mo tertentu kin kemagoon bai kalak i.
61002004	Malaèkat-malaèkat sienggo merdosa i pè oda ngo ikellini Dèbata ipas hukumen idi nai, idabuh ngo kalak i mi api narakka, mi bakkas gellap tuiten ngo kalak idi ikurung mèma dapet Ari Perhukumen simbellen i.
61002005	I jaman dunia sinderbi pè bagi ma ngo, oda ikellini Dèbata ipas hukum idi nai. Ai iperroh Dèbata ngo laè mbuncar mi dunia siniianen jelma siso uè percaya bai Dèbata tikala i. Pellin si Noak dekket si pitu kalak i nai ngo kessa ijamotken, kumarna dak ibagahken si Noak ngo berita kenggelluhen tosè mi sinipergeddo atè Dèbata.
61002006	Bagi ma ngo bang kuta Sodom bak Gomora; ihukum Dèbata ngo kuta i, ilettup merkitè api, asa lot mahan lumba-lumba taba kalak siso uè percaya bai Dèbata.
61002007	Tapi ipaluah ngo si Lot, kumarna iuèi si Lot Dèbata, tukasi pè dak isusahi kalak siso menguèi kata Dèbata ia.
61002008	Tersiksa ngo pengakap si Lot i tengah-tengah kalak sibagidi, ai dak gennep ari ngo idah janah idengkoh pengellako kalak i siso kasèa i.
61002009	Jadi ibettoh Tuhan i ngo bakune paluahken kalak simenguèi lemmo atèna mula tupung sempa bai kalak i pengojiin. Janah ibettoh Tuhan i ngo barang bakunè pedèmpuken kalak perjahat asa isiksa tupung Ari Perhukumen,
61002010	imo kalak simenguèi cubellek dagingna, mengulaken ulaan mellamun mi dirina janah simengelèai kuasa Dèbata. Ai tunggang janah tois ngo guru-guru palsu i, salang mengèlèai kalak simersangap ni sorga i pè oda ngo alang atèna.
61002011	Keppèken ukum malaèkat-malaèkat, tukasi pè ndaoh mergegohen janah merkuasaan dari pada kalak guru-guru palsu i, oda nung ilèai kalak simersangap ni sorga i, i hadeppen Tuhan i.
61002012	Tapi ukum guru-guru palsu i tosè bagè binatang ngo tubuh pellin lako itangkup bak ibunuh sambing ngo kalak i. Oda merpikir kalak i, ai pellin menguèi sura-sura ukurna sambing ngo kessa kalak i, mengelèai siso nibettohna, gabè mago mo kalak i bagè binatang penjerngem.
61002013	Ali pengelako kalak i jahat i, imo kinipersuk. Sennang ngo atè kalak i maing barang bakunè sambing tikan mahar lako peppuasken cubellek dagingna. Mula rebbak kundul kalak i dekket kènè i perpèstaan, dak iurat-urati mo kènè lako peburuk-burukken gerar ndènè asa merlèa, ai mabuk ngo enggo kalak i kumarna pengelakona luhlah i.
61002014	Oda merkeleja-lejaan kalak i mengulaken dosa, lommo ngo atè kalak i mengidah daberru luhlah. Janah kalak sikurang ntefuh kepercayanna dekket kurang tok ukurna, ikella-kella kalak i. Enggo kecemmalen bai kalak i merukur nahaka. Kalak sienggo kenna sempetta ngo kalak i.
61002015	Kumarna oda uè kalak i merdalan arap dalan mpenter, taling mo kalak i. Dalan si Bileam anak si Beor arnia ngo jekutken kalak i, ai dak sèkel ngo si Bileam menjalo upah arap dalan siso patut.
61002016	Tapi gabè mposi ngo pengajaren bana kumarnaken kejahatenna i, ai kalodè siso ndorok kin kirana bagè jelma, idi nola ngo pesèngètkensa, gabè ipaksa mo nabi i mentadi ipas perulanna gila i nai.
61002017	Codi bagè mata laè sienggo ngkerrah ngo guru-guru palsu i, janah bagè hembun si nisempul angin. Enggo ipèmaken Dèbata bai kalak i bekkas gellap tuiten.
61002018	Dak iranaken kalak i ngo rana nèam-nèam pènggel tapi oda mernidok, lako menghèla-hèla kalak sirembaru dèng mennadingken dalanna dekket jelma laling kumarna cubellek nipergeddo dagingna.
61002019	Dak iperbagah-bagah guru palsu i ngo kelluahen, tukasi pè hamba kemagoon i ngo kalak i, ai barang isè talu ibaing barang kadè pè i, hambana ngo ia.
61002020	Barang isè enggo pessidingken simerroha ni dunia èn kumarna enggo itandai Tuhan janah Raja Sipaluahken kita imo Jesus Kristus, keppè mula terjorat nola ia janah tersundalih, gabè mparahen nola ngo kalak sibagidi i puncana dari pada i mulana.
61002021	Lotiin kin ngo bai kalak i ulang sanga itandai dalan sènteng bai Dèbata nai, dari pada itadingken nola, keppè enggo kin sanga itandai.
61002022	Tuhu ngo bagè nidokken kata umpama èn tersèngèt kalak i, "Dak ipangan biang ngo utahna," dekket "Dak merkubang nola ngo babi sienggo iperridi."
61003001	Kènè alè dengan si nikekellengen! Èn mo suratku pedua kaliken mendahi kènè lako mendungkul pusuh peratèen ndènè,
61003002	asa ièngèt kènè karinana kata sienggo iruapken nabi-nabi Dèbata i sinderbi dekket perèntah Tuhan i Raja Sipaluahken kita si nipessoh taba kènè merkitè rasul-rasul.
61003003	Èn mo siperluna naing bettohen ndènè; mayak ari perpodi roh mo kalak nggelluhna idomi cubellek dagingna sendiri, irèhèi mo kènè
61003004	merkitè mendokken bagèen, "Roh kin mo nina Tuhan Jesus bagè sienggo niperbagah-bagahna i! I dikè mo lot roh Ia? Empungta i pè enggo mo matè. Tapi hot ngo karinana bagidi kessa nai ntembem dunia èn!"
61003005	Ai laju ngo oda merdatè kalak i, hana pè langit dekket tanoh èn arnia, kata Dèbata ngo maing; ipas laè nai ngo ihanaken tanoh èn janah merkitè laè;
61003006	janah merkitè laè ma ngo -- ipetumpat dunia siperlebbè i -- tikan masa laè mbuncar.
61003007	Tapi ukum langit bak tanoh silot bagèndari, idi nola mo sinaing ipetumpat merkitè api segen, ijamotken kata Dèbata i ma ngo soh mi tikki i hukum Dèbata kalak siso percaya i soh tumpat.
61003008	Tapi alè sinikekellengen, tangkas mo èngèt kènè èn, Dosken sedari ngo bai Tuhan i ukum seribu tahun bai jelma.
61003009	Oda ngo ipedekkah-dekkah Dèbata bagah-bagahNa bagè si nidokken dèba kalak. Tapi ipehembun ngo ukurna midah kènè, ai oda lemmo atèna lot barang isè mago. Ipergeddo ukurna ngo asa karina kalak mertobat ipas dosa-dosna nai.
61003010	Tapi dapet nè mo Ari pekiroh Tuhan i pedua kaliken codi bagè pekiroh penangko. Merdebbur mo langit i lako salpun janah melettup mo sagumanna silot i langit i; tanoh dekket sagumanna silot pengisina idi pè salpun mo.
61003011	Enteng mula salpun ngo keppè karinana sagumanna silot i, kerna naidi bakunè ngo kita patut nggelluh? Kennah mbadia ngo nggelluh, menguèi Tuhan i mo kènè,
61003012	sidekkah mèma-mèma janah mengketedohken Ari Tuhan i kènè lako menghukum karina jelma. Tupung Ari i mo kerri langit i melettup, janah kumarna nggarana gabè melala mo sagumanna silot i langit i.
61003013	Tapi ukum kita dak sipèma-pèma ngo langit sirembaru, bekkas ketègerren i rembang mi bagah-bagahna.
61003014	Kerna naidi alè sinikekellengen, sidekkah ipèma-pèma kènè Ari i, kerencetken kènè mo nggelluh oda merdosa nèngè janah ulang mertikas i hadeppen Dèbata. Peselloh kènè mo nggelluh ndènè taba Dèbata.
61003015	Radumi kènè mo lambas ukur Dèbata i, mahan kesempaten iberrèken banta, asa maluah kita. Otang si Paulus dengan si ni kekelleng i pè bagi ma ngo isuratken bai ndènè? Kepantasen siroh bai Dèbata nai ngo bana asa isuratken i mendahi kènè.
61003016	Ibas karina surat-suratna i dak idokken si Paulus ngo tersèngèt i. Tuhu lot ngo dèba mahal arusen kata suratna i, janah kalak siso ntegguh kepercayanna, janah oda mengarusi kadè sinidokken surat si Paulus i, gabè ibaling nola mo surat i i bas Bibèl idi nai pè, bagi ma ngo dèba ibaing kalak i. Karinana pemaing kalak idi i, kennah mengenna ngo mi dirina sendiri.
61003017	Enteng kènè alè dengan kekellengen, enggo mo ibettoh kènè i. Kerna naidi dak mermanat mo kènè, asa ulang terabin kènè mi kelalingen kalak siso menandai perèntah Dèbata i, gabè ndabuh nola kènè luas i bekkas ndènè selloh idi nai.
61003018	Dak makin iakapken kènè mo mendè basa Tuhan, Raja Sipaluahken kita i, imo Jesus Kristus, janah dakdak makin itandai kènè mo Ia. Bana mo kessangapen bagèndari nai soh mi amman sumendah. Amèn. Tabe nami, Petrus
62001001	Isi surat èn imo terrèngèt Kata simemerèken kenggelluhen, imo Kata sienggo lot i mulana i. Enggo kudengkoh kami janah iidah mata nami sendiri. Enggo kutatap kami bak ijamah tangan nami.
62001002	Tikan ipetarar kenggelluhen i kuidah kami ngo. Kernana i ngo asa kusaksiken kami terrèngèt misi. Kusukutken kami taba kènè imo terrèngèt kenggelluhen situhunna janah siamman sumendah, sienggo lot kin rebbak dekket Bapa i, janah sienggo ipetarar taba kami.
62001003	Sikuidah janah sikudengkoh kami, i ngo kubagahken kami taba kènè, asa mersaor kènè dekket kami. Ai persaoren dekket Bapa i ngo persaoren nami bang dekket AnakNa Jesus Kristus.
62001004	Kusuratken kami èn taba kènè, asa dom ngo sampang atènta.
62001005	Ukum sukuten sikudengkoh kami bai Anak Dèbata nai, janah nisukutken taba kènè; imo: Kecihuren ngo Dèbata janah oda lot sigellap ibagasenSa.
62001006	Mula sidokken enggo mersaor kita dekket Dèbata, keppèken siulaken kegellapen, perluap ngo kita janah oda siulaken kebennaren.
62001007	Tapi mula sikenggelluhken kecihuren i, bagè Dèbata sinibagasen kecihuren i, saor mo kita samah kita, janah ipepanting daroh Jesus Anak Dèbata i mo kita ipas dosa nai.
62001008	Mula sidokken oda merdosa kita, menipu dirinta sendiri ngo kita janah oda lot kebennaren ibagasen kita.
62001009	Tapi mula siakku dosanta bai Dèbata, kettoken ngo Ia janah adil, gabè isasa ngo dosanta ninganNa ipepanting kita ipas karina kegèduken nai.
62001010	Tapi mula sidokken, oda merdosa kita, gabè perluap ngo sibaing Dèbata, janah oda lot ibagasen kita kataNa i.
62002001	Kènè alè pa! Asa kusuratken pè èn karina bai ndènè, asa ulang mengulaken dosa nèngè ngo kènè. Tapi tah lot barang isè merdosa, lot ngo pengondinta imo Jesus Kristus simengondiken kita bai Bapa i, ai pertèger ngo Ia.
62002002	Merkitè Jesus Kristus i ngo isasa dosanta janah oda ngo pellin dosanta isasa, dekket ngo dosa karina jelma ummatna ni dunia èn.
62002003	Èn ngo tandana, mula siuèi Dèbata sienggo menandai Dèbata ngo kita.
62002004	Barang isè mendokken, "Kutandai ngo Dèbata," tapi oda iuèi katana, perluap ngo ia, janah oda lot merian Dèbata iabagasen ukurna.
62002005	Tapi kalak simenguèi kata Dèbata, ikekelengi ngo Dèbata. Imo tandana nggelluh ibagasen Dèbata ia enggo.
62002006	Barang isè mendokken enggo nggelluh ibagasen Dèbata ia, kennah bagè pergelluh Jesus Kristus ngo pernggelluhna.
62002007	Kènè alè dengan sinikekellengen! Oda ngo hatoren rembaru sikusuratken èn taba kènè, tapi hatoren sienggo lot kin ngo, sienggo ipessoh bai ndènè i mulana i nai; imo sukuten sienggo ijalo kènè bai Dèbata nai.
62002008	Tukasi pè bagidi, hatoren rembaru ngo sikusuratken èn taba kènè; ai enggo ntangkas hatoren idi ibagasen Jesus Kristus dekket ibagasen diri ndènè; ai enggo mersep sigellap i, janah enggo mbincar kecihuren i.
62002009	Barang isè mendokken ibagasen sinterrang ia nina, tapi mula ikosomi ngo denganna, merlapaten ngo idi, ibagasen kegellapen i dèng ngo ia soh bagèndari.
62002010	Barang isè mengkekelengi denganna sibagidi i ngo nggelluh ibagasen kecihuren, janah oda lot ibagasensa akkal-akkal memmamng gabè merdosa denganna sidèban.
62002011	Tapi simengkosomi denganna, i bagasen sigellap ngo kalak sibagidi. Nggelluh ibagasen sigellap, oda ngo ibettoh barang dempak dikè tumburenna, ai enggo gellap penengenna.
62002012	Kutenges surat mendahi kènè dukak-dukak, kerna enggo iampuni Kristus dosa ndènè.
62002013	Kutenges surat mendahi kènè partua ibalè, kerna itandai kènè ngo kata sienggo lot i mulana i nai. Kutenges surat mendahi kènè simatah daging, kerna enggo italuken kènè Sibolis.
62002014	Kutenges surat mendahi kènè Anak-anak, kerna enggo itandai kènè Dèbata Bapa. Kutenges surat bai ndènè Partua-partua, kumarna enggo itandai kènè Kata i sienggo lot i mulana i nai. Kutenges surat mendahi kènè simatah daging, kumarna mergegoh kènè. Dak ibagasen pusuh peratèen ndènè ngo kata Dèbata, janah enggo italuken kènè Sibolis.
62002015	Ulang mo kekelengi kènè dunia èn barang pè pengisina. Ai mula ikekelengi kènè dunia èn oda ngo ikekelengi kènè nè Dèbata Bapa.
62002016	Barang kadè si ni dunia èn -- nipergeddo jelma perdosa imo simengabin perukuren jelma asa gabè sèkel ia -- janah nisèkelkenna memmaing ia gabè gegah, oda ngo bai Dèbata nai rohna sibagidi, tapi i dunia èn nai ngo.
62002017	Lako salpun ngo karina dunia èn dekket nipergeddo jelma pè, tapi ukum kalak simengulaken lemmo atè Dèbata, nggelluh ngo ia soh mi amman sumendah.
62002018	Kènè alè pa! Enggo ndessing ari perpodi. Janah bagè sienggo idengkoh kènè, roh nèngè mo anti Kristus, janah bagèndari pè enggo mèduk roh musuh Kristus. Kerna naidi ngo makin tokna kita, enggo ndessing ari kiamat.
62002019	Ukum musuh Kristus idi, imo kalak sienggo mennadingken kita, ai oda ngo denganta kalak i. Ukum denganta kin ngo kalak idi, tentu dak rebbak ngo kita. Tapi karuar ngo kalak i banta nai asa kennataan, tuhu-tuhu ngo oda denganta kalak i.
62002020	Ukum kènè enggo mo idomi Tendi Perbadia si niberrèken Jesus Kristus. Kumarna idi ngo asa itandai kènè sukuten situhunna bai Dèbata nai.
62002021	Jadi kutengesken surat ènda mendahi kènè, oda kerna mak dèng itandai kènè sukuten situhunna bai Dèbata idi nai, tapi kumarna enggo itandai kènè i ngo janah ibettoh kènè ngo, ukum Dèbata idi oda pennah merluap.
62002022	Kalak simerluap imo simendokken, oda nina Raja Sipaluah ukum Jesus i si niperbagah-bagah Dèbata. Kalak sibagidi mo Musuh Kristus; oda ngo iakkui kalak idi Bapa i barang pè Anak i.
62002023	Ai barang isè oda tok taba Anak i, oda ma ngo tok ia bai Bapa i, janah simengketoki Anak i, ikettoki ma mo bak Dèbata.
62002024	Kerna naidi, jamoti kènè mo sukuten sienggo idengkoh kènè i mulana i nam ibagasen pusuh peratèen ndènè. Mula ijamoti kènè ngo i mendè, nggelluh ibagasen Bapa i mo kènè rebbak dekket Anak i.
62002025	Èn ngo niperbagah Kristus banta, imo kenggelluhen situhunna janah soh mi amman sumendah.
62002026	Idi mo sikusukutken taba kènè, tersèngèt kalak sinaing mengelalingken kènè.
62002027	Tapi ukum tersèngèt kènè sendiri, enggo ngo iarirken Kristus TendiNa bai ndènè. Janah sidekkah merian TendiNa ibagasen kènè, oda pella nèngè ajaren kènè. Ai iajari Tendi i ngo kènè tersèngèt karinana janah sènteng ngo nipeddahkenNa i, oda luap. Kerna naidi, uèi kènè mo nipeddahken Tendi i, janah tettap mo kènè ibagasen Kristus.
62002028	Bagèndari pè alè pa, dak nggelluh ibagasen Kristus mo kènè, asa roh kessa Ia luas, gabè tok mo kita janah pang menghadepSa, oda pella ciboni kerna mèla.
62002029	Ai ibettoh kènè ngo ukum Kristus nggelluh ibagasen hendak Dèbata ngo. Jadi bettoh kènè mo, barang isè nggelluh mengèkutken nipergeddo Dèbata, kalak sibagidi ngo dukak Dèbata.
62003001	Tengen kènè mo belgahna masèh atè Dèbata niberrèkenNa banta, ai idokken ngo kita dukak-dukak Dèbata; janah tuhu ngo i, ai dukak-dukak Dèbata ngo kita. Kerna i ngo asa oda itandai dunia èn kita, kumarna oda itandai dunia èn Dèbata.
62003002	Kènè karina nikekellengen! Dukak Dèbata ngo kita bagèndari, tapi bakunè kita luas, makdèng ipetarar i ukum bagèndari. Tapi sibettoh ngo, mula enggo roh Kristus, gabè tosè bagè Ia mo kita, ai ntarar mo Ia siidah.
62003003	Karina simengharapken bagidi bai Kristus, tuhu-tuhu mo ijaga dirina asa tettap mpanting ipas dosana nai bagè Kristus siso merdosa i.
62003004	Barang isè merdosa, i ngo simengelausi perèntah Dèbata, ai pengellausiin mi perèntah Dèbata i ngo dosa.
62003005	Ibettoh kènè ngo, roh Kristus i lako mennasa dosa jelma ngo janah ukum Ia oda ngo nung merdosa.
62003006	Karina kalak singgelluh ibagasen Kristus, oda ngo pukpuk mengulaken dosa. Ai kalak simengulaken dosa, oda nung mengidah Kristus, janah oda nung dèng idah.
62003007	Kènè alè pa! Ulang uè kènè ilalingken dèba. Ai barang isè mengulaken lemmo atè Dèbata, kalak sibagidi ngo Anak Dèbata, bagè Kristus roh bai Dèbata nai.
62003008	Tapi barang isè dakdak mengulaken dosa, dukak Sibolis ngo kalak sibagidi, ai dak mengulaken dosa ngo Sibolis i mulana nai. Jadi roh Anak Dèbata mi dunia èn, lako petumpatken ulaan sibolis ngo.
62003009	Kalak sienggo gabè anak Dèbata, oda nèngè pukpuk dak mengulaken dosa, kerna lot ngo bana bakko Dèbata. Jadi kumarna Dèbata ngo Bapana, oda uè ia dak mengulaken dosa.
62003010	Èn mo laènna dukak-dukak Dèbata bak dukak-dukak Sibolis; barang isè oda menegulaken lemmo atè Dèbata barang oda mengkekelengi denganna, kalak sibagidi mo oda dukak Dèbata.
62003011	Èn ngo sukuten sienggo idengkoh kènè i mulana nai, kennah mersikekelengen ngo kita dekket dengan.
62003012	Ulang mo kita bagè si Kain, sienggo gabè dukak Sibolis, ai ibunuh ngo anggina sendiri. Kadè sebabna asa ibunuh si Kain anggina sendiri? Kumarna salah ngo karina pengellakona, tapi ukum pengellako anggina selloh ngo.
62003013	Kerna naidi alè dengan, ulang pella lengang kènè mula ikecegoken dunia èn kènè.
62003014	Ai sibettoh ngo sienggo suberrang kita i kemmatèen i nai mi kenggelluhen situhunna. Sibettoh ngo i kumarna mersikekelengen ngo kita dekket dengan. Barang isè oda merukur kelleng, merlapaten ngo i tettap dèng ia ipas kemmatèen.
62003015	Pemmunuh ngo barang isè merceggo atè taba denganna, janah kalak pemmunuh, oda terolih kenggelluhen siemman sumendah.
62003016	Merkitè dalan bagèen ngo sibettoh cara mengkekelengi denganta; iberrèken Kristus ngo diriNa dekket kessahNa mengkepkep kita, jadi kita pè patut ngo merrèken kessahta mengkepkep denganta.
62003017	Barang isè kelloten i dunia èn, nai idah mo denganna mpersah bana kurangen, keppèken oda mermasèh atè ia taba denganna simpersah i, bakunè mo ia nina mengkekelengi Dèbata?
62003018	Kènè alè pa! Ulang mo pellin rananta dekket dilahta mendokken mersikekelengen, tapi naing mo dekket pemmahan.
62003019	Èn mo tandana kita roh bai Dèbata nai, gabè berrani janah tennang kita i hadeppen Dèbata.
62003020	Tapi mula lot siakap kita mersalah ibas pusuh perratènta, janah sibettoh ntarar ngo i i hadeppen Dèbata, ai belgahen ngo Dèbata ibettoh ngo karinana.
62003021	Jadi alè dengan sinikekellengen, mula ibas pusuh peratènta oda lot kita memmaing salah, tok mo kita janah berrani i hadeppen Dèbata.
62003022	Barang kadè sipido bana nai sijalo ngo i, kumarna siuèi kataNa janah siulaken nipergeddoNa.
62003023	Ukum nipergeddoNa imo: Kennah percaya kita bai AnakNa Jesus Kristus; janah kennah mersikekelengen kita dekket dengan, bagè sienggo idokken Kristus banta.
62003024	Karina kalak simenguèi kata Dèbata nggelluh ngo ia rebbak Dèbata janah Dèbata ibagasensa. Sibettoh ngo ibagasen kita Dèbata kerna ipettok Tendi Perbadia sienggo niberrèken Dèbata banta.
62004001	Kènè alè dengan si nikekellengen! Ulang tok kènè taba karina kalak simendokken dom Tendi Perbadia ia, tapi unjuni kènè mo lebbè ia tah tuhu bai Dèbata nai Tendi silot bana i barang tah oda. Ai enggo mèduk nabi palsu merrohen bagèndari èn.
62004002	Èn mo tandana: barang isè kalak mengaku, Jesus Kristus Roh mi dunia èn tosè bagè jelma, kalak sibagidi ngo idomi Tendi siroh bai Dèbata nai.
62004003	Tapi kalak siso mengaku bagi tersèngèt Jesus, oda ngo idomi Tendi siroh bai Dèbata nai ia, tapi idomi tendi anti Kristus ngo ia. Ukum tersèngèt Tendi i enggo ibagahken bai ndènè, kennah roh ngo ia, janah enggo mo i dunia èn bagèndari.
62004004	Tapi kènè alè pa, Dèbata ngo sidasa kènè. Enggo mo italuken kènè nabi-nabi palsu i, ai merkuasaan ngo Tendi silot bai ndènè dari pada tendi siroh i dunia jahat èn nai.
62004005	Iranaken nabi palsu i ngo tersèngèt dunia janah idengkohken dunia èn ngo kalak i, kumarna i dunia èn nai ngo kalak i.
62004006	Tapi ukum kita dukak-dukak Dèbata ngo; jadi barang isè menandai Dèbata, idengkohken ngo kita. Tapi siso dukak Dèbata, oda ngo idengkohken katanta. Merkitè bagidi sibettoh mo laènna Tendi simengkeruduk jelma lako menandai Dèbata bak tendi simengelalingken.
62004007	Kènè alè dengan si nikekellengen! Mersikekelengen mo kita, ai bai Dèbata nai ngo kelleng i. Barang isè kalak merukur kelleng, dukak Dèbata ngo ia janah itandai ngo Dèbata.
62004008	Kalak siso perkelleng oda ngo itandai kalak sibagidi Dèbata; kerna kelleng ngo Dèbata.
62004009	Ipetarar Dèbata ngo kellengNa i banta merkitè ipasulak AnakNa roh mi dunia èn, asa merkitè AnakNa i gabè nggelluh kita.
62004010	Èn ngo kelleng i: Oda ngo kita lebbèen mengkekelengi Dèbata, tapi Dèbata ngo mengkekelengi kita janah pasulakken AnakNa mi dunia èn, asa merkitè Anakna i gabè terolih kesasaan dosa kita.
62004011	Kènè alè dengan si nikekellengen, mula bagi mo keppè kelleng atè Dèbata banta, otang kita pè patut ngo mersikekelengen dekket denganta sidèban,
62004012	ai isè poda nung mengidah Dèbata, tapi ibagasen Dèbata ngo kita janah dom masèh atèNa ngo kita mula mersikekelengen kita samah kita.
62004013	Kumarna enggo iberrèken Dèbata banta TendiNa sibettoh mo enggo nggelluh ibagasen Dèbata i kita janah kita pè ibagasen Dèbata.
62004014	Ukum kami enggo mo kuidah kami Anak Dèbata, janah kubagahken kami ngo i bai jelma, ai ipasulak Dèbata ia lako gabè Raja Sipaluahken dunia èn.
62004015	Barang isè mengaku Anak Dèbata ngo Jesus i, gabè sada mo ia dekket Dèbata janah nggelluh ibagasen Dèbata mo ia.
62004016	Sibettoh janah sikettoki ngo kelleng atè Dèbata banta. Kelleng ngo Dèbata. Barang isè nggelluhna idomi kelleng, kalak sibagidi ngo nggelluh rebbak Dèbata, janah Dèbata rebbak dekketsa.
62004017	Nai gabè ipesuntuk mo kelleng atè i banta, asa gabè pang janah mersampang atè kita menghadep Dèbata tikan ari perhukumen i, ai tosè bagè Kristus ngo nggelluhta tukasi pè i dunia èn dèng kita.
62004018	Barang isè kalak mengerasaken kelleng Dèbata, oda mbiar kalak sibagidi; kerna talu ngo ukur mbiar idi ibakin kelleng situhunna. Asa barang isè kalak mbiar oda perkelleng kalak sibagidi. Ai roh mo ukur mbiar kerna Hukum.
62004019	Gabè perkelleng atè mo kita kumarna enggo lebbèen Dèbata mengkekelengi kita.
62004020	Mula lot kalak mendokken, "Kukekelengi ngo Dèbata," keppèken ikosomi denganna, perluap ngo jelma sibagidi. Mula dengan siniidah oda nikekellengen, tuhu kin mo ia mengkekelengi Dèbata siso nung idah.
62004021	Jadi èn mo perèntah si sijalo bai Kristus nai: Barang isè mengkekelengi Dèbata, kennah kelleng ngo atèna midah denganna.
62005001	Barang isè percaya, Jesus i ngo Raja Sipaluah niperbagah-bagah Dèbata, kalak sibagidi ngo dukak-dukak Dèbata. Janah barang isè kelleng atèna midah Bapa i, kelleng ma ngo atèna midah anak i.
62005002	Sibettoh ngo mula sikekelengi dukak-dukak Dèbata, mengkekelengi Dèbata ngo kita janah siuèi kataNa.
62005003	Ketteridahen mengkekelengi Dèbata imo kennah siuèi kataNa. Oda pella mberrat mengulaken kataNa sinidokenNa banta i,
62005004	ai barang isè dukak Dèbata kennah tertalukensa ngo dunia jahat èn. Janah tertaluken kita ngo dunia èn merkitè kepercayanta.
62005005	Isè ngo ndorok mennaluken kejahaten dunia èn? Pellin kalak sipercaya bai Jesus Anak Dèbata ngo kessa.
62005006	Jesus Kristus i ngo sienggo roh mi dunia èn merkitè-kitè laè perridiin i dekket merkitè daroh kemmatèenNa i. Roh ia oda ngo merkitè laè sambing, tapi merkitè laè dekket daroh ngo. Tendi Perbadia i ngo mengkesaksiken i janah tuhu ngo i, ai oda pennah luap Tendi i.
62005007	Jadi lot ngo tellu saksi:
62005008	Imo Tendi Perbadia, laè dekket daroh -- janah dos ngo pengindangken sitellu i.
62005009	Tok ngo kita mi si niindangken jelma, tapi percayaen ngo kita mi si niindangken Dèbata. Idi mo kesaksiin nibaingken Bapa i tersèngèt AnakNa i.
62005010	Kerna naidi, barang isè percaya bai Anak Dèbata, enggo ikesaksiken èn ibagasen pusuh perratènna; tapi barang isè oda percaya bai Dèbata, dosken gabè memmaing perluap ngo Dèbata idi ibaing, kemmulihken oda percaya idi ia mi sienggo ipettarar Dèbata imo AnakNa i.
62005011	Èn ngo kesaksiin i: enggo iberrèken Dèbata banta nggelluh situhunna soh mi sidekkahna, janah AnakNa i ngo benna kenggelluhen situhunna i.
62005012	Barang milik isè Anak idi, milikna ma ngo kenggelluhen situhunna i; janah barang isè oda milikna Anak idi; oda ma ngo milikna kenggelluhen i.
62005013	Kusuratken idi bai ndènè sienggo percaya bai Anak Dèbata, asa ibettoh kènè ngo, enggo bai ndènè kenggelluhen siamman sumendah i.
62005014	Pang janah sampang atènta mi hadeppen Dèbata, kumarna idengkohken ngo karina pengidonta merguru mi lemmo atèNa.
62005015	Jadi kerna sibettoh ngo i uèi ngo pengidonta, tahu ma mo kita jalonta ma mo barang kadè sipido baNa nai.
62005016	Mula lot idah kènè dengan Kristen mengulaken dosa, siso pella merembah mi kemmatèen, mersodip mo kènè taba Dèbata, nai iberrèken Dèbata mo bana kenggelluhen i. Lot ngo dosa merembahken mi kemmatèen, janah ukum dosa tersèngèt mi kemmatèen i, oda ngo kudokken asa isodipken kènè bai Dèbata.
62005017	Karinana pengellako salah, dosa ngo i, tapi lot ngo dosa siso pella merembah mi kemmatèen.
62005018	Sibettoh ngo karina jelma sienggo gabè dukak Dèbata, oda nèngè ngo dakdak iuèi mengulaken dosa, kerna ikellini Anak Dèbata ngo ia, janah oda terkekadè Sibolis i ia.
62005019	Sibettoh ngo bai Dèbata nai ngo rohta, tukasi pè suberri dunia èn ikuasai Sibolis.
62005020	Sibettoh ma ngo enggo roh Anak Dèbata mi dunia èn janah iberrèken ngo banta perbinettohen, asa sitandai Dèbata perbennar i. Ibagasen Dèbata perbennar i ngo kita, janah nggelluh merkitè AnakNa Jesus Kristus. Ia ngo Dèbata perbennar janah Ia ma ngo kenggelluhen siamman sumendah.
62005021	Kènè alè pa, peddaoh kènè mo diri ndènè bai bègu bak sembahen idi nai.
63001001	Bangku nai ngo surat èn, pengendeng kuria, mendahi inang sienggo ipilih Dèbata, bak mendahi dukak-dukakna sikukekkellengi tuhu-tuhu. Oda ngo pellin aku sambing, dekket ngo taba karina simenandai sukuten sènteng bai Dèbata nai simengkekelengi kènè,
63001002	ai enggo merian ibagasensa berita sènteng tarap Dèbata i nai janah dak ngo rebbak dekket kita soh mi amman sumendah.
63001003	Dak iberrèken Dèbata mo banta pasu-pasuNa, masèh atèNa dekket damèNa bang Jesus Kristus Anak Bapanta i, ibagasen kesèntengen dekket kelleng.
63001004	Sampang kalohoon ngo atèngku, kerna kudengkoh lot ngo dukak-dukakmu alè nangè mengkenggelluhken kata sènteng bai Dèbata nai, bagè sienggo idokken Bapa i banta.
63001005	Kerna naidi alè nangè, memmes ngo kupido bamu asa karinana kita dak mersikekelengen samah kita bang taba dengan pè. Oda ngo kata rembaru sikudokken èn, ai i mulana i nai ngo enggo sijalo i kessa nai percaya kita.
63001006	Mersikekkellengen, merlapaten ngo i, siuèi pati-patiin Dèbata. Janah pati-patiin sinidengkoh ndènè i mulana i nai imo asa mersikekelengen dekket dengan.
63001007	Enggo mèduk kalak sipengoto-ngotoi mersèrak mi suberri dunia èn, imo kalak siso mempertuhuken Jesus Kristus roh mi dunia èn merrupaken rupa jelma. Kalak sibagidi, perluap ngo i janah Musuh Kristus.
63001008	Kerna naidi mermanat mo kènè, asa ulang bennè nola bai ndènè nai sienggo kuberrèken kami bai ndènè i. Kerencetken kènè mo asa karina kènè menjalo upah mertinèncuk bai Dèbata nai.
63001009	Kalak siso merian ibagasen peddah Kristus, tapi menurimpang nola ngo i sidi nai, oda ngo rebbak Dèbata kalak sibagidi. Tapi kalak simerian ibagasen peddah Kristus, merlapaten ngo i rebbak Bapa bak Anakna i ngo ia.
63001010	Kerna naidi, mula lot kalak roh mendahi kènè, janah mengajarken peddah simeralo mi peddah Kristus, ulang jalo kènè kalak i mi bages ndènè; ulang pella dokken kènè 'njuah-njuah' taba kalak i.
63001011	Ai barang isè mendokken njuah-njuah taba kalak i, dosken dekket ngo enggo ia bagè kalak i mengulaken perulaan jahat i.
63001012	Matcam dèng ngo nemmu bagèna sinaing dokkenkenku taba kènè, tapi kurang ngo sellohna mula merkitè surat. Dok atèngku roh ngo aku mendahi kènè janah mengerana tompel dekket kènè, asa dom sampang atènta.
63001013	Menenges salam ngo bamu dukak ni denganmu siterpilih i.
64001001	Alè Gayus sinikekkellengen! Aku pengendeng kuria, simengkekelengi kono tuhu-tuhu,
64001002	kusodipken ngo asa selloh karinana meradepken kono, janah njuah-njuah ma bagè sikubettoh dak selloh ngo bak tendimu.
64001003	Sampang kalohoon ngo atèngku tikan roh dengan magahken bangku bakunè burjumu mengkenggelluhken berita sènteng bai Dèbata nai.
64001004	Oda lot mengelebbihi sampang atèngku dari pada mula kudengkoh dukak-dukakku mengkenggelluhken sukuten sènteng bai Dèbata nai.
64001005	Merandal ngo nibaingmu i nggia taba dengan-dengan samah Kristen, bagi ma pè dekket taba simadèng itandai kono pè enggo itamuèi ko.
64001006	Enggo ibagahken kalak i karina idi i kuria si nisèn tersèngèt ngkellengmu i. Ulaken mo dakdak mengurupi kalak idi asa ndorok kalak i mennerusken perdalanenna. Janah ulaken mo i merdemmu mi lemmo atè Dèbata.
64001007	Ai berkat pè kalak i kemulihken mengulaken ulaan Kristus oda ngo lot pengurupiin bai kalak i ukum bai kalak siso menandai Dèbata nai.
64001008	Kumarna i kennah kita samah-samah Kristen ngo mersiurupen, asa merkitè bagidi enggo dekket kita mennukutken berita sènteng bai Dèbata nai.
64001009	Enggo kutengesken suratku mendahi kuria i kunu pè joppok, tapi oda iuèi si Diotrepes, kerna dak naing igegohi ngo nola katèna asa ia nola pengendeng kuria.
64001010	Roh kessa aku sikali èn, kutersèngèti mo ulah-ulahna i, imo kejahatenna dekket luapna lako mengelèai kami! Oda pellin i kessa tupèh, ai tikan roh dengan samah Kristen, oda uè ia menjalo janah dekket ngo kalak siuè menjalo pè gabè igerra, janah ipellaus ngo dengan idi i kuria i nai.
64001011	Ulang mo èkutken simeroha i nggia, tapi simerandalna i mo codi. Bai Dèbata nai ngo rohna karina kalak simaingken selloh, janah barang isè kalak oda memmaing selloh, oda dèng itandai ia Dèbata.
64001012	Karina ngo kalak memmoji si Demetrius, janah Dèbata pè memmojisa ngo. Kami pè kupoji kami ngo ia kerna selloh ngo pengindangkenna i, janah ibettoh kono ngo, bennar ngo pengindangken nami i.
64001013	Matcam dèng ngo nemmu bagèna sinaing dokkenkenku bamu nggia, tapi kupikiri oda selloh mula arap surat kubaing.
64001014	Kuharap ngo oda pella ndekkah nèngè roh ngo aku asa pejumpa kita janah asa hadep kita mengeranai.
64001015	Dak damè mo bamu! Menenges salam ngo bamu dengan silot i bekkasku, janah pessoh ma salamku taba karina dengan mersada-sada.
65001001	Kènè karina dengan sienggo nipilih Dèbata janah sinikekkellengen Dèbata Bapa i tuhu-tuhu, si nijamotken Jesus Kristus. Aku -- si Judas -- anggi si Jakobus janah naposo Jesus Kristus, mengharapken:
65001002	Dak ipasu-pasu Dèbata mo kènè janah iberrèken mo masèh atèNa dekket damèNa bai ndènè mertinèncuk.
65001003	Kènè dengan sinikekkellengen! Sèkel kalohoon ngo atèngku mennengesken surat bai ndènè tersèngèt kelluahen sienggo sijalo. Tapi bagèndari perlu kaloon kuakap memeddahi kènè merkitè surat èn ai dak tong kènè merjuhap lako petettahken kepercayaen sienggo iberrèken Dèbata taba ummatNa.
65001004	Kerna lot ngo kalak siso percaya bai Dèbata enggo mendirip-ndirip roh mi tengah-tengahta arap siso sibettoh. Gabè ipebalik kalak i ngo masèh atè Dèbata asa merkitè bagidi ndorok ibaing kalak i lemmo atèna siso mendè i. Oda uè kalak i mengakui Jesus Kristus, perkuasa janah pellin sadaSa ngo kessa Tuhanta. I sinderbi nai ngo enggo kin ibagahken ibas Bibèl bakunè hukumen taba kalak i.
65001005	Enggo ngo ibettoh kènè karinana i. Tapi tukasi pè bagidi, perlu ngo dok atèngku kusèngètken bai ndènè bakunè cara Tuhan i lako paluahken kalak Israel i Mesir nai, janah ipetumpat ngo kalak siso percaya idi i tengah-tengah kalak idi nai.
65001006	Èngèt kènè ma mo malaèkat-malaèkat siso menghargai ulanna i, gabè laus mennadingken bekkas kalak i. Irantè Dèbata ngo kalak i merkitè rantè siso uè ncèda soh mi amman sumendah ipas bekkas sigellap tuiten i terruh tanoh. Isidi mo kalaki i tahan soh mi tikki idabuh hukum taba kalak i, ipas Ari Simahantu i.
65001007	Èngèt kènè ma mo kuta Sodom dekket Gomora bak kuta silot i sikulilingna i; ai karina ngo jelma pengisina i merpengelako tosè bagè malaèkat siso kasèa i. Ai luhlah ngo kalak i janah mengalo-ngalo, nai gabè isiksa mo kalak i merkitè api siso uè mentep, asa lot mahan lumba-lumba bai karina jelma.
65001008	Suang bagi ma ngo kalak i simerangan-angan soh mi memmaing dosa kalak i mi dirina sendiri, janah pis matana midah kuasa Dèbata janah ilèai kalak i ngo simbadia i sorga i.
65001009	Salang si Mikhael oda nung ibaing bagè pengelako kalak idi i, tukasi pè ia huntuun malaèkat-malaèkat i karina. Tikan merselisih kalak i dekket Sibolis tersèngèt bangkè si Musa, oda nung si Mikhael menghukum Sibolis i merkitè kata mengelèai. Pellin èn ngo kessa idokken si Mikhael, "Ipincang Tuhan i mo kono!"
65001010	Tapi ukum kalak i, irèhèi ngo siso nibettohna janah ialo. Tosè bagè binatang siso merukur ngo kalak i, ai pellin menguèi bakkona ngo kessa kalak i. Jadi kumarna i nola ngo maingken mago kalak i.
65001011	Merjaya mo kalak i! Ai dalan si Kain ngo ièkutken kalak i. Terèkut-èkut ngo kalak i bagè si Bileam lako muat-muat riar. Ipetumpat ngo kalak i bagè si Korah kumarna mengalo-ngalo.
65001012	Mula rebbak mangan kènè dekket kalak i, gabè kememmalu nola ngo kalak i bai ndènè. Mokkus ngo kalak i janah oda ibettoh mèla, janah pellin dirina ngo kessa isarihken. Asa bagè hembun si nisempul angin ngo kalak i, sienggo mberkat dekket uratna, gabè matè mo enggo.
65001013	Tosè bagè galombang laut merkupkup ngo kalak i, oda ibettoh mèla kumarna ulah-ulahna. Dak bagè binatang kadap ngo kalak i janah enggo ipèmaken Dèbata bekkasna sigellap tuiten janah merippot-ippot soh mi amman sumendah.
65001014	Enggo kin ngo pennah ialamatken si Henokh pemparen si Adam si pepitu cundutken i, ukum pengellako kalak èn ai nina ngo, "Tengen mo, roh ngo Tuhan i rebbak dekket malaèkatNa simbadia meribu-ribu,
65001015	lako menghukumi karina jelma. Ihukum Tuhan i ngo kalak simengalo bak kalak siso percaya bana. Ihukum ma ngo kalak simengeruapken kata-kata mengelèaisa!"
65001016	Dak ngutnguten ngo kalak i janah menalahken kalak sidèban. Dak menguèi cubellekna simerdosa i ngo kalak i. Perkata manggang janah ipanggar-panggar mo kalak lako muat laba bai kalak i nai.
65001017	Tapi alè si nikekellengen, èngèt kènè mo sienggo nialamatken rasul-rasul nipebangkit Tuhanta Jesus Kristus.
65001018	Mayak ari Kiamat, enggo kin ngo ibagahken kalak i mendokken kennah roh ngo kalak simengerèhèi kènè, imo kalak simengulaken cubellek dekket kejahatenna.
65001019	Kalak sibagidi ngo simemellah-mellah kuria sienggo ikuasai cubellekna sendiri. Oda ngo iiani Tendi Perbadia kalak sibagidi, tapi iiani cubellek dunia èn ngo.
65001020	Tapi ukum kènè alè dengan, pehèdu-hèdu kènè mo diri ndènè ibagasen tuhu-tuhu percaya bai Tuhan i; simbadia ngo kepercayaen ndènè i. Ninganna idi dak mersodip mo kènè ibagasen Tendi Perbadia,
65001021	janah ibagasen i mo kènè tettap mengharapken masèh atè Dèbata merkitè Jesus Kristus Tuhanta i simemerrèken bai ndènè kenggelluhen situhunna soh mo amman sumendah.
65001022	Pacidah kènè mo masèh atè ndènè taba kalak perukur ganggu.
65001023	Ruah kènè mo kalak si nibagasen api lako paluahken kalak i. Mermasèh atè mo kènè taba kalak sidèbankenna i ninganna merkebiaren, tapi kecegoken kènè mo pakkènna sienggo mellamun i kemulihken cubellek-cubellekna sienggo merdosa i.
65001024	Kessangapen mo bai Dèbata simenjamotken kènè asa ulang tersundalih janah merembah kènè mi hadeppenNa i, ibagasen oang-oang janah oda mertikas.
65001025	Ia ngo kessa Dèbata sipaluahken kita merkitè Jesus Kristus Tuhanta i. Ia ngo Dèbata simermulia, meheji, merkuasa janah merkegegohen arnia nai soh bagèndari sakat soh mi amman sumendah! Amèn.
66001001	Isi bukku èn imo terrèngèt kadè sinipetarar Jesus Kristus terrèngèt barang kadè sinaing masa oda pella ndekkah nèngè. Ibagahken Dèbata ngo taba Kristus asa pacidahken taba pengendeng Dèbata kadè sinaing ndor nè masa. Ipasulak Kristus ngo malaèkatNa taba si Johanes naposoNa, lako magahken simasa i tabasa.
66001002	I indangken si Johanes ngo kata Dèbata janah ikesaksiken ngo tersèngèt Jesus Kristus imo tersèngèt sagumanNa sienggo idah.
66001003	Sayurntua ngo simenjaka dekket simendengkohken kata alamat èn dekket simenjamoti sitersurat ibagasenna, ai ndessing ngo enggo ketikana.
66001004	Kènè dengan silot i sipitu kuria i Asia! Aku, si Johanes, mengharapken dak ipasu-pasu Dèbata mo kènè, imo Dèbata bagèndari -- Dèbata i sinderbi nai janah Dèbata sinaing roh i -- bagi ma dekket tendi sipitu silot i hadeppenna sirebbak memerèntah dekket Dèbata,
66001005	dekket bai Jesus Kristus saksi kettoken idi nai. Ia ngo perlebbè ipegelluh i simatè nai janah Ia ma ngo merkuasa taba raja-raja ni dunia èn. Masèh mo atè Jesus midah kita, janah merkitè permatèNa i, Ipaluah ngo kita ipas dosanta nai.
66001006	Ibaing ngo kita gabè keturunen raja janah gabè malim i kerajaen Dèbata BapaNa i. Bai Jesus i mo kemuliaan dekket kuasa soh mi amman sumendah! Amèn.
66001007	Tengen, roh mo Ia ibagasen hembun! Karina ngo mengidahSa bang kalak sienggo memmantemSa i pè. Derru-derru mo karina bangsa silot i dunia èn menderruken diriNa kumarnakensa. Imo tuhu! Amèn!
66001008	"Aku ngo Alpa dekket Omèga (Bennana dekket puncana)," nina Tuhan Dèbata, simengkuasai sagumanna silot. Dèbata bagèndari, Dèbata sienggo lot kin janah Dèbata sinaing roh i.
66001009	Aku si Johanes dengan ndènè sisada nasip ibas kinidersa siniakapen gennep simengèkutken Kristus. Mbingit ngo kita menggong sindersa sebagè ummatNa. Mi pulo Patmos ngo aku ibuang kumarna kusukutken Kelluahen bai Dèbata nai, sinipesoh Jesus.
66001010	Tupung ari Tuhan i, ikuasai Tendi Perbadia ngo aku -- nai kudengkoh mo sora i podingku nai nggang kalohoon tosè bagè sora sarunè mengerana.
66001011	Bagèen nina, "Suratken mo si niidahmu mi sada lapihen, nai tengesken mo i mi kuria sipitu èn, imo Epesus, Smirna, Pergamos, Tiatira, Sardis, Piladelpia dekket Laodikia."
66001012	Tumulih mo aku mi podi, menengen isè simermongkami aku i, gabè kuidah mo pitu pelita emmas mernèhè.
66001013	I tengah-tengah pelita i kuidah cènder tosè bagè jelma memakè jubah nggeddang soh mi nèhèna. Janah i tentenNa lilit kokos emmas.
66001014	Mbulan ngo bukNa bagè kapas, mernala-nala ngo mataNa bagè api;
66001015	nèhèNa merkillong bagè tembaga niumbaken i perpandèen, soraNa gumeruhguh bagè sora sampuren ndates.
66001016	Ijèmak tanganNa kamuhun ngo pitu bintang janah karuar ngo i babahNa nai peddang sidua babah ntajem kalohoon, nai mercala-cala ngo abèNa bagè mataniari mpilngas.
66001017	Kuidah kessa Ia, tangkep mo aku i lebbè nèhèNa bagè sienggo matè; nai Iampèken mo tanganna kamuhun taba aku, ninganna idokken, "Ulang kono mbiar! Aku ngo merkuasa i mulana nai soh mi puncana.
66001018	Aku simemerèken nggelluh! Sienggo matè kin ngo enggo Aku arnia, tapi tengen mo, nggelluh ngo Aku soh mi amman sumendah. Merkuasa ngo Aku bang i kemmatèen bang bekkas i balik i.
66001019	Kernana idi suratken mo si niidahmu, imo simasa bagèndari dekket sinaing masa i podiin èn.
66001020	Èn ngo rusia bintang sipitu si niidahmu i tanganKu dekket pelita emmas mernèhè i. Ukum bintang sipitu i, imo malaèkat-malaèkat sipitu kuria, janah nèhè lampu sipitu i, imo kuria sipitu i."
66002001	"Bagèen mo suratken mendahi malaèkat kuria Epesus: Èn ngo tennah simenjèmak pitu bintang i tanganNa kamuhun janah merdalan-dalan i tengah-tengah nèhè pelita emmas sipitu i.
66002002	Kubettoh ngo perulanmu; kelejanmu bak mbingitmu. Kubettoh ngo oda terdessingen perjahat kono, bang pè kalak simengaku apostèl ia, keppè oda; enggo mo iunjuni kènè kalak i, terdapet ngo perluap ngo keppè kalak i.
66002003	Kubettoh ngo mbingit kènè janah susah kemulihken gerarKu, tapi oda uè kènè mendellè.
66002004	Tapi lot ngo pengkurangi ukurKu bai ndè imo: Oda bagè kelleng atè ndènè bangku i mulana i ngkelleng atè ndènè bagèndari.
66002005	Kerna i, perdatèken mo kettadingen ndènè i! Tobat mo kènè ibas dosa-dosa ndènè nai janah ulaken mo bahanmu bagè siperlebbè i. Mula oda, roh mo Aku mendahi kènè, menunggalingken pelita ndènè idi i bekkasna nai.
66002006	Tapi lot ma ngo tuhu kesurungenmu; ncego atèmu midah perulaan sisiin si Nikolaus siKukecegoken i ma.
66002007	Idengkohken simerpènggel mo sinidokken Tendi i taba kuria-kuria. Simennang i ngo kubaing kipangan buah kayu kenggelluhen si ni pekken Paradaiso ni Dèbata!"
66002008	"Mendahi malaèkat kuria Smirna suratken mo bagèen: Bagèen ngo kata bana nai simerkuasa i mulana nai soh mi podiin èn -- sienggo matè janah mengolihi nola nggelluh.
66002009	Kubettoh ngo kepersuken ndènè dekket kinipogos ndènè, tapi situhunna bèak ngo kènè; Kubettoh ma ngo bak pennukasi ndèba mendahi kènè, imo kalak simendokken Jahudi ia nina, keppè oda tuhu; ai pulungen Sibolis ngo kalak i.
66002010	Ulang kènè mbiar midah kepersuken sinaing sempa mendahi kènè ndor èn. Èngèt kènè mo, ikurung Sibolis mo barang piga-piga kalak bai ndènè nai lako mengunjuni kènè, gabè susah mo kènè sipuluh ari dekkahna. Dak burju mo kènè soh matè nai Kuberrèken mo bai ndènè rudang kenggelluhen i!
66002011	Idengkohken simerpènggel mo kata sinidokken Tendi Dèbata taba kuria-kuria. Oda terkekadè kemmatèen pedua kaliken i karina simennang i."
66002012	"Bagèen mo suratken mendahi malaèkat kuria Pergamos: Èn ngo tennah simenjèmak peddang sidua babah janah ntajem.
66002013	Kubettoh ngo i dikè kènè merrian imo i bekkas tahta Sibolis. Sètia ngo kènè bangKu. Ai tikan ibunuh pè tikala i naposongku kettoken imo si Antipas i tengah-tengah ndènè i bekkas Sibolis i, oda ngo iperso kènè Aku sinikepercayaen ndènè i.
66002014	Tapi lot ngo siso Kukellemmoken bai ndènè. Lot ngo dèba bai ndènè nai mengèkutken peddah si Bileam. Iajarken ngo taba si Balak bakunè pemmaing asa gabè merdosa kalak Israel; ièla ngo kalak i kipangan pangaan sienggo ipèlèken bai sembahen dekket mengulaken ulaan luhlah.
66002015	Bagi ma lot kè dèba mengèkutken peddah si Nikolaus.
66002016	Kerna naidi tobat mo kènè i dosa-dosa ndènè nai! Mula oda, ndor mo Aku roh lako juhap taba kalak i merkitè peddang silot i babahKu.
66002017	Idengkohken simerpènggel mo sinidokken Tendi i mi kuria-kuria. Simennang i ngo Kuberrèken kipangan manna simboni i dèng janah karina kalak i menjalo sada batu mbulan bangKu nai. Tersurat ngo i batu i sada gerar rimbaru, siso nibettoh barang isè pè, laènken simenjalosa i."
66002018	"Bagèen mo suratken taba malaèkat kuria Tiatira: Bagèen ngo tennah Anak Dèbata simermata mernala-nala bagè api janah nèhèNa bagè tembaga siniumabaken i perpandèen.
66002019	Kubettoh ngo perulaan ndènè -- kelleng atè ndènè bak kepercayaen ndènè, bang pengkebasi ndènè dekket mbingit ndènè. Buèen ngo ihanaken kènè bagèndari daripada tikala i.
66002020	Tapi ukum sisada matcam èn, lot ngo pengkurangi ukurku midah kènè. Ibelli kènè ngo daberru Isebel simengaku dirina sinipasulak Dèbata idi. Enggo mèduk naposongKu iakkali janah iajari mengulaken luhlah, bak kipangan pangaan sienggo ipèlèken bai sembahen.
66002021	Enggo Kuberrèken nemmu tikki bana asa mertobat ipas dosa-dosana nai, tapi oda nggèut mentadi ia mengulaken ulaan luhlah idi.
66002022	Èngèt mo! Kudabuh mo ia mi bagasen persakiten. Bagi ma pè dekket denganna simerlangkah julu meddem i. Kupatakken mo ia mi bagasen kepersuken mahantu -- ukum oda mertobat ia ibas perulanna nai.
66002023	Janah Kuradasken mo karina parangenna simengèkutkensa i, asa ibettoh karina kuria Aku ngo mengoji pusuh peratèen jelma karinana, janah Kubalesken tabasa rembang bagè siniulana gennep.
66002024	Tapi ukum taba kalak siso mengèkutken peddah laling i, imo sitading i Tiatira janah oda mengguruken hèlmu Sibolis bagè kalak i, bagèen mo Kudokken Oda kuampèken boban mberrat taba kènè.
66002025	Asal mo tong ijèmak kènè sienggo lot bai ndènè i kin sakat soh roh Aku.
66002026	Taba kalak simennang janah simengulaken lemmo atèngKu soh mi puncana Kuberrèken mo kuasa dos dekket sikujalo bai BapangKu nai.
66002027	Ijalo kalak i mo kuasa bangKu nai lako memerèntah bangsa-bangsa merdengan tongket bessi, janah mengereppuk bangsa-bangsa i bagè mengereppuk koden tanoh.
66002028	Ijalo kalak i mo bangKu nai bintang perlambuk.
66002029	Idengkohken simerpenggel mo nidokken Tendi i taba kuria-kuria."
66003001	"Bagèen mo suratken bai malaèkat kuria Sardes: Bagèen ngo tennah sidasa Tendi sipitu bai Dèbata nai, dekket simenjèmak bintang sipitu i. Kubettoh ngo karinana perulanmu. Terdokken nggelluh ngo kènè nemmu, keppèken matè ngo!
66003002	Kernana idi, kèkè mo kènè, petegguh mo dengan ndènè sitading i, imo kalak sinaing-naing matè i. Ai oda lot jupa Aku ulanmu merandal i hadeppen Dèbata.
66003003	Nteng, èngèt mo balik barang kadè sienggo ipeddahken dekket sienggo idengkoh kènè, ulaken mo i janah tobat mo kènè! Kum oda ndungo kènè, roh mo Aku mendahi kè bagè pekerroh penangko, oda ibettoh kènè ndigan ketikana pekirohKu i.
66003004	Tapi lot ma ngo i tengah-tengah ndènè i Sardes simenjaga olesna asa tong mpanting. Rebbak merdalan mo kalak i dekket Aku seggen meroles mbulan, ai tau ngo kalak i.
66003005	Oles mbulan sibagidi ngo seggen iberrèken bai kalak simennang i. Oda kusasa gerarna ibas lapihen kenggelluhen i nai, tapi Kuindangken ngo gerarna i hadeppen BapangKu bak i hadeppen malaèkat-malaèkatNa.
66003006	Barang isè merpènggel, idengkohken mo sinidokken Tendi i taba kuria-kuria."
66003007	"Nai bagèen mo baing surat mendahi malaèkat kuria Piladelpia: Èn ngo kata simbadia janah bennar simenjèmak anak konci si Daud. Mula enggo Ibuka oda lot sindorok memmuka.
66003008	Kubettoh ngo karina perulaan ndènè, tengen mo, enggo Kubuka pèntu bai ndènè, siso ndorok ikonci barang isè pè. Tukasi pè oda sadikè gegoh ndènè, tapi dak iuèi kènè ngo katangKu, janah dak satia taba Aku.
66003009	Èngèt mo èn; kubaing mo kalak sienggo gabè mengèkutken Sibolis i, smendokken Jahudi ia keppèken oda tuhu, perluap ngo ia, asa roh kalak i mi hadeppenmu lako mersembah taba kènè, janah mengaku ngo Kukekelengi kènè!
66003010	Kumarna mbingit ngo kènè menjamotken katangKu, Aku pè Kujamotken mo kènè tupung ari kesusahen sinaing sempa mi suberri dunia èn. Masa ngo i lako mengunjuni karina kalak simerian i babo tanoh èn.
66003011	Ndor mo aku roh! Cèkèp mo sienggo lot bai ndènè i, ulang gabè ibuat dèba nola rudangmi!
66003012	Simennang i ngo Kubakin gabè binangun Bages DèbatangKu Simbadia i, janah i sidi nola merian soh sidekkahna. Kusuratken mo ibas diri kalak i gerar DèbatangKu dekket gerar kuta DèbatangKu -- imo Jerusalem sirembaru, susur i sorga nai bai DèbatangKu nai -- bagi ma dekket gerarKu sirembaru i.
66003013	Barang isè merpènggel janah ndorok merpendengkoh, ibeggèken mo sinidokken Tendi i taba kuria-kuria."
66003014	"Bagèen mo suratken mendahi malaèkat kuria Laodikia: Bagèen ngo kata si Amèn, saksi kettoken janah bennar i, permulaan sinitempa Dèbata.
66003015	Kubettoh ngo karina perulaan ndènè; mbarngap so mbarngap janah mpeddas so mpeddas ngo kènè. Mbarngap barang mpeddas mo kè nemmu.
66003016	Kumarna nggara-nggara sisèlu ngo kènè, oda mbarngap oda ma mpeddas, Kuutahken mo kè i babahKu nai.
66003017	Idokken kènè ngo, 'bèak ngo kènè janah kaya, oda kurangen kadè kènè.' Oda ibettoh kènè kalak mpersuk ngo kè bana mpersah, ncor bak pètung janah sabar.
66003018	Kerna naidi, Kupernoi mo kènè, tokor mo bangKu nai emmas sienggo itingtingi asa tuhu bèak kènè, bagi ma dekket oles mbulan mahan abit ndè, asa ulang termèla kènè kumarna sabar i kènè. Bagi ma pè dekket minak sidalisenken mi mata ndènè, asa merpendidah kènè!
66003019	Ai kalak siKukekellengi, kalak i ngo Kupesèngèt janah Kupeddahi. Kernana i mertuhu-tuhu mo ukur ndènè ninganna mertobat ibas dosa-dosa ndènè nai.
66003020	Tengen mo! Cènder ngo Aku i lebbè pèntu i ninganna menuktuki. Barang isè mendengkoh sorangKu janah memmuka pèntu i, mbengket mo Aku mendapetkensa janah rebbak mangan mo Aku dekketsa, janah ia rebbak dekket Aku.
66003021	Kupehantar mo kundulen taba simennang idi i kerajanKu, bagè Aku sienggo mennang janah rebbak kundul i karjaan BapangKu.
66003022	Barang isè merpènggel sindorok merpendengkoh, idengkohken mo sinidokken Tendi i taba kuria-kuria!"
66004001	Nai kuidah nola mo sada alaten. Mbuka mo sada pèntu i sorga, janah kudengkoh rana sienggo mengerana idi kin taba aku bagè sarunè. Nina mo, "Roh mo kono mbengket mi sèn, asa Kubagahken bamu kadè sinaing masa i podinkenna èn."
66004002	Mèter ikuasai Tendi Dèbata mo aku. Nai kuidah mo sada tahta i sorga, janah lot sada kalak kundul i babona.
66004003	Ukum rupa sikundul i tahta i, bagè intan jaspis janah bagè Sardes ngo tengenen. Merkillong-killong ngo mengkulilingi tahta idi, janah perbintoha bagè zamrud.
66004004	I sikuliling tahta i lot dèng ma ngo duapuluh empat nai tahta ikunduli duapuluh empat pengendeng merpakèen mbulan janah merudangken buradda i babontakalna.
66004005	Gumeruhguh ngo dengkohen tahta i janah butbat pellian mencuhayai. Merjollah-jollah ngo pitu obor i hadeppen tahta i, imo Tendi Dèbata sipitu i.
66004006	Lot dèng ma ngo i hadeppen tahta i teridah bagè laut kaca nciho bagè cermin terrus. Ipas empat persoki tahta i tengah-tengah idi, lot ngo empat pernggelluh, mbuè ngo matana i lebbè dekket i podi.
66004007	Ukum rupa pernggelluh siperlebbè tosè bagè rupa singa ngo, sipeduaken bagè rupa lembu jenggi; sipetelluken merabè tosè bagè abè jelma, janah sipeempatken tosè bagè manuk-manuk sipanggor daha sidang ngkabang ngo.
66004008	Siempat pernggelluh idi merkabeng ngo gennep terennem; dom ngo mata i sikulilingna dekket i bagasenna pè. Oda mengadi-ngadi kalak i mahar ari berngin mengendèken bagèen, "Simbadia, simbadia, simbadia ngo Tuhan Dèbata simenggem-nggemmi saguanna silot, sienggo lot kin janah sienggo lot bagèndari, dekket sinaing roh i."
66004009	Empatna pernggelluh i mengendèken endè lako memmoji janah pesangapken bak mendokken mejalo metangkup taba sikundul i babo tahta i janah singgelluh soh mi amman sumendah. Janah tikan merendè pernggelluh i
66004010	nai mèter tangkep mo pengendeng siduapuluh empat i mi hadeppen si kundul i babo tahta i, isembah kalak i mo singgelluh soh mi amman sumendah i, nai ipenggamparken kalak i mo rudangna mi hadeppen tahta i ninganna idokken,
66004011	"Alè Tuhan Dèbata nami! Pellin kono ngo patut ipoji, ipessangap kumarna merkuasa. Kono ngo menghanaken sagumanna silot janah kemmulihken lemmo atèMu ngo memmaingken asa terhana janah nggelluh."
66005001	Nai kuidah mo tangan sikundul i tahta i sada lapihen sienggo isurat ibagasen dekket i ruarna janah sienggo isègèl merkitè pitu sègèl.
66005002	Nai kuidah ma mo sada kalak malaèkat mergegoh, nggang kalohoon ngo sorana mendiloken, "Isè ngo ndia ndorok mengkarkari sègèl i janah mengogè lapihen simerserpih i?"
66005003	Tapi isè poda sanggup memuka lapihen i dekket menengen mi bagasen ukum kalak si ni sorga, bang si ni tanoh èn pè bak si ni terruh tanoh i pè.
66005004	Nai gabè tangis janah semmep-semmep mo aku, kerna isè poda lot sanggup mengogè lapihen i dekket menniah mi bagasenna.
66005005	Nai nina sada kalak ipas pengendeng idi nai mo taba Aku, "Ulang kono tangis! Tengen mo. Enggo mennang Singa i bas marga Judèa nai, pinempar si Daud simbellen i, lako mengkarkari sègèl sipitu i memmuka lapihen merserpih i."
66005006	Nai kuidah ma mo sada Anak Biri-biri cènder i tengah-tengah tahta i, ikulilingi pernggelluh siempat i bak karina pengendeng pè. Ukum Anak Biri-biri i, enggo bagè cara tersembellih kin. Pitu ngo tandukna janah pitu matana, imo tendi sipitu sienggo iutus mi suberri dunia èn.
66005007	Nai ibuat Anak Biri-biri i mo lapihen merserpih i, i tangan sikundul i babo tahta i nai.
66005008	Ningan bagidi, tangkep mo mersembah siempat pernggelluh bak pengendeng siduapuluh empat idi i hadeppenNa. Karina pengendeng i menggelem kucapi i tanganna gennep dekket caban emmas merisi kemenjen, imo sodip ummat Dèbata.
66005009	Jadi iendèken kalak i mo sada endè rembaru, "Kono ngo kessa sanggup memmuat lapihen i dekket mengkarkari sègèl-sègèlna. Kumarna Enggo kin ibunuh kono, janah merkitè permatèMu, enggo itebbus kono karinana jelma i gennep marga, kata, nègara bak bangsa Dèbata.
66005010	Enggo gabè ibaing kono kalak idi gabè usur imam-imam asa gabè mengkebasi Dèbatanta kalak idi, janah menggem-nggemmi dunia èn."
66005011	Nai kuidah nola mo. Kudengkoh ma mo sora malaèkat merribu-ribu bak merjuta-juta buèna! Cènder ngo kalak i mencingkoi tahta i, bak mencingkoi pernggelluh siempat i bang pengendeng-pengendeng i.
66005012	Merendè ngo kalak i nggang kalohoon, "Anak Biri-biri sienggo isembellih i ngo patut menjalo kuasa; kinibèak kebijaken bak kegegohen; patut ngo Ia sipessangap, imuliaken dekket ipepoji-poji!"
66005013	Nai kudengkoh ma mo merendè karina sinitempa i langit i, i tanoh èn, i terruh tanoh dekket ibagasen laut i -- "Ia sikundul i babo tahta i -- dekket Anak Biri-biri i ngo sipojiin dekket sipesangapen janah mermulia bak merkuasa soh mi amman sumendah!"
66005014	Jadi ialoi pernggelluh siempat i mo, "Amèn!" Nai tangkep mo pengendeng-pengendeng i mersembah.
66006001	Enggo kessa bagidi, kuidah mo ikarkari Anak Biri-biri i sègèl perlebbè i pas sipitu sègèl i nai. Nai kudengkoh mo sada ipas pernggelluh siempat i nai mendokken, "Roh mo kono!" Tosè bagè renggur nggang sorana i.
66006002	Jadi kuperdatèken mo, gabè kuidah mo sada kuda putih. Ijèmak simemmasang kuda i ngo sada cèur, janah iberrèken bana sada rudang. Berkat mo ia bagè sada kalak permennang juhap merkemennangen.
66006003	Nai ikarkari Anak Biri-biri i nola ma mo sègèl peduaken. Kudengkoh ma mo pernggelluh sipeduaken i mendokken, "Roh mo kono!"
66006004	Jadi karuar mo sada kuda sidèban mbara rupana. Iberrèken mo taba simemmasang kuda i kuasa lako memmuat damè i babo tanoh èn nai, asa mersirasipen samah-samah jelma, janah iberrèken dèng ma ngo sada peddang mbelgah bana.
66006005	Nai ikarkari Anak Biri-biri i nola mo sègèl sipetelluken. Jadi kudengkoh ma mo pernggelluh sipetelluken i mendokken, "Roh mo kono!" Jadi kuperdatèken mo, bagè kuidah mo lot sada kuda mbèrèng. Icèkèp simemmasang kuda i ngo sada dacing i tanganna.
66006006	Nai kudengkoh mo sora bagè cara i tengah-tengah pernggelluh siempat idi nai mendokken, "Sisellup berras upah sidari janah tellu sellup jagong upah sidari. Tapi ulang kekkadè batang zaitun dekket pekken anggur!"
66006007	Nai ikarkari Anak Biri-biri i nola mo sègèl sipeempatken, gabè kuidah mo pernggelluh sipeempatken i mendokken, "Roh mo kono!"
66006008	Kuperdatèken mo, gabè taridah mo sada kuda kellabu rupana. Ukum gerar simemmasang kuda i, kemmatèen ngo, janah mengèkut ngo i podina kebèguun. Iberrèken ngo bana kuasa mi siperempat tanoh èn, asa iradasken merkitè-kitè geraha dekker keraparen bak merkitèken sakit uabba dekket merkitè binatang penjerngem silot i tanoh èn.
66006009	Enggo kessa bagidi, ikarkari Anak Biri-biri i nola mo sègèl pelimaken, nai kuidah mo i terruh langgaten pemèlèen i tendi kalak sienggo matè terbunuh kumarna percaya kalak i mi kata Dèbata dekket kumarnaken iindangken kalak i ngo sukuten i.
66006010	Dak itenggo-tenggoken tendi i ngo merkitè sora nggang, "Ialè Tuhan Perkuasa, simbadia janah persènteng! Sadikè dekkah nai ngo asa ihukum kono pengisi dunia èn, kumarnaken pemmaing kalak i sienggo memmunuh kami?"
66006011	Jadi iberrèken mo taba gennep tendi i tersada jubah mbulan. Nai idokken mo taba kalak i asa ipèma sinempas nari, soh tumpat lebbè denganna sada ulaan dekket kaka anggina sinaing bunuhen dèng bagè kalak idi i.
66006012	Nai kuidah nola mo ikarkari Anak Biri-biri i sègèl sipeenemken. Mèter masa mo rènur gaya-guyu. Gabè mbèrèng mo mataniari i bagè kaèn mbèrèng, janah bulan i pè mbara bagè daroh.
66006013	Merrurus mo bintang i, i langit nai mi tanoh bagè buah kayu ara merntalpungen idegger angin ndor.
66006014	Langit i pè mersep mo bagè cara bellagen sinibalun janah mèrèt mo karina delleng dekket pulo igèsèr i bekkasna nai kin.
66006015	Gabè ciboni mo karina raja ni tanoh èn dekket simersangap, ekuten balapergunggung, kalak sibèak dekket kalak perkuasa pè bang kalak sidèbanna i, barang hamba pè i barang siso hamba karinana ngo kalak i ciboni mi liang-liang bak mi ruang-ruang batu delleng.
66006016	Nina kalak i mo taba batu bak delleng i, "Dendenni janah boniken mo kami, asa ulang kuidah kami abè sikundul i babo tahta kerajaen sienggo punguren i, bak Anak Biri-biri i!
66006017	Ai enggo dapet tikkina roh pungur sikundul i babo tahta kerajaen i dekket Anak biri-biri i; isè poda mennahan i hadeppenna!"
66007001	Enggo kessa bagidi, kuidah nola mo lot cènder empat kalak malaèkat i dèsa siempat ni tanoh i. Itagangi kalak i ngo siempat mata angin ni tanoh èn asa ulang nèngè menempul angin i mi darat bang mi laut barang mi kayu i pè.
66007002	Nai kuidah ma mo sada malaèkat sidèban kèkè kan kebincaren nai, icèkèp ngo sada sègèl sinijalona bai Dèbata singgelluh i nai. Nggang ngo sorana mendiloken taba malaèkat siempat i, sienggo menjalo kuasa bai Dèbata nai lako mencèdaken darat dekket laut.
66007003	Nina malaèkat sisada i mo, "Ulang lebbè cèdai kènè darat barang laut barang pè kayu, pèma kubaing kami lebbè tanda sègèl i abè naposo Dèbatanta."
66007004	Jadi kudengkoh mo ibagahken buè kalak sienggo iberrè sègèl i seratus empatpuluh empat ribu kalak. Karinana idi ipas sisipuluh dua marga Israel i nai ngo;
66007005	i marga Judèa nai sipuluh dua ribu kalak sienggo iberrè tanda sègèl, i marga Ruben nai sipuluh dua ribu kalak, i marga Gat nai sipuluh dua ribu kalak,
66007006	i marga Asyer nai sipuluh dua ribu kalak, i marga Naptali nai sipuluh dua ribu kalak, i marga Manasye nai sipuluh dua ribu kalak,
66007007	i marga Simeon nai sipuluh dua ribu kalak, i marga Lewi nai sipuluh dua ribu kalak,
66007008	i marga Zebulon nai sipuluh dua ribu kalak, i marga Josep nai sipuluh dua ribu kalak, i marga Benjamin nai sipuluh dua ribu kalak.
66007009	Enggo kessa salpun i, lot mo kuidah nterrem kalohoon jelma, siso terbilangen buèna -- imo i suberri bangsa, marga, kaum dekket perkataan silot idi nai. Dak cènder ngo kalak i mengadep tahta bak mengadep Anak biri-biri i, merpakèen jubah mbulan janah menjèmak lambè i tanganna.
66007010	Nggang kalohoon ngo idiloken kalak i, "Bai Dèbata simengkunduli tahta i dekket bai Anak Biri-biri i nai ngo rohna keluahenta!"
66007011	Tikan bagidi cènder ngo malaèkat-malaèkat mengkulilingi tahta i bak i sikuliling pengendeng dekket pernggelluh siempat i. Tangkep ngo malaèkat-malaèkat idi i lebbè tahta i menembah Dèbata.
66007012	Idiungken kalak i ngo, "Amèn! Nipoji mo Dèbatanta simermulia i janah bijak. Ia ngo Dèbata janah patut menjalo kata merlias atè dekket pemoji-mojiin mertinèncuk. Dèbata perkuasa janah mergegoh ngo Ia soh mi amman sumendah! Amèn."
66007013	Nai ikuso sada kalak pengendeng i mo aku, "Isè ngo kalak simerjubah mbulan i janah i dikè nai ngo rohna kalak idi?"
66007014	Kualoi mo ia, "Oda kubettoh i alè Tuan. Kono ngo bettoh-bettohen idi." Nai nina mo taba aku, "Kalak i ngo sienggo maluah ibas kepersuken idi nai. Enggo itaptapi kalak i jubahna, janah ipeputih merkitè daroh Anak Biri-biri i.
66007015	Kemulihkenna idi ngo asa dak cènder kalak idi i hadeppen tahta Dèbata, ninganna menguèi Dèbata Simbadia i. Janah sikundul i tahta i, dak rebbak mo dekket kalak i lako mengkeruduk kalak idi.
66007016	Oda nèngè mellèhè kalak i, oda nè muasen, oda nè isenggang nggara niari, bang singgara bakunè pè,
66007017	ai ipermakan Anak Biri-biri sikundul i tengah-tengah tahta i ngo kalak i. Itogiken ngo kalak i mi laè mul kenggelluhen, janah iapusi Dèbata mo èluh i mata kalak i nai."
66008001	Jadi ikarkari Anak Biri-biri i kessa mo sègèl sipepituken i, nono mo karina si ni sorga i kira-kira setengah jom dekkahna.
66008002	Nai kuidah mo iberrèken sarunè taba malaèkat sipitu sicènder i hadeppen Dèbata i.
66008003	Nai roh ma mo sada kalak malaèkat sidèban merembah perdahupaan buradda, cènder mo ia i lebbè langgaten pemmèlèen i. Iberrèken mo tabasa kemènjen mbuè kalohoon, asa ipersada mi sodip karina ummat Dèbata, asa ipèlèken i langgaten pemèlèen silot i hadeppen tahta i.
66008004	Kumèkè mo cèmber dahupa i rebbak dekket sodip ummat Dèbata mercèmpul i tangan malaèkat sicènder i hadeppen Dèbata i nai.
66008005	Nai ibuat malaèkat i mo perdahupaan i, idomi mo dekket rara api i langgaten pemèlèen i nai, janah ibentirken mo mi tanoh èn. Mèter purpar mo renggur bak sora merderrem-derrem, butbat mo pellian janah dumegger mo dunia èn.
66008006	Enggo kessa bagidi, kebbas mo malaèkat sipitu simenjèmak sarunè i lako menempul.
66008007	Nai isempul malaèkat perlebbè i mo sarunèna, gabè merrohen mo baho dekket api mercampur daroh mi dunia èn, nai melettup mo sepertellu dunia èn; bagi ma dekket sepertellu sagumanna kayu, messeng ngo karinana dukut-dukut simeratah i.
66008008	Nai isempul malaèkat sipeduaken i ma mo sarunèna, nai taridah mo sada mbelgah kalohoon tosè bagè delleng merjollah-jollah ndabuh mi laut, nai mèter mobah mo sepertellu laut i gabè daroh,
66008009	radas mo sepertellu sinihanaken janah singgelluh i ibagasen laut i; janah karam mo sepertellu keppel silot i laut i.
66008010	Nai isempul malaèkat sipetelluken i ma mo sarunèna, mèter ndabuh mo i langit i nai sada bintang mbellen mergollah-gollah bagè api pinoron, itinggang mo sepertellu batang laè dekket takal laè.
66008011	Ukum gerar bintang i, Apsintos (mpagit) ngo. Jadi gabè mpagit mo sepertellu suberri laè, mermatèen mo mbuè jelma simengènum laè i.
66008012	Nai isempul sipeempatken mo sarunèna gabè terpastap mo sepertellu mataniari i, bak sepertellu bulan i, dekket sepertellu bintang-bintang i, janah mèlep mo sepertellu cuhayana. Gellap bulita mo sepertellu mahar bak berngin i.
66008013	Jadi kuperdatèken mo, kuidah mo sada manuk-manuk sipanggor daha ngkabang ndates kalohoon i abang-abang i. Nggang ngo sorana pingko-pingko, "Merjaya! Merjaya! Merjaya mo karinana jelma simerian i dunia, mula isempul malaèkat-malaèkat sitellu kalak i nai kessa sarunèna i!"
66009001	Nai isempul malaèkat sipelimaken i mo sarunèna, gabè kuidah mo ndabuh sada bintang i langit nai mi dunia èn. Iberèken ngo taba bintang i anak konci lembeng kemmatèen.
66009002	Ibuka bintang i mo lembeng kemmatèen i, nai mèter karuar mo cèmber i bagasenna nai, tosè bagè cember pinoron kayu matah, gabè gellap mo mataniari soh mi perlangiten kemulihken cèmber i.
66009003	Jadi merrohen mo balang i cèmber i nai mi tanoh i, iberrèken mo taba balang i kuasa tosè bagè siniberrèken taba bik.
66009004	Igerra mo balang i, mak ndorok icèdai dukut-dukut, barang pè ka}u dekket suan-suaan sidèbanna i. Pellin jelma siso lot tanda sègèl bai Dèbata nai ipas perdempakenna ngo kessa ndorok iletlet.
66009005	Oda ma ngo ndorok balang i memmunuh jelma, pellin isiksa sambing ngo kessa lima bulan dekkahna. Ukum mpiahna peniksa balang i tosè bagè mpiahna itebbi bik ngo.
66009006	Sidekkah lima bulan i, ipergeddo jelma ngo asa matè nemmuken ia, tapi oda ndorok matè; sèkel kalohoon ngo kalak i matè tapi ndaoh ngo kemmatèen i bai kalak i nai.
66009007	Ukum rupa balang i tosè ngo bagè rupa kuda sienggo kebbas lako geraha. Lot ngo i babontakalna bagè rudang emmas idahen. Abèna bagè abè jelma.
66009008	Bukna bagè buk daberru janah èpenna bagè èpen singa.
66009009	Tentenna mertutup bagè tutup baju bessi. Sora kabengna tosè bagè sora kurèta kuda mbuè kalohoon lojang mi perjuapen.
66009010	Lot ngo uitna janah merbisa ngo uitna i bagè bisa bik, janah ipas uitna i ngo kuasana lako meniksa jelma sidekkah lima bulan.
66009011	Ukum raja kalak i, imo raja kemmatèen i. Ukum gerarna ipas kata Heber imo Abadon; ukum i kata Junani gerarna Apolion (lapatenna pencèdai).
66009012	Enggo mo leppas ukum olpek perlebbè, kessa i lot dèng ngo dua nai olpek kennah roh.
66009013	Nai isempul malaèkat sipeennemken mo sarunèna. Jadi kudengkoh mo lot sora ipas soki siempat langgaten emmas bekkas pemmèlèen ni hadeppen Dèbata idi nai.
66009014	Bagèen ngo katana taba malaèkat sipeennemken simenjèmak sarunè i, "Paluah mo empatna malaèkat sinitambat idi i Laè Euprat i!"
66009015	Nai ipaluah mo empatna malaèkat i, asa kebbas ia tupung kettikana, tupung arina, tupung bulanna dekket tupung tahunna sienggo itentuken kin lako mengeragèken sepertellu ipas ummat kejelmaan idi nai.
66009016	Ibagahken ngo buè balapergunggung simerkuda i, imo dua ratus juta.
66009017	Ibas alaten nibagahkenna bangku i kuidah ngo, ukum kuda i dekket simenunggang i pè memakè baju bessi janah mbara sol ngo dèba rupana, dèba meratah bagè batu nilam janah dèba nai nggersing bagè belèrang.
66009018	Kumarnaken tulbang sitellu i terbunuh ngo sepertellu kejelmaan, imo kumarnaken api, cèmber dekket belèrang siremuar i muncung kuda i nai.
66009019	Ai ipas muncung dekket uit kuda idi ngo gegohna. Codi bagè nipè ngo uitna i mertakal, janah merkitè-kitè uitna iderder kuda i jelma.
66009020	Tapi laju ngo oda tobat jelma sitadingna i, imo jelma siso ibunuh kinipersuk i. Laju ngo oda mentadi kalak i menembah bègu bak gana-ganaan emmas, pirak, tembaga, batu dekket kayu si nigana siso merpendidah i, dekket siso merpendengkoh janah siso ndorok merdalan i.
66009021	Oda tobat kalak i ipas ulah-ulahna dak memmunuh idi nai, mengulaken merlangkah julu meddem dekket mennangko i nai.
66010001	Enggo kessa i, kuidah mo sada kalak malaèkat sidèban susur i sorga nai mergegoh kalohoon. Ibalut hembeun ngo ia janah cengko bintoha i babontakalna. Bagè mataniari ngo cuhaya abèna, janah nèhèna bagè tihang api.
66010002	Icèkèp ngo sada lapihen kètèk janah mbuka ipas tanganna. Nèhèna kamuhun mendeddoh laut janah nènèhna kambirang mendeddoh darat.
66010003	Nai nggang kalohoon mo sorana bagè sora singa mengaung mendiloken; jadi dilo-dilo kessa mo malaèkat i gabè mengaloi mo pitu renggur.
66010004	Mersora kessa mo renggur sipitu i, naing mennurat mo aku, tapi kudengkoh nola mo sora i sorga nai mendokken, "Rusiaken mo sinikataken renggur sipitu i; ulang suratken i!"
66010005	Nai ipekustang malaèkat simendeddohken nèhèna mi laut dekket mi darat i mo tanganna kamuhun mi langit.
66010006	Isumbiahken mo taba Dèbata singgelluh soh mi amman-sumendah situmempa langit, tanoh dekket laut, soh mi karina pengisina, nina mo, "Oda nèngè tersondaten tikkina!
66010007	Ai tupung isempul malaèkat sipepituken idi kessa mo sarunèNa, saut mo karina hendak Dèbata simakdèng ipetarar i, imo bagè sienggo ibagahken kin taba naposona nabi-nabi i."
66010008	Nai nina sienggo mengerana taba aku i sorga idi nola mo taba aku, "Lako mo, jalo mo lapihen simergolong sienggo mbuka i bai malaèkat simendeddohken nèhèna mi laut dekket mi darat i nai."
66010009	Laus mo aku mendahi malaèkat i, kupido mo bana nai asa iberrèken bangku lapihen kètèk i. Jadi nina mo taba aku, "Na, pangan mo. Mpagit ngo i ibagasen beltekmu, tapi tenggi ngo i bagè tenggoli ukum i babahmu."
66010010	Kujalo mo lapihen kèdèk idi i tanganna nai janah mèter kupangan. Tenggi ngo kuakap i babahku, tapi enggo kessa kutellen, gabè mpagit ngo kuakap ibagasen beltekku.
66010011	Enggo kessa bagi, nina mo taba aku, "Kennah ulakenmu dèng ngo menjamitaken sukuten bai Dèbata nai mendahi marga, bangsa dekket kata, bang raja pè."
66011001	Nai enggo kessa i, iberrèken mo bangku sada kayu mahan sibar-sibar, tosè bagè tongket, ninganna idokken, "Lako mo, sibar mo Bages Dèbata dekket langgaten pemmèlèen taba Dèbata idi; bilang ma mo dekket kalak simersembah taba Dèbata nisidi.
66011002	Tapi ulang pella sibar kasèan niruar Bages Dèbata i, kerna ukum kan idi, enggo iberèken i taba kalak siso menandai Tuhan; ipededdoh-deddoh kalak i mo kuta simbadia i sidekkah empatpuluh dua bulan.
66011003	Nai kupasulak mo dua kalak saksingKu merpakèen oles bonek, jadi isukutken kalak i mo kata Dèbata sidekkah seribu dua ratus ennempuluh ari."
66011004	Ukum saksi sidua i, imo batang kayu zaitun, dekket dua ngkabuah nèhè lampu silot i hadeppen Tuhan ni sagumanna silot.
66011005	Mula lot kalak naing makin jahat taba kalak i, mèter remuar ngo api i babah kalak i nai lako mengelettup musuh-musuhna, asa gabè mermatèen mo bagidi.
66011006	Merkuasa ngo kalak i mengkonci langit, asa ulang roh udan, sidekkah ijamitaken kalak i kata Dèbata. Merkuasa ma ngo kalak i pekellihken takal laè, asa gabè daroh nola laèna i, janah merkuasa ma ngo kalak i memmaing simpersuk mi dunia èn, barang ndigan dok atèna.
66011007	Mula enggo pul pengkesaksiken kalak idi, roh mo binatang i napa kematèen idi nai lako mergeraha dempak kalak i, gabè italuken janah ibunuh mo kalak i.
66011008	Gampar mo bangkè kalak idi i dalan mbellen i kuta mbelgah i bekkas Tuhan kalak idi i, ipersilangken. Ukum gerar-gerar codiin kuta idi imo Sodom barang Mesir.
66011009	Idah karina marga, bangsa, kata dekket kerajaen ngo bangkè kalak idi i.
66011010	Lolo mo pengisi tanoh i mengidah permatè sidua kalak i. Mersampang atè mo kalak i janah meriaia, kemulihken matcam bagèna kinipersuk dumatang ibaing nabi sidua kalak i taba suberri jelma.
66011011	Enggo leppas tengah empat ari, roh mo kessah kenggelluhen bai Dèbata nai janah mbengket taba nabi sidua kalak i, gabè kèkè janah cènder mo kalak i; nai buradan mo karina kalak simengidah i.
66011012	Nai idengkoh kalak i mo nggang sora i sorga nai mendilo kalak i, "Roh mo kènè mennaik mi sènda!" Jadi mennaik mo kalak idi ibagasen hembun mi sorga inelnelli musuh-musuhna.
66011013	Nai masa mo rènur gejapkenna i mergegoh kalohoon, merumpak mo sepersipuluh kuta i, matè mo pitu ribu kalak kumarnaken rènur i. Jadi mbiar kalohoon mo kalak sidèban siso matè i, nai gabè ipoji kalak i mo kemuliaan Dèbata si ni sorga.
66011014	Enggo salpun olpek sipeduaken i. Tapi tengen mo, roh nèngè mo olpek sipetelluken!
66011015	Nai isempul malaèkat sipepituken i mo sarunèna; jadi masa mo sora nggang kalohoon i sorga mendiloken, "Enggo sakat kuasa bai Tuhanta lako memerèntah dunia èn dekket bai Raja Sipaluah niperbagah-bagahNa i, mbangkit Raja mo ia soh mi amman sumendah!"
66011016	Ukum pengendeng siduapuluh empat simengkunduli tahtana gennep i hadeppen Dèbata idi, tangkep ngo lako mersembah taba Dèbata.
66011017	Nina kalak i ngo, alè Tuhan Dèbata Perkuasa, Dèbata bagèndari bak Dèbata i sinderbi nari, melias atè kudokken kami bamu kerna enggo ipacidah kono kuasaMu simeheji i; janah enggo imulai kono memerèntah!
66011018	Enggo punguren kalak siso menandai Tuhan, jadi Enggo dapet katikana mellaga kono; janah Enggo ma ngo dapet tikkina ihukum kono kalak sienggo matè i, ninganna berènkenmu sibasa-basa taba naposoMu nabi-nabi i, bagima pè taba karina ummatMu, imo bai karina kalak simerkebiaren taba kono, simbelgah bang anak-anak pè. Èn ma mo kettikana iago kono kalak simengago tanoh i!
66011019	Nai mbuka mo Bages Dèbata i sorga; taridah mo Pèti Perpadanen i, ibagasen. Nai masa mo kasiksak pelian janah purpar sora renggur. Dumegger-degger mo tanoh èn, janah roh mo baho gata-gutu.
66012001	Nai taridah mo tanda-tanda lègan i langit i. Sada kalak daberru merolesken mataniari, janah cènder ia i babo bulan i. Ipas takalna lot rudangna sipuluh dua bintang.
66012002	Mbadan ngo daberru i. Dak mendeherreng ngo ia, kerna rabisen naing kettaring.
66012003	Nai taridah dèng ma mo i langit i tanda-tanda lègan sidèban. Lot sada naga mbara mbellen kalohoon, pitu takalna janah sipuluh tandukna. Gennep takal memakè rudang kerajaen.
66012004	Iruah ngo merkitè uitna sepertellu bintang ni langit i janah idabuh mi tanoh. Cènder ngo naga idi i lebbè-lebbè daberru sinaing kettaring i kerna naing ipangan ngo dukak sinaing tubuh i.
66012005	Nai tubuh mo anak daberru i sinaing mengerajai karina bangsa, merkitè tongket bessi. Tapi galip mo anakna i mi hadeppen Dèbata mi bekkas tahtaNa.
66012006	Ukum daberru i, mperrus mo ia mi padang gurun, mi bekkas sienggo ihantari Dèbata bana. Isidi mo ia ipehèdu-hèdu seribu dua ratus ennempuluh ari dekkahna.
66012007	Tapi masa mo geraha i sorga. Juhap mo Mikhael rebbak dekket malaèkat-malaèkatna mergeraha taba naga i; naga i pè iurupi malaèkat-malaèkatna ma mo mengalo Mikhael.
66012008	Tapi talu ngo naga i, jadi oda nèngè ipadiat ia bak balapergunggungna i merian i sorga.
66012009	Iusir mo naga mbellen i, simergerar nipè sinderbi, imo Sibolis barang sètan simengoto-ngotoi suberri dunia èn, mi tanoh i rebbak dekket malaèkat-malaèkatna karina.
66012010	Nai kudengkoh mo sora nggang kalohoon i sorga mendokken, "Bagèndari mo kettikana ipaluah Dèbata ummatNa i! Ai enggo ipacidah Dèbata kuasaNa bagè Raja! Raja Sipaluahken niperbagah-bagah i pè bagèndari ma mo pacidahken kuasaNa! Ai enggo iusir i sorga nai simengasungi kaka-angginta mahar dekket berngin i hadeppen Dèbata.
66012011	Enggo talu ia ibakin kaka angginta merkitè daroh Anak Biri-biri i, dekket merkitè-kitè sukuten bai Dèbata nai sinisukutken kalak idi; oda ikellini kalak i kessahna soh matè.
66012012	Kernana idi meroang-oang mo sorga rebbak dekket karina pengisina i! Meroang-oang mo kènè! Tapi merjaya mo tanoh i dekket laut, ai enggo susur Sibolis i mendahi kono ibagasen pungur ai ibettoh ngo, sigejap nai ngo tikkina."
66012013	Saddar kessa mo naga i, enggo keppè ibuang ia mi dunia, iletlet mo daberru sienggo menubuhken anak i.
66012014	Tapi enggo kin ngo iberrèken dua kabeng manuk-manuk sipanggor daha simbellen kalohoon i, taba daberru i, asa ngkabang ia mi bekkasna i padang gurun, asa ulang dapet naga i ia. I padang gurun i mo ia ipehèdu-hèdu tengah empat tahun dekkahna.
66012015	Ukum naga i, iborsikken mo laè mbuè kalohoon taba daberru i, asa giam ianun laè i ia nemmuken.
66012016	Tapi iurupi tanoh i ngo daberru i, ipengangang tanoh i mo babahna, itellen mo laè siniborsikken naga i.
66012017	Punguren mo naga i taba daberru i, gabè laus mo ia mengèkutken tading-tadingen daberru i, imo karina kalak simenguèi kata Dèbata janah simerkettoken mi sukuten bai Dèbata nai sinibagahken Jesus.
66012018	Nai cènder mo naga i, i biding laut.
66013001	Nai kuidah nola mo sada binatang remuar i laut nai. Sipuluh ngo tandukna, pitu takalna. Ipas gennep tanduk i lot ngo rudang janah i gennep takalna i lot tersurat sada gerar pengelèaiin taba Dèbata.
66013002	Tosè bagè biahat ngo rupa binatang i, nèhèna bagè nèhè geppul; muncungna bagè muncung singa. Iberèken naga sikuidah i lebènkenna imo gegohna dekket tahtana bai binatang i.
66013003	Sada ipas takal binatang sipitu i nai, enggo bagè sikenna luka mbakat kin pana, tapi enggo pana njuah. Ièkut-èkut suberri dunia èn ngo ia ninganna lengang.
66013004	Isembah kalak i mo naga i, kumarna iberrèken kuasana taba binatang i janah isembah kalak i ma ngo bak binatang i, nina mo, "Isè mo tosè bagè binatang i! Janah isè ngo ndorok mengalosa!"
66013005	Ipadiat ngo binatang i mengeruapken kata gegah mengellèai Dèbata, janah iberrèken ngo kuasa bana lako memerèntah empatpuluh dua bulan dekkahna.
66013006	Nai imulai mo mengellèai Dèbata bak gerar Dèbata dekket bekkas Dèbata soh mi karina kalak simerian si ni sorga.
66013007	Ipaduè ma ngo ia mengalo ummat Dèbata janah memmaing mèla taba kalak i. Iberrèken ma ngo bana kuasa lako mengerajai marga, kaum bak perkataan dekket bangsa pè.
66013008	Isembah karina singgelluh pengisi tanoh èn ngo binatang i. Laènken kalak sienggo tersurat gerarna i lapihen kenggelluhen i, imo sienggo gabè milik Anak Biri-biri sienggo tersembellih i.
66013009	Kumarna i, mula merpendengkoh ngo kènè, beggèken kènè mo sukuten èn,
66013010	"Barang isè mennaban kennah tertaban ngo, janah barang isè memmunuh merkitè peddang, kennah terbunuh ma ngo merkitè peddang. Jadi ukum ummat Dèbata kennah mbingit ngo janah sètia."
66013011	Enggo kessa i, kuidah nola mo lot binatang remuar i tanoh i nai. Dua ngo tandukna, bagè tanduk anak biri-biri. Ukum sorana bagè sora naga ngo.
66013012	I lebbè binatang perlebbè i ipakè ia ngo kuasa mbellen sinijalona tarap binatang idi nai ma. Karina tanoh en bak kerina simerian i babona, ipaksa lako menembah binatang siperlebbè i, sienggo njuah ugahna mbakat i.
66013013	Ihanaken binatang sipeduaken i ngo tanda kelengangen i hadeppen jelma nterrem i janah susur ngo api i langit nai ibaing mi tanoh i.
66013014	Ilalingken ngo kalak simerian i tanoh i merkitè tanda kelengangen nibaingna i hadeppen binatang perlebbè i. Idokken ngo taba kalak i karina asa memmahan mèjan lako pesangapken binatang sienggo luka ibaing peddang i, tapi tong dèng nggelluh.
66013015	Iberrèken ma ngo kuasa taba binatang sipeduaken i lako menempulken kessah kenggelluhen taba mèjan i, asa gabè ndorok mengerana janah memmunuh karina kalak siso uè mersembah tabasa.
66013016	Karina ngo kalak singkèdèk barang simbelgah sibèak barang sincor, hamba barang anak asal ipaksa binatang i ngo menjalo pertandaan i tanganna kamuhun barang i perdempakenna.
66013017	Isè poda ndorok merdèa bak mennokor barang kadè pè, ukum oda lot bana pertandaan i, imo gerar binatang i sendiri barang pè nomor magahken gerar binatang i.
66013018	Isèn mo perlu kebijaken lako memmikiri lapaten ipas nomor binatang i nai, ai gerar sada kalak jelma ngo i. Ukum nomor idi, ennem ratus ennempuluh ennem.
66014001	Enggo kessa bagidi menengen mo aku, gabè kuidah mo Anak Biri-biri i cènder i Delleng Sion. Lot ngo i sidi rebbak dekketsa seratus empatpuluh empat ribu kalak sienggo lot tersurat gerar Anak Biri-biri i dekket gerar BapaNa i perdempakenna.
66014002	Nai kudengkoh mo sora i langit nai gumeruhguh bagè sora sampuren dekket bagè sora renggur purpar bagi. Lot ma ngo sora i bagè sora oning-oning dengkohen sinderrang igerrit perkucapi kucapina.
66014003	I hadeppen tahta dekket pernggelluh siempat bak pengendeng simencingkoi tahta i, iendèken seratus empatpuluh empat ribu kalak idi ngo endè rembaru. Oda terguruken barang isè endè i, laènken seratus empatpuluh empat ribu kalak i. Kalak i ngo sienggo itebbus i tanoh i nai.
66014004	Kalak i ngo anak laki tulèn siso pesaorken dirina taba daberru; tulèn ngo kalak i bagè sitertatakken rambu-rambu dèng. Dak ièkutken kalak i ngo Anak Biri-biri i barang dempak dikè pè laus. Kalak i ngo sienggo itebbus mahan pertebbennaan i suberri kejelmaan nai bai Dèbata dekket bai Anak Biri-biri i.
66014005	Oda nung merluap kalak i, janah oda lot sitikasen bai kalak idi.
66014006	Nai kuidah mo sada malaèkat sidèban ngkabang ndates kalohoon. Iembah ngo Sukuten Kelluahen siamman sumendah i sinaing bagahenkenna mi dunia èn taba gennep bangsa, marga, kata dekket kaum.
66014007	Dak pingko-pingko ngo malaèkat i, "Kebbiari kènè mo Dèbata janah poji kènè mo kessangapenNa i! Enggo dapet tikkina mendabuh hukum Dèbata taba jelma. Sembah kènè mo Ia situmempa langit, tanoh dekket karina takal laè!"
66014008	Nai mengèkut nola ma mo malaèkat peduaken pingko-pingko, "Enggo tumpat, enggo tumpat kuta Babel simbellen i! Enggo mabuk karina bangsa ibakin merkitè anggur -- imo anggur cubellek luhlah bak perlangkah julu meddemenken!"
66014009	Nai mengèkut nola ma mo sada kalak malaèkat sipetelluken taba malaèkat sidua kalak i ninganna pingko-pingko, "Barang isè mersembah taba binatang i dekket taba gombarenna, barang tah lot bana pertandaan binatang idi i perdempakenna bang i tanganna pè,
66014010	kennah mènum ngo ia ipas anggur pungur Dèbata nai sienggo iarirken mi bekkas pungurNa! Karina kalak i kennah isiksa ipas api dekket balèrang i hadeppen malaèkat-malaèkat Dèbata dekket i hadeppen Anak Biri-biri i.
66014011	Mercèmpul mo cèmber api peniksaan kalak idi i soh mi amman sumendah. Oda ngo mengadi-ngadi isiksa kalak i suntuk ari suntuk berngin kerna mersembah kalak i bai binatang i bak gombarenna pè dekket karina kalak simenjalo pertandaan gerar binatang i."
66014012	Sinderrang bagidi mo perlu mbingit ummat janah simenguèi Dèbata dekket kalak simenguèi Jesus.
66014013	Nai kudengkoh mo sora i sorga nai mendokken, "Suratken mo èn. Sayurntua ngo kalak simatè ibagasen Tuhan i mulai bagèndari nai." "Imo tuhu!" nina Tendi Dèbata mengaloi. "Mentadi mo kalak idi ipas ulanna nai janah ijalo mo buah perulanna i karina."
66014014	Nai kutengen mo, kuidah mo lot bagè hembun mbulan. Kundul ngo i babo hembun i sada kalak bagè jelma. Lot ngo rudang emmas i babontakalNa, janah i tanganNa lot sada sabi-sabi ntajem.
66014015	Nai karuar nola mo sada malaèkat sidèban i Bages Dèbata nai. Nggang ngo idiloken taba sikundul i babo hembun i, "Sabiken mo sabi-sabiMu janah perani mo bagèndari, ai enggo dapet tikkina peraniin; iperani mo dunia èn, ai enggo ntua!"
66014016	Jadi iambasken sikundul i hembun i mo sabi-sabiNa mi dunia èn, iperani mo dunia èn.
66014017	Nai kuidah nola mo sada kalak malaèkat sidèban remuar i Bages Dèbata nai i sorga, Ijèmak ma ngo sabi-sabi ntajem.
66014018	Enggo kessa i remuar mo sada kalak malaèkat sidèban, i langgaten pemèlèen i nai simerkuasa tersèngèt api. Nggang ngo idiloken taba simenjèmak sabi-sabi ntajem i, "Ambasken mo sabi-sabimu sintajem i, potiki mo buah kayu anggur ni tanoh i, ai enggo ntasak buahna!"
66014019	Iambasken malaèkat i mo sabi-sabina mi tanoh i janah ipotiki mo buah anggur i bennana nai, ipepulung mo i mi pengilangen anggur pungur ni Dèbata.
66014020	Iilang mo anggur idi i ruar kuta, gabè menjarir mo i pengilangen i nai daroh sanga tellu ratus batu daohna janah naing-naing dua mèter bagesna.
66015001	Enggo kessa i kuidah mo i langit tanda kelengangen lègan kalohoon. Lot mo pitu malaèkat menjèmak pitu kepersuken perpodi. Èn mo puncaNa pungur Dèbata.
66015002	Nai kuidah mo lot bagè cara cermin laut mersaor api. Kuidah ma mo cènder i biding laut cermin i kalak sienggo mennang meraloken binatang i bak gombarenna dekket meradepken kalak simertandaken gerarna merkitè bilangen nomorna. Icèkèp kalak i ngo kucapi niberrèken Dèbata bai kalak i.
66015003	Iendèken kalak i ngo endè si Musa, naposo Dèbata i dekket endè Anak Biri-biri i. Bagèen ngo endè kalak idi i, "Ialè Tuhan Perkuasa, mbelgah kalohoon janah kelengangen ngo karina nibakinMu! Raja ni karina bangsa, adil janah bennar kalohoon ngo karina pemaingMu!
66015004	Isè mo siso mengkebiari kono alè Tuhan? Isè mo kalak siso uè menukutken kebelgahenMu? Ai pellin kono ngo kessa simbadia karina bangsa roh menembah Kono kemulihken adil ngo hukumMu sienggo idah karina jelma."
66015005	Enggo kessa i kuidah mo mbuka Bages Dèbata dekket undung-undung bekkas Dèbata i bagasen.
66015006	Nai remuar mo malaèkat simenjèmak kepersuken sipitu i merolesken kaèn mbulan merèlèng-èlèng janah emmas ngo tutup i tentenna.
66015007	Nai sada kalak ipas pernggelluh siempat i nai memerrèken taba malaèkat sipitu i pitu caban emmas dom pungur Dèbata singgelluh i soh mi amman sumendah.
66015008	Nai dom cèmber kehejiin Dèbata mo Bages i oda terbengketten barang isè bages i sidekkah madèng pul kepersuken sipitu i, ibaing malaèkat sipitu kalak i.
66016001	Nai kudengkoh mo sora nggang kalohoon i Bages Dèbata idi mendokken taba malaèkat sipitu i, "Berkat mo kènè, orèken kènè mo isi caban sipitu sienggo dom pungur Dèbata i mi tanoh!"
66016002	Nai laus mo malaèkat perlebbè mengorèken isi cabanna mi tanoh i, gabè masa mo baroh meroha janah mpiah kalohoon taba kalak simenjalo pertandaan binatang i dekket taba kalak simenembah gombarenna.
66016003	Enggo kessa i, iorèken malaèkat sipeduaken i mo isi cabanna mi laut, nai gabè daroh simatè mo laut i; mermatèen mo karina singgelluh i laut i.
66016004	Nai iorèken malaèkat petelluken i mo isi cabanna i mi laè dekket mi takal laè, gabè daroh mo karina laè i.
66016005	Jadi kudengkoh mo sora malaèkat simengkuasai laè i bagèen, "Ntèger ngo karina nibakinmu alè simbadia, Dèbata bagèndari janah Dèbata bang arnia nai!
66016006	Enggo iorèken kalak i daroh Umat Dèbata dekket daroh nabi-nabi; bagèndari ibaing ko ngo kalak i mènum daroh. Situhuna patut ngo i bai kalak i."
66016007	Nai kudengkoh mo sora ipas langgaten pemèlèen idi nai mendokken, "Uè alè Tuhan Dèbata simenggem-nggemmi karinana, bennar janah sènteng ngo karinana hukummu!"
66016008	Enggo kessa i, iorèken malaèkat peempatken mo isi cabanna mi mataniari, gabè ipaduè mo mataniari i mengelettup jelma merkitè kininggarana kalohoon i.
66016009	Gabè messeng mo jelma i kemulihken nggarana, nai isumpahi jelma i mo gerar Dèbata simerkuasa menenges kepersuken i. Tukasi pè bagidi, laju ngo oda uè tobat kalak i janah oda uè pesangapken kebelgahen Dèbata.
66016010	Nai iorèken malaèkat pelimaken i mo isi cabanna mi tahta binatang i, mèter gellap mo suberri kerajanna; nai dak pekekkerrep mo dakdak èpen kalak i kumarna mpiahna.
66016011	Jadi dak isumpahi kalak i mo Dèbata i sorga kemulihken mpiahna iakap dekket kumarna baroh kalak idi i. Tapi laju ngo oda uè tobat kalak idi ipas pengelakona jahat i nai.
66016012	Enggo kessa i, iorèken malaèkat peennemken mo isi cabanna mi laè Euprat simbellen i. Marsak mo laè i, gabè ndorok mo raja i kebincaren nai merdalan arap i.
66016013	Nai kuidah mo tellu tendi jahat bagè tekkuk rupana, remuar i babah naga i nai, i muncung binatang i nai i babah nabi palsu i nai.
66016014	Tendi sètan ngo kalak i simemmaing tanda kelengangen. Idahi tendi sitellu i ngo karina raja ni suberri dunia èn, lako pepulungken kalak i mergeraha i Ari mbellen i, imo Ari Dèbata simenggem-nggemmi karinana.
66016015	"Dengkohken mo! Roh mo aku bagè penangko! Sayurntua ngo kalak sindungo janah menjamotken olesna, kerna oda uè ia merdalan mak meroles, asa ulang gabè mèla ia i hadeppen sinterrem!"
66016016	Nai ipepulung tendi-tendi i mo raja-raja i mi sada bekkas mergerar Harmagedon ukum i kata Heber.
66016017	Enggo kessa bagidi, iorèken malaèkat pepituken mo isi cabanna mi abang-abang. Jadi terdengkoh mo sora nggang kalohoon i tahta si ni Bages Dèbata i nai mendokken, "Enggo pul!"
66016018	Nai masa mo siksak pelian, janah dumegger-degger mo dunia èn. Oda nung dèng masa rènur bagi, kessa nai ihanaken Dèbata jelma. Idi mo rènur simahantuna!
66016019	Gabè bellah tellu mo kuta mbellen i janah megargar mo karina kuta bak nagerri i suberri dunia èn. Jadi ièngèt Dèbata mo kuta Babel simbellen i. Iberrèken Dèbata mo ia mènum anggur i caban anggur Dèbata nai -- imo anggur pungur dekket laga.
66016020	Gabè mperrus mo karina pulo janah mersep mo karina delleng.
66016021	Merdabuhen mo baho mbellen-mbellen berrat-berrat limapuluh kilo i langit nai mendempangi jelma, nai gabè isumpahi jelma i mo Dèbata kumarna simpersuk merkitè baho i.
66017001	Enggo kessa i, roh mo mendahi aku sada kalak malaèkat sipitu i, nina mo, "Roh mo kono, asa kutuduhken bamu bakunè cara hukumen taba perlangkah julu meddem i, imo kuta mbellen sinipajek i gembar laè.
66017002	Ai merlangkah julu meddem ngo raja-raja dunia èn rebbak dekketsa, janah gabè mabuk ngo pengisi tanoh èn kerna mènum anggur perlangkah julu meddemenkenna i."
66017003	Nai iembah malaèkat i mo aku i bagasen tendi mi padang pasir. Jadi kuidah mo i sidi sada kalak daberru kundul i babo sada binatang mbara sol janah dom gerar-gerar pengelèaan mi Dèbata ngo binatang i. Pitu ngo takalna janah sipuluh ngo tandukna.
66017004	Ukum daberru i kelabu ngo rupa bajuna dekket mbara sol janah itiktik dekket emmas bak intan dekket mutiara. Ijèmak ngo i tanganna caban emmas dom simellamun dekket sikotor ipas luhlahna idi nai.
66017005	Tersurat ngo ipas perdempakenna sada gerar rusia, imo, "Babel Simbelgah i, inang ni karina perlangkah julu meddem dekket karina pengelako luhlah i dunia."
66017006	Nai kuidah mo mabuk daberru i kemulihken daroh ummat Dèbata dekket daroh sinibunuh kumarna menguèi Jesus. Jadi lengang kaloon mo aku mengidah daberru i.
66017007	Nai nina malaèkat i mo taba aku, "Kasa lengang kono? Kubagahken mo bamu rusia daberru i dekket rusia binatang nipasangna i, imo binatang simertakal pitu bak mertanduk sipuluh i.
66017008	Nggelluh ngo arnia binatang i, tapi enggo matè ukum bagèndari. Sigejap nai remuar mo ia i napa kemmatèen i nai janah laus mi kemogoon. Lengang mo ukur jelma pengisi dunia èn siso tersurat gerarna (sinderrang makdèng kin ihanaken dunia èn) ipas bukku kenggelluhen i, mengidah binatang i. Ai nggelluh kin ngo arnia binatang i, tapi ukum bagèndari mak nèngè lot, tapi naing taridah nola mo ia mengolihi.
66017009	Isèn perlu ngo pengantusiin. Ukum takal sipitu i, imo pitu delleng bekkas daberru i kundul. Janah pitu raja ngo i,
66017010	lima raja bai kalak i nai enggo mo tumpat, sada tong dèng memerèntah, janah sada nai madèng roh. Tapi roh kessa ia luas, mengerajai mo ia sigejap.
66017011	Ukum binatang sipernah nggelluh i arnia, tapi oda nè lot ukum bagèndari, imo raja peualuhken, sada raja ipas sipitu i nai, bagèndari enggo berkat mi kemmagoon.
66017012	Ukum sipuluh tanduk niidahmu idi, imo sipuluh raja, tapi madèng memerèntah. Tapi iberrèken mo kuasa bai kalak i lako memmerèntah rebbak dekket binatang i sada jom dekkahna.
66017013	Dos ngo hendak raja si sipuluh i; ipesakat kalak i ngo gegohna dekket kuasana taba binatang i.
66017014	Mergaraha mo kalak i dempak Anak Biri-biri i bak denganna sienggo idilo dekket nipilihna i. Tapi italuken Anak Biri-biri i bak denganNa i ngo kalak idi, ai Tuhan ni karina tuan janah Raja ni karina raja ngo Anak Biri-biri i."
66017015	Nai nina malaèkat i dèng ma, "Ukum laè siniidahmu idi, imo bekkas kundul perlangkah julu meddem, imo bangsa-bangsa, pulungen mbellen, marga dekket kata.
66017016	Ukum sipuluh tanduk dekket binatang siniidahmu i, ceggo ngo atèna midah perlangkah julu meddem i. Irampasi kalak i mo karina milik perlangkah julu meddem i, janah gabè sabar mo perlangkah julu meddem idi ibakin kalak i. Ipangan kalak i mo jukutna janah itutungi mi api.
66017017	Ai enggo idungkul Dèbata ukur kalak i lako pessautken lemmo atè Dèbata. Ipersada Dèbata ngo ukur kalak i lako merrèken kuasana taba binatang i, asa mengerajai binatang i soh mi saut karina sinidokken Dèbata.
66017018	Ukum daberru si niidahmu idi, imo kuta mbellen simemerèntah karina raja si ni tanoh èn."
66018001	Enggo kessa i, kuidah mo sada kalak malaèkat sidèban susur i sorga nai. Mbelgah ngo kuasana. Kumarna cuhayana, ncihur ngo suberri dunia èn ibaing.
66018002	Nggang kalohoon ngo idiungken, "Enggo tumpat Babel simbellen i! Enggo tumpat daberru i! Bekkas sètan dekket tendi jahat ngo ia, janah ranjang-ranjang manuk-manuk si nikecegoken jelma.
66018003	Karina bangsa enggo mengènum anggur pengellakona luhlah i, janah raja-raja dunia èn enggo merlangkah julu meddem dekketsa. Enggo bèak karina pertiga-tiga i suberri dunia èn kemulihken nipergeddo dagingna siso terantaken i."
66018004	Nai kudengkoh mo sora sidèban i sorga mendokken, "Karuar mo kènè alè ummatKu! Karuar mo kènè ibagasenNa nai! Ulang mo ièkutken kènè dosa-dosana i, asa ulang dekket kènè menggongken hukum simengenna bana!
66018005	Ai enggo mertinèncuk dosana soh mi langit, janah enggo ièngèt Dèbata karina kejahatenna i.
66018006	Balesken kènè mo bana tosè bagè pemmaingna i bai ndènè; balesken kènè mo dua kali lempit bana, bales ni karinana pemmaingna i. Baing kènè mo perrènumenna dua kali lempit lebbih mperngis dari pada ènumen si nipènumkenna bai ndènè.
66018007	Baing kènè mo bana kinidersa dekket kinipersuk dos buèna bagè kesangapen dekket kiniduma si ni abinkenna mi dirina, ai dak nina ngo mi dirina, 'Aku ngo raja, oda mbalu Aku, oda kurasai bonek!'
66018008	Kumarna naidi ngo asa ipas sidari roh olpek bana -- persakiten, bonek bak lèhè. Itutung mo ia ibas api, ai sondel ngo kuasa Tuhan Dèbata simenghukumsa."
66018009	Karina raja si ni tanoh èn sienggo dengan daberru i mengulaken luhlah dak menangisi kuta i, mula idah kalak i kessa mo mercèmpul cèmber i api simengelettupsa i nai.
66018010	Ndaoh-ndaoh mo kalak i cènder, ai mbiar ngo ia kenna kepersukenna i, janah nina mo, "Inang ngalè nang, sondel kinipersuk ngo mengenna taba -- kuta Babel sitermurmur janah kuta ntegguh i! Ibagasen sada jom sambing ngo roh hukum lako petumpatken kono!"
66018011	Pertiga-tiga ni dunia èn pè tangis mo janah bonek kumarna oda nèngè lot menokor tiga-tiga kalak i.
66018012	Oda lot nèngè menokor emmas, pirak, intan dekket mutiara kalak idi i; bagi ma dekket kaèn linen, kaèn mbara, sutera bak kaèn mbalo, bagi ma dekket kayu maharga, gading bak barang-barang kayu maharga, tembaga, bessi dekket marmar;
66018013	kulit manis, rempah ratus, pemurpuri, minak mur bak kemenjen; kuda bak kurèta, katoban bang jelma pè.
66018014	Nina pertiga-tiga i mo taba daberru i, "Karina sinaing imiliki kono, oda ngo lot nèngè, janah karina si nikecemmalkenmu dekket kinimendèmu enggo mo mersep. Oda nèngè jumpa kono i!"
66018015	Pertiga-tiga sienggo gabè kaya jong i kuta i nai gabè ndaoh-ndaoh mo ia cènder, ai mbiar ngo kalak i dais mi kinipersuk kuta i. Dak tangis ngo kalak i janah merhendem,
66018016	nina ngo, "Nong ngalè nang, cilakana i kuta sitermurmur i! Ncemmal kin ngo ko merpakèen linen janah meroles mbara mbèrèng, dakdak kin ngo kono memakè emmas, intan bak mutiara pè!
66018017	Keppèken ibagasen sada jom sambing ngo enggo mo mago karina kinibèakna i!" Ndaoh-ndaoh nai ngo cènder juru mudi dekket pesisir, bak perkeppel dekket karina simencari i laut,
66018018	janah dak mendilo-ndiloken tikan idah kalak i mercèmpul cèmber api simengelettup kuta i, nina mo, "Oda lot i dikè kuta bagè kuta mbellen èn!"
66018019	Nai icircirken kalak i mo cirabun mi babontakal mahan tanda bonek, ninganna derru-derru, "Nong ngalè nang cilakana i kuta mbellen èn! Kinibèakna i ma ngo makinken kalak perkeppel i laut gabè kaya, keppèken ibagasen sada jom sambing, enggo mersep bana nai karinana!"
66018020	Mersampang atè mo kono alè sorga, dekket kènè alè ummat Dèbata, bagi ma rasul-rasul dekket nabi-nabi pè, ai enggo ibalesken Dèbata hukum bana mahan bales sinibakinna i bai ndènè!
66018021	Enggo kessa i, ipekèkè sada malaèkat mergegoh mo sada batu -- mbellen nasa lessung mbellen -- ibentirken mo i mi laut, ninganna idokken, "Bagèen ngo carana kuta Babel sitermurmur idi ibentirken gabè oda jupa nèngè.
66018022	Oda nèngè terdengkoh i tengah-tengahmi sora kucapi dekket sora perendè bang sora sordam bak sarunè pè! Oda nè dapet i tengah-tengahmi kalak pandè meneppa, barang sora mennutu pè mak terdengkoh nèngè i sidi.
66018023	Oda lot idah dèba nèngè bendella togok i tengah-tengahmi; oda nèngè terdengkoh oang-oang tikan merbayo i sidi, ai enggo sap i suberri dunia èn pertiga-tigamu janah kemulihken kedatunmu ikilang kono ngo karina bangsa ni tanoh èn!"
66018024	Ihukum pè Babel i, kumarna terdapet ngo i kuta i daroh nabi-nabi, daroh ummat Dèbata -- dekket daroh karina siterbunuh i dunia èn.
66019001	Enggo kessa i kudengkoh mo sora merdengung bagè sora jelma nterrem i sorga nai dak mendilo-ndiloken, "Halèluya! Bai Dèbatanta ngo kelluahen, kemuliaan dekket kuasa!
66019002	bennar janah sènteng ngo hukumNa! Enggo idabuh hukum taba perlangkah julu meddem mbellen i, sienggo mencèdai dunia èn merkitè perulanna luhlah i. Enggo ihukum Dèbata Ia, bales kumarna ibunuh kalak i naposo Dèbata."
66019003	Nai nina jelma nterrem i dèng ma, "Halèluya! Mercèmpul ngo mi dates cèmber simengelettup kuta i soh mi amman sumendah!"
66019004	Nai tangkep mo pengulu siduapuluh empat i dekket pernggelluh siempat simencingkoi tahta i lako mersembah taba Dèbata sikundul i tahta i. Nina kalak i mo, "Amèn, Halèluya!"
66019005	Nai terdengkoh mo sora i tahta i nai mendokken, "Poji kènè mo Dèbatanta alè kènè karina naposoNa dekket kènè karina simerkebiaren midah Dèbata, singkèdèk bang simbelgah pè!"
66019006	Enggo kessa i kudengkoh mo sora bagè sora jelma nterrem kalohoon bagè sora laè mbellen merdeggar janah purpar bagi, bagè sora renggur, nina mo: Halèluya! Tuhan Dèbatanta simenggem-nggemmi karinana i ngo bagèndari memmerèntah.
66019007	Lolo mo kita janah mersampang atè; sipoji mo kesangapenna i; kerna enggo dapet ari perbayonken Anak Biri-biri i, janah enggo merkebbas berru tokoren i.
66019008	Enggo iberrèken bana oles ndalit merkillong i mahan pakèen [Pakèen ndalit merkillong idi imo pengelako mendè ummat Dèbata.]
66019009	Nai nina malaèkat i mo taba aku, "Suratken mo èn; sayurntua ngo barang isè idilo mi pèsta perjejapen Anak Biri-biri i." Janah nina malaèkat i dèng ma, "Èn ngo kata bennar bai Dèbata nai."
66019010	Jadi tangkep mo aku i hadeppen malaèkat i naing mersembah, tapi mèter nina mo taba aku, "Ulang aku sembah kono, tapi Dèbata mo sembah! Aku pè denganmu naposo ngo janah tosè bagè kaka-anggimu sienggo menjalo sukuten bai Jesus nai!" Ai tendi ngo mendasdas nabi-nabi i mengkesaksiken tersèngèt Jesus.
66019011	Nai kuidah mo mbuka sorga janah remuar mo sada kuda putih. Ukum simemmasang kuda i mergerar Kettoken janah Persènteng ngo. Adil ngo ia mendabuh hukum bang ibas geraha pè.
66019012	Bagè nala api ngo mataNa janah merudang ngo takalNa. Iokirken ngo sada gerar ipas dagingna janah isè poda bettoh-bettohen i laènken Ia.
66019013	Merguyu daroh ngo jubahna. Gerarna idokken, "Kata Dèbata."
66019014	Ièkut-èkut balapergunggung sorga ngo Ia janah karina kalak i mengkunduli kuda putih bak meroles kaèn linen putih mersillak.
66019015	Karauar ngo i babahNa nai sada peddang ntajem kalohoon, janah merkitè peddang i ngo italuken karinana bangsa, janah iperèntah ngo kalak i merkitè tongket bessi. Ia ngo mengilang anggur ipas pengilangen anggur pungur Dèbata simenggem-nggemmi karinana.
66019016	Tersurat ngo gerarNa idi ipas jubahNa dekket ipas pahaNa, "Raja ni karina raja janah Tuhan ni karina tuan."
66019017	Nai kuidah mo sada kalak malaèkat cènder i babo mataniari. Nggang ngo idiloken taba karina manuk-manuk simerkabangen i, "Roh mo kènè pulung mi kerja mbellen nisukutken Dèbata!
66019018	Roh mo kènè kipangan jukut daging raja-raja, jukut daging pakalima-pakalima dekket jukut daging ummat manusia simbelgah bang singkèdèk pè, hamba barang siso hamba pè."
66019019	Nai kuidah mo binatang i dekket raja-raja dunia èn bak balapergunggungna mertumpu lako geraha mengalo simemmasang kuda putih i bak balapergunggungNa.
66019020	Nai tertangkup mo binatang i rebbak dekket nabi palsu sienggo menghanaken tanda kelengangen i hadeppen binatang i. (Merkitè tanda kelengangen i ngo ikilang binatang i jelma sienggo lot pertanda binatang i bana, dekket kalak simenembah gombarenna.) Nai ibuang mo gelluh-gelluhen binatang i dekket nabi palsu i mi laut api barèrang mergollah-gollah.
66019021	Balapergunggungna i pè iripasken ngo merkitè peddang sikaruar i babah simemmasang kuda putih i nai. Jadi merrohen mo manuk-manuk kipangan jukut kalak siterbunuh i sanga bessuren.
66020001	Enggo kessa i kuidah mo sada kalak malaèkat susur i sorga nai. Ijèmak ngo i tanganna anak konci napa kemmatèen dekket sada rantè mbellen.
66020002	Nai itangkup mo naga i, nipè sinderbi -- imo Sibolis barang Sètan i -- irantè mo ia seribu tahun dekkahna.
66020003	Idabuh malaèkat i mo naga i mi lembeng kemmatèen. Ikonci mo luhung i janah isègèl, asa ulang ndorok nèngè naga i mengkilang jelma ukum makdèng salpun seribu tahun dekkahna. Enggo kessa pè leppas seribu tahun i asa ipaluah nola ia sinempas.
66020004	Nai kuidah mo tahta dekket jelma sikundul i babo tahta i; iberrèken mo bai kalak simengkunduli tahta-tahta i kuasa lako menghukum. Kuidah ma mo dekket tendi jelma sienggo ipancong takalna kemulihken mengindangken Jesus dekket kata Dèbata, imo kalak siso mersembah taba binatang i, barang pè menjalo pertanda binatang idi i perdempakenna bang pè i tanganna. Mengolihi nggelluh ngo kalak i janah mengerajai rebbak dekket Kristus seribu tahun dekkahna.
66020005	Èn mo perlebbè ipegelluh i simatè nai. (Tapi ukum simatè sidèbankenna i oda dèng ngo ipegelluh sidekkah seribu tahun i.)
66020006	Sayurntua janah terpasu-pasu ngo kalak sidekket ipegelluh perlebbè i simatè i nai. Ai oda terkekadè kematèen pedua kaliken i nèngè kalak i. Gabè imam Dèbata dekket imam Kristus ngo kalak i tupèh; janah mengerajai dekket Kristus seribu tahun dekkahna.
66020007	Enggo kessa dung tikki seribu tahun i, ipaluah nola mo Sibolis i, i kurungen i nai,
66020008	jadi laus mo ia mengkilang karina bangsa silot mèrap i suberri dunia èn, imo Gok dekket Magok. Ipepulung Sibolis i mo kalak i lahlah kalohoon oda terbilangen buèna lako berkat mergeraha.
66020009	Nai kadap mo kalak i mi suberri tanoh èn, ikubu kalak i mo kuta gotting i mo kuta ummat Dèbata dekket kuta si nikekellengen Dèbata i. Tapi roh mo api i langit nai lako mengeradasken kalak i.
66020010	Jadi idabuh mo Sibolis simengelalingken kalak idi i mi laut api mercampur barèrang. Imo bekkas binatang dekket nabi palsu idi i buang arnia. Isiksa mo kalak idi i sidi mahar dekket berngin oda mengadi-ngadi soh mi amman sumendah.
66020011	Nai kuidah mo sada tahta mbelgah, mbulan rupana. Kuidah ma mo dekket ia kundul i baboNa. Mersep mo langit dekket tanoh i hadeppenna, gabè oda teridah nèngè.
66020012	Nai kuidah mo kalak sienggo matè i simbelgah bang singkèdèk rebbak cènder i lebbè tahta i; jadi ibuka mo lapihen-lapihen. Nai ibuka mo lapihen sidèban, imo lapihen kalak singgelluh. Ihukum mo kalak sienggo matè i, rembang mi pengellakona bagè sitersurat ibas lapihen i.
66020013	Nai iberrèken laut i mo jelma silot matè ibagasenna. Iberrèken kemmatèen dekket napa kemmatèen i mo jelma sienggo matè silot bana, gabè ihukumi mo kalak i rembang mi perulanna gennep.
66020014	Nai idabuh mo kemmatèen dekket napa kemmatèen i mi laut api. (Kemmatèen pedua kaliken i ngo laut api i.)
66020015	Karina jelma siso tersurat gerarna ibas lapihen jelma nggelluh, ibuang ngo i karina mi laut api i.
66021001	Nai kuidah mo langit sirembaru dekket tanoh rembaru, ai enggo salpun langit dekket tanoh siperlebbè i; laut i pè oda ngo lot nèngè.
66021002	Jadi kuidah mo kuta simbadia i, imo Jerusalem sirembaru susur i sorga bai Dèbata nai. Enggo kin ngo ikebbasi kuta idi bagè berru tokoren sienggo iuras lako mendapetken sinibalèna.
66021003	Nai kudengkoh mo sora i tahta i nai nggang mendiloken, "Ukum bagèndari rebbak mo Dèbata dekket jelma! Rebbak nggelluh mo Dèbata dekket kalak idi, janah gabè ummat Dèbata mo kalak i. Mersaor mo Dèbata sendiri dekket kalak i janah gabè Dèbata kalak i mo Dèbata.
66021004	Iapusi Dèbata mo èluh kalak idi i matana nai. Oda lot nèngè kemmatèen i sidi, ai enggo salpun karinana siperlebbè i."
66021005	Nai nina sikundul i tahta i mo, "Tengen mo karinana ngo Kuperembaru bagèndari!" Janah idokken mo taba aku, "Suratken mo èn, ai tuhu ngo rana èn janah kettoken!"
66021006	Nina dèng ma taba aku, "Enggo saut! Aku ngo Tuhan benanna soh mi puncana, Aku ngo Perlebbè dekket Perpodi. Barang isè muasen Kuberrèken mo ia mènum i laè mul kenggelluhen i nai oda pella mennokor.
66021007	Ijalo simennang i ngo karinana bangKu nai. Aku ngo gabè Dèbatana janah ia gabè dukakKu.
66021008	Tapi ukum kalak simendellè, kalak siso tettap percaya, kalak simerbalik, pemmunuh, perlangkah julu meddem, kalak simemmakkè kinangguruun, kalak simenembah gana-ganaan, dekket karina perluap, ijalo mo bagianna, imo laut api dekket barèrang sidak mergollah-gollah, imo kemmatèen pedua kaliken i."
66021009	Nai roh mo mendahi aku sada kalak ipas malaèkat sipitu simenjèmak pitu caban sienggo dom kepersuken perpodi i, nina mo taba aku, "Roh mo kono, asa Kutuduhken bamu sinibages Anak Biri-biri i."
66021010	Nai ikuasai Tendi Perbadia mo aku janah iembah malaèkat i mo aku mi babo delleng ndates kalohoon. Ituduhken mo taba aku Jerusalem kuta simbadia i, susur i sorga nai bai Dèbata nai,
66021011	merdenganken oang-oang bak kesangapen Dèbata. Merkillok-killok ngo kuta i bagè batu intan simahargana, bagè batu jaspis janah nciho bagè kaca.
66021012	Ndates janah mbelgah ngo pagar kuta i, sipuluh dua ngo pèntuna, janah sipuluh dua ma ngo malaèkat menjaga babah pèntu i. Isuratken ngo i tekkang pèntu i marga Israel sisipuluh dua i.
66021013	Tellu pèntu mendempak mi kebincaren, tellu mendempak mi selatan, tellu mendempak mi utara janah tellu nai mendempak mi kesunduten.
66021014	Sipuluh dua ngo batu cendi kuta i. Ipas batu cendi i tersurat gerar sisipuluh dua rasul ni Anak Biri-biri i.
66021015	Icèkèp malaèkat sikirana dekket aku i ngo sada tongket emmas mahan sibar-sibar kuta i bak pèntuna dekket parikna.
66021016	Empat soki ngo kuta i -- dos ngo henjurna dekket bekkangna. Isibar malaèkat mo kuta i merkitè tongket i, gabè dapet mo henjurna dua ribu empat ratus sipuluh lima batu, datesna bak bekkangna dos ngo mi henjurna i.
66021017	Isibar malaèkat i mo dates pagarna, dapet mo ennempuluh mèter. Dos ngo sibar-sibar nipakkè malaèkat i dekket nipakkè jelma.
66021018	Batu jaspis ngo pagar kuta i; ukum kuta i ipas emmas matah nai ngo karina tosè bagè kaca.
66021019	Itiktik ngo batu cendi kuta i dekket matcam bagè batu maharga. Ukum batu cendi perlebbè, batu jaspis ngo idakdak, sipeduaken batu nilam, sipetelluken batu mirah, sipeempatken batu zamrud,
66021020	sipelimaken batu unam, sipeennemken batu sardis, sipepituken batu ratna cempaka, sipeualuhken batu pirus, sipesibahken batu topas, sipesipuluhken batu krisopras, sipesebelasken batu lazuardi, janah sipeduabelasken batu kecubung.
66021021	Ukum pèntuna sisipuluh dua i, i batu mutiara nai ngo ibahan; gennep pèntu ibaing i sada batu mutiara nai. Ukum dalan mbellen i kuta idi, ipas buradda nai ngo ibaing ncerling bagi.
66021022	Oda kuidah Bages Dèbata ibagasen kuta i, ai Dèbata Tuhan simenggem-nggemmi karinana i dekket Biri-biri i sendiri ngo Bages Dèbata i sidi.
66021023	Oda perlu cuhaya mataniari bak cuhaya bulan menendangi kuta i, ai cuhaya Dèbata ngo menendangi kuta i janah Anak Biri-biri i ngo lampuna.
66021024	Merdalan ngo bangsa-bangsa ni dunia èn ibagasen cuhayana janah karina raja merembah kinibèakna mi kuta i.
66021025	Mbuka ngo pèntu kuta i suntuk ari, ai oda lot nèngè berngin i sidi.
66021026	Kesangapen dekket kekayaan bangsa-bangsa pè iembah ngo mi kuta i.
66021027	Tapi ukum kalak simengulaken ulaan kotor, kalak perluap -- oda ipaduè mbengket mi kuta i, ai pellin kalak sienggo tersurat gerarna ipas lapihen Anak Biri-biri i ngo kessa ndorok mbengket mi sidi, imo ipas lapihen kenggelluhen i.
66022001	Nai ituduhken malaèkat i dèng ma mo taba aku laè kenggelluhen i, nciho kalohoon janah ncerling menjarir i tahta Dèbata nai dekket i tahta Anak Biri-biri i nai,
66022002	soh mi tengah ndalan mbellen ni kuta i. I biding laè i kacimbang lambung, lot ngo kayu kenggelluhen dak merbuah dua belas kali sitahun, imo gennep bulan. Ukum bulungna mahan daun pejuahken karina bangsa.
66022003	Oda lot i kuta i sikenna sumpah Dèbata. I kuta i ngo tahta Dèbata bak Anak Biri-biri i. I sidi ma ngo naposo Dèbata menguèi Dèbata,
66022004	janah idah kalak i mo abè Dèbata. Tersurat ngo gerar Dèbata i perdempaken kalak i.
66022005	Oda perlu bai kalak i lampu barang cuhaya mataniari pè, ai oda lot nèngè berngin i sidi, ai Tuhan Dèbata sendiri ngo menendangi kalak i. Nai rebbak memerèntah mo kalak i soh mi amman sumendah.
66022006	Nai nina malaèkat i mo taba aku, "Tuhu ngo kata èn janah kettoken. Tuhan Dèbata simemerèken Tendina taba nabi-nabi, Ia ma ngo mengutus malaèkatNa lako magahken mendahi naposona sinaing masa ndor èn."
66022007	"Peratè-atèken mo ènda!" nina Jesus. "Ndor mo Aku roh. Sayurntua ngo kalak simemperatè-atèken alamat sitersurat ibas bukku èn!"
66022008	Aku si Johanes ngo sienggo mendengkoh dekket mengidah karinana ènda. Enggo kessa dung kuidah janah kudengkoh, gabè tangkep mo aku mi hadeppen malaèkat simenuduhken karinana i taba aku, janah naing mersembah tabasa,
66022009	tapi nina mo taba aku, "Ulang ko mersembah taba aku! Dèbata mo sembah! Denganmu naposo ngo aku janah bagè kaka anggimu nabi-nabi i dekket bagè karina kalak simengeradum-radumi sipesèngèt ibas bukku èn!"
66022010	Nina dèng ma, "Ulang mo rusiaken sipesèngèt silot ibas alamat nibagasen bukku èn, ai enggo ndessing ketikana permasana i karinana.
66022011	Barang isè jahat, iempet mo maing jahat, barang isè melamun, makin ilamuni mo dirina, barang isè menguèi Dèbata janah barang isè nggelluh ibagasen Dèbata, terrus mo ia nggelluh ibagasen Dèbata."
66022012	"Radumi mo èn!" nina Jesus. "Oda ndekkah nèngè, roh mo Aku merembahken upah taba karinana jelma rembang mi sinibakinna.
66022013	Aku Alpa dekket Omèga, Bennana dekket puncana, Perlebbè janah Perpodi."
66022014	Sayurntua ngo barang isè simenaptapi olesna soh mpanting ai kalak i ngo kipangan buah kayu kenggelluhen i, janah mbengket mi bagasen kuta i arap pèntuna.
66022015	Tapi kalak simengulaken kinilèa dekket simerkinangguruun, dekket kalak luhlah, kalak pemunuh, kalak simenembah gana-gana dekket kalak perluap merkitè kata bak pemmahan, karinana sibagidi i ruar ngo bekkasna.
66022016	"Aku, Jesus ngo mengutus malaèkatKu mendahi kènè asa ibagahken karinana i taba kènè kuria-kuria. Aku ngo pinempar si Daud, Aku ngo bintang pelambuk simercala-cala i."
66022017	Nai nina Tendi Perbadia dekket Berru Tokoren i mo, "Roh mo kono!" Karina kalak simendengkoh i mendokken, "Roh mo kono!" Barang isè muasen, roh mo ia! Barang isè uè, itakui mo laè kenggelluhen i, oda pella mennokor!
66022018	Aku si Johanes, simengindangken karina sipesèngèt nibas alamat èn mendokken: Barang isè menambahi sitersurat ipas alamat èn, itambahi Dèbata mo bana tulbang marè-marè sitersurat ibas bukku èn.
66022019	Barang isè mengkurangi alamat èn, ikurangi Dèbata mo bana pasu-pasu silot ipas kayu simerrèken kenggelluhen i kuta simbadia i.
66022020	Nina simagahken simasa èn dèng ma, "I mo Tuhu! Ndor ngo Aku roh!" Amèn! Roh mo kono alè Tuhan Jesus!
66022021	Dak ipasu-pasu Tuhan Jesus mo kènè karinaNa ummat Dèbata! Amèn!
