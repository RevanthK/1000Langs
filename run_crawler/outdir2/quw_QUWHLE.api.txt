40001001	Jesucristo ailluuna quillca, Davidmanda mirai, Abrahanmanda mirai.
40001002	Abrahamba churi Isaac, Isaacpa churi Jacob, Jacobpa churiuna Judá paihua uquiunandi anauca.
40001003	Judá churiuna Fares Zarandi anauca, Tamarmanda llucshijcuna; Farespa churi Esrom, Esromba churi Aram anauca.
40001004	Aramba churi Aminadab, Aminadabpa churi Naason, Naasomba churi Salmon, anauca.
40001005	Salmomba churi Booz, Rahabmanda llucshij, Boozpa churi Obed, Rutmanda llucshij, Obedpa churi Isai anauca.
40001006	Isaihua churi rey apu David, rey apu Davidpa churi Salomón anauca. Salomón Uríaspa huarmimanda llucshij aca.
40001007	Salomomba churi Roboam, Roboamba churi Abías, Abíaspa churi Asa anauca.
40001008	Asajpa churi Josafat, Josafatpa churi Joram, Joramba churi Uzías anauca.
40001009	Uzíaspa churi Jotam, Jotamba churi Acaz, Acazpa churi Ezequías anauca.
40001010	Ezequíaspa churi Manasés, Manasespa churi Amón, Amomba churi Josías anauca.
40001011	Josíaspa churiuna Jeconías aca paihua uquiunandi, Babilonia llactama apashca huras.
40001012	Babiloniama apashca huasha, Jeconíaspa churi Salatiel, Salatielba churi Zorobabel anauca.
40001013	Zorobabelba churi Abiud, Abiudpa churi Eliaquim, Eliaquimba churi Azor anauca.
40001014	Azorba churi Sadoc, Sadocpa churi Aquim, Aquimba churi Eliud anauca.
40001015	Eliudpa churi Eleazar, Eleazarba churi Matán, Matamba churi Jacob anauca.
40001016	Jacobpa churi José aca. Josega María cari aca. Maríamanda Cristo nishca Jesus pagarimuca.
40001017	Shinajpi Abrahanmanda Davidgama chunga chuscu cuti mirashcauna tianauca. Davidmanda Babiloniama apanagama chunga chuscu cuti mirashcauna tianauca. Babiloniama apashcamanda Cristogama chunga chuscu cuti mirashcauna tianauca.
40001018	Jesucristo pagarina casnami aca, paihua mama María Josehua pactachishca aca; manara llutarijllaira, María huahuara tupaca icsai Santu Ispiritumanda.
40001019	Paihua cari José, ali shungu runa asha, huarmi ama manali rimashca achu nisha, pacalla pacalla paita saquinara iyarica.
40001020	Casna iyarisha tiaushcai, shu Diosmanda angel paita ricurimuca pai puñusha nuspashcai. Angel paita nica: “José, Davidpa churi, ama manzhaichu camba huarmi Mariara apingaj. Paihua icsai tupashca huahua Santu Ispiritumandami.
40001021	Shu churira pagarichinga, paita shutichingui JESÚS, paihua intiunara quishpichinga paiguna uchamanda. ”
40001022	Cai tucui tucuca Señor rimashca shimiuna pactaringaj, profeta nishca Diosmanda rimaj rimashcasna:
40001023	“Shu huanra huarmi huahuara tupangami, shu churira pagarichingami. Paita shutichingui Emanuel.” Cai shuti nin: “Dios ñucanchihuami. ”
40001024	José pai nuspashcamanda lliccharisha, Señorba angel rimashcasna rasha, paihua huarmira apica.
40001025	Shinasha, huarmihua mana llutaricachu ñaupa punda churi pagaringagama. Paita shutichica JESÚS.
40002001	Jesús Judea partii tiaj Belén llactai pagarimushca huras, Herodes rey apu ashcai, indi llucshina partimanda yachajcuna Jerusalenma shamunauca.
40002002	“¿Maibira pagarishca angai judiuguna rey apu?” nisha tapunauca. “Paihua istrillasta ricushcanchi indi llucshina partii. Paita adurangaj shamushcanchi. ”
40002003	Herodes rey apu caita uyasha turbarica, tucui Jerusalen llactai causajcunandi.
40002004	Herodes tucui sacerdote apuunara, runaunamanda yachaira yachachijcunaras cayasha paigunara tapuca: “¿Cristoga maibira pagarina acai?”
40002005	Paiguna cutipanauca: “Judeamanda Belembi. Diosmanda rimaj casna quillcashcasna:
40002006	‘Can Belén, Judea partii tiaj Judá apuunamanda mana yali ichillachu angui. Canmanda shu pushaj runa llucshinga ñuca inti Israelda cuirangaj. ’ ”
40002007	Shinajpi Herodes chi yachajcunara pacalla pacalla cayasha, paigunara alira tapucami istrillas ricurimushca timpura.
40002008	Paigunara cachaca Belén llactama: “Chima richi,” nisha, “huahuamanda sumajlla tapuichi, Paita tupasha cuintahuaichi, ñuca shinallara shamusha huahuara adurangaj!”
40002009	Paiguna rey apura uyashca huasha rinaucami. Indi llucshina partii ricushca istrillas paiguna ñaupajpi rica pactangagama, huahua tiaushca huasi ahuai shayarica.
40002010	Istrillasta ricusha ashcara cushiyanauca.
40002011	Huasii icusha, huahuara ricunauca, paihua mama Mariandi. Tuama urmasha, huahuara aduranauca. Paiguna valijcunara pascasha, huahuara cunauca curiras, insinsu gustu asnaj ambiras, mirra gustu asnaj iraras,
40002012	Astaun, nuspaushcaunai yachajcunara rimashca aca ama tigrangaj Herodespajma. Shu ñambira tigranauca.
40002013	Yachajcuna rishca huasha, shu Señormanda angel ricurimusha Josera paihua nuspaibi, paita nica: “Atari, huahuara paihua mamandi pushasha, Egipto llactama miticuiri. Chihui chapai ñuca canda rimanagama. Herodes huahuara mascangami huañuchingaj.”
40002014	Pai lliccharisha, tuta huahuara paihua mamandi pushasha, Egipto llactama rinauca.
40002015	Chihui tianauca Herodes huañunagama, Señor rimashcara pactachingaj, Diosmanda rimaj rimashcasna: “Egiptomanda ñuca Churira cayacani.”
40002016	Shinajpi Herodes yachajcuna paita umachinaupi ricusha, ashcara piñarisha, huahuaunara huañuchingaj cachaca, tucui ichilla cari huahuaunara ishqui huata tupumanda ichillahuagama, Belembi tiajcunara, chi rayai tiajcunaras, yachajcuna rimashca timpumanda yupasha.
40002017	Chi hurasllai Jereḿias, Diosmanda rimaj, rimashca shimi pactarica, pai rimashcasna:
40002018	“Ramá llactai shimi uyarica, atun caparina, atun huacai, atun llaquirina, Raquel paihua churiunamanda huacasha. Cariyanara mana munacachu paiguna huañushcaraigumanda!”
40002019	Shinajpi, Herodes huañushca huasha, Señorba angel cuti ricurimuca Josera paihua nuspaibi, Egipto llactai.
40002020	“Atari,” nica, “huahuara paihua mamandi pushasha ri. Israel llactara ri. Huahuara huañuchingaj niucuna ña huañunaushcami.”
40002021	Shinajpi atarica, huahuara paihua mamandi pushaca. Israel llactama shamuca.
40002022	Joséga, Arquelao Judea partii rey apu tucushcara uyasha, paihua yaya Herodes randimanda, chima rinara manzhacami. Astaun paihua nuspaibi rimashcara uyasha, Galilea partima rica.
40002023	Nazaret llactama pactamuca chihui tiangaj, Diosmanda rimajcuna rimashcara pactachingaj, casna nisha: “Pai Nazaret runa nishca anga.”
40003001	Chi punzhaunai Bautisaj Juan Judea partii tiaj runa illashca partima rimaj shamuca.
40003002	“Aripintirichi,” nica, “ahua pacha mandana mayanllayamushcami.”
40003003	Caimi Isaías, Diosmanda rimaj rimaushca: “Caparij shimi, runa illashca partii caparisha: ‘Señor purina ñambira alichichi, paihua ñambiunara dirichuichi. ’ ”
40003004	Juan camillu illmahua ahuashcara churarishca aca, cara chumbillinahua chumbillishca aca. Atun ijiunaras sacha mishquiras micuj aca.
40003005	Paihuajma shamunauca Jerusalenmanda, tucui Judeamanda, tucui Jordán rayai tiaj partiunamanda.
40003006	Juan shamuj runaunara bautisaca Jordán yacui, paiguna ucharashcara cuintanaupi.
40003007	Ashca fariseo saduceo runaunandi paihuajma shamujta ricusha, Juan paigunara nica: “Machacuimanda mirajcuna, ¿pita cangunara yachachica shamuj piñarinamanda miticungaj?
40003008	Aripintirina tunu ranaunara raichi.
40003009	Ama iyaichichu canguna quiquin shungtíi, ‘Abraham ñucanchi yayami,’ ningaj. Cangunara nini, Dios cai quiquin rumiunamanda churiunara Abrahambajta sicachinara ushanmi.
40003010	Cunallara hachara churashcami yurauna sapii. Chimanda maican yura mana ali muyura aparijta cuchusha, ninai shitashca anga.
40003011	Ñuca sirtu pacha cangunara bautisauni yacui aripintirishcamanda. Astaun ñuca huashai shamuj Santu Ispirituis ninais bautisangami. Ñuca mana valijchu ani paihua zapatusllas apangaj. Pai ñucamanda yali ushajmi.
40003012	Paihua maquii huairachinara chariun; llushtina pambara pichangami, trigu muyura apingami huacachina huasii, carara rupachingami mana tucurina ninai.”
40003013	Shinajpi Jesús Galilea partimanda Jordanma shamuca, Juambajma, bautisai tucungaj.
40003014	Juanga mana munacachu. “Can ñucara bautisana angui,” nica, “astaun ¿can ñucajma shamungui?”
40003015	Jesús paita cutipaca: “Saquilla, ministirinm ñucanchi tucui ali ranara pactachingaj.” Shinajpi Juan lugarda cuca,
40003016	Bautisashca huasha, Jesús yacumanda sicaca, shinajpi ahua pacha pascarica. Diospa Ispiritura urpisna irgumujta ricuca, paihua ahuai shamujta.
40003017	Shu shimi ahua pachamanda uyarica: “Caimi ñuca llaquishca Churi, paihuajpi cushiyani!”
40004001	Shinajpi Santu Ispíritu Jesusta pushaca runa illashca partima, supai apu paita tintangaj.
40004002	Chuscu chunga punzhara, tutandi punzhandi mana micusha, Jesús yarcachica.
40004003	Tintaj supai shamusha paita nica: “Can Diospa Churi ashaga, cai rumiunara rimai, ‘Tanda tucui,’ nisha!”
40004004	Jesús cutipasha nica: “Quillcashca tian, ‘Mana tandallahua runa causangachu, astaun Dios tucui rimashca shimiunahua. ’ ”
40004005	Shinajpi supai apu Jesusta Dios ajllashca llactama pushaca, templo nishca Diospa huasi ahua pundai paita shayachica.
40004006	Paita nica: “Can Diospa Churi ashaga, allpama saltai; casna quillcashca tian, ‘Paihua angelgunara cambajma cachamungami. Canda apinaungami paiguna maquiunai, Ama camba chaquira chugringaj rumii. ’ ”
40004007	Jesús paita cutipaca: “Shinallara, quillcashca tian, ‘Señor camba Diosta ama tintanguichu. ’ ”
40004008	Cutillara supai apu paita shu ahua urcuma pushaca, chimanda tucui mundu llactaunara ricuchica paiguna sumajndi.
40004009	Supai apu paita nica: “Cai tucuira canda cushami can tuama urmasha ñucara adurajpi!”
40004010	Shinajpi Jesús paita nica: “Ri, Satanás, quillcashcami tian, Señorda camba Diosta aduranami angui, paillara sirvinami angui,’ ”
40004011	Shinajpi supai apu paita saquica. Angelguna shamunauca, Jesusta sirvinauca.
40004012	Jesús, Juanda chunda cularbi ishcashcara uyasha, Galileama tigraca.
40004013	Nazaret llactara saquisha, Capemaum lamar pata llactama shamuca, chihui causaca. Capernaum llacta Zabulon Neftalí partiunai tian.
40004014	Jesús caima shamuca Diosmanda rimaj Isaías rimashcara pactachingaj, casna nisha:
40004015	“Zabulón llactas, Neftalí llactas, lamar ñambii, Jordan huashai, gentilguna Galilea partii;
40004016	Llandu tutai causaj runauna atun vilara ricunauca. Huañuna llandui causajcunara vila punzhayachishcami. ”
40004017	Chi hurasmanda yachachingaj callarica. Rimai callarica: “Aripintirichi, ahua mayanllayamushcami.”
40004018	Jesús, Galilea lamar rayai puriusha, ishquindi uquira ricuca, Pedro nishca Simón, paihua uqui Andresndi. Licarinauca lamarbi, aichahuara apijcuna asha.
40004019	Paigunara nica: “Ñucara catihuaichi, cangunara runara licajcunara rasha.”
40004020	Paiguna licaunara dsas saquisha Jesusta catinauca.
40004021	Chimanda risha shu ishquindi uquira ricuca, Zebedeo churi Jacobo paihua uqui Juandi. Paiguna yaya Zebedeohua canuai tianauca, licaunara sirasha. Jesús paigunara cayaca, “Shamichi,” nisha.
40004022	Paiguna dsaslla canuaras yayaras saquisha, Jesusta catinauca.
40004023	Jesús tucui Galilea partima risha, paiguna tandarina huasiunai yachachisha, Dios mandana pacha ali shimira camachisha, tucui ungüigunaras tucui nanaigunaras alichisha purica.
40004024	Paihua shuti uyarica tucui Syria partiunai. Paihuajma pushamunauca nanachiujcunaras, imahua ungusha turmindariujcunaras, supai icushcaunaras, lucu tucushcaunaras, suchu mana purina ushajcunaras. Paigunara alichica.
40004025	Ashca runauna paita catimunauca, Galileamandas, Decápolismandas, Jerusalenmandas, Judeamandas, Jordan yacu chimbamandas.
40005001	Jesús chi ashca runaunara ricusha urcuma sicaca; tiarijpi pai yachachishca runauna paihuajma shamunauca.
40005002	Jesús rimasha, paigunara yachachica, casna nisha:
40005003	“Cushiunami ‘Almai pugri anchi,’ nijcuna. Paigunajmi ahua pacha mandana.
40005004	Cushiunami huacajcuna, paiguna cushi tucunaungami.
40005005	Cushiunami mansuuna, paiguna cai pachara cui tucunaungami.
40005006	Cushiunami alira rangaj yarcachijcuna, upinaichijcuna, sacsachishca anaungami.
40005007	Cushiunami llaquij shunguyujcuna, paiguna llaquishca anaungami.
40005008	Cushiunami chuya shunguuna, paiguna Diosta ricunaungami.
40005009	Cushiunami macanaujcunara alichijcuna, Diospa churiuna nishca anaungami.
40005010	Cushiunami aliranamanda turmindachishcauna, paigunajmi ahua pacha mandana.
40005011	Cushiunami anguichi imahuras chijnishca turmindachishca asha, ima manaliras cangunamanda llullasha rimaujpis.
40005012	Cushiyaichi, cariyaichi, cangunara pagana atunmi ahua pachai, Shinallarami turmindachinaushca cangunamanda ñaupa causaj Diosmanda rimajcunara.
40005013	Canguna cai pacha cachi cuinta anguichi. Cachiga paihua mishqui upa tucujpi, ¿imahuara mishquiyachingairi? Imajpas mana sirvin. Canzhama ichuna anga, runauna aitangaj.
40005014	Canguna cai pacha vila cuinta anguichi. Shu urcu pundai tiaj llacta mana pacarihuajchu.
40005015	Shinallara shu vilara mana sindichinaunzhu tasa ucui churangaj, astaun pajllai churangaj, huasii tiajcunara ricuchingaj.
40005016	Shina sindichu canguna vila cuinta runauna ñaupajpi, paiguna can ali rashcaunara ricungaj, ricusha camba ahua pachai tiaj Yayara ahuayachingaj.
40005017	Ama iyaichichu ñuca shamucani ley camachishca shimira Diosmanda rimajcuna rimashcaras chingachingaj. Mana chingachingajchu shamucani astaun pactachingaj.
40005018	Sirtu pacha cangunara nini, ahua pachas cai pachas pasangagama, ley shimimanda mana shu shimihuallas, mana shu pundahuallas pasangachu tucui pactaringagama.
40005019	Shinajpi pi runas shu ichilla mandashcara mana pactachijpi, shinallara runaunara yachachijpis, ‘Ichillami,’ nishca anga ahua pacha mandanai, astaun mandashcara pactachij shina rasha yachachijpi, ‘Atunmi,’ nishca anga ahua pacha mandanai.
40005020	Cangunara nini, canguna ali rashcauna yachaira yachachijcuna, fariseoguna ali rashcaunamanda mana yali ajpi, ahua pacha mandanai mana icunguichichu.
40005021	Uyashcanguichi imasna nishca aca ñaupa timpuunai, ‘Ama huañuchinguichichu, pis huañuchijpi taripashca anga. ’
40005022	Astaun cangunara nini pis paihua uquihua piñarijpi taripashca anga. Pis ‘¡Upa!’ nijpi paihua uquira, rucuuna tandarinai cauźayachishca anga. Pis ‘¡Mana valij!’ paita nijpi, ucu pachama urmanalla anga.
40005023	Shinajpi, can Diosma cuyanara altar nishca sacrificiora rana mesama apamusha, chihuis iyariungui imasna camba uqui canda cauźayachiushcara imamandas,
40005024	camba cuyanara chihui saqui altar ñaupajpi; ri, camba uquihua ñaupara alichingaj, chihuasha shami camba cuyanara cungaj.
40005025	Uctalla alichingui canda piñachijhua, chara paihua pariju ñambii tiaushallara. Mana shina rajpi, pai canda taripajpa maquii cunga, taripaj canda suldaru maquii, can chunda cularbi ishcai tucungui.
40005026	Sirtu pacha canda nini, chimanda mana llucshinguichu puchucai mediora pagangagama.
40005027	Uyashcanguichi imasna rimashca aca, ‘Ama shujhua tacaringuichu.
40005028	Astaun ñuca cangunara nini, ‘Pi runas shu huarmira munarisha ricujpi, ña paihua shungüi ucharashcami paihua. ’
40005029	Shinajpi, camba ali ñahui canda uchai urmachisha nijpi, ñahuira llucchisha ichui. Astaun alimi camba aichamanda shu partira pirdingaj, camba intiru aicha ucu pachai ama shitai tucungaj.
40005030	Camba ali maqui canda urmachisha nijpi, pitisha ichui. Astaun alimi camba aichamanda shu partira pirdingaj, intiru aicha ucu pachai ama shitai tucungaj.
40005031	Shinallara rimashca aca, ‘Pi runas paihua huarmira ichusha nisha, maqui llushpirina quillcara cuchu. ’
40005032	Astaun ñuca cangunara nini, pi runas paihua huarmira ichusha, mana shujhua tacarishcaraigumanda ajpi, huarmira shujhua tacarichin. Shinallara pihuas ichushca huarmira casarasha, shujhua tacarij tucun.
40005033	Shinallara uyashcanguichi imasna ñaupa huras rimashca aca, ‘Diospa shutii rimashcara ama paquinguichu, astaun can Diospa shutii rimasha cushca shimiunara Señorba ñaupajpi pactachina angui. ’
40005034	Astaun ñuca cangunara nini, Ama Diospa shutii rimasha shimira cunguichi, ama ahua pacha shutii, caimi Diospa tiarina;
40005035	shinallara ama cai pacha shutiis, caimi Diospa aitarina; shinallara ama Jerusalén shutiis, caimi atun Rey Apu llacta;
40005036	shinallara ama camba uma shutii shimira cuichi, camba acchara mana yanaras mana yurajtas turcanara ushanguichu.
40005037	Canguna rimana casna achu: ‘Ari, ari. ’ ‘Mana, mana. ’ Mas caimanda yali ajpiga, mana alimanda shamun.
40005038	Uyashcanguichi imasna rimashca aca, ‘Ñahuipura, ñahuipura,’ shinallara, ‘Quirupura, quirupura. ’
40005039	Ñucaga cangunara nini, Manali runara ama arcaichichu. Astaun pis camba ñahui ali partima sajmajpi, shu partima ricuchi sajmangaj.
40005040	Runa camba camisitara mañajpi apu ñaupajpi, shinallara camba camisaras cui.
40005041	Pi runas paihua cargara canda apangaj mandajpi shu samai tupura, canga ishqui samaira apasha ri.
40005042	Maicans mañajpi, cui. Maicans cambajta mañachisha nijpi, ama mitsaichu.
40005043	Uyashcanguichi imasna ñaupa huras rimashca aca, ‘Camba mayambi causajta llaquingui, canda piñajta chijningui. ’
40005044	Ñuca cangunara nini: Cangunara piñajcunara llaquichi, maldisiajcunara bindisiaichi, cangunara chijnijcunara yanapaichi, cangunara huajlichijcunamanda turmindachijcunamandas mañaichi.
40005045	Shina rasha canguna ahua pachai tiaj Yaya churiuna tucunguichimi. Paiga paihua indira aitachin manaliuna ahuais aliuna ahuais. Shinallara tamiachin aliuna ahuais manaliuna ahuais.
40005046	Cangunara llaquijcunallara llaquijpi, ¿Ima paganarara charinguichiri? ¿Manzhu shinallara ranaun cullquira tandachijcunas?
40005047	Canguna uquiunallara salurajpi, ¿ima alira raunguichiri? ¿Manzhu shinallara ranaun Gentilguna?
40005048	Gustu ali sumaj aichi, imasna canguna ahua pachai tiaj Yaya ali gustu sumaj ashcasna.
40006001	Cuiraichi canguna ali rashcaunara ama runauna ñaupajpi rangaj, paiguna ricunauchu nishalla. Casna rasha pagashcara mana apinguichichu canguna ahua pachai tiaj Yayamanda.
40006002	Canguna tsuntsuunama cullquira cusha, ama curmitara tucachichu camba ñaupajpi, ishqui shimiyujcuna rashca cuinta tandarina huasiunais, ñambiunais, runauna paigunara alabangaj. Sirtu pacha cangunara nii, paganara ña apinaushcami.
40006003	Canga tsuntsuunama cusha, camba ali maqui rashcara lluqui maqui ama yachachu.
40006004	Camba cuyanara pacalla pacalla cushca achu. Camba Yaya Dios pacallai ricuj, canda pagangami tucui runauna ñaupajpi.
40006005	Can Diosta mañasha, ama ishqui shimiyujcuna cuinta aichichu. Paiguna shayarisha mañanara gustanaun tandarina huaisiunais, ñambi rayais, runauna paigunara ricungaj. Sirtu pacha cangunara nini, ña pagai tucunaushcami.
40006006	Astaun can Diosta mañausha, camba ucui icungui, pungura ishcasha, camba pacallai tiaj Yayara mañangui. Camba pacallai ricuj Yaya tucui runauna ñaupajpi canda pagangami.
40006007	Canguna mañausha, ama chillarara chillarara rimasha mañaichichu, gentilguna rashcasna. Paiguna ashca cuti rimashcamanda ‘Uyai tucuni,’ nisha iyanaun.
40006008	Paiguna rashcasna ama raichichu. Canguna Yaya canguna ministishcara ña yachan, canguna manara mañajllaira.
40006009	Cangunaga casna mañaichi: ‘Ñucanchi ahua pachai tiaj Yaya, camba shutira ahuayachishca achu,
40006010	Shamuchu camba mandana. Can munashcara rashca achu, imasna ahua pachais, shinallara cai pachais.
40006011	Ñucanchi caran punzha micunara cuna punzha cuhuai.
40006012	Ñucanchi manali rashcaunara perdonahuai, imasna shinallara ñucanchira manalira rajcunara perdonaunchi.
40006013	Tintarinai urmangaj ama lugarda cuhuaichu ñucanchira, astaun manalimanda quishpichihuai. Cambajmi mandanas, ushanas, sumajpas, huiñai huiñaigama. Amen. ’
40006014	Canguna runaunara manali rashcaunara perdonajpi, shinallara canguna ahua pachai tiaj Yaya cangunara perdonangami;
40006015	astaun canguna runaunara manali rashcaunara mana perdonajpi, shinallara canguna Yaya canguna manali rashcaunara mana perdonangachu.
40006016	Canguna sasisha, ama llaquiringuichichu ishqui shimiyujcunasna. Paiguna ñahuiunara turcanaun, runaunara paiguna sasishcara ricuchingaj. Sirtu pacha cangunara nini, paiguna ña pagai tucunaushcami.
40006017	Can sasiusha, asitira talingui umai, ñahuiras maillangui,
40006018	can sasiushcara runauna ama ricunauchu, astaun camba pacallai tiaj Yayama ricuchingaj. Camba pacallai ricuj Yaya tucui runauna ricuushcai canda pagangami.
40006019	Cai pachai ama charij tucuichichu, maibi susus huacarinas ismuchinaun, maibi shuhuajcuna uctusha shuhuanaun.
40006020	Astaun ahua pachai charij tucuichi, maibi ima susus ima huacarinas mana ismuchinaun, maibi ima shuhuajcunas mana uctunaun, mana shuhuanaun.
40006021	Maibi canguna valijta charijpi, chihuimi camba shungu tiaun.
40006022	Ñahui muyu aichai vilami. Camba ñahui muyu ali ajpi, intiru aicha punzhayachishcami anga.
40006023	Camba ñahui muyu manali ricuj ajpi, camba aicha llanduimi tian. Shinajpi can ucui charishca vila llandu cuinta ajpi, camba llandu mas llandunmi.
40006024	Pi runas ishqui patrunda sirvinara mana ushanzhu; shujta chijninga, chishujta llaquingami: shujta ahuayachinga, chishujta pishiyachingami. Mana ushanguichichu Diostas cullquiras sirvinara.
40006025	Chiraigumanda cangunara nii: Ama turbarichichu canguna causanamanda, ‘¿imara micushun? ¿imara upishun?’ nisha. Shinallara ama turbarichichu canguna aichamanda, ‘¿imara churarishun?’ nisha. ¿Manzhu causana micunamanda yali, aichas churarinamanda yali valij?
40006026	Pishcuunara ricuichi, mana tarpunaun, mana pallanaun, mana huacachinaun huasiunai. Canguna ahua pachai tiaj Yaya paigunara carán. ¿Manzhu canguna paigunamanda yali valij anguichi?
40006027	Cangunamanda maicanda ushan masna munashas shu palmura yapangaj, mas ahua tucungaj?
40006028	¿Churarinamanda imarasha turbaringuichi? Ricuichi sacha sisaunara imasnara iñanaun, mana tarabanaun, mana cauchunaun;
40006029	cangunara nini, ‘Salomón tucui paihua sumajhua mana caigunasna churarijchu aca. ’
40006030	Shinallara allpamanda quihua, cuna punzha tian, cayandi punzha rupachishcami, Diosmi casna churachin, ¿manzhu mas alira ranga cangunajhua, ansalla quirij runauna?
40006031	Ama turbarichichu, ‘¿Imara micushun, imara upishun, imara churarishun?’ nisha.
40006032	Gentilguna caigunara mascanaun, astaun canguna ahua pachai tiaj Yaya yachan imasna cai tucuira ministinguichi.
40006033	Astaun, ñaupa punda Dios mandanara pai ali causanaras mascaichi, cai tucuira cangunajta yapangami.
40006034	Shinajpi ama turbarichichu cayandi punzhamanda. Cayandi punzha paihua quiquin turbarinara apamungami. Ña basta caran punzhai paihua quiquin turbarinallara.
40007001	Ama taripaichichu ama taripashca tucungaj.
40007002	Ima taripanahua canguna taripajpi, chi tupullara taripai tucunguichimi. Ima tupuhua canguna tupujpi, chi tupuhuallara tupui tucunguichimi.
40007003	¿Imarasha camba uqui ñahuii tiaj pulvuhuara ricungui, camba quiquin ñahuii tiaj caspira mana ricusha?
40007004	Imarasha uquira ningui: ‘Lugarda cuhuai camba ñahuimanda pulvuhuara ichungaj,’ camba quiquin ñahuii caspi tiaullaira?
40007005	¡Ishqui shimiyuj! Ñaupa punda camba quiquin ñahuimanda caspira llucchi, chihuasha alimi ricungui ichilla pulvuhuara llucchingaj camba uqui ñahuimanda.
40007006	Sumaj ajta ama cuichichu allcuunara, shinallara canguna perlas nishca valij muyuunara cuchiunama ama shitaichu, cuchiuna ama aitangaj, chihuasha cangunara chugrichingaj.
40007007	Mañaichi, cui tucunguichimi. Mascaichi, tupanguichimi, Cayaichi, pascai tucunguichimi.
40007008	Tucui mañaj apin, mascaj tupan, cayajta pascanaun.
40007009	¿Maican runa cangunamanda paihua churi: ‘Tandara cuhuai,’ nijpi, shu rumira paita cungachu?
40007010	Churi, ‘Aichahuara cuhuai,’ nijpi, ¿shu machacuira cungachu?
40007011	Canguna manaliuna ashallara, ali cuyanaunara churiunama cuyanara yachanguichi, ¿manzhu mas canguna ahua pachai tiaj Yaya aliunara cunga paita mañajcunama?
40007012	Imasna tucui imaras canguna munanguichi runauna cangunahua rangaj, shinallara raichi paigunahua. Caimi ley nishca shimi Diosmanda rimajcuna rimashca shimiunas.
40007013	Quishqui pungura icuichi. Anzhu punguga atun ñambiga ucu pachama pushan chingachingaj. Ashcaunami chi pungura icunaun.
40007014	Quishqui pungu, ichilla ñambi causanama pushan, ansallami icunaun cai ñambira.
40007015	Cuiraichi llullasha shamujcunamanda, cangunama buriguna cuinta churarishcauna shamunaun, churarishca ucui runaunara micuj pumaunami.
40007016	Paiguna rashcaunai paigunara ricsinguichi. ¿Uvillas muyura cashamandachu pallanaun? ¿Higu muyuras chini yuramandachu pallanaun?
40007017	Shinajpi tucui ali yura ali muyura aparin, manali yuraga manalira aparin.
40007018	Ali yura manali muyura mana ushanzhu aparinara, shinallara manali yufa ali muyura aparinara mana ushanzhu.
40007019	Tucui yura manali muyura aparijta cuchusha, ninai shitashca anga.
40007020	Shinajpi, paiguna aparishca muyumanda ricsinguichimi.
40007021	Mana tucui ñucara: ‘Señor, señor,’ nij runa ahua pacha mandanai icungachu, astaun ñuca ahua pachai tiaj Yaya munaira rajcunalla.
40007022	Ashcauna chi punzhai ñucara ninaunga, ‘Señor, señor, ¿manzhu camba shutii yachachicanchi, camba shutii supaigunara ichucanchi, camba shutii ashca munanaita ranaunara rarcanchi?’
40007023	Shinajpi ñuca paigunara nishami, ‘Ima huraspas cangunara mana ricsicanichu, anzhurichi ñuca mayanmanda, manalira rajcuna. ’
40007024	Maicambas cai ñuca shimira uyasha, cai shimira pactachisha, shu sabiru runa cuintami tucun: Paihua huasira rumii shayachica.
40007025	Shinzhira tamiaca, yacuuna undamunauca, shinzhira huairaca, huasira huactanauca. Randi huasi mana urmacachu, shinzhi rumii shayachishcaraigu.
40007026	Astaun maicambas cai shimiunara uyasha mana caźusha, chi upa runa cuintami tucun: paihua huasira tiyui shayachica.
40007027	Tamiaca, yacuuna undamunauca, shinzhira huairaca, huasira huactanauca. Huasiga urmaca, illajta tulashca aca. ”
40007028	Jesús cai shimiunara rimashca huasha, runauna pai yachachishcamanda manzharinauca;
40007029	mandaj cuinta yachachishcaraigu, mana yachaira yachachijcuna cuinta.
40008001	Jesús urcumanda irgumujpi, ashca runauna paita catinauca.
40008002	Shu ungushca llagayuj runa shamusha, Jesuspa ñaupajpi tuama urmasha, nica: “Señor, can munasha, ñucara alichingaj ushangui. ”
40008003	Jesús, maquira chutasha, paita llangaca: “Munanimi,” nisha, “alichishcangui. ” Chi ratullai llaga chingarica.
40008004	Shinajpi Jesús paita nica: “Riqui, pitas ama cuintaichu; astaun ri, camba aichara sacerdotera ricuchingaj. Moisés rimashca sacrificiora cui, paiguna can aliyashcara ricungaj. ”
40008005	Jesús Capernaum llactai icujpi, shu suldaru capitán paihuajma shamuca, paita rugaca:
40008006	“Señor,” nica, “ñucara sirvij runa caitui sirin ñuca huasii, suchu tucushca, ashcara turmindarisha. ”
40008007	Jesús nica: “Ñuca risha, paita alichisha. ”
40008008	Capitán cutipasha nica: “Señor, ñuca mana valijchu ani can ñuca huasii icungaj. Shimira rimailla, ñucara sirvij aliyanga.
40008009	Ñucas mandashca runa mani, shinallara suldaruuna charini mandangaj. Shujta nini, ‘Ri,’ pai rin. Shujta, ‘Shami,’ nini, pai shamun. Ñucara sirvijta nini, ‘Caita rai,’ pai chita ran. ”
40008010	Caita uyasha Jesús manzharica. Paita catijcunara nica: “Sirtu pacha cangunara nini, Israelbis casna quirinara mana tupashcanichu.
40008011	Cangunara nini, Ashcauna shamunaunga indi llucshina partimanda, indi icuna partimandas, Abrahanhuas, Isaachuas, Jacobhuas tiaringaj ahua pachai.
40008012	Astaun ahua pacha mandanai tiana runauna canzha llandui shitai tucunaunga. Chihui tian huacanas quiru mucurinas. ”
40008013	Shinajpi Jesús capitanda nica: “Ri, can quirishcasna rashca achu. ” Chi ratullaira sirvij runa aliyashca aca.
40008014	Jesús Pedro huasima shamuca. Pedro huarmi mama calinturahua caitui sirijta ricuca.
40008015	Paihua maquira llangaca, calintura chiriyaca. Huarmi atarisha paigunara sirvica.
40008016	Tutayaupi, paihuajma ashca supai icushcaunara apamunauca. Rimashcallahua supaigunara llucchica, tucui ungushcaunaras alichica.
40008017	Diosmanda rimaj Isaías rimashca pactarichu, casna nisha: “Paillara ñucanchi ungüigunaras apica, ñucanchi nanaigunaras apaca. ”
40008018	Jesús paihua muyujta runauna tandarishcara ricusha, chimbama pasangaj mandaca.
40008019	Shu yachaira yachachij runa paihuajma shamusha, paita nica: “Yachachij, canhua catisha maita can rijpis”
40008020	Jesús paita nica: “Chajauna paiguna uctuunara charinaun, pishcuunas paiguna taźindas charinaun; astaun ñuca, Runa Churi, maibis umara samachinara mana charinichu. ”
40008021	Shuj pai yachachishca runaunamanda paita nica: “Señor, lugarda cuhuai ñaupara ñuca yayara pambangaj risha. ”
40008022	Jesús paita nica: “Catihuai. Huañushcaunara saqui paiguna quiquin huañushcaunapura pambangaj. ”
40008023	Jesús canuai icujpi, pai yachachishca runauna catinauca.
40008024	Lamarbi shinzhira huairaca. Tsajlas atarijpi canua ñaca ñaca pambarica, astaun Jesús puñuriaica.
40008025	Yachachishca runauna paihuajma shamusha llicchachinauca: “Señor,” ninauca, “uctalla quishpichihuapai. Huañuunchimi.”
40008026	Jesús cutipaca: “¿Imarasha manzharinguichi, ansalla quirij runauna?” Shinajpi Jesús atarisha huairaras lamardas piñaca. Punzha aliaca, tucui chunlla tucuca.
40008027	Runauna manzharisha ninauca: “¿Ima sami runarai? Huairas lamarbas paita uyanaun.”
40008028	Jesús chimba partima, Gadara runauna llactama pactajpi, ishqui supai icushca runauna paita tupaj shamunauca. Pambana huasiunamanda llucshinauca; yapa milli anauca. Pihuas chi ñambira pasanara mana ushanaucachu.
40008029	Caparisha ninauca Jesusta: “¿Imara munangui ñucanchihua, Jesús, Diospa Churi? ¿Caima shamushcangui ñucanchira turmindachingaj timpu manara pactarijllaira?”
40008030	Carullai shu atun cuchi muntun micusha tianauca.
40008031	Supaiguna paita ruganauca: “Ñucanchira llucchisha ichuusha, lugarda cuhuapai cuchi muntumbi icungaj.”
40008032	Jesús paigunara, “Richi,” nica. Llucshisha cuchi muntumbi icunauca. Tucui cuchi muntun piñasmanda saltasha urmanauca lamarbi, yacui chucasha huañunauca.
40008033	Cuchira carajcuna miticusha rinauca. Llactama shamusha, ima tucushcaunaras cuintanauca, shinallara supaiguna icushca runaunahua ima tucushcaras.
40008034	Llactamanda tucui runauna Jesusta tupangaj shamunauca. Ricusha, paita rugasha ninauca: “Anzhuripai ñucanchi llactamanda.”
40009001	Shinajpi Jesús canuai icusha, chimbama pasaca, paihua quiquin llactama shamuca.
40009002	Paihuajma shu suchu runara pushamunauca, caitui huandushca. Jesús huanduj runauna quirishcara ricusha, suchura nica: “Cariyai, churi, can ucharashcaunara perdonashcangui.”
40009003	Shinajpi huaquin yachaira yachachijcuna shungu ucui ninauca: “Irusta riman.”
40009004	Jesús paiguna iyariushcara yachasha, nica: “¿Imarasha manalira iyariunguichiri canguna shungu ucui?
40009005	¿Imara mas rimaihuajlla anga: ‘Can ucharashcara perdonashca angui. ’ o manashaga, ‘Atari, puri,’ nisha rimangaj?
40009006	Canguna yachangaj ñuca, Runa Churi, ushaira charini cai pachai uchara perdonangaj.” Jesús suchura rimaca, “Atari, camba caitura apasha ri camba huasima.”
40009007	Shinajpi, runa atarisha, paihua huasima rica.
40009008	Runauna caita ricusha manzharinauca, Diosta alabanauca, casna ushaira runaunama cushcamanda.
40009009	Jesús chimanda pasasha, Mateora ricuca, gubirnu cullquira tandachina huasii tiajta. Paita nica: “Catihuai.” Mateo atarisha catica.
40009010	Jesús mesai tiarijpi Mateo huasii, ashca cullquira tandachijcunas, ashca uchayujcunas shamusha, mesai tiarinauca Jesushua, pai yachachishca runaunandi.
40009011	Fariseoguna caita ricusha, yachachishca runaunara ninauca. “Imarasha canguna Yachachij cullquira tandachijcunahuas uchayujcunahuas micun?”
40009012	Jesús caita uyasha paigunara nica: “Aliuna doctorda mana ministinaun, astaun ungushcauna ministinaunmi.
40009013	Richi, yachaichi imara nin cai shimi, ‘Sacrificio nishcamanda yali shu ali llaquij shungura munani. ’ Ali causajcunara cayangaj mana shamucanichu, astaun uchayujcunara, paiguna aripintiringaj.”
40009014	Shinajpi Juan yachachishca runauna Jesusma shamusha, paita ninauca: “¿Imaraigu ñucanchis fariseogunas sasisha causaunchi, astaun can yachachishca runauna mana sasinaun?”
40009015	Jesús cutipasha nica: “¿Burara rajcuna llaquirina ushanaunzhu cari paigunahua tiaushca huraspi? Astaun punzhauna shamunaunga ima huras cari quichushca anga. Chi huraspi sasinaungami.
40009016	”Manapis rucu churarinara rimindanzhu mushuj llachapa pitihua. Shina rasha churarinara mas lliquin.
40009017	Shinallara mushuj vinura rucu puruunai mana churanaunzhu. Shina rajpi puru lliquirin, vinu talirin, puru pirdirin. Astaun mushuj vinu mushuj purui churajpi ishquindi duranaun.”
40009018	Jesús casna rimaushcallai, shu valij runa shamuca, paihua ñaupajpi tuama urmasha, nica: “Ñuca ushushi ñancartalla huañuca. Shamupai, camba maquira paihua ahuai churapai. Causaringami.”
40009019	Jesús atarisha paihua pariju rica, pai yachachishca runaunandi.
40009020	Ñambii shu ungushca huarmi, yahuar ricurina mana saquirijpi chunga ishqui huatara, huashamanda shamuca. Jesuspa churarina pundara llangaca.
40009021	Huarmi paihua shungüi nica: “Paihua churarina pundahuallara llangasha aliyashami.”
40009022	Jesús vultiarisha, huarmira ricusha, nica: “Cariyai, ushushi, can quirishca canda alichishcami.” Chi ratumanda pacha huarmi aliyashca aca.
40009023	Jesús valij runa huasii icusha, llautara tucajcunaras huacajcunaras ricuca.
40009024	Paigunara nica: “Anzhurichi. Huahua mana huañushcachu, puñunllami.” Paita burlasha asinauca.
40009025	Runaunara huasimanda llucchishca huasha, Jesús icuca. Huahuara maquimanda apica. Huahua atarica.
40009026	Cai rashca uyarica tucui chi partii.
40009027	Chimanda pasajpi, ishqui ñausa runa paita catimunauca. Caparisha ninauca: “Llaquihuapai ñucanchira, Davidpa Churi.”
40009028	Jesús huasima pactamujpi, ñausauna paihuajma shamunauca. Paigunara nica: “Ñuca caita rangaj ushajta quiringuichichu?” “Ari, Señor, quirinchimi,” ninauca.
40009029	Shinajpi Jesús paiguna ñahuira llangasha, “Canguna quirishcasna rashca achu,” nica.
40009030	Paiguna ñahuiuna pascarinauca. Jesús paigunara shinzhira rimasha, nica: “Ricuichi ama pihuas caita yachanauchu.”
40009031	Randi, paiguna llucshisha Jesusmanda cuintanauca tucui chi partii.
40009032	Paiguna llucshiushcai, runauna shu upa shimi runara apamunauca, supai icushcami aca.
40009033	Supaira llucchishca huasha, upa shimi runa rimaca. Runauna manzharinauca. “Ima huraspas cai samira mana ricushcanchichu Israelbi,” ninauca.
40009034	Fariseoguna ninauca: “Supai apumanda supaigunara ichun.”
40009035	Jesús tucui atun tucui ichilla llactaunara purica, tandarina huasiunai yachachisha. Dios mandana pacha ali shimira rimaca, tucui ungüiras tucui nanairas alichisha.
40009036	Jesús ashca taucarimuj runaunara ricusha llaquirica. Ichushca cuinta, chausishca cuinta anauca, cuiraj illaj buriguunasna.
40009037	Shinajpi Jesús pai yachachishca runaunara nica: “Sirtu pacha pallana ashcami, astaun tarabajcuna ansallami.
40009038	Pallana Señorda rugaichi pallajcunara cachangaj paihua pallanama.”
40010001	Shinajpi Jesús pai yachachishca runaunara cayasha, ushaira paigunara cuca irus supaigunara ichungaj, tucui ungüiras tucui nanairas alichingaj.
40010002	Pai chunga ishqui cachashca runauna shutiuna caigunami: Ñaupa punda, Pedro nishca Simón, paihua uqui Andrespas; Zebedeo churi Jacobo, paihua uqui Juambas;
40010003	Felipe, Bartolomé, Tomás, cullquira tandachij Mateo, Alfeo churi Jacobo, Tadeo nishca Lebeo;
40010004	Cananita Simón, Judas Iscariote, Jesústa intrigaj runas.
40010005	Cai chunga ishquira Jesús cachaca, paigunara yachachica: “Gentilguna ñambii ama ringuichichu. Samaria runauna llactai ama icunguichichu.
40010006	Astaun Israel aillumanda chingarishca buriguunama richi.
40010007	Risha, yachachichi, ‘Ahua pacha mandana mayanllayamushcami. ’
40010008	Ungushcaunara alichichi, ismushca llagayujcunara alichichi, huañushcaunara causachichi, supaigunara ichuichi. Yanga llaquishcamanda apishcanguichi, yanga llaquishcamanda cuichi.
40010009	Ama apaichichu curira, cullquira, ñutu cullquiras canguna chumbillina carai.
40010010	Bulsaras, ishqui ucu churarinaras, zapatustas, taunaras ama apaichichu. Tarabaj runa paihua micunara apingaj valin.
40010011	Maican atun llactais, maican ichilla llactais canguna icusha, mascaichi shu chihui tiaj ali runara, paihuajpi pasiaichi llucshinagama.
40010012	Huasii icusha saluraichi.
40010013	Ali huasi ajpi, canguna cushi chihui saquiringa. Astaun huasi mana ali ajpi, canguna cushi cangunajmallara tigramunga.
40010014	Pi runas mana cangunara chasquijpi, canguna shimiunara mana uyajpi, llucshichi chi huasimanda, chi llactamandas; canguna chaquimanda pulvura chausichi.
40010015	Sirtu pacha cangunara nini, taripana punzhai Sodoma Gomorra llactauna pishi castigai tucunaungami chi llacta castigai tucunamanda.
40010016	Uyaichi. Cangunara buriguunasna pumauna chaupi shungüi cachauni. Machacui cuinta sabiruuna aichi, astaun urpiuna cuinta mansu shunguyujcuna aichi.
40010017	Runaunamanda cuiraichi. Cangunara apuuna tandarinaunama intriganaunga, paiguna tandarina huasiunai cangunara livachinaunga.
40010018	Atun apuuna ñaupajma, rey apuuna ñaupajma apai tucunguichimi ñucaraigumanda, paigunas gentilgunas ñuca shimira uyangaj.
40010019	Cangunara intrigashca huras ama turbarichichu imara rimanara. Chi hurasllaira ima rimanaras canguna cui tucunguichimi.
40010020	Mana cangunachu rimanguichi, astaun canguna Yaya Ispíritu canguna shungu ucui rimanga.
40010021	Uqui paihua uquira intrigangami huañungaj, yaya churiras. Churiuna yayaunahua cuntra atarinaunga, paigunara huañuchinaunga.
40010022	Tucui runauna cangunara chijninaunga ñuca shutimanda. Astaun puchucaigama ahuantaj runa quishpichishca anga.
40010023	Cangunara turmindachinaupi cai llactai, shu llactama miticuichi. Sirtu pacha cangunara nini, tucui Israelbi tiaj llactaunama rinara mana tucuchinguichichu Runa Churi manara shamujllaira.
40010024	Shu yachachishca runa paita yachachijta mana yalichu, sirvij runas paihua patronda mana yalichu.
40010025	Yachachishca runama bastami paita yachachijsna tucujpi, shu sirvij runa paihua patrunsna. Runauna huasiyuj duiñurara ‘Beelzebú’ nisha, ¿manzhu mas shinallara ninaunga paihua huasii tiajcunaras?
40010026	Shinajpi, ama manzhaichichu paigunara. Ima quillpashcaras ricuchishca anga, ima pacashcaras yachashca anga,
40010027	Ñuca cangunara llandui rimashcara punzhai rimaichi. Rinrii uyashcaras huasi pundamanda caparichi.
40010028	Ama manzhaichichu aichara huañuchijcunara, randi almara mana ushanaunzhu huañuchinara. Astaun manzhaichi almara aichandi ucu pachai chingachijta.
40010029	¿Manzhu ishqui ichilla pishcura ishqui realhua catunaun? Shina ajllaira paigunamanda mana shujpas allpama urman, canguna Yaya mana yachajpi.
40010030	Canguna umamanda acchauna tucui yupashcami.
40010031	Shinajpi ama manzhaichichu. Canguna ashca pishcuunamanda yali valijcuna anguichi.
40010032	Maicambas ñucamanda, ‘Paita ricsinimi,’ nisha rimajpi runauna ñaupajpi, ñucas shinallara, ‘Paita ricsinimi. ’ nisha rimashami, ñuca ahua pachai tiaj Yaya ñaupajpi.
40010033	Maican runa ñucamanda, ‘Paita mana ricsinichu,’ nijpi runauna ñaupajpi, ñuca paimanda shinallara, ‘Mana ricsinichu,’ nisha ñuca ahua pachai tiaj Yaya ñaupajpi.
40010034	Ama iyaichichu ñuca ganas causanara cai pachama apamungaj shamucani; mana ganas causanarachu apamungaj shamucani, astaun shu isparara apamungaj.
40010035	Ñuca shamucani piñanauna tiangaj churi paihua yayahua, ushushi paihua mamahua, cachun paihua cari mamahua.
40010036	Shu runahua piñanaujcuna paihua quiquin huasimandallara anaunga.
40010037	Maicans yayara mamara ñucamanda yalijta llaquij, mana ñucara catina tupuchu. Maicans churira ushushira ñucamanda yalijta llaquij, mana ñucara catina tupuchu.
40010038	Maicans paihua cruzta mana aparij, ñucara mana catij, mana ñucara catina tupuchu.
40010039	Maicans paihua causaira tupasha, chita pirdingami; maicans paihua causaira pirdisha ñucamanda, causaira tupangami.
40010040	Maicans cangunara chasquisha, ñucara chasquin; maicans ñucara chasquisha, ñucara cachamujta chasquin.
40010041	Maicans shu Diosmanda rimajta chasquisha, pai Diosmanda rimaj ashcaraigu, shu Diosmanda rimaj tupu paganara apinga; maicans shu ali runara chasquisha, pai ali runa ashcaraigu, shu ali runa tupu paganara apingami.
40010042	Maicans shu cai ichilla huahuaunama shu chiri yacu vasullaras cusha, huahua ñuca yachachishca ashcamanda, sirtu pacha paima paganara mana pirdingachu.”
40011001	Jesús pai chunga ishqui yachachishca runaunara camachishca huasha, chi partimanda rica, paiguna llactaunai yachachingaj, camachingajpas.
40011002	Juan, chunda cularbi tiausha, Cristo rashcaunara uyaca. Ishqui pai yachachishca runaunara paihuajma cachaca.
40011003	Shamunauca Jesusta tapungaj: “¿Can shamuna ajchu angui? ¿Shujtachu chapashun?”
40011004	Jesús paigunara cutipasha, nica: “Richi, Juanda cuintaichi canguna ricushcaunaras, uyashcaunaras.
40011005	Ñausauna ricunaun, anga changauna purinaun, ismushca aichayujcuna pichashcami anaun, upa rinriuna uyanaun, huañushcauna causachishcami, pugriunama evangelio shimira rimashcami.
40011006	Cushimi maican runas ñucahua mana nijtarij.”
40011007	Paiguna riushcai, Jesús runaunama rimai callarica Juanmanda: “¿Imara ricungaj llucshicanguichi runa illashca partima? ¿Shu huairai cuyuchishca pindujta?
40011008	¿Imara ricungaj llucshicanguichi? ¿Shu gustu churarinahua churachishca runara? Gustu churarinahua churarishcauna rey apu huasiunai tianaun.
40011009	Astaun, ¿imara ricungaj llucshicanguichi? ¿Shu Diosmanda rimajta? Ari, nini cangunara, shu Diosmanda rimajta yali.
40011010	Cai runamandami quillcashca tian: ‘Riqui, ñuca rimajta camba ñaupajpi cachani. Pai camba ñambira puruntungami camba ñaupajpi. ’
40011011	Sirtu pacha cangunara nini: Huarmi pagarichishcaunamanda, Bautisaj Juanmanda yali runa mana atarishcachu. Shina ajllaira ahua pacha mandanai ima mas ichilla runas paimanda yalimi.
40011012	Bautisaj Juamba punzhamanda cuna hurascama, ahua pacha mandanara turmindachishcami, shinzhiunaga vinsisha apinaun.
40011013	Tucui Diosmanda rimajcunas ley camachishca shimis Juan tiashca hurascama Diosmanda rimanauca.
40011014	Canguna cai shimira chasquisha nijpi, cangunara nini: Caimi shamuna aj Elías.
40011015	Uyana rinriyuj uyachu.
40011016	“¿Imahuara ricuchishairi cuna huras mirajcunara? Pujllaj huahuauna cuintami, pulasai tiarisha, cumpañajcunama caparinaun:
40011017	‘Llautara tucacanchi, astaun mana bailacanguichi; cangunama huacasha cantacanchi, cangunaga mana huacacanguichi. ’
40011018	Juan shamuca, mana micuj, mana upij, ‘Supaiyujmi,’ ninaun.
40011019	Ñucaga, Runa Churi, micuj upij shamucani. Shinajpi ninaun, ‘Caibi shu micuisiqui, vinura upisiqui, cullquira tandachijcuna amigu, uchayujcuna amigu. ’ Shina ajllaira, Yachana, ‘Alimi,’ nisha rimashcami paihua churiunamanda.”
40011020	Shinajpi Jesús chi llactaunara piñangaj callarica, paiguna mana aripintirishcaraigu, ashca munanaita rashcaunara chihui rashca ajllaira, casna nisha:
40011021	“¡Upamanda, Corazín! ¡Upamanda Betsaida! Cambajpi rashca munanaita rashcauna Tiro llactai Sidón llactais rashca ajpi, ña unaira aripintirinaunmaca, custalda churarisha, ushpais tiarisha.
40011022	Chiraigumanda cangunara nini: Taripana punzhai Tiro llacta Sidón llactas pishi castigai tucunaungami, randi canguna yali castigai tucunguichimi.
40011023	Cambas, Capemaum llacta, ahua pachagama ahuayachishca acangui, astaun Hades nishca huañushcauna tiashcagama irguchishca angui. Cambajpi munanaita rashcauna Sodoma llactai rashca ajpi, cuna punzhagama duranmaca.
40011024	Chiraigumanda cangunara nini: Taripana punzhai Sodoma llacta pishi castigai tucungami, randi canga yali castigai tucunguimi.”
40011025	Cai huras, Jesús cutipasha nica: “Yaya, ahua pachamanda cai pachamandas Señor, canda alabaum. Can tucui caigunara yachajcunamanda intindijcunamandas pacacangui, astaun llullucuunara ricuchicangui.
40011026	Ari, Yaya, casnami munacangui.
40011027	Tucuira ñuca Yaya ñucama intrigahuacami. Pis mana ricsin Churira, Yayalla paita ricsin. Pis yayara mana ricsin, Churilla paita ricsin, shinallara Churi ricuchisha nishca runa Yayara ricsingami.
40011028	“Ñucama shamichi tucui canguna tarabashcauna aparishcaunas. Ñuca cangunara samachishami.
40011029	Ñuca huanduna caspira cuinta apaichi. Ñucamanda yachaichi, mansu shunguyuj, ali shunguyuj ani. Alma samanara tupanguichimi.
40011030	Ñuca huanduna caspi cuinta aparinallami, ñuca carga pangallami.”
40012001	Chi punzhaunai Jesús chagraunara pasauca, shu samana punzha. Pai yachachishca runauna yarcachisha, papajta aisasha, micungaj callarinauca.
40012002	Fariseoguna caita ricusha ninauca: “Riqui, can yachachishca runauna mana raihuajta ranaun samana punzhai.”
40012003	Jesús paigunara nica: “¿Manzhu Quillcai ricushcanguichi David rashcara, pai paihua tiajcunandi yarcachishca huraspi;
40012004	imasna Diospa huasii icuca, ricuchina tandara micuca. Pai, paihua cumpañajcunandi mana micuna aca, sacerdoteunalla micuna ajpi?
40012005	Shinallara, ¿manzhu ricushcanguichi ley camachishca shimii, imasna templo huasii tiaj sacerdoteuna quiquin samana punzhai tarabanaun sacrificiora rangaj, shina rashas mana cauźayuj tucunaun?
40012006	Cangunara nini, shu templomanda yali valij caibimi tiaun.
40012007	Canguna cai shimira intindishaga, ‘Sacrificiora ranamanda yali shu llaquij shungura munanimi,’ shinajpi cauźa illajcunara mana cauźayachinguichimachu.
40012008	Ñuca, Runa Churi, samana punzhahua Señormi ani.”
40012009	Chimanda risha, paiguna tandarina huasima shamuca.
40012010	Chihui shu chaquirishca maquiyuj runa tiauca. Jesusta tapunauca, paita cauźayachingaj: “¿Raihuajchu manzhu raihuaj paita alichingaj samana punzhai?”
40012011	Jesús paigunara nica: “Maican runa cangunamanda shu burigura charij, paihua burigu shu uctui urmajpi samana punzhai, ¿manzhu maquira chutasha llucchinga?
40012012	Shinajpi, runaga ¿manzhu burigumanda yali valij angairi? Chiraigumanda raihuajmi ali ranara rangaj samana punzhai.”
40012013	Shinajpi runara nica: “Maquira chutai.” Maquira chutaca, aliyashca aca chishu maqui cuinta.
40012014	Fariseoguna llucshisha, rimananauca Jesusta huañuchingaj.
40012015	Jesús caita yachasha, chi partimanda llucshica. Ashca runa paita catinauca. Tucui ungushcaunara alichica.
40012016	Runaunara rimaca: “Ama rimanguichichu ñuca maibi ajtas;”
40012017	Diosmanda rimaj Isaías rimashcara pactachingaj, pai casna nica:
40012018	“Caibimi ñucara sirvij, ñuca ajllashca; Ñuca Llaquishca, paihuajpi ñuca alma cushiyan, Paihua ahuai ñuca Ispiritura churashami, Gentilgunama ali taripanara rimangami.
40012019	Mana macanaugachu, mana caparingachu. Pihuas paihua shimira mana uyangachu ñambiunai.
40012020	Shu taula taula rishca pindujta mana paquingachu, Shu rupasha cushniu pushcara mana huañuchingachu pai ali taripana vinsichingagama.
40012021	Paihua shutii gentilguna chapanaungami.”
40012022	Shinajpi shu supai icushca runara Jesusma pushamunauca, ñausa, mana rimaj aca. Jesús paita alichica. Shinajpi ñausa aj ricuca, upa shimi aj rimaca.
40012023	Tucui runauna manzharinauca. “¿Manzhu cai runa chi Davidpa Churi angairi?” ninauca.
40012024	Fariseoguna caita uyasha ninauca: “Cai runa supaigunara ichun Beelzebú supai apu shutii.” Beelzebú supai apumi.
40012025	Jesús paiguna iyariushcara ricsisha, paigunara nica: “Tucui mandana paillara chaupirisha tularingami; tucui llacta, tucui huasi paillara chaupirisha, mana shayaringachu.
40012026	Satanás quiquin Satanasta canzhama ichusha, paillara chaupirishca tucun; ¿imarashara durangai paihua mandana?
40012027	Ñuca supaigunara canzhama ichujpi Beelzebumanda, ¿pimanda canguna churiuna supaigunara ichunaun? Shinajpi paiguna cangunara taripajcuna tucunaungami.
40012028	Astaumbas ñuca Diospa Ispirituhua supaigunara ichujpi, sirtu pacha Dios mandana pacha cangunajma pactamushcami.
40012029	¿Ima rashara shu shinzhi runa huasii shu runa icungairi pai charishcaunara shuhuangaj, mana ñaupara duiñora huatasha? Duiñora huatashaga, huasii tiajta ushangami shuhuanara.
40012030	Maican runas mana ñuca partimanda asha, ñucahua cuntrami tucun. Maicans mana ñucahua pallaj talinmi.
40012031	Chiraigumanda cangunara nini: Tucui uchara, tucui camisha rimashcara perdonashca anga runaunara, astaun Ispiritura camisha rimashcara mana perdonashcachu anga.
40012032	Maicans Runa Churimanda manali shimira rimajpi, perdonashca anga. Astaun maicans Santu Ispiritumanda manalira rimajpi, mana perdonashcachu anga cuna timpui, huasha timpuis.
40012033	Ali yura ali muyura cun, manali yuraga manali muyura. Muyura ricusha, yurara ricsinaun.
40012034	¡Machacuimanda mirajcuna cuinta! ¿Imarashara alira rimana ushanguichima manaliuna ashallara? Shungüi yalijta undashcamanda, shimi riman.
40012035	Ali runaga paihua shungu ucui ali charishcamanda alira llucchin, manali runaga manali charishcamanda manalira llucchin.
40012036	Maspas cangunara nini, runauna paiguna yanga rimashca shimiunamanda taripashca anaunga taripana punzhai.
40012037	Can rimashca shimiunamanda ali nishca tucungui, can rimashca shimiunamanda cauźayachishca tucungui.”
40012038	Shinajpi huaquin yachaira yachachijcuna fariseogunandi cutipasha ninauca: “Yachachij, shu can rashca munanaita ricurijta ricushun ninchi.”
40012039	Jesús cutipaca: “Manali shujhua tacarisiqui miraiguna munanaita ricurijta mañanaun. Chita mana ricuchishca anga, astaun Diosmanda rimaj Jonasmanda ricurijta ricuchishca anga.
40012040	Imasnara Jonás atun aichahua icsai tiauca quinsa punzhara quinsa tutara, shinallarami ñuca, Runa Churi, allpa ucui tiashami quinsa punzhara quinsa tutara.
40012041	Ninivé llactamanda runauna taripana punzhai atarinaunga cuna huras miraigunahua, paigunara cauźayachinaungami. Paiguna Jonás camachishcamanda aripintirinauca. Shina ajllaira Jonasmanda yali caibimi tiaun.
40012042	Sur nishca quinri partimanda shamuj reina huarmi apu cuna huras mirajcunahua ataringami, paigunara cauźayachingami. Paiga mundu puchucai partimanda shamuca Salomón yachashca shimiunara uyangaj. Shina ajllaira Salomonmanda yali caibimi tiaun.”
40012043	“Ima huras irus supai shu runamanda llucshisha, chaquishca partiunai purin, samasha nisha, astaun samanara mana tupanzhu.
40012044	Shinajpi nin, ‘Ñuca llucshishca huasima tigrasha. ’ Pactamujpi huasira chushajta, pichashcara, sumajyachishcara tupan.
40012045	Shinajpi rin, shu canzhis supaigunara paimanda yali manaliunara apisha apamun, icusha chihui causanaun. Chi runa huasha causana tunu ñaupa causanamanda yali mana valij tucun. Shinallarami tucunga cuna huras manali mirajcunahua.”
40012046	Jesús runaunahua chara rimaushcai, paihua mama, paihua uquiuna canzhai shamunauca, paihua rimasha nisha.
40012047	Shu runa paita nica: “Camba mama, camba uquiuna canzhai shayanaun, canhua rimasha ninaun.”
40012048	Jesús casna rimaj runara cutipaca: “¿Pitangai ñuca mama, pitangai ñuca uquiuna?” nisha.
40012049	Pai yachachishca runaunara maquihua ricuchisha: “Caimi ñuca mama, ñuca uquiuna,” nica.
40012050	“Tucui runa ñuca ahua pachai tiaj Yaya munaira rau, paimi ñuca uqui, ñuca pani, ñuca mama.”
40013001	Chi punzha, Jesús huasimanda llucshisha, lamar rayai tiarica.
40013002	Ashca runauna paihuajma tandarimunauca. Jesús, canuai icusha, tiarica. Tucui runauna pulayai tianauca.
40013003	Ashca shimiunara Jesús paigunara rimaca yachachina cuintanaunahua, casna nisha: “Shu tarpuj runa tarpungaj llucshica.
40013004	Tarpujpiga, huaquin muyuuna ñambi rayai urmanauca. Pishcuuna shamusha micunauca.
40013005	Huaquin muyuuna rumi pambai urmanauca, mana yapa allpa tiashcai. Uctalla iñamuca, allpa mana ashca tiajpi.
40013006	Indi llucshimusha rupachica. Angura mana charishcaraigu chaquirica.
40013007	Huaquin muyuuna cashai urmanauca; casha itayasha muyura chingachica.
40013008	Astaumbas, huaquin muyuuna ali allpai urmanauca, aparinauca, patsajcama, sucta chungagama, quinsa chungagama, caran muyumanda mirarisha.
40013009	Uyaj rinriyuj uyachu.”
40013010	Shinajpi Jesús yachachishca runauna shamusha, paita ninauca: “¿Imarasha yachachina cuintanaunahua rimaungui paigunahua?”
40013011	Jesús cutipasha nica: “Cangunama cushcami ahua pacha mandana pacashca shimiunara yachangaj, astaun paigunama mana cushcachu aca.
40013012	Maican runas imaras charijpi, mas cushca anga, mas charingaj. Randi mana charijtaga pai charishcahuaras quichushca anga.
40013013	Chiraigumanda yachachina cuintanaunahua rimashcani, ricusha ama ricunauchu, uyasha ama uyanauchu, ama intindinauchu.
40013014	Chiraigumanda Diosmanda rimaj Isaías rimashca shimi paigunajpi pactarin: ‘Rinrihua uyasha mana intindinguichi, ñahuihua ricusha mana ricsinguichi. ’
40013015	Cai llacta runauna shungu llashajyashcami. Rinriuna tun tucushca mana ali uyanaun. Nahuiunara ishcanaushca ama ñahuiunahua ricungaj, ama rinrihua uyangaj, ama shunguhua intindingaj, paiguna ama ñucajma vultiarinauchu, ñuca paigunara alichingaj.
40013016	Astaun cushiunami canguna ñahuiuna, ricuj ashcamanda. Cushiunami canguna rinriuna, uyaj ashcamanda.
40013017	Sirtu pacha cangunara nini, ashca Diosmanda rimajcunas, ali runaunas canguna ricushcara ricunara munanaucami, randi mana ricunaucachu; canguna uyashcaras uyanara munanaucami, randi mana uyanaucachu.”
40013018	”Uyaichi,” nica Jesús, “imara nin tarpuj runamanda yachachina cuintana shimi.
40013019	Shu runa ahua pacha mandana shimira uyasha, mana intindijpi, manali supai shamun, shungüi tarpushcara quichun. Caimi ñambi rayai tarpushca cuinta.
40013020	Rumi pambaunai tarpushca caimi: shimira uyasha uctalla cushihua chasquica;
40013021	paihuajpi angura mana charin, mana duranzhu; turmindarina, turmindachinas shamujpi Diospa shimimanda, shinajpi uctalla nijtasha urman.
40013022	Casha ucui tarpushca caimi: shimira uyan, astaun cai mundu munai, charij tucuna umachishcas, shimira chingachinaun. Chiraigu muyura mana cun.
40013023	Astaumbas, ali allpai tarpushca caimi: shimira uyasha intindin, aparin patsajta, sucta chungara, quinsa chungara, caran muyu aparin.”
40013024	Cutillara shu yachachina cuintanara rimaca.” Ahua pacha mandana casna ricurijmi: Shu runa ali muyura paihua allpai tarpuca.
40013025	Astaun runauna puñuriashcai, shu paita chijnij runa shamuca, trigu muyu tarpushcai manali quihua muyura tarpuca; chihuasha rica.
40013026	Trigu iñasha aparica, shinallara manali quihuas ricurica.
40013027	Shinajpi duiñura sirvijcuna shamusha, ninauca: ‘Señor, ¿manzhu ali muyuunara camba allpai tarpuchicangui? ¿Maimandara cai manali quihua iñashca?’
40013028	Paigunara nica: ‘Shu ñucara chijnij caita rashcami. ’ Sirvijcuna ninauca: ‘¿Munanguichu ñucanchi aisai ringaj?’
40013029	Duiñuga: ‘Mana,’ nica, ‘manali quihuara aisasha, paihua pariju trigura aisanguichima.
40013030	Ishquindira saquichi pariju iñangaj pallanagama. Pallana huras, pallajcunara nisha: ‘Ñaupa punda manali quihuara pallaichi, huangüichi, rupachingaj. Randi trigura pallasha, ñuca huacachina huasii huacachichi. ’ ”
40013031	Cutillara shu yachachina cuintanara paigunara rimaca: “Ahua pacha mandana shu mustaza muyu cuinta ricurijmi. Shu runa muyura apisha tarpuca paihua allpai.
40013032	Sirtu pacha cai muyu tucui muyumanda yali ichilla muyumi, randi iñasha yuraunamanda yali atun yura tucun. Shinajpi pishcuuna shamunaun huasichingaj paihua pallcaunai.
40013033	Cutillara shu yachachina cuintanara paigunara rimaca: “Ahua pacha mandana tandara punguichina pulvu cuinta ricurijmi. Shu huarmi caita apisha, quinsa tacita tupu harina pulvui churaca, tucui punguiringagama.”
40013034	Cai tucuira Jesús runaunara rimaca yachachina cuintanaunahua; casna yachachina cuintana illaj, mana rimajchu aca.
40013035	Diosmanda rimashca shimira pactachingaj, casna nisha: “Shimira pascashami yachachina cuintanaunahua; Mundu callarishca hurasmanda pacashcaunara yachachishami.”
40013036	Shinajpi runaunara cachashca huasha, Jesús huasii icuca. Yachachishca runauna shamusha, paita ninauca: “Manali quihuamanda cuintashcara intindichihuapai.”
40013037	Jesús cutipasha nica: “Ali muyura tarpuj ñuca mani, Runa Churi nishca.
40013038	Allpaga cai pachami. Ali muyuuna ahua pacha mandana churiunami. Manali quihua, manali supai churiunami.
40013039	Chijnisha tarpuj supai apumi. Pallanaga cuna timpuuna tucurinami. Pallajcuna angelgunami.
40013040	Shinajpi, imasnara manali quihuara aisanaun ninai rupachingaj, shinallara tucungami cai timpuuna tucurinai.
40013041	Ñuca, Runa Churi, ñuca angelgunara cachamushami ñuca mandana pachamanda tucui nijtachijcunara, manali rajcunaras apingaj.
40013042	Paigunara atun nina uctui shitanaunga. Chihui atun huacanas quiru mucurinas anga.
40013043	Chi huraspi aliuna indi cuinta chiujlla ricurinaunga paiguna Yaya mandana pachai. Uyaj rinriyuj uyachu.”
40013044	“Maspas, ahua pacha mandana shu allpai pacashca yapa valij curi cuintami. Shu runa tupan, tupasha cuti pacan. Caimanda cushiyasha, pai tucui charishcara catun chi allpara randingaj.”
40013045	”Shinallara ahua pacha mandana shu catuj runa cuintami, gustu sumaj perla valij muyuunara mascaj.
40013046	Shu yapa ali valijta tupasha, tucui pai charishcara catun chi valij perla muyura randingaj.”
40013047	“Shinallara ahua pacha mandana shu lica cuintami. Licara lamarbi shitajpi, tucui tunu aichahuara apin.
40013048	Lica ña undajpi, pulayama aisanaun. Runauna tiarisha, ali aichahuara ashangai churanaun, manaliunara canzhama shitanaun.
40013049	Shinallarami tucunga cai timpuuna tucurinai. Angelguna llucshinaunga manaliunara aliunamanda chicanyachinaunga.
40013050	Manaliunara nina uctui shitanaunga. Chihuimi atun huacanas quiru mucurinas.”
40013051	Jesús paigunara nica: “¿Intindishcanguichichu tucui cai shimiunara?” Cutipanauca: “Ari, Señor”
40013052	Paigunara nica: “Chiraigumanda tucui yachaira yachachij ahua pacha shimii yachachishca asha, shu yaya cuintami, paihua charishcamanda rucuunaras, mushujcunaras llucchin.”
40013053	Jesús cai yachachina cuintanaunara rimashca huasha, chi partimanda rica.
40013054	Paihua quiquin llactama pactamusha, Jesús runaunara yachachica paiguna tandarina huasii. Shinajpi runauna manzharinauca casna nisha: “¿Maimanda charin cai runa casna yachanara, cai munanaita ranaunandi?
40013055	¿Manzhu cai runa carpintiru churi? ¿Manzhu paihua mama María, paihua uquiuna Jacobo, José, Simón, Judas?
40013056	¿Manzhu tucui paihua paniuna ñucanchihua tianaun? ¿Maimanda charin tucui caigunara?”
40013057	Paimanda turbarinauca. Astaun Jesús paigunara nica: “Shu Diosmanda rimaj llaquishcami, astaun paihua quiquin allpais quiquin huasiis mana llaquinaushcachu.”
40013058	Chi llactai mana ashca munanaita ranaunara rarcachu, runauna mana quirishcaraigu.
40014001	Chi punzhaunai, Herodes rey apu Jesuspa shutira uyarishcara uyaca.
40014002	Paita sirvijcunara nica: “Caimi Bautisaj Juan, huañushcaunamanda causarishcami. Caimanda cai ushanauna paihuajpi ricurinaun.”
40014003	Herodes ñaupa huras Juanda apica, cadenahua huataca, chunda cularbi ishcaca paihua uqui Felipe huarmi Herodíasraigumanda;
40014004	Juan paita: “Chi huarmira mana charinachu angui,” nishcamanda.
40014005	Herodes paita huañuchinara munaca, astaun runaunara manzhaca, runauna Juanda Diosmanda rimajmi iyashcaraigumanda.
40014006	Astaun, Herodes pagarishca punzha pactarijpi, Herodíaspa ushushi tiajcuna chaupi shungüi bailaca, Herodesta cushiyachica.
40014007	Chiraigu shimira cuca imara mañashcaras paita cungaj.
40014008	Ushushi, paihua mama ñaupa rimashcasna, “Bautisaj Juamba umara pulatui cuhuai,” nica.
40014009	Shinajpi rey apu llaquirica. Astaun shimira cushcamanda, mesai tiaj runaunamandas, umara cungaj mandaca.
40014010	juamba cungara pitingaj mandaca chunda cularbi.
40014011	Paihua umara pulatui apamusha cunauca, ushushima cushca aca, ushushi mamama cuca.
40014012	Shinajpi Juan yachachishca runauna shamunauca, huañushcara apasha pambanauca. Rinauca Jesusta cuintangaj.
40014013	Jesús caita uyasha, chi llactamanda rica canuai, runa illashca caru partima. Runauna pai shamushcara uyasha, llactaunamanda chaquillahua paita catinauca.
40014014	Jesús llucshisha, ashca runauna taucarimushcara ricuca; paigunamanda llaquirica. Paigunamanda ungushca ajcunara alichica.
40014015	Tutayaupi, pai yachachishca runauna paima shamunauca: “Cai parti runa illajmi,” nisha. “Huras ña pasashcami. Runaunara dispiri ichilla llactaunama ringaj, micunara randinauchu.”
40014016	Jesús paigunara nica: “Mana ministirinzhu paiguna ringaj. Cangunallara caraichi.”
40014017	Paiguna cutipanauca: “Caibi pichca tandallara ishqui aichahuallara charinchi.”
40014018	Jesús nica: “Ñucajma apamichi.”
40014019	Shinajpi, runaunara quihuai tiaringaj mandaca. Pichca tandara ishqui aichahuaras apisha, ahuama ricusha, bindisiasha partica. Yachachishca runaunara tandara cuca, paiguna runaunara caranauca.
40014020	Tucui sajsajta micunauca, puchuunara tandachinauca, chunga ishqui tasa tupura.
40014021	Micujcuna pichca huaranga tupu cariuna anauca, huarmiunara huahuaunara mana yupajllaira.
40014022	Chi huasha, Jesús pai yachachishca runaunara canuai icuchica, paimanda ñaupa ringaj chimbama. Paiga saquirica tandarishcaunara dispiringaj.
40014023	Runaunara dispirishca huasha, Jesús urcuma sicaca sapallai Diosta mañangaj. Tutai chihui sapalla tiauca.
40014024	Canua chaupi lamarbi tiaushcai, tsajlaspi api tucuca, huaira ñahuipuramanda shamujpi.
40014025	Punzhayanara Jesús paigunajma shamuca, yacu ahuara purisha.
40014026	Yachachishca runauna Jesusta yacu ahuara purishcara ricusha manzharinauca. “Ayami,” nisha, manzharisha caparinauca.
40014027	Chi ratullai Jesús paigunara rimaca: “¡Cariyaichi, ñucami ani. Ama manzhaichichu!”
40014028	Shinajpi Pedro paita nica: “Señor, can ashaga, cayahuai ñucara cambajma shamungaj, yacu ahuara purisha.”
40014029	Jesús: “Shami,” nica. Pedro canuamanda irgusha, yacu ahuara purica Jesuspajma ringaj.
40014030	Astaumbas Pedro shinzhi huairara ricusha manzharica. Yacui pambaringaj callarisha, “¡Señor, quishpichihuapai!” caparica.
40014031	Chi ratullai Jesús maquira chutachisha, paita apisha, “Ansalla quirij runa,” nica, “¿imarasha mana quiricangui?”
40014032	Paiguna canuai icushcallahua, huaira saquirica.
40014033	Shinajpi canuai tiajcuna Jesusma shamusha aduranauca: “Sirtu pacha can Diospa Churimi angui.”
40014034	Yacura chimbashca huasha, Genesaret llactama pactamunauca.
40014035	Chihui tiaj runauna Jesusta ricsisha, shimira cachanauca tucui chi mayanllai tiaj partiunama. Paihuajma tucui ungushcaunara pushamunauca.
40014036	Paita ruganauca paihua churarina pundahuallaras llangangaj. Tucui llangajcuna aliyanauca.
40015001	Huaquin Jerusalenmanda shamuj yachaira yachachijcuna fariseogunandi Jesusma shamunauca.
40015002	Paita ninauca: “¿Imarasha can yachachishca runauna rucuuna yachachishcaunara mana caźunaun? Maquira mana maillanaun tandara micungaraushcallara?”
40015003	Jesús cutipasha paigunara nica: “¿Imarasha canguna Dios mandashcara mana caźunguichi canguna yachachishcaunara rasha?
40015004	Dios mandasha nica: ‘Yayaras mamaras llaquinami angui. Yayamanda mamamanda manalira rimajpi, runa shu rai huañuchu. ’
40015005	Astaun canguna ninguichi: ‘Maican runa yayara mamara nisha: ‘Ñuca canda yanapana cullquira Diosma cushcami,’
40015006	ña yayara mamara yanapanara mana ministirinzhu. Shina rasha Dios mandashca shimira mana valijta rashcanguichi canguna yachachishcamanda.
40015007	Ishqui shimiyujcuna, Diosmanda rimaj Isaías cangunamanda alirami rimaca, casna nisha:
40015008	‘Cai runauna shimi caramandalla ñucara ahuayachinaun, astaun paiguna shungu ñucamanda carui tiaun,
40015009	Yangamanda ñucara ahuayachinaun, ali yachanaunara cuinta runauna mandashcaunara yachachisha. ’ ”
40015010	Jesús taucariai runaunara cayasha: Uyaichi, intindichi nica.
40015011	“Mana shimii icuj runara huajlichinzhu, astaun shimi ucumanda llucshij huajlichin.”
40015012	Shinajpi yachachishca runauna shamusha, Jesústa ninauca: “¿Yachanguichu Fariseoguna piñaushcara cai shimira uyasha?”
40015013	Jesús cutipaca: “Tucui yura, mana ñuca ahua pacha Yaya tarpushca ajpi, pilashca anga.
40015014	Saquichilla paigunara, ñausauna asha ñausaunara pushanaun. Ñausa runa shu ñausara pushasha, ishquindi uctui urmanaunga.”
40015015	Pedro cutipasha paita nica: “Yachachihuai ñucanchira cai yachachina cuintanara.”
40015016	Jesús nica: “¿Cangunas charajchu mana intindinguichi?
40015017	¿Manzhu intindinguichi tucui imas shimii icusha icsama pasan, chimanda ichushca tucun ismana uctui.
40015018	Astaun shimimanda llucshij, shungu ucumanda shamun. Caiga runara huajlichin.
40015019	Shungu ucumanda llucshinaun: manali iyaiguna, runara huañuchinauna, shujhua tacarinauna, uchalinauna, shuhuanauna, llulla shimiuna, Diosta camisha rimanauna.
40015020	Caigunami runara huajlichinaun. Astaun maquira mana maillasha micusha, runara mana huajlichinzhu.”
40015021	Jesús chi llactamanda llucshisha, Tiro Sidón partiunama rica.
40015022	Chihui shu Canaán huarmi, chi partimanda llucshij, caparisha Jesusta nica: “Señor, Davidpa Churi, llaquihuapai. Ñuca ushushira supai ashcarami turmindachiun.”
40015023	Astaun Jesús mana imaras cutipacachu. Shinajpi pai yachachishca runauna llutarisha ruganauca: “Cachai cai huarmira, ñucanchi huashai yapa caparisha catimun.”
40015024	Pai cutipasha nica: “Israel aillumanda buriguuna cuinta chingarishcaunamalla cachamushca ani.”
40015025	Shinajpi huarmi Jesuspa ñaupajma shamusha, tuama urmasha, paita nica: “Señor, yanapahuapai ñucara.”
40015026	Jesús cutipasha nica: “Mana valinzhu churiuna tandara quichungaj, ichilla allcuunama shitangaj.”
40015027	Randi huarmi nica: “Ari, Señor, shina ajllaira ichilla allcuuna mesamanda urmaj puchuunara micunaun.”
40015028	Shinajpi Jesús cutipaca: “Huarmi, shinzhirami quiringui. Can munashcasna rashca achu.” Chi hurasmanda pacha ushushi aliyashca aca.
40015029	Chimanda pasasha, Jesús Galilea rayama shamuca. Urcuma sicasha, chihui tiarica.
40015030	Ashca runauna paihuajma shamunauca. Ashca anga chaquiunara, ñausaunara, upa shimiunara, pullu maquiunara, ashca shujcunandi pushamusha, paigunara Jesuspa chaquii churanauca. Jesús tucuira alichica.
40015031	Shinajpi taucariai runauna manzharinauca, shimi upauna rimashcara, pullu maquiuna aliyashcara, anga changauna purishcara, ñausa ñahuiuna ricushcaras ricusha. Israelba Diosta alabanauca.
40015032	Jesus pai yachachishca runaunara cayasha, nica: “Runaunamanda llaquirini. Ña quinsa punzha ñucahua tianaushca, micuna illaj. Paigunara mana micujta cachanara mana munanichu, ama yarcaihua huañunauchu ñambii.”
40015033	Shinajpi yachachishca runauna paita ninauca: “¿Maimanda cai tupu tandaunara charishun casna runa illashca partii, cai tucui runaunara sajsajta carangaj?”
40015034	Jesús paigunara nica: “¿Masna tandara charinguichi?” “Canzhis tandara,” ninauca, “ansalla aichahuaunandi.”
40015035	Runaunara allpai tiaringaj mandaca.
40015036	Chi canzhis tandara aichahuaras apisha, Diosta agrasicami, tandara particami. Yachachishca runaunama cuca, paiguna runaunara caranauca.
40015037	Tucui sajsajta micunauca. Puchuunara canzhis atun tasa undajta tandachinauca.
40015038	Micujcuna chuscu huaranga cariuna anauca, huarmiras huahuaras mana yupajllaira.
40015039	Shinajpi runaunara dispirishca huasha, Jesús canuai icusha, Magdala partima shamuca.
40016001	Fariseoguna saduceogunandi shamunauca Jesusta tintangaj. “Ricuchihuai,” ninauca, “shu ahua pachamanda munanaita ricurinara.”
40016002	Jesús cutipasha nica: “Tutayaupi ninguichi: ‘Silu pucayaun, ali punzha tucungami. ’
40016003	Tutamandaga, ‘Tamiangaraun,’ ninguichi, ‘puyu pucayajpi. ’ ¡Ishqui shimiyujcuna! Silui ricurishcara ricsinguichi, astaun cai timpui tucushcaunara mana ricsinguichichu.
40016004	Manali shujhua tacarisiqui miraiguna, ‘Munanaita ricurinara ricuchihuai,’ ninaun. Shina ajllaira ricurinara mana ricuchishcachu anga. Diosmanda rimaj Jonasmanda ricurinallara ricuchishca anga.” Paigunara saquisha rica.
40016005	Lamar chimba partima Jesús yachachishca runauna pactai risha, tandara apamunara cungarimunaushca aca.
40016006	Jesús paigunara nica: “Cuiraichi fariseoguna saduceoguna tandara rana punguichina pulvumanda.”
40016007	Yachachishca runauna paigunapura iyarisha ninauca: “Ñucanchi tandara mana apamushcamandami casna riman.”
40016008	Jesús caita intindisha, paigunara nica: “Ansalla quirij runauna, ¿imarasha canguna shungüi rimanaunguichi tandara mana charishcamanda?
40016009	¿Manzhu intindinguichi? ¿Manzhu iyaringuichi pichca tandahuara, pichca huaranga runapura micushcara, imasna suru tasara tandachicanguichi?
40016010	¿Manzhu iyaringuichi chi canzhis tandahuara, chuscu huarangapura micushcara? ¿Shinajpi, imasna atun tasara tandachicanguichi?
40016011	¿Imarasha mana intindihuacanguichi ñuca rimashcara? Mana tandamandachu aca ñuca cangunara rimashca, fariseo saduceo tandara rana punguichina pulvumanda cuiraichi, nisha.”
40016012	Shinajpi intindinauca, pai mana rimacachu tandara rana pulvumanda cuiranara, astaun fariseoguna saduceoguna yachachishca shimiunamanda cuiranara.
40016013	Jesús Filipo Cesarea partima shamusha, pai yachachishca runaunara tapuca: “¿Runauna pimi nishara ninaun Runa Churira?”
40016014	Paiguna cutipanauca: “Huaquinguna Bautisaj Juanmi, shujcuna Elíasmi, chishujcuna Jeremíasmi, shu Diosmanda rimaj chari,” ninaun.
40016015	Jesús paigunara nica: “¿Cangunaga, pimi nishara ninguichi ñucara?”
40016016	Simón Pedro cutipasha nica: “Can Cristomi angui, causaj Diospa Churi.”
40016017	Shinajpi Jesús paita cutipasha nica: “Cushimi angui can, Jonaspa churi Simón. Mana aichachu, mana yahuarchu caita canda ricuchishca, astaun ñuca ahua pachai tiaj Yaya; paimi canda ricuchishca.
40016018	Ñucas canda nini: Can Pedro nishca angui. Cai piñas rumi ahuai ñuca iglesiara shayachishami. Ucu pacha ushaiguna paita mana vinsinaungachu,
40016019	Ahua pacha mandana llaviunara cuinta canda cushami. Tucui imaras cai pachai can huatajpi, ahua pachais huatashca anga, Tucui imaras cai pachai can pascajpi, ahua pachais pascashca anga.”
40016020	Shinajpi Jesús pai yachachishca runaunara mandaca: “Pitas ama cuintaichichu ñuca Jesús Cristo ashcara.”
40016021	Chi hurasmanda Jesús pai yachachishca runaunara cuintangaj callarica: “Ministirinmi,” nisha, “ñuca Jerusalenma ringaj; chihui rucuuna, sacerdota atun apuuna, yachaira yachachijcunas ñucara ashcara turmindachihuanaunga, ñucara huañuchihuanaunga; quinsa punzhaiga causarishami.”
40016022	Shinajpi Pedro paita shujma pushasha, camachingaj callarica: “Señor, canllarara llaquipai, ama canhua casna tucuchu.”
40016023	Jesusca vultiarisha Pedrora nica: “¡Ñuca ñaupajmanda anzhuri, Satanás! Ñucara nijtachina angui, Diospajcunara mana ricusha, astaumbas runajcunallara ricungui.”
40016024	Shinajpi Jesús pai yachachishca runaunara nica: “Pihuas ñucara catisha nisha, ‘Mana imaschu ani,’ nichu; paihua cruzta aparisha, ñucara catimuchu.
40016025	Maicans paihua causaira quishpichisha nisha, causaira pirdingami. Maicans paihua causaira pirdisha ñucaraigumanda, causaira tupangami.”
40016026	“¿Imajta valingai runaj intiru mundura ganashas, paihua almara pirdijpi? ¿Ima paganarara cungai shu runa paihua almamanda?
40016027	Ñuca, Runa Churi, ñuca Yaya sumajhua paihua angelgunahua pariju shamushami. Chi hurasllaira caran duiñura pagashami pai rashca tupura.
40016028	Sirtu pacha cangunara nini, ‘Huaquinguna caibi tiajcuna huañunara mana gustanaungachu Runa Churira paihua mandanahua shamujta ricunagama.”
40017001	Sucta punzha huasha, Jesús Pedrora, Jacobora, paihua uqui Juandas, pushaca paiguna sapallara shu ahua urcu pundama.
40017002	Chihui, paiguna ñaupajpi, Jesús shu tunu ricurij tucuca. Paihua ñahui indisna chiujlla ricurica. Paihua churarina rasu cuinta yurajlla tucuca.
40017003	Paigunajma ricurimunauca Moisespas, Elíaspas, Jesushua rimanausha.
40017004	Shinajpi Pedro Jesusta nica: “Señor, alimi ñucanchi caibi tiangaj. Can munajpi caibi quinsa huasihuara rashun, shuj cambaj, shuj Moisespaj, shuj Elíaspaj.”
40017005	Caita rimaushcai, shu chiujlla ricurij puyu paigunara quillpaca. Puyu ucumanda shu shimi uyarica: “Caimi ñuca llaquishca Churi, paihuajpimi cushiyani, paita uyaichi.”
40017006	Yachachishca runauna caita uyasha tuama urmanauca, ashcara manzharinauca,
40017007	Shinajpi Jesús llutarimusha, paigunara llangaca, “Atarichi, ama manzhaichichu,” nica.
40017008	Ñahuira atarichisha ricusha, mana pitas ricunaucachu, Jesusllara ricunauca.
40017009	Urcumanda irgusha, Jesús paigunara mandaca: “Pitas ama rimaichichu cai ricushcara, ñuca, Runa Churi, huañushcaunamanda causarinagama.”
40017010	Shinajpi yachachishca runauna paita tapunauca: “¿Imarasha ninaun yachaira yachachijcuna, ‘Elías ñaupa punda shamunami,’ nisha?”
40017011	Jesús cutipasha, paigunara nica: “Sirtu pacha Elías ñaupa punda shamungami tucuira alichingaj.
40017012	Astaun cangunara nini, ña shamucami Elías. Paita mana ricsinaucachu, astaumbas runauna paiguna munaira ranaucami paihua. Shinallara ñucara, Runa Churira, turmindachihuanaunga.”
40017013	Shinajpi yachachishca runauna intindinauca Jesús Bautisaj Juanmanda paigunama rimashca ajta.
40017014	Jesús runauna muntunma pactamujpi, paihuajma shu runa shamusha, paihua ñaupajpi cungurisha, paita nica:
40017015	”Señor, ñuca churihuara llaquipai, ura paita apin, ashcara turmindarin. Ashca cuti ninai urman, ashca cuti yacuis.
40017016	Paita pushamucani can yachachishca runaunajma, randi alichinara mana ushanaucachu.”
40017017	Jesús cutipasha nica: “¡Mana quirj istu shungumanda mirajcuna! ¿Ima hurascamara cangunahua tiaushairi? ¿Ima hurascamara ahuantashairi? Huahuara caima pushamichi.”
40017018	Jesús supaira piñaca. Supai huahuamanda llucshica. Huahua chi hurasmanda pacha aliyacami.
40017019	Yachachishca runauna Jesusma sapallai shamusha, paita ninauca: “¿Imaraigu mana ushacanchi chi supaira ichungaj?”
40017020	Jesús paigunara nica: “Canguna ansalla quirishcamanda. Sirtu pacha cangunara nini, canguna quirina shu ichilla tarpuna muyu tupu ajpi, canguna cai urcura: ‘Caimanda chima pasai,’ ninguima, pasanmami aca. Imas cangunaj raihuajllami anga.
40017021	Cai sami supaiguna Diosta mañajllai sasijllai llucshinaun.”
40017022	Paiguna Galilea partii tiaushcai, Jesús paigunara nica: “Runa Churi runauna maquii intrigashcami anga.
40017023	Paita huañuchinaungami, astaumbas quinsa punzha huasha causarimungami.” Yachachishca runauna ashcara llaquirinauca.
40017024	Paiguna Capernaum llactama pactamujpi, Pedrojma, chi ishqui cullquira mañajcuna shamunauca, paita ninauca: “¿Cangunara Yachachij cai ishqui cullquira manzhu pagangai?”
40017025	Pedro nica: “Ari.” Huasii icujpi, Jesús ñaupa punda paita nica: “¿Imasnara iyangui, Simón, cai pacha rey apuuna, pimandara impuistu cullquira apinaun, churiunamandachu, carumanda shamujcunamandachu?”
40017026	Pedro cutipaca: “Carumandaunamandami.” Jesús paita nica: “Shinajpi churiuna mana paganachu.
40017027	Shina ajllaira, paigunara ama piñachingaj, ri lamarma. Ansiluiri. Ñaupa punda apirij aichahuara api, paihua shimira pascai; shimi ucui ishquimanda pagana cullquira tupanguimi. Cullquira api, cuiri ñucamandas canmandas.”
40018001	Chi huras, Jesús yachachishca runauna paihuajma shamunauca, “¿Pita mas atun angairi ahua pacha mandanai?” ninauca.
40018002	Jesús shu ichilla huahuara cayasha, “Shami,” nisha, paita paiguna chaupi shungüi shayachica.
40018003	Jesús nica: “Sirtu pacha cangunara nini, canguna mana turcarisha, huahuaunasna mana tucusha, ahua pacha mandanai mana icunguichichu.
40018004	Shinajpi maican runas cai huahuasna mansu tucusha yali atunmi anga ahua pacha mandanai.
40018005	Maicans shu casna huahuara chasquisha ñuca shutii, ñucarami chasquin.”
40018006	“Maicans shu cai ñucajpi quirij ichilla huahuaunara uchai urmachijpi, astaun alimi anmaca shu atun cutana rumira paihua cungai huatasha, paita lamarbi chingachingaj.
40018007	¡Ayailla mundu urmachinaunamanda! Urmachinauna shamuna ministirin. Randi, ¡ayailla urmachij runa!
40018008	Chiraigumanda camba maqui, camba chaqui canda urmachijpi, piti; ichui canmanda. Yali valin causaibi pullu maqui, pullu chaqui icungaj, astaun mana valin ishqui maquiyuj, ishqui chaquiyuj huiñaigama sindij ninai shitai tucungaj.
40018009	Shinallara camba ñahui canda urmachijpi, ichui canmanda; yali valin causaibi icungaj shu ñahuillahua, astaun mana valin ishqui ñahuihua ucu pacha ninai shitai tucungaj.”
40018010	“Ricuichi ama pishii churaichichu shuj cai ichilla huahuaunamanda. Cangunara nini, paiguna ahua pachai tiaj angelguna tucui huras ñuca ahua pachai tiaj Yaya ñahuira ricunaun.
40018011	Runa Churi chingarishcara quishpichingaj shamushcami.
40018012	¿Imara iyanguichi? Shu runa patsaj burigura charisha, shuj chingarijpi, ¿manzhu chishu iscun chunga iscunda saquisha, urcuma ringa chingarishcara mascangaj?
40018013	Burigura tupasha, sirtu pacha cangunara nini, mas cushiyanga chi buriguraigumanda, chishu iscun chunga iscun mana chingarijcunamanda yali,
40018014	Shinallarami camba ahua pachai tiaj Yaya mana munanzhu shujllas cai ichilla huahuaunamanda chingaringaj.”
40018015	“Shinajpi, camba uqui canhua ucharajpi, ri paita rimangaj sapalla ashcai. Pai canda uyajpi, camba uquira ganashcangui.
40018016	Astaun pai canda mana uyajpi, canhua pariju shujta ishquira pushai, ishqui quinsa puramanda tucui rimashca shimi uyaringaj.
40018017	Pai cangunara mana uyasha nijpi, iglesiara cuintai. Pai iglesiara mana uyajpi, paita ña shu yanga mana valij runa cuinta iyashca achu.
40018018	Sirtu pacha cangunara nini, tucui imaras cai pachai huatajpi, ahua pachais huatashca anga; tucui imaras cai pachai pascajpis, ahua pachais pascashca anga.
40018019	Cutillara cangunara nini, cangunamanda ishquindi cai pachai chi tunullarara iyarijpi, pariju imaras Diosta mañangaj, ñuca ahua pachai tiaj Yaya chita rangami.
40018020	Maibis ishquipura quinsapura asha, ñuca shutii tandarijpi, chihui tiashami ñuca paiguna chaupi shungüi.”
40018021	Shinajpi Pedro llutarimusha, nica: “Señor, imasna cuti ñuca uquira perdonashachu pai ñucahua ucharashcara? ¿Canzhis cutigama?”
40018022	Jesús paita nica: “Mana ninichu canzhis cutigamalla, astaun canzhis chunga cuti canzhis cutigama.”
40018023	”Chiraigumanda, ahua pacha mandana shu rey apu cuinta tucun, paita dibishcaunara alichisha nica paita sirvijcunahua.
40018024	Dibiunara alichingaj callarijpi, shu runa shamuca chunga huaranga cullquira dibij.
40018025	Cai runara, paganara mana ushajpi, paihua patrón paita catungaj mandaca, huarmindi churiunandi charishcaunandi, dibishcara pagangaj.
40018026	Shinajpi chi sirvij runa, patromba ñaupajpi tuama urmasha, paita rugaca: ‘Señor, chapahuapai ansallara, tucuira canda pagashcanguimi. ’
40018027	Chi sirvijpa patrón, paita llaquisha cacharicami, tucui dibira pasachisha.
40018028	Chi sirvij runa llucshishca huasha, shu paihua pariju sirvij runara tupaca, paita shu patsaj sucrellara dibica. Paita shinzhira cungai apica, quihuisha nisha raulla. ‘Pagahuai,’ nica, ‘dibishcara. ’
40018029	Shinajpi chi paihua pariju sirvij runa, paihua chaquii tuama urmasha, rugaca: ‘Chapahuapai ansallara, tucuira canda pagashcanguimi. ’
40018030	Paiga mana munacachu, astaun runara chunda cularbi shitaca dibishcara pagangagama.
40018031	Chishu paihua pariju sirvijcuna casna tucushcara ricusha, ashcara llaquirisha, patrumbajma cuintai rinauca tucui imasna tucushcara.
40018032	Shinajpi patrún chi runara cayasha, nica: ‘Manali sirvij runa, tucui can dibishcara pasachicani, can ñucara rugashcaraigu.
40018033	¿Manzhu can shinallara canhua pariju sirvij runara llaquinami acangui imasna ñuca canda llaquicani?’
40018034	Shinajpi patrún piñarisha, chi runara intrigaca livachijcunama, tucui pai dibishcara pagangagama.
40018035	Shinallarami ranga ñuca ahua pachai tiaj Yaya cangunahua, canguna mana tucui shunguhua canguna uquiunara paiguna manali rashcaunara perdonajpi.”
40019001	Jesús cai shimiunara rimai pasashca huasha anzhuricami Galilea partimanda. Judea partima rica, Jordán yacu chimbama.
40019002	Ashca runauna paita catimunauca; tucuira alichicami.
40019003	Shinajpi fariseoguna paihuajma shamunauca, paita tintasha, ninauca: “¿Ranallachu shu cari imaraigumandas paihua huarmira ichungaj?”
40019004	Jesús cutipasha nica: “¿Manzhu ricushcanguichi imasna runaunara ñaupa punda raj Dios paigunara cariras huarmiras rashcami,
40019005	paigunara nica, ‘Shu cari paihua yayara mamara saquingami, paihua huarmihua llutaringami, ishquindi shu aichalla tucunaungami’?
40019006	Shinajpi mana ishquichu anaun astaun shu aichalla. Chimanda Dios llutachishcara runa ama llushpichichu.”
40019007	Paita ninauca: “Shinajpi, ¿Imaraigu Moisés mandaca maqui llushpichina quillcara cungaj, huarmira ichungaj?”
40019008	Jesús paigunara nica: “Canguna shungu shinzhi ashcaraigu Moisés lugarda cuca canguna huarmiunara ichungaj, astaun callari huraspi mana shinachu aca.
40019009	Ñuca cangunara nini, maican runa paihua huarmira ichusha, mana shujhua tacarishcaraigumanda ajpi, shu huarmihua casarasha, shujhua tacarij runa tucun, shinallara ichushca huarmihua casaraj runa shujhua tacarij tucun.”
40019010	Shinajpiga yachachishca runauna Jesusta ninauca: “Shu cari paihua huarmihua shina ajpi, mana valinzhu casarana.”
40019011	Shinajpi Jesús paigunara nica: “Mana tucui runa cai shimira chasquinara ushanzhu, astaun cushcaunalla.
40019012	Eunucos nishca mana casarana ushaj runauna tianaun, huaquinguna casnami pagarinaushca mama icsamanda pacha; shujcuna casnami anaun runa rashcamanda; shujcunaga casnami tucunaun paiguna quiquin munaimandallara, ahua pacha mandanaraigumanda. Caita chasquinara ushaj runa chasquichu.”
40019013	Shinajpi ichilla huahuaunara Jesuspajma pushamunauca paihua maquira paiguna ahuai churangaj, Diosta mañangajpas. Yachachishca runaunaga paigunara piñanauca.
40019014	Jesusca: “Huahuaunara lugarda cuichi ñucama shamungaj,” nica, “ama arcaichichu paigunara. Casna huahuaunajmi ahua pacha mandana.”
40019015	Paihua maquiunara huahuauna ahuai churashca huasha, ricami chi llactamanda.
40019016	Shinajpi shu runa Jesusma shamusha, paita nica: “Ali yachachij, ¿Ima alirara rashairi huiñai causaira charingaj?”
40019017	Jesús paita nica: “¿Ima rasha ñucara ‘Ali’ nisha rimahuangui? Pihuas mana alichu, Diosllami ali. Randi, causaima icusha nishaga, mandashca shimiunara huacachi.”
40019018	Runa paita tapusha: “¿Maicangunáraga?” nica. Jesús cutipaca: “Ama huañuchinguichu, ama shujhua tacaringuichu, ama shuhuanguichu, ama llullanguichu shujcunamanda.
40019019	Yayaras mamaras llaquinami angui, camba rayai tiaj runara can quiquindasnallara llaquinami angui.”
40019020	Malta runa paita nica: “Cai tucuira rashcani huahuamanda pacha. ¿Imara chara pishin?”
40019021	Jesús paita nica: “Can sirtu ali pactajta tucusha nijpi, ri, can charishcara catui, tsuntsuunama cuyai, maspas valijcunara ahua pachai charinguimi. Shami, catihuai ñucara.”
40019022	Maltaga cai shimira uyasha, llaquirisha rica, ashca charij ashcamanda.
40019023	Shinajpi Jesús pai yachachishca runaunara nica: “Sirtu pacha cangunara nini, turmindusmi shu charij runa ahua pacha mandanai icungaj.
40019024	Cutillara cangunara nini, shu camillu nishca turmindariushas shu tupulli uctura pasangallami, randi shu charij astaun yali turmindushua Dios mandana pachama icunga.”
40019025	Pai yachachishca runauna caita uyasha ashcara manzharinauca: “¿Pita quishpinara ushangairi?” nisha.
40019026	Jesús paigunara ricusha, nica: “Runaunaj mana raihuajchu, astaun Dioshua tucui raihuajllami.”
40019027	Shinajpi Pedro paita nica: “Ñucanchiga tucuira saquisha canda catimushcanchi, ¿imara charishun ñucanchi?”
40019028	Jesús paigunara nica: “Sirtu pacha cangunara nini, tucuira alichina punzhai, ñuca, Runa Churi, ñuca sumaj tiarinai tiarishca huras, canguna, ñucara catimujcuna, shinallara chunga ishqui rey apu tiarinai tiarisha, Israel chunga ishqui aillura taripanguichimi.
40019029	Maicambas huasiunara, uquiunara, paniunara, yayara, mamara, huarmira, churiunara, allpara saquishca ajpi ñuca shutimanda, patsaj cuti mas apingami, maspas huiñai causaira charingami.
40019030	Randi, ashca ñaupa punda ajcuna puchucaiguna tucunaunga, ashca puchucaiguna ñaupajcunami tucunaunga.”
40020001	Ahua pacha mandana shu runa cuintami. Tutamandara llucshica tarabajcunara apingaj, paihua uvillas chagrai tarabangaj.
40020002	Tarabajcunahua alichishca huasha chunga sucresta pagangaj caran punzha, runaunara uvillas chagrama cachaca.
40020003	Las nueve tupui llucshisha, shujcuna lugar ajcunara ricuca pulasai.
40020004	Paigunara nica: “Richi cangunas ñuca uvillas chagrama, ali tupura pagashami. Runauna rinauca.
40020005	Cuti llucshica doce chaupi punzhai, las tres tupuis shinallara rica.
40020006	Cutillara las cincu tupui llucshica. Chara huaquinguna lugar ajcunara tupaca. Paigunara nica: “¿Imarasha caibi intiru punzha yanga tiaunguichi?”
40020007	Paita ninauca: “Pihuas mana tarabachishcaraigu.” Duiñu paigunara nica: “Richi cangunas chagrama. Ali tupura pagashca anguichimi.”
40020008	Tutayaupi, las seis tucujpi, uvillas chagra duiñu paihua huasicamara nica: “Tarabajcunara cayai, paigunara shu punzha tarabashcara pagai, puchucai shamujcunahua callarisha, ñaupa shamujcunagama.”
40020009	Shinajpi las cincumanda tarabajcuna pactamusha, caran duiñu paihua chunga sucresta apica.
40020010	Ñaupamanda tarabajcuna pactamusha, ‘Mas cullquira apishunmi,’ nisha iyanauca, astaun paigunas shinallara caran duiñu chunga sucresta apica.
40020011	Chillara apisha, duiñora piñanauca.
40020012	Ñinauca: “Cai puchucai huras shamujcuna shu hurasllara tarabanauca, shina ajllaira ñucanchira pagashcasna pagashcangui. Ñucanchiga intiru punzha rupaibi tarabashcanchi.”
40020013	Duiñuga paigunamanda shujta cutipasha nica: “Amigu, ñuca canda manalira mana raunichu, ¿manzhu canhua alichicani chunga sucresta pagangaj?
40020014	Can ganashcara apisha ri. Ñuca cai huasha shamujta canda pagashca tupullarara cusha nini.
40020015	¿Manzhu raihuaj ñuca munashcara ñucajhua? ¿Canga chijnihuanguichu ñuca shungu ali ashcaraigumanda?
40020016	Shinallara ñaupa punda ajcuna puchucaiguna tucunaunga, puchucaiguna ñaupa ajcuna tucunaungami. Ashcauna cayashcaunami, randi ansallaunami ajllashcauna anaunga.”
40020017	Jesús Jerusalenma sicasha, ñambii pai chunga ishqui yachachishca runaunara sapallama pushasha, paigunara nica:
40020018	“Ña Jerusalenma sicaunchi. Ñucara, Runa Churira, intrigahuanaungami sacerdote apuunama yachaira yachachijcunama. Huañuchihuanaungami.
40020019	Ñucara gentilgunama intrigahuanaungami burlangaj, asutingaj, chacatangaj. Astaumbas quinsa punzhai causarishami.”
40020020	Shinajpi Zebedeo churiuna mama llutarimuca, churiunandi, Jesuspa ñaupajpi tuama urmasha paita shu shimira mañangaj.
40020021	Jesús paita: “¿Imara ningui?” nisha tapuca. Paiga: “Mandangui,” nica, “can mandana pachai cai ñuca ishqui churiuna canhua tiarinauchu, shuj ali maqui partima shuj lluqui maqui partima.”
40020022	Shinajpi Jesús cutipasha nica: “Canguna mañashcara mana yachanguichichu. ¿Ushanguichichu ñucara cushca vasura cuinta upingaj? ¿Ushanguichichu ñucara cushca bautisanahua cuinta bautisaringaj?” Paiguna: “Ushanchimi,” ninauca.
40020023	Jesús paigunara nica: “Sirtu pacha canguna ñuca vasura cuinta upinguichimi, ñuca bautisanahua cuinta bautisaringuichimi, randi ñuca ali partima ñuca lluqui partima tiarinara mana ñucajchu cungaj, astaun ñuca Yaya cunga pai ajllashcaunama.”
40020024	Chishu chungauna caita uyasha piñarinauca chi ishquiunahua.
40020025	Shinajpi Jesús paigunara cayasha, nica: “Yachanguichi imasna llacta atun apuuna chi llactaunara mandanaun, atunguna shinallara mandanaun.
40020026	Cangunahua mana shina tucungachu, astaun maicans atun tucusha nisha cangunara sirvij tucungami.
40020027	Maicans cangunamanda ñaupa aj tucusha nisha, cangunara sirvij tucungami.
40020028	Imasna ñuca, Runa Churi, mana shamucanichu sirvi tucungaj, astaumbas sirvingaj shamucani, shinallara ñuca causaira cungaj ashcaunara randingaj.”
40020029	Paiguna Jericó llactamanda llucshijpi, ashca runauna catinauca.
40020030	Ishqui ñausa runauna, ñambi rayai tiajcuna, Jesús pasaushcara uyasha, caparinauca: “¡Señor!” nisha, “¡Davidpa Churi, llaquihuapai!”
40020031	Runauna paigunara piñanauca, “¡Chunllayaichi!” nisha. Astaun paiguna mas caparinauca: “¡Señor!” nisha, “¡Davidpa Churi, llaquihuapai!”
40020032	Jesús shayarisha, paigunara cayasha, nica: “¿Imara rai ninguichira cangunahua?”
40020033	Paiguna ninauca: “Señor, ñahuira pascahuapai.”
40020034	Shinajpi, Jesús llaquirisha, ñahuira llangaca. Chi ratullaira ricunauca, paita catimunauca.
40021001	Paiguna ña Jerusalenma mayanllayausha, Betfagé nishca ichilla llactama pactamunauca, Olivos urcu rayai, Jesús shu ishqui pai yachachishca runaunara cachaca.
40021002	Paigunara nica: “Richi chimbai tiaj ichilla llactama. Chihui shu buru huatashcara tupanguichimi paihua huahuandi. Pascaichi burura, ishquindira pushamichi.
40021003	Pihuas cangunara rimajpi, ‘Señor ministinmi,’ ninguichi; shina nijpi uctalla cachamungami.”
40021004	Cai tucui tucuca Diosmanda rimaj rimashcara pactachingaj, pai casna nishca:
40021005	“Siomba ushushira rimaichi: ‘Riqui,’ nisha, ‘camba Rey Apu cambajma shamun, Mansu, burui tiarisha, Malta buru ahuai, shu cargara astaj buru huahuai. ’ ”
40021006	Yachachishca runauna rinauca, Jesús mandashcasna ranauca.
40021007	Burura paihua huahuandi pushamunauca. Paiguna llachapaunara buru ahuai churanauca. Jesús chi ahuai tiarica.
40021008	Ashca taucarimuj runauna paiguna llachapaunara mandanauca ñambira. Shujcuna pangaunara yuraunamanda pitinauca, ñambira mandanauca.
40021009	Ñaupajma riujcunas huasha shamujcunas caparinauca: “¡Alabashca angui, Davidpa Churi! ¡Bindisiashcami Señorba shutii Shamujta! ¡Alabashca angui ahua pachais!”
40021010	Jesús Jerusalembi icujpi, intiru llacta turbarica, “Caiga, ¿pitangairi?” nisha.
40021011	Runauna ninauca: “Caimi Diosmanda rimaj Jesús, Galileai tiaj Nazaretmanda.”
40021012	Jesús Diospa templo huasii icuca. Tucui temploi catujcunara randijcunaras canzhama ichuca, cullquira turcajcuna mesaunara vultiachica, shinallara urpira catujcuna tiarinara vultiachica.
40021013	Paigunara nica: “Ñuca huasi Diosta mañana huasi nishcami anga. Astaun canguna shuhuajcuna uctura rashcanguichimi.”
40021014	Paihuajma, templo huasima, ñausauna, anga changaunas shamunaucami. Jesús paigunara alichica.
40021015	Astaumbas sacerdote apuuna, yachaira yachachijcunas Jesús munanaita rashcaunara ricusha, huahuauna templo huasii caparishcara uyasha, “¡Alabashca angui, Davidpa Churi!” nisha, piñarinauca.
40021016	Paiguna Jesusta ninauca: “¿Uyanguichu paiguna rimashcara?” Jesús paigunara: “Ari,” nica, “¿manzhu ima huraspas ricushcanguichi: Huahuauna shimimanda, chuchujcuna shimimandas Alabanara alichishcangui?’ ”
40021017	Jesús paigunara saquisha, llactamanda llucshica, Betania llactama risha, chihui tiaca.
40021018	Cayandi tutamanda, Jesús llactama tigrasha, yarcachica.
40021019	Shu higu yurara ñambi rayai ricusha, yurama shamuca. Randi mana imaras tupacachu yurai, pangallara tupaca. Jesús yurara nica: “Ima huraspas ama aparichu muyura.” Chi ratullai higu yura chaquirica.
40021020	Yachachishca runauna chita ricusha, manzharisha ninauca: “¿Ima rashara uctalla chaquirica higu yura?”
40021021	Jesús cutipasha nica: “Sirtu pacha cangunara nini, canguna quirisha, mana manzhasha, mana higu yurahua rashcasnallara ranguichimachu, astaun cai urcura: ‘Anzhuri, lamarbi urmairi,’ nijpi, shina tucunmami.
40021022	Imaras Diosta rugasha, quirishcahua mañajpi, chasquinguichimi.”
40021023	Jesús templo huasima shamujpi, sacerdote apuuna rucuunandi paihuajma shamunauca pai yachachiushca ratui. Paita ninauca: “¿Pi mandajpira can rashcaunara rangui? ¿Pita canda casna rangaj mandaca?”
40021024	Jesús paigunara cutipaca: “Ñuca shinallara shu tapunara charini. Canguna ñucara cutipajpi, ñucas shinallara cangunara rimashami pi mandajpira cai rashcaunara rauni.
40021025	Juamba bautisana, ¿maimandara acai? ¿Ahua pachamandachu aca, runaunamandachu aca?” Shinajpi paigunapura rimananauca, casna nisha: “Ñucanchi ahua pachamandami nijpi, pai ningami, ‘¿Imarasha mana quiricanguichi?’
40021026	Ñucanchi, ‘Runaunamandami,’ nijpiga, runaunara manzhanchi, tucui runauna, ‘Juan Diosmanda rimajmi,’ ninaun.”
40021027	Jesusta cutipasha ninauca: “Mana yachanchichu.” Shinajpi Jesús paigunara: “Ñucas cangunara mana rimashachu pi mandajpira ñuca cai rashcaunara rauni,” nica.
40021028	“Shinajpi, ¿imasnara iyanguichi? Shu runa ishqui churiyuj aca. Yaya paihua ñaupa punda churima shamusha, paita nica: ‘Churi, cuna punzha ri ñuca uvillas chagrai tarabangaj. ’
40021029	Churiga, ‘Mana munanichu,’ nica. Randi, huasha aripintirisha ricami.
40021030	Yaya chishu churima shamusha, paita shinallara rimaca. Churi cutipasha paita nica: ‘Ari, Señor, riunimi. ’ Randi mana ricachu.
40021031	Cai ishqui churimanda, ¿maicanda paihua yaya munashcara pactachica?” Cutipanauca, “Ñaupa aj churi.” Jesús paigunara nica: “Sirtu pacha cangunara nini, cullquira tandachij runauna shujhua tacarij huarmiunas cangunamanda ñaupara rinaungami Dios mandana pachama.
40021032	Cangunajma shamuca Juan, ali causanara yachachisha, paitaga mana quiricanguichi, astaumbas cullquira tandachij runauna shujhua tacarij huarmiunandi paita quirinaucami. Canguna caita ricusha, mana huasha aripintiricanguichi paita quiringaj.”
40021033	”Shu yachachina cuintanara uyaichi. Shu yaya tiauca, uvillas chagrara tarpuca. Quinzhaca. Uvillasta chahuanara allaca. Huasira shayachica. Shu tarabajcunara pagara mañasha, chagrara mañachica. Caru llactama rica,
40021034	Muyura pallana huras pactarijpi, sirvijcunara cachaca tarabajcunama, muyura apingaj.
40021035	Tarabajcunaga sirvijcunara apisha, shujta sajmanauca, shujta huañuchinauca, shujta rumihua shitanauca.
40021036	Cutillara sirvijcunara cachaca, ñaupa cachashcaunamanda yalira. Shinallara ranauca chigunaras.
40021037	Puchucaibi paihua churira cachaca. ‘Ñuca churira manzhanaunga chari,’ nisha.
40021038	Tarabajcunaga churira ricusha, paigunapura rimananauca: ‘Caimi chagrara apina churi. Acuichi, paita huañuchishunchi, paihua allpara apishunchi,’
40021039	Paita apisha, chagra canzhama ichusha, huañuchinauca.
40021040	Uvillas chagrayuj duiñu shamusha, ¿imara rangai chi tarabajcunahua?”
40021041	Paita ninauca: “Manali rajcunara mana ansas llaquishcahua tucuchingami. Paihua uvillas chagrara shu tarabajcunama pagara mañasha mañachingami, pallana huraspi aparishcara cujcunama.”
40021042	Jesús paigunara nica: “¿Ima huraspas manzhu ricushcanguichi Quillcaunai: ‘Sicachijcuna mana munashca rumi Ña istandi siqui rumi tucushcami. Caitaga Señor rashcami, Manzhanaitami ricurin ñucanchi ñahuii?’
40021043	Chiraigumanda cangunara nini, Dios mandana pacha cangunamanda quichushca anga, randi cushcami anga pai aparishcara aparij runaunama.
40021044	Maicans cai rumi ahuai urmasha paquirishca anga; maican ahuais cai rumi urmasha, cuta cuta urmangami.”
40021045	Sacerdote apuuna fariseogunandi Jesús yachachina cuintanaunara uyasha, “Ñucanchimandami uyachisha riman,” nisha intindinauca.
40021046	Randi paita apishun nishallara, runaunara manzhanauca, paiguna Jesusta Diosmanda rimajmi, iyashcamanda.
40022001	Jesús paigunara cutipasha, cuti yachachina cuintanahua rimaca, casna nisha:
40022002	“Ahua pacha mandana shu rey apu cuintami ricurin, paihua churira istasha buraca.
40022003	Paita sirvijcunara cachaca burama convirashcaunara cayangaj. Convirashcaunaga mana munanauca shamunara.
40022004	Shu sirvijcunara cuti cachaca: ‘Convirashcaunara rimai richi, micuna ña puruntushcami,’ nisha; ‘ñuca irayachishca huagraunara, animalgunaras huañuchishcanchi, tucui ña alichishcami; burama shamichi,’ nisha,
40022005	Convirashcauna mana uyasha rinauca, shuj paihua hacindama, shuj paihua tindama.
40022006	Shujcunaga sirvijcunara apisha, piñasha, huañuchinauca.
40022007	Rey apu uyasha, piñarica, paihua suldaruunara cachaca, huañuchijcunara huañuchinauca, paiguna llactara rupachinauca.
40022008	Shinajpi sirvijcunara nica: ‘Sirtu pacha bura puruntushcami, astaun convirashcauna mana valijcuna anaushca.
40022009	Richi ñambiuna llucshinaunama, tucui chihui tuparijcunara cayaichi.
40022010	Sirvijcuna ñambiunara risha, tucui tuparijcunara tandachinauca, manaliunaras, aliunaras. Bura huasi undajta tucuca, ashca convirashcauna shamushcaraigu.
40022011	Rey apu icucami canvirashcaunara ricungaj. Chihui shu runara ricuca bura churarinara mana churarishcara.
40022012	Paita nica: ‘Amigu, ¿imarasha caibi bura churarina illaj icucangui? ‘Runaga mana ansas cutipaca.
40022013	Shinajpi rey apu sirvijcunara nica: ‘Paita huataichi chaquiras maquiras. Canzhai llandu tutai shitaichi. Chihui huacanas quiru mucurinas tian. ’
40022014	Ashcaunami cayashcauna, ansallami ajllashcauna.”
40022015	Shinajpi fariseoguna rimanaungaj rinauca, Jesusta ima shimiis apingaj nisha.
40022016	Paiguna yachachishca runaunara Herodianos nishcaunandi Jesuspajma cachanauca, paita ninauca: “Yachachij, can sirtu shimira llaquij ajta ricsinchi, can Diospa ñambira sirtu pacha yachachingui; pi runaras mana manzhangui, runauna ima tunu ricurinaras mana ricungui.
40022017	Ñucanchira rimahuai, ¿imara ningui? ¿Raihuajchu manzhu raihuaj impuistu cullquira César apuma pagangaj?”
40022018	Jesús paiguna manali iyariushcara yachasha, nica: “¿Imaraigu tintahuanguichi, ishqui shimiyujcuna?
40022019	Shu impuesto pagana cullquira ricuchihuai.” Paiguna shu denario nishca cullquira ricuchinauca.
40022020	Shinajpi Jesús paigunara nica: “¿Pihuajtai cai ñahui, pihuajtai cai quillcashca?”
40022021	”Césarbaj,” ninauca. Jesús paigunara nica: “Césarbajta Césarma cuichi, Diospajta Diosma cuichi.”
40022022	Caita uyasha, manzharinauca; paita saquisha rinaucami.
40022023	Chi punzha saduceo runauna Jesusma shamunauca, “Causarina illanmi,” nijcuna. Paita tapunauca:
40022024	”Yachachij,” ninauca, “Moisés nica, ‘Shu runa churi illaj huañujpi, paihua uqui casarachu huañuj uqui huarmihua, uquiraigumanda mirangaj. ’
40022025	Ñucanchijpi canzhis uquipura tianauca. Ñaupa punda aj casararca, chihuasha huahuauna illaj huañuca. Paihua huarmira uquima saquica.
40022026	Shinallarami tucuca ishqui quinsa uquiunahua canzhis uquigama, huarmira apinauca.
40022027	Puchucaibi huarmis huañuca.
40022028	Causarinaiga, ¿chi canzhismanda maicanda apingai cai huarmira, tucui uqiuna paita charishca huasha?”
40022029	Shinajpi Jesús paigunara cutipasha nica: “Pandaunguichimi, Quillcashcaunara Diospa ushanaras mana yachasha.
40022030	Causarinai rnana casaranaungachu, shinallara mana casarachinaungachu, astaun Diospa ahua pachai tiaj angelguna cuinta tucunaungami,
40022031	Randi, huañushcauna causarinamanda, ¿manzhu ricushcanguichi Quillcashcaunai Dios cangunama rimashcara, casna nisha:
40022032	’Ñuca Abrahamba Dios, Isaacpa Dios, Jacobpa Dios ani?’ Diosca mana huañushcauna Dioschu, astaumbas causajcunajmi.”
40022033	Runauna caita uyasha manzharinauca, pai yachachishcamanda.
40022034	Shinajpi fariseoguna Jesús saduceogunara vinsishcara uyasha, pariju tandarinauca.
40022035	Paigunamanda shuj, ley shimira yachaj, paita tintasha tapuca:
40022036	“Yachachij,” nica, “¿Iey shimii, maicanda tucuimanda yali atun mandashca shimi?”
40022037	Jesús paita nica: “Camba Señor Diosta llaquinami angui, intiru shunguhua, intiru almahua, intiru iyaihua.
40022038	Caimi ñaupa punda atun mandashca shimi.
40022039	Chimanda huashalla mandashca shimi ñaupa aj cuintallarami: Camba mayambi causaj runara canda llaquishcasna llaquinami angui.
40022040	Cai ishqui mandashca shimiunamandami, tucui camachishca shimiuna tucui Diosmanda rimajcuna yachachishcaunas tucunaunï.”
40022041	Jesús fariseogunahua pariju tiausha, paigunara tapuca:
40022042	“Cristomanda, ¿imara iyanguichi?” nica, “¿pihua churirai?” Paiguna, “Davidpa churimi,” ninauca.
40022043	Jesús paigunara nica: “¿Imasnara David Ispiritui rimasha paita: ‘Señor,’ nisha, rimanzhu, casna nisha:
40022044	‘Señor ñuca Señorda nica: Ñuca ali maqui partima tiari, canda chijnijcunara camba chaqui ucui churangagama?’
40022045	David paita, ‘Señor,’ nisha rimasha, ¿imasnajpira paihua churi tucun?”
40022046	Pihuas paita imaras cutipanara mana ushacachu. Chi punzhamanda pacha, pihuas paita imaras tapungaj mana iyaricachu.
40023001	Shinajpi Jesús inti runaunaras, pai yachachishca runaunaras rimaca, casna nisha:
40023002	“Yachaira yachachijcuna fariseogunandi Moisés camachishcaunara yachachinaun.
40023003	Shinajpi tucui paiguna pactachingaj rimashcaunara pactachichi, shinallara raichi, astaumbas paiguna rashcaunara ama raichichu. Paiguna rimanaun, astaun mana ranaunzhu.
40023004	Paiguna llashaj turmindus cargaunara runauna huasha tullui huatanaun, randi paiguna ichilla rirullahuas mana munanaunzhu yanapangaj.
40023005	Astaun paiguna tucui rashcaunara runauna ricungajlla ranaun. Paiguna quillcashcara churana cajitaunara atunyachinaun, paiguna churarina tsiraspa pundara suniyachinaun.
40023006	Micunaunai ñaupa pundai tiarinaunara munanaun, tandarina huasiunais ñaupa pundai tiarinaunara munanaun.
40023007	Shinallara pulasaunai salurai tucunaunara munanaun, runauna paigunara: ‘Yachachij, yachachij,’ rimai tucunara munanaun.
40023008	Cangunaga ama munaichichu runauna cangunara: ‘Yachachij,’ nii tucungaj. Shujllami cangunara yachachij, pai Cristomi. Cangunaga uquipura anguichi.
40023009	Ama pihuas, ‘Ñuca yaya,’ nisha rimaichi cai pachai. Shujllami canguna Yaya, paiga ahua pachaimi tiaun.
40023010	Cangunara runauna ama, ‘Yachachij,’ ninauchu. Shujllami cangunara Yachachij, pai Cristomi.
40023011	Cangunamanda yali aj runa cangunara sirvij achu.
40023012	Maican runas paillara ahuayajpi, pishayachishca anga. Maicambas paillara pishiyajpi ahuayachishca anga.
40023013	“Astaumbas, ¡Ayailla cangunamanda, yachaira yachachijcuna, fariseoguna, ishqui shimiyujcuna! Ahua pacha mandanara runaunajta ishcanguichi. Cangunas mana icunguichi, shinallara mana lugarda cunguichi icuujcunara.
40023014	¡Ayailla cangunamanda, yachaira yachachijcuna, fariseoguna, ishqui shimiyujcuna! Huaccha huarmiuna huasiunara tucuchinguichi; runauna uyangajlla unaira mañanguichi. Chiraigumanda mas shinzhi cauźayachishca tucunguichimi.
40023015	“¡Ayailla cangunamanda, yachaira yachachijcuna, fariseoguna, ishqui shimiyujcuna! Lamardas allparas puringuichi shu runara cangunara catijta rangaj. Ña catijpi, paita huajlichinguichi cangunamanda ishqui cuti yali ucu pachama rijta ranguichi.
40023016	”¡Ayailla cangunamanda, ñausa pushajcuna! Shu runa templo huasi shutii shimira cujpi, ‘Yangami,’ ninguichi. Shu runaga templo huasii tiaj curimanda shimira cujpi, ‘Dibijmi tucun,’ ninguichi.
40023017	¡Upauna, ñausauna! ¿Imara yali valij, curichu, curira valichij templo huasichu?
40023018	Shinallara, pis altar shutii shimira cujpi, ‘Yangami,’ ninguichi. Astaun, pis altarbi tiaj sacrificio shutii shimira cujpi, ‘Dibijmi tucun,’ ninguichi.
40023019	¡Upauna, ñausauna! ¿Imara yali valin, sacrifïciochu, sacrificiora valichij altarchu?
40023020	Altar shutii shimira cuj altarmandas tucui chihui ahuai tiajmandas shimira cunmi.
40023021	Templo huasi shutii shimira cuj, templo shutiis, templo huasii Causajpa Diospa shutiis shimira cunmi.
40023022	Ahua pacha shutii shimira cuj, Diospa tiarina shutii tiarinai tiarij Diospa shutiis shimira cunmi.
40023023	“¡Ayailla cangunamanda, yachaira yachachijcuna, fariseoguna, ishqui shimiyujcuna! Shu chunga partira cunguichi micunai churana pangaunamanda, astaun ley shimimanda atun ranaunara saquinguichimi: alirana, llaquina, quirina. Caigunara rana aca, chishujcunara mana saquisha.
40023024	¡Ñausa pushajcuna. Challunda shushunguichi, astaumbas camillura nillpunguichi!
40023025	“¡Ayailla cangunamanda, yachaira yachachijcuna, fariseoguna, ishqui shimiyujcuna! Vasu, pulatu huasha partira maillanguichi, astaumbas ucu shungüi shuhuanahua manali ranahuas undashcami anguichi.
40023026	¡Ñausa fariseo runa! Ñaupa punda vasuras pulaturas ucu partira pichai, huasha partis shinallara pichashca achu.
40023027	“¡Ayailla cangunamanda, yachaira yachachijcuna, fariseoguna, ishqui shimiyujcuna! Yurajlla pintashca pambana uctuna cuinta anguichi. Sirtu pacha canzhamanda sumajlla ricurinaun, astaun ucui huañushca tullunahua ima ismushcahuas undashcami anaun.
40023028	Shinallarami canguna, ahua carai ricujpi ali runaunasna ricuringuichi, astaun shungu ucui manalihua, manali iyaihuas undashcami anguichi.
40023029	“¡Ayailla cangunamanda, yachaira yachachijcuna, fariseoguna, ishqui shimiyujcuna! Diosmanda rimajcuna pambana huasiunara shayachinguichi, ali runaunara iyarichina rumiunaras sumajyachinguichi.
40023030	Shinallara ninguichi: ‘Ñucanchiga ñucanchi yayauna causaushca timpui causashca asha, paiguna raushcaunai mana yanapanchimaca, Diosmanda rimajcuna yahuarda talisha. ’
40023031	Shina rimasha ricuchinguichi canguna quiquinmandallara, chi Diosmanda rimajcunara huañuchijcuna quiquin churiuna anguichi.
40023032	¡Cangunas canguna yayauna rashca tupura undachichi!
40023033	¡Machacuiguna, pitalalamanda miraiguna! ¿Imarasha ucu pachama rinamanda quishpinguichi?
40023034	Chiraigumanda ñuca cangunama Diosmanda rimajcunara, yachajcunara, yachaira yachachijcunara cachauni. Paigunamanda huaquingunara huañuchinguichimi, huaquingunara chacatanguichimi, shujcunara azutinguichimi canguna tandarina huasiunai, shu llactamanda shu llactagama catinguichimi.
40023035	Casna ranguichimi canguna ahuai tucui ali runa yahuar intiru mundui talirij urmachu ali causaj Abel yahuarmanda Berequías churi Zacarías yahuargama, paita templo altar chaupi shungüi huañuchishcanguichimi.
40023036	Sirtu pacha cangunara nini, cai tucui shamungami cuna hurasta mirajcunahua.”
40023037	”¡Jerusalén, Jerusalén, Diosmanda rimajcunara huañuchij, canma cachashca runaunara rumihua shitaj! ¡Masna cuti canguna churiunara tandachisha nicani, imasna shu atallba paihua huahuanara rigra panga ucui tandachin, randi mana munacangui!
40023038	Camba huasi ña chunlla saquishcami.
40023039	Cuna hurasmanda ñucara mana ricuhuanguichichu canguna casna rimanagama: ‘Bindisiashcami Señorba shutii shamujta. ’ ”
40024001	Jesús templo huasimanda llucshisha ríupi, pai yachachishca runauna paihuajma shamunauca, templo huasiunara paita ricuchingaj.
40024002	Jesús cutipasha nica: “¿Cai tucuira ricunguichichu? Sirtu pacha cangunara nini: Caibi mana shu rumis shuj ahuai saquiringachu; tucui tulashcami anga.”
40024003	Jesús Olivos urcui tiarisha, pai yachachishca runauna paihuajma shamunauca sapallai. Paita tapunauca: “Cuintahuai, ¿ima huras caiguna tucunaungairi? ¿Imara ricuringairi can shamunai, cai timpuuna tucurinais?”
40024004	Jesús cutipaca: “¿Cuiraichi pihuas cangunara ama umachichu.
40024005	Ashcauna ñuca shutii shamunaungami, ‘Ñuca Cristo ani,’ nisha. Shina nisha rimasha, ashcaunara umachinaungami.
40024006	Guiraunara, guira shimiunaras uyanguichimi. Ama turbaringuichichu. Ministirinmi casna tucungaj. Shina ajllaira charajmi tucurina huras.
40024007	Shu llacta shu llactahua ataringa, shu rey apu shu rey apuhua. Llaqui ungüiguna, yarcaiguna, allpa cuyunauna huaquin partiunai tianaungami.
40024008	Cai tucui turminduscuna callarinami.
40024009	“Chi huras cangunara turmindachingaj intriganaungami, huañuchinaungami, tucui runauna cangunara chijninaugami, ñuca shutimanda.
40024010	Chi timpui ashcauna nijtasha urmanaungami, shujcuna shujcunara intriganaungami, shujcuna shujcunara chijninaungami.
40024011	Ashca llullasha rimajcuna atarinaungami, ashcaunara urmachinaungami.
40024012	Manalirana mirarishcamanda, ashca runauna llaquina shungu chiriyangami.
40024013	Randi, puchucaigama ahuantaj runa quishpingami.
40024014	Cai Dios mandana pacha evangelio ali shimi intiru mundui camachishca anga, tucui llactaunara ricuchingaj. Chihuasha tucurina huras pactamunga.
40024015	“Chiraigumanda, ima huras Santu Lugarbi Dios chijnishcara ricunguichimi, Diosmanda rimaj Daniel quillcashcasna (ricuj runa intindichu),
40024016	shinajpi chi hurasllai, Judeai tiajcuna urcuunama miticunauchu.
40024017	Huasi ahuai tiaj ama irguchu, huasimanda imaras apingaj.
40024018	Chagrai tiaj ama tigrachu llachapara apingaj.
40024019	¡Ayailla icsayujcuna, chuchuchijcunas, chi punzhaunai!
40024020	Rugaichi canguna miticuna huras ama tamiai tucungaj, ama samana punzhais.
40024021	Chi huras atun turmindarina timpu tiangami, callari hurasmanda pacha mana casna tucushcachu, cuna hurascamas, huiñaigamas.
40024022	Chi punzhauna mana curuyashca ajpiga, pihuas mana quishpinmaca. Astaun ajllashcaunaraigumanda chi punzhauna curuyashca anaunga.
40024023	Shinajpi maicans canda: ‘Ricuichi, caibimi Cristo; ricuichi chihuimi Cristo,’ nijpi, ama quiringuichichu.
40024024	Llulla Cristouna, llullasha rimajcunas atarinaungami. Atun ricurinaunara, munanaita ranaunaras ranaungami. Ajllashcaunaras shinallara umachi tucunaungami usharijpi.
40024025	Ña, ñaupa hurasmanda cangunara rimashcani.
40024026	”Shinajpi runauna cangunara: ‘Ricuichi, pai runa illashca partii tiaun,’ nijpi, ama llucshichichu. Runauna: ‘Ricuichi, pacalla ucuunaimi tiaun,’ nijpi, ama quirichichu.
40024027	Imasna rayu limpiashca indi llucshinamanda llucshisha, indi icunagama ricurin, shinallarami tucunga Runa Churi shamunai.
40024028	Maibi huañushca aicha sirijpi, chihui illahuangauna tandarinaungami.”
40024029	“Chi turmindarina punzhauna pasashcallai, indi llanduyangami, quillas mana punzhayachingachu, istrillascuna ahuamanda urmanaungami. Ahua pachai tiaj ushanauna cuyuchishca anaungami.
40024030	Chi huras, Runa Churi ricurishcara ahua pachai ricunaungami. Tucui cai pacha ailluuna huacanaungami; ñuca, Runa Churi, ahua pacha puyuunai ushanahua gustu sumajhuas shamujta ricunaungami.
40024031	Paihua angelgunara atun curmita shinzhi uyarishcahua cachamungami. Pai ajllashcaunara tandachinaungami chuscu huaira shamuna partimanda, ahua pacha caru pundamanda chishu caru pundagama.
40024032	“Higu yuramanda yachachina cuintanara yachaichi: Ima huras paihua pallca ña llullujyaupi, pangaunas llucshinaupi, yachanguichi rupai timpu ña mayanllayaunmi.
40024033	Shinallara cangunas ima huras cai tucui pactariupi ricusha, ña yachaichi pai mayanllaimi tiaun, pungu rayallai.
40024034	Sirtu pacha cangunara nini,cuna huras miraiguna manara pasajllaira, cai tucui pactaringami.
40024035	Ahua pachas cai pachas pasanaungami, astaun ñuca rimashca shimiuna mana pasanaungachu.
40024036	Randi, chi punzhara, chi hurasta, pi runas pi ahuamanda angelgunas mana yachanaunzhu, ñuca Yayallami yachan.
40024037	Astaun imasna tucuca Noé causaushca punzhaunai, shinallarami tucunga Runa Churi shamunai.
40024038	Imasna aca yacu izhu manara shamujllaira, runauna micunauca, upinauca, casaranauca, casarichinauca, Noé barcoi icuna punzhagama,
40024039	imasna mana intindinauca yacu izhu shamunagama, yacu shamusha tucui chingarinauca; shinallarami anga Runa Churi shamunai.
40024040	Chi hurasllaira ishqui runa chagrai tianaunga, shujta apashca anga, shujta saquishca anga.
40024041	Ishqui huarmi cutanaunga cutana rumii, shujta apashca anga, shujta saquisha anga.
40024042	Ricusha chapaichi, mana yachanguichichu canguna Señor shamuna hurasta.
40024043	Astaun caita yachaichi, shu huasiyuj duiñu shuhuaj runa shamuna hurasta yachasha, chapanma chi runa ama icungaj huasii.
40024044	Chiraigumanda cangunas puruntuichi; ñucas, Runa Churi, shinallara canguna mana iyaushca huraspi shamushallami.
40024045	¿Pitangai ali llaquij iyaiyuj sirvij runa, paihua patrún huasira cuirangaj churaca, chihui ajcunara ali huraspi carangaj?
40024046	Cushimi casna sirvij runa, paihua patrún shamusha paita shina rauta tupajpi.
40024047	Sirtu pacha cangunara nini, pai tucui charishcara cuirangaj paita churangami.
40024048	Randi, chi manali sirvij runa paihua shungüi: ‘Ñuca patrún unaiyaunmi tigrangaj,’ nisha iyarisha,
40024049	paihua pariju sirvijcunara sajmangaj callarijpi, machajcunahua micungaj upingajpas callarijpi,
40024050	chi sirvijpa patrún shamungami pai mana chapaushca punzhai, pai mana yachashca huraspi.
40024051	Paita shinzhira livachingami, ishqui shimiyujcunama cachangami; chihuimi llaqui huacanas quiru mucurinas tian.
40025001	Shinajpi ahua pacha mandana chunga huanra huarmiuna cuintami. Huarmiuna paiguna vila puruunara apisha, carira tupangaj llucshinauca.
40025002	Paigunamanda, pichca iyaiyujcuna anauca, chishu pichcaga upauna.
40025003	Upauna paiguna vila purura sindina yacu illajta apanauca.
40025004	Iyaiyujcunaga sindina yacura butii apanauca vilahua pariju.
40025005	Cari unaiyajpi, tucui puñunaipi puñunauca.
40025006	Chaupi tutai shu shimi caparishca uyarica: ‘Cari shamun, llucshichi paita tupangaj. ’
40025007	Shinajpi tucui chi huanra huarmiuna liccharisha, vila puruunara alichinauca.
40025008	Upauna iyaiyujcunara ninauca: ‘Sindina yacura cuhuai, ñucanchi vila puruuna huañurinaunmi. ’
40025009	Iyaiyujcunaga cutipasha ninauca: ‘Ñucanchi sindina yacu mana pactangachu ñucanchijpas cangunajpas. Richi catujcunara randingaj canguna quiquimbajta. ’
40025010	Paiguna randingaj rishcallai, cari shamuca. Puruntushcauna paihua pariju burai icunauca. Pungura ishcanauca.
40025011	Huasha chishu huanra huarmiunas shamunauca. ‘Señor, señor, pungura pascapai,’ ninauca.
40025012	Paiga cutipasha nica: ‘Sirtu pacha,’ nini, ‘mana ansas ricsinichu cangunara. ’
40025013	Ricusha chapaichi, Runa Churi shamuna punzhara pai shamuna hurastas mana yachanguichichu.
40025014	“Ahua pacha mandana shu runa cuintami. Pai caruma ringarausha, sirvijcunara cayasha, pai charishcaunara paiguna maquiunai saquica.
40025015	Shujma pichca cullquira cuca, shujma ishquira, shujmas shujllara, caran duiñu ushana tupura cusha. Chi huasha caru llactama rica.
40025016	Pichca cullquira apijca, chi cullquihua tarabasha, shu pichca cullquira mas ganaca.
40025017	Shinallara ishquira apijca ishquira mas ganaca.
40025018	Shujllara apijca, allpara allasha, paihua patrumba cullquira pambaca allpa ucui.
40025019	Unai timpo huasha, chi sirvijcuna patrún tigramuca, paigunahua cullquimanda alichica.
40025020	Pichca cullquira apij runa shamusha, shu pichcara apamuca, casna nisha: ‘Señor, pichca cullquira cuhuacangui, pichcara mas ganashcani. ’
40025021	Patrún paita nica: ‘Alimi, ali mana quillasha sirvij runa. Ansallahua alira rashcangui, ashcara cuirangaj canda churasha. Camba señorba cushi causanai icui. ’
40025022	Ishqui cullquira apij runa shamusha, ‘Señor,’ nica, ‘ishqui cullquira cuhuacangui, ishquira mas ganashcani. ’
40025023	Patrún paita nica: ‘Alimi, ali mana quillasha sirvij runa. Ansallahua alira rashcangui, ashcara cuirangaj canda churasha. Camba señorba cushi causanai icui. ’
40025024	Randi shuj cullquira apij runa shamusha, ‘Señor,’ nica, ‘can shinzhi shungu runa ajta ricsicani, can mana tarpushcais pallaj, mana can ichashca muyumanda tandachij;
40025025	chiraigu manzhasha, camba cullquira pambacani allpa ucui. Caiga, camba quiquin cullqui. ’
40025026	Paihua patrún cutipasha nica: ‘Mana valij quilla runa, ñuca mana tarpushcai pallashcara yachacangui, ñuca mana ichashca muyumanda tandachishcaras.
40025027	Chiraigumanda ñuca cullquira bancui churanami acangui, ñuca tigrajpi ñucajta apingaj pai ganashcandi.
40025028	Quichuichi paimanda chi cullquira, chungara charijma cuichi.
40025029	Charij mas charingami, yalira charingaj; mana charijmandaga pai charishcahuaras quichushca anga.
40025030	Manali sirvij runara canzha llandui shitaichi. Chihuimi llaqui huacanas quiru mucurinas tianga. ’
40025031	“Runa Churi paihua sumajhua shamushcai, tucui santu angelgunahua panju, paihua gustu sumaj rey apu tiarinai tiaringami.
40025032	Paihua ñaupajpi tucui llactauna tandarinaungami. Chicanyachingami shujcunara hishucunamanda, imasna shu cuiraj runa buriguunara chivuunamanda chicanyachin.
40025033	Buriguunara paihua ali maqui partima churanga, chivuunara paihua lluqui partima.
40025034	Shinajpi Rey Apu ali maqui partima tiajcunama ninga: ‘Shamichi, ñuca Yaya bindisiashcauna, mundu callarishca pundamanda cangunajta puruntushca mandana pachara apichi.
40025035	Yarcachicani, carahuacanguichi; upinaichicani, upichihuacanguichi; carumanda purij acani, apihuacanguichi.
40025036	Llatan acani, churachihuacanguichi. Ungushca acani, ñucajma ricui shamuhuacanguichi. Chunda cularbi tiaucani, ñucajma ricui shamuhuacanguichi.
40025037	Shinajpi ali runauna cutipasha ninaunga: ‘Señor, ¿ima hurasta canda yarcachijta ricucanchi carangaj, upinaichijta upichingaj?
40025038	¿Ima hurasta canda carumanda shamujta ricucanchi canda apingaj? ¿Ima hurasta canda llatanda ricucanchi churachingaj?
40025039	¿Ima hurasta canda ungushcara ricucanchi, chunda cularbi tiajtas, cambajma shamucanchi ricungaj?’
40025040	Rey Apu cutipasha ninga: ‘Sirtu pacha cangunara nini,imasna casna rarcanguichi shu ñuca ichilla uquiunara, ñucarami rarcanguichi. ’
40025041	Shinajpi shinallara lluqui partima tiajcunamas ninga: ‘Anzhurichi ñucajmanda, maldisiashcauna, huiñaigama duraj ninama, supai apujta paihua angelgunajta puruntushcama.
40025042	Ñuca yarcachicani, mana carahuacanguichi. Upinaichicani, mana upichihuacanguichi.
40025043	Carumanda shamuj acani, mana apihuacanguichi; llatan acani, mana churachihuacanguichi; ungushca acani, chunda cularbi tiaucani, ñucajma mana shamucanguichi ñucara ricungaj. ’
40025044	Shinajpi paiguna shinallara cutipasha ninauga: ‘Señor, ¿ima hurasta canda yarcachijta, upinaichijta, carumanda shamujta, llatanda, ungushcara, chunda cularbi tiauta ricushcanchi, canda mana sirvicanchi?’
40025045	Shinajpi cutipasha ninga, ‘Sirtu pacha cangunara nini, imasna caita mana rarcanguichi shu cai ichillaunahua, ñucahua mana rarcanguichi. ’
40025046	Caiguna huiñaigama duraj turmindarinama rinaungami, randi aliuna huiñai causanama rinaungami.”
40026001	Jesús cai tucuira rimai pasashca huasha, pai yachachishca runaunara nica:
40026002	“Yachanguichi imasna ishqui punzha huasha, Pascua ista shamun. Ñuca, Runa Churi, intrigai tucusha chacatangaj.”
40026003	Shinajpi sacerdote apuuna, yachaira yachachijcuna, rucuunandi tandarinauca, sacerdote atun apu Caifaspa huasi pungüi.
40026004	Pariju rimananauca Jesusta umachishcahua apingaj, paita huañuchingaj.
40026005	Astaun ninauca: “Ama rashun ista punzhaunai, runaunara ama nuspachingaj.”
40026006	Jesús Betania llactai tiauca, llagayuj Simomba huasii.
40026007	Paihuajma shu huarmi shamuca, valij rumi puru ashca valij asnaj ambihua undachishcara apamuca. Cai ambira Jesuspa umai talica, pai mesai tiashcai.
40026008	Yachachishca runauna valij ambira ricusha piñarinauca: “¿Imarasha caita yanga baratun?” ninauca.
40026009	“Caita catuna usharica ashca cullquihua, chi cullquira tsuntsunama cungaj.”
40026010	Jesús caita intindisha, paigunara nica: “¿Imaraigu cai huarmira turmindachinguichi? Shu ali ranara rashcami ñucahua.
40026011	Tsuntsunara tucui huras cangunahua charinguichimi, astaun ñucara mana tucui huras charinguichichu.
40026012	Huarmi cai mishqui asnaj ambira ñuca aichai talisha, ñucara pambangaj puruntusha rashcami.
40026013	Sirtu pacha cangunara nini, maibis cai evangelio ali shimi uyarichu intiru mundui, shinallara cai huarmi rashcara cuintashca angami paita iyaringaj.”
40026014	Shinajpi chi chunga ishquipuramanda shuj, Judas Iscariote, sacerdote apuunajma rica.
40026015	“¿Imasnara cuhuanguichi,” nica, “ñuca Jesusta cangunama intrigangaj?” Paiguna, “Quinsa chunga cullquira cushun,” ninauca.
40026016	Chi hurasmanda pacha, Judas ima tunuis mascauca Jesusta intrigangaj.
40026017	Puscu illaj tanda ista ñaupa punda punzhai, yachachishca runauna Jesusma shamunauca, paita ninauca: “¿Maibira puruntunara munangui Pascua istara micungaj?”
40026018	Jesús nica: “Llactama richi shu runajma. Paita nichi, ‘Yachachij nin, Ñuca punzha ña pactamunmi. Camba huasii Pascua istara micusha ñuca yachachishca runaunahua. ’ ”
40026019	Yachachishca runauna Jesús mandashcasna ranauca. Pascua istara puruntunauca.
40026020	Tutayaushcai, Jesús chunga ishquihua pariju mesai tiarica.
40026021	Paiguna micuushca ratui, Jesús nica: “Sirtu pacha cangunara nini, cangunamanda shuj ñucara intrigangami.”
40026022	Ashcara llaquirisha, caran runa Jesusta tapungaj callarica: “¿Ñucachu ani, Señor? ” nisha.
40026023	Shinajpi Jesús cutipasha nica: “Ñucahua pariju maquira pulatui satij, paimi ñucara intrigahuanga.
40026024	Sirtu pacha ñuca, Runa Churi, riunimi, ñucamanda quillcashcasna; astaun, ¡Ayailla Runa Churira intrigaj runa! Astaun alimi anmaca pai mana pagarishca ajpi.”
40026025	Shinajpi Judas, paita intrigana runa, cutipasha nica: “Ñucachu ani, Señor?” Jesús nica: “Canda shina ninguiga.”
40026026	Paiguna micuushcai, Jesús tandara apica, bindisiaca, paquica, pai yachachishca runaunama cuca: “Apichi, micuichi,” nisha, “caimi ñuca aicha.”
40026027	Vasuras apisha, agrasishca huasha, paigunara cuca: “Upichi tucui canguna,” nisha rimaca.
40026028	“Caimi ñuca mushuj pactachina shimira alichina yahuar, Ashcaunamanda talishcami, uchaunara perdonagaj.
40026029	Cangunara nini, cuna hurasmanda pacha, cai uvillas muyumanda mana cuti upishachu shamuna punzhagama ima huras mushujta upisha cangunahua ñuca Yaya mandana pachai.”
40026030	Cantashca huasha, llucshisha, Olivos urcuma rinauca.
40026031	Shinajpi Jesús paigunara nica: “Cuna tuta canguna tucui ñucamanda manzharinguichimi. Quillcashca tian, ‘Cuirajta chugrichisha, burigu muntun chausiringami. ’
40026032	Ñuca causarishca huasha, cangunamanda ñaupara Galileama rishami.”
40026033	Pedro cutipasha paita nica: “Tucuilla canmanda manzharinaupis, ñuca mana ima huraspas manzharishachu.”
40026034	Jesús paita nica: “Sirtu pacha canda nini, cuna tuta, gallu manara cantajllaira, can ñucamanda quinsa cuti, ‘Paita mana ricsinichu,’ ninguimi.”
40026035	Pedro paita nica: “Canhua pariju huañuna ashas, canmanda mana nishachu, ‘Mana ricsinichu. ’ ” Shinallara ninauca tucui yachachishca runauna.
40026036	Shinajpi Jesús paigunandi shu Getsemaní nishca sisa pambama pactamuca. Pai yachachishca runaunama nica: “Tiarichi caibi, ñuca chihuama riuni Diosta mañangaj.”
40026037	Pedrora Zebedeo ishqui churiras pushasha, Jesús ashcara llaquiringaj turmindaringajpas callarica.
40026038	Shinajpi Jesús paigunara nica: “Ñuca alma ashcara llaquirin, huañuna tupura. Caillai saquirichi, ñucahua ripararus chapaichi.”
40026039	Cuti chininijhuama risha, tuama urmasha, Diosta mañaca: “Ñuca Yaya,” nisha, “usharijpi cai turmindarina vasu cuinta ñucamanda pasachu. Shina ajllaira mana ñuca munashcasna, astaun can munashcasna.”
40026040	Ña pai yachachishca runaunama shamusha, paigunara puñuriaita tupaca; Pedrora nica: “¿Mana ushacangui ñucahua chapanara shu huras tupullas?
40026041	Chapaichi, mañaichi, ama tintai tucungaj. Ispíritu munanmi, aicha irquimi.”
40026042	Cuti risha, Diosta mañaca, “Ñuca Yaya,” nisha, “cai vasu cuinta ñucamanda mana pasana usharijpi ñuca mana upijpis, camba munai rashca achu.”
40026043	Cuti shamusha, paiguna puñuriaita tupaca, puñunaimanda huañuucunara.
40026044	Paigunara saquisha, cuti rica, ña quinsa cuti Diosta mañaca, ñaupasnallara rimasha.
40026045	Shinajpi, pai yachachishca runaunajma shamusha, nica: “Ña puñuichi, samaichi. Huras pactamushcami. Ñuca, Runa Churi, uchayujcuna maquii intrigai tucunimi.
40026046	Atarichi, acuichi,” nica, “Ricuichi, ñucara intrigaj runa ña mayanllayamunmi.”
40026047	Jesús chara rimaushcallai, Judas shamuca, chunga ishquimanda shuj, paihua pariju ashca runauna shamunauca isparaunahua caspiunahua; sacerdote apunamanda runauna rucuunamandas shamunauca.
40026048	Intrigaj runa paigunara rimashca aca: “Ñuca muchashca runa chimi. Paita apinguichi.”
40026049	Chi ratullaira Judas Jesusma shamusha, “¿Alillachu angui, Yachachij?” nisha, paita muchaca.
40026050	Jesús paita, “Amigu,” nica, “¿imara rangajta shamucangui?” Shinajpi runauna llutarimusha, Jesusta apinauca.
40026051	Astaun shu Jesushua tiau runa, maquira chutasha paihua isparara llucchisha, shu sacerdote atun apura sirvijta chugrichica, paihua rinrira pitica.
40026052	Shinajpi Jesús paita nica: “Camba isparara sati cara ucui. Tucui isparara apijcuna isparahua huañunaungami.
40026053	¿Manzhu iyangui cunallara ñuca Yayara ushani mañanara, pai ashca huaranga angelgunara cachamunma ñucajta?
40026054	Shina rajpi, ¿imasna rasha Quillcashcauna pactarinaunma, cai tucui tucuna anga nisha?”
40026055	Chi ratullai Jesús runaunara nica: “¿Imarasha shu shuhuajma cuinta llucshimucanguichi isparahua caspihua ñucara apingaj? Caran punzha cangunahua tiaricani templo huasii yachachisha, ñucara mana apihuacanguichi.
40026056	Astaun cai tucui tucun Diosmanda rimajcuna Quillcashcauna pactaringaj.” Shinajpi tucui pai yachachishca runauna Jesusta saquisha miticunauca.
40026057	Jesusta apijcuna paita pushanauca Caifaspajma, pai sacerdote atun apu ajpi. Chihui yachaira yachachijcuna rucuunandi tandarinaushca aca.
40026058	Pedro carullai paita catimuca sacerdote atun apu huasi pungugama. Suldaruunahua tiarica Jesushua ima tucushcaras ricungaj.
40026059	Sacerdote apuuna, rucuunandi, tucui gubirnu runaunandi llulla shimiunara mascanauca Jesusta cauźayachingaj, paita huañuchingaj.
40026060	Mana tupanaucachu, ashca llullasha rimaj ricujcuna shamunaullaira. Huasha ishqui llullasha rimajcuna shamunauca.
40026061	Paiguna ninauca: “Cai runa nica, ‘Diospa huasira tulanara ushanimi, quinsa punzhai cuti shayachingaj. ’ ”
40026062	Sacerdote atun apu atarisha, nica: “¿Manzhu cutipangui imaras? ¿Imara ninaun canmanda caiguna?”
40026063	Jesús chunlla aca, mana cutipacachu. Shinajpi sacerdote atun apu paita nica: “Causaj Diospa shutii rimahuai, Canga, ¿Cristo nishca Diospa Churichu angui?”
40026064	Jesús paita nica: “Canda casna ninguiga, maspas canda nini, huasha huras can Runa Churira Diospa ushana ali maqui partima tiarishcara, ahua pacha puyuunai shamushcaras ricunguichimi.”
40026065	Shinajpi sacerdote atun apu paihua churarinara lliquisha, nica: “¡Diosmanda irusta rimashcami! Shu rimajcunara mana ministinchichu. Cunallara pai manali rimashcara uyashcanguichi.
40026066	¿Imara ninguichi?” Cutipasha ninauca: “Huañunami anga.”
40026067	Shinajpi paihua ñahuii tiucanauca, paita sajmanauca, shujcuna maqui palahua huactanauca.
40026068	“Rimai, Cristo,” ninauca, “¿pita canda sajmacai?”
40026069	Pedro canzhai tiauca huasi pungüi. Shu sirvij huarmi llutarisha: “Can shinallara Galileamanda Jesushua tiaucangui,” nica.
40026070	Astaun pai tucui runauna ñaupajpi nica: “Can rimashcara mana yachanichu,”
40026071	Pai punguma llucshijpi, shu sirvij huarmi paita ricuca. Chihui ajcunara nica: “Cai runas shinallara Nazaretmanda Jesushua tiauca.”
40026072	Cutillara Pedro Diospa shutii rimasha: “Cai runara mana ricsinichu,” nica.
40026073	Unáihuallai, chihui tiajcuna llutarimusha, Pedrora ninauca: “Sirtu pacha chigunamandami angui, can rimana tunu canda ricsichin.”
40026074	Shinajpi Pedro maldisiangaj Diospa shutii rimangajpas callarica: “Cai runara mana ricsinichu,” nica. Chi ratullai gallu cantaca.
40026075	Shinajpi Pedro Jesús rimashca shimiunara iyarica: “Gallu manara cantajllaira, can quinsa cuti, ‘Paita mana ricsinichu,’ ninguimi.” Canzhama llucshisha llaquira huacaca.
40027001	Punzhayajpi tucui sacerdote apuuna, runauna rucuunandi pariju rimanauca Jesusta huañucningaj.
40027002	Paita huatashcara pushanauca, Poncio Pilato nishca gubirnadurba maquii intriganauca.
40027003	Shinajpi Judas, paita intrigaj runa, Jesusta cauźayachishcara ricusha, aripintirisha, quinsa chunga cullquira cutichica sacerdote apuunama, rucuunamas.
40027004	Paigunara nica: “Ucharashcanimi, ucha illaj yahuarda intrigacani cangunama.” Paigunaga; “Cai, ¿imajta valin ñucanchij? Canmi yachangui,” ninauca,
40027005	Cullquira allpai shitasha templo huasii, llucshisha rica. Paillara cungai sipirisha huañuca.
40027006	Sacerdote apuuna, cullquira apisha, “Mana usharinzhu,” ninauca, “Diosma cushca cullquira huacachina cajumbi churangaj, yahuarmanda pagashca ajpi.”
40027007	Parijumanda cuintanaushca huasha, shu allpara randinauca, mangara rajpa allpara, chihui carumanda shamujcunara huañujpi pambangaj.
40027008	Chiraigumanda cuna hurascama chi allpa, ‘Yahuarmanda allpa,’ nisha shutichishcami.
40027009	Shina rajpi Diosmanda rimaj Jeremías rimashca shimi pactarica: “Quinsa chunga cullquira apinauca, valichishca runa valij tupura, Israel churiuna valichishcasna,
40027010	cullquira cuca mangara raj runa allpamanda, imasna Señor ñucara mandashcasna.”
40027011	Jesús atun apu ñaupajpi shayaca. Pilato Jesusta tapuca: “¿Canzhu Judiuguna Rey Apu angui?” Jesús cutipaca, “Canda shina ninguiga.”
40027012	Sacerdote apuuna rucuunandi paita cauźayachijpi, Jesús imaras mana cutipacachu.
40027013	Pilato nica: “¿Manzhu uyangui imasnara canmanda cuntra rimanaun?”
40027014	Jesús mana imaras cutipacachu Chimanda atun apu paimanda ashcara manzharica.
40027015	Ista punzhai atun apu yachai shu ishcashca runara cacharina aca, runauna munashcara.
40027016	Chi huras shu ashca uyarij runa ishcarishcara charica, Barrabás nishcara.
40027017	Runauna tandarijpi, Pilato paigunara nica: “¿Maicanda munanguichichu ñuca cacharingaj, Barrabasta, Cristo nishca Jesustachu cacharisha?”
40027018	Pilato yachaca Jesusta chijnishcamanda intrigashcara.
40027019	Pilato taripana tiarinai tiarishcai, paihua huarmi paita rimangaj cachamuca: “Ama imaras ranguichu cai ali runahua,” nisha, “cuna ashcara turmindarishcani paimanda ñuca puñusha ñuspashcai.”
40027020	Sacerdote apuuna rucunandi runaunara iyachinauca Barrabasta mañangaj cacharingaj, Jesustaga huañuchingaj.
40027021	Atun apu paigunara cutipaca: “¿Cai ishquimanda maicandara munanguichi ñuca cacharingaj?” Paiguna, “Barrabasta” ninauca.
40027022	Pilato paigunara nica: “¿Imara rashairi Cristo nishca Jesushua?” Tucui ninauca: “¡Chacatashca achu!”
40027023	Atun apu paigunara nica: “¿Imaraigu? ¿Ima manalira rashcairi?” Runaunaga maspas caparisha ninauca: “¡Chacatashca achu!”
40027024	Pilato ricusha mana imaras ranara ushasha, astaun runauna mas mas nusparinaupi, yacura apisha, paihua maquira maillaca runauna ñaupajpi, nisha: “Ñuca mana cauźayujchu ani cai ali runamanda. Cangunami yachanguichi.”
40027025	Tucui runauna cutipasha ninauca: “Paihua yahuar ñucanchi ahuai, ñucanchi churiuna ahuais achu.”
40027026	Shinajpi Barrabasta cacharica. Jesusta asutishca huasha, chacatangaj cuca.
40027027	Shinajpi atun apu suldaruuna Jesusta taripana ucuma pushanauca, paihua muyujta intiru suldaru muntunda tandachinauca.
40027028	Paita llatanasha, paihua ahuai shu puca llachapara churachinauca.
40027029	Paihua uma ahuai shu casha llaitura churachinauca, shu taunara paihua ali maquii cunauca. Paihua ñaupajpi cungurisha paita burlanauca, “¡Ee,” nisha, “Judiuguna Rey Apu!”
40027030	Paihua ñahuii tiucasha, caspira apisha, umai huactanauca.
40027031	Burlashca huasha, llachapara quichunauca, paihua churarinara churachinauca, paita chacatangaj pushanauca.
40027032	Chimanda llucshisha, shu Cirenemanda runara tupanauca, Simón nishcara, paita crusta apangaj mandanauca.
40027033	Golgota pambama pactamunauca, caiga Uma Tullu Pambami nin.
40027034	Chihui, ayaj vinura shu ayajhua masashcara paita upingaj cunauca. Camashca huasha, mana munacachu upinara.
40027035	Jesusta chacatashca huasha, suldaruna paigunapura paihua churanara chaupichinauca, maicanda lichayuj anga nisha surtiasha camanauca, paima cungaj, Diosmanda rimajpa shimi pactaringaj, casna nishca: “Ñuca churanara paigunapura chaupichinauca, ñuca llachapamanda lichayujta anga nisha camanauca.”
40027036	Suldaruuna chihui tiarisha paita chapasha ricurianauca.
40027037	Paihua uma ahuai cauźayachishca quillcashcara churanauca: “CAIMI JESÚS, JUDIUGUNA REY APU.”
40027038	Shinajpi, paihua pariju, ishqui shuhuaj runaunara chacatanauca, shujta ali maquima, shujta lluquima.
40027039	Chi mayanda pasaujcuna Jesusta camisha rimanauca, umaunara cuyuchisha.
40027040	Ninauca: “Can, templo huasira tulaj, quinsa punzhai cuti shayachij, canllara quishpi. Can Diospa Churi asha, cruzmanda irgüi.”
40027041	Shinallarami ninauca sacerdote apuuna, paita burlasha, yachaira yachachijcunahua pariju, fariseogunandi, rucunandi. Casna ninauca:
40027042	”Shujcunara quishpichica, paillara mana ushanzhu quishpinara. Israelba Rey Apu asha, cunallara cruzmanda irguchu; shina rajpi paihuajpi quirishun.
40027043	Pai Diospi quiricami. Dios paita cacharichu paita munajpi: pai ‘Diospa Churimi ani,’ nishcamanda.
40027044	Shinallara paihua pariju chacatashca shuhuaj runauna paita camisha rimanauca.
40027045	Chaupi punzhamanda pacha las tres tupugama tun llanduyaca tucui partii.
40027046	Las tres tupui, Jesús shinzhira caparisha, nica: “Elí, Elí, ¿lama sabactani?” Casna nin: “Ñuca Dios, ñuca Dios, ¿ima rashara ñucara saquihuashcangui?”
40027047	Huaquin chihui ajcuna caita uyasha ninauca: “Eliastami eayaun.”
40027048	Chi ratullai shu runa callpamusha, shu tsungarina putuspi ayaj vinuhua tsungachisha, caspi pundai churasha, paita cuca upingaj.
40027049	Shujcuna ninauca: “Saqui, ricushunchi Elías shamunga chari paita llushpichingaj.”
40027050	Jesús cuti shinzhi shimihua caparisha, paihua ispiritura intrigaca.
40027051	Chi ratullai, templo huasii huayurai llachapa ishqui partii lliquirica ahuamanda, allpama pasajta. Allpas cuyuca, piñascunas partirinauca.
40027052	Pambashca uctuunas pascarinauca, ashca ñaupa puñuj quirijcuna atarinauca.
40027053	Pambashca uctuunamanda llucshisha, Jesús causarishca huasha, santu llactama shamunauca, ashcaunahua ricurinauca.
40027054	Capitán, paihua pariju Jesusta ricujcunandi, allpa cuyushcara chishu rashcaunaras ricusha, ashcara manzharinauca, casna nisha: “Sirtu pacha cai Diospa Churimi ashca.”
40027055	Ashca huarmiuna chihui tianauca, carumandalla ricusha. Caiguna Jesusta catimunauca Galileamanda pacha, paita sirvisha.
40027056	Paigunahua tianauca María Magdalena, Jacobo José mama Mariandi, Zebedeo churiuna mamandi.
40027057	Tutayaupi, shu José nishca charij runa, Arimatea llactamanda shamuj, Jesús yachachishca runa asha,
40027058	Pilatojma risha, Jesuspa aichara mañaca. Shinajpi Pilato shimira cachaca aichara paima cungaj.
40027059	José Jesuspa aichara apisha, shu ali limpi sábana llachapahua pilluca,
40027060	paihua quiquin mushuj pambana uctui churaca, paillara piñas ucui allashca aca. Shu atun rumira vultiachisha, uctu pungura ishcashca huasha, rica.
40027061	Chihui tianauca María Magdalena, chishu Mariandi. Pambashca uctu ñaupajpi tiarinauca.
40027062	Cayandi punzha, ‘Puruntuna’ nishca punzha huasha, sacerdote apuuna, fariseogunandi tandarinauca Pilato ñaupajpi.
40027063	Ninauca: “Apu, iyariunchi cai umachij runa nishcara pai chara causaushcai: ‘Quinsa punzha huasha causarishami. ’
40027064	Mandai pambashca uctura alira pacha ishcangaj quinsa punzhagama, pai yachachishca runauna tutai shamusha aichara shuhuanaunga imami. Chihuasha ninaunga runaunama: ‘ Huañushcaunamanda causarishcami. ’ Shinajpi huasha pandashca ñaupa ajta yalinga.”
40027065	Pilato paigunara nica: “Caibi suldaruunara charinguichi. Richi pambashcara ali ishcasha cuirangaj canguna yachashcasna.”
40027066	Shinajpi rinauca pambashcara ali ishcangaj, rumira selluhua pigasha, suldaruunara churasha ricungaj.
40028001	Samana punzha pasashca huasha, simana ñaupa punda punzha ña punzhayaupi, María Magdalena chishu Marías pambashcara ricungaj shamunauca.
40028002	Allpa cuyuca shinzhira. Shu Señorba angel, ahuamanda irgumusha, rumira anzhuchica, rumi ahuai tiarica.
40028003	Angel rayu chiujlla limpiashca cuinta ricurij aca, paihua churarina rasu cuinta yuraj aca.
40028004	Suldaruuna angelda manzhashcamanda chucchunauca, huañushcaunasna tucunauca.
40028005	Randi angel huarmiunara nica: “Cangunaga ama manzhaichichu. Ñuca yachani canguna chacatashca Jesusta mascangaj shamushcanguichi.
40028006	Mana caibichu tian, causarishcami, pai rimashcasna. Shamichi, ricuichi pai siriushcara.
40028007	Uctalla richi, pai yachachishca runaunara cuintaichi, ‘Señor huañushcaunamanda causarimushcami,’ nisha. Cangunamanda ñaupara Galileama rin. Chihui paita ricunguichimi. Ñuca cangunara rimashcani.”
40028008	Shinajpi paiguna manzhaihua pambashca uctumanda llucshisha, ashca cushihua callpasha rinauca pai yachachishca runaunara cuintangaj. Yachachishca runaunara rimangaj riushcai,
40028009	Jesús paigunara tan tupasha, “Cushiyaichi,” nica. Paiguna llutarisha, paihua chaquira ujllarisha, paita aduranauca.
40028010	Shinajpi Jesús paigunara nica: “Ama manzharichichu. Richi, ñuca uquiunara cuintaichi, Galileama rinauchu. Chihui ricuhuanaungami.”
40028011	Paiguna riushcai, huaquin suldaruuna llactama rinauca, sacerdote apunara cuintangaj tucui ima tucushcaunaras.
40028012	Sacerdote apuuna rucunahua tandarisha, rimanaushca huasha ashca cullquira cunauca suldaruunama.
40028013	“Rimaichi,” ninauca, “ ‘Pai yachachishca runauna tuta shamusha aichara shuhuasha apanauca ñucanchi puñuriaishcai. ’
40028014	Atun apu caita uyajpi, ñucanchi paihua rimashun cangunara quishpichingaj.”
40028015	Suldaruuna cullquira apisha, paiguna yachachishcasna rimanauca. Cai shimi uyarica judiugunahua cuna punzhagama.
40028016	Chunga shuj yachachishca runauna Galileama rinauca, Jesús rimashca urcuma.
40028017	Paita ricusha aduranauca, shina ajllaira huaquinguna mana quirinaucachu.
40028018	Jesús mayanllayamusha, paigunara nica: “Tucui ushaira ñucama cuhuashcami ahua pachais cai pachais,
40028019	chiraigumanda richi, runaunara yachachichi tucui llactaunai, paigunara bautisaichi Yaya shutii, Churi shutii, Santu Ispíritu shutiis.
40028020	Paigunara yachachichi tucui ñuca cangunara mandashcaunara huacachingaj. Ñuca cangunahua pariju tiaushami tucui punzhaunai, mundu tucurinagama.” Amen.
41001001	Diospa Churi Jesucristo rimashca evangelio ali shimi callarin.
41001002	Imasnara Diosmanda rimaj Isaías quillcashcai tian: “Camba ñaupajma ñuca rimajta cachauni, camba ñambira camba ñaupajpi alichingaj.
41001003	Runa illashca partimanda caparij casna nin: ‘Diospa ñambira alichichi. Paihua ñambira dirichuichi. ’ ”
41001004	Runa illashca partii, Juan yacui bautisauca. Casna nisha camachica: “Aripintirichi, bautisarichi, canguna uchamanda perdonai tucungaj! ”
41001005	Tucui Judea parti llactaunai causajcuna, tucui Jerusalembi causajcunandi paihuajma shamunauca. Paiguna ucharashcaunara cuintajpi, Juan paigunara bautisaca Jordán yacui.
41001006	Juan camillu illmahua ahuashcara churarishca aca, cara chumbillinahua chumbillishca. Atun ijira micuj, sacha mishquiras upij aca.
41001007	Pai camachisha nica: “Ñuca huashai shu ñucamanda yali ushaj shamunmi. Paihua zapatus huascara pascanallas mana pactanichu.
41001008	Ñuca sirtu pacha yacui cangunara bautisacani, pai randi Santu Ispiritui bautisangami.”
41001009	Jesús Galilea partii tiaj Nazaret llactamanda shamuca. Juan paita bautisaca Jordán yacui.
41001010	Chi ratullai, Jesús yacumanda sicasha, ahua pacha pascarishcara ricuca, Santu Ispiritura urpisna paihua ahuai irgumujtas ricuca.
41001011	Ahua pachamanda shu shimi uyarica: “Can ñuca llaquishca Churimi angui. Canhua cushiyani.”
41001012	Shinajpi Santu Ispíritu Jesusta runa illashca partima cachaca.
41001013	Chuscu chunga punzhara runa illashca partii tiauca. Supai apu Satanás paita tintaca. Milli animalgunahua tiauca. Angelguna paita sirvinauca.
41001014	Juan chunda cularbi ishcarishca huasha, Jesús Galilea partima shamuca. Dios mandana pachamanda evangelio ali shimira camachica.
41001015	“Huras pactamun,” nica, “Dios mandana pacha mayanllayamushcami. Aripintirichi, evangelio ali shimira quirichi.”
41001016	Galilea lamar patara purisha, Jesús Simonda ricuca paihua uqui Andresndi. Lamarbi licara shitanauca, aichahuara apijcuna asha.
41001017	Jesús paigunara nica: “Catihuaichi. Cangunara runaunara licajcunara rasha.”
41001018	Chi ratullaira, licaunara saquisha paita catinauca.
41001019	Chimanda pasasha, Jesús ansa ñaupajma riushcai, Zebedeo churi Jacobora ricuca paihua uqui Juandi, canuai licaunara rimindasha tiaucunara.
41001020	Chi ratullai Jesús paigunara cayaca. Paiguna Zebedeo yayara tarabajcunandi canuai saquisha, Jesusta catinauca.
41001021	Capernaum llactai icunauca, samana punzha ashcai. Jesús tandarina huasii icusha yachachica.
41001022	Runauna pai yachachishcara uyasha manzharinauca. Ushaihua, mandaj cuinta yachachica, mana yachaira yachachijcunasna.
41001023	Paiguna tandarina huasii shu irus supai icushca runa caparisha tiauca.
41001024	Runa, “¿Imarasha ñucanchira inquitangui, Nazaretmanda Jesús?” nica. “¿Ñucanchira tucuchingajchu shamushcangui? Can pi ashcaras yachanimi. Diospa santu Churimi angui.”
41001025	Jesús paita piñaca: “Upalla, paimanda llucshi.”
41001026	Irus supai runara chucchuchisha, shinzhira caparisha paimanda llucshica.
41001027	Tucui runauna manzharinauca. Paigunapura tapunauca: “¿Imarai? ¿Ima mushuj yachairairi caiga? Ushanahua irus supaigunara cachan. Supaiguna llucshinaun.”
41001028	Intiru Galilea partiunai Jesús rashcauna uctalla yacharica.
41001029	Chimanda huasha, tandarina huasimanda llucshisha, Simomba Andrespa huasima shamunauca Jacobohua Juanhua pariju,
41001030	Simomba huarmi mama calinturahua ungushca siriuca. Jesusta cuintanauca.
41001031	Shinajpi Jesús paihua mayanma shamusha, paihua maquimanda apisha, paita atarichica. Chi ratullaira calintura chiriyaca; huarmi paigunara sirvica.
41001032	Tutayaushcai, indi icushca huasha, tucui ungushcaunara tucui supai icushcaunaras Jesusma pushamunauca.
41001033	Tucui llactai ajcuna huasi pungumalla tandarimunauca.
41001034	Ima tunu ungushcaunaras Jesús ashcara alichica. Ashca supaigunara pajllama ichuca, rimangaj lugarda mana cuca, supaiguna paita ricsishcamanda.
41001035	Tuta ucura atarisha, chara llandu ucura, Jesús llucshisha, pi runas illashca partima rica. Chihui Diosta mañaca.
41001036	Simón, paihua pariju tiajcunandi, Jesusta mascanauca.
41001037	Jesusta tupasha paita ninauca: “Tucui canda mascanaun.”
41001038	Jesús paigunara nica: “Acuichi ñucanchi mayanlla partiunama, chihuis camachingaj. Chihuajmi shamushcani.”
41001039	Tucui Galilea partiunai paiguna tandarina huasiunai camachica, supaigunara ichuca.
41001040	Shu llagayuj runa Jesúsma shamusha, paihua ñaupajpi cungurisha, rugaca: “Can munasha ñucara alichinara ushangui.”
41001041	Jesús paimanda llaquirisha, maquira chutachisha, paita llangasha, nica: “Munanimi, alichishcangui.”
41001042	Casna rimashca huasha, llaga dsas chingarica. Chi ratullaira aliyaca.
41001043	Shinajpi Jesús alira camachisha, dispirisha cachaca:
41001044	“Riqui,” nisha, “ama imaras pitas rimanguichu; randi sacerdotema ri, can aliyashcara ricuchingaj. Shinallara can aliyashcamanda Moisés camachishca cuyanara cuyai, can ali tucushcara paigunara ricuchingaj. ”
41001045	Randi, runa rishca huasha yapa rimangaj callarica; Jesús rashcara pajlla pambai uyachica. Chiraigumanda Jesús llactai cungailla icunara mana ushacachu, randi runa illashca partiunai tiauca. Tucui llactaunamanda paihuajma shamunauca.
41002001	Ansa punzhauna huasha Jesús Capernaumbi cuti icuca. Pai huasii tiaushca uyarica.
41002002	Chi huraspi ashca runauna paihuajma tandarimunauca, huasi pungugama undajta shamunauca: Diospa shimira camachica.
41002003	Shinajpi huaquinguna Jesusma shamunauca, shu suchu runara huandusha. Chuscupura tucusha apamunauca.
41002004	Ashca runauna tiashcamanda, Jesuspajma pactanara mana ushasha: huasi ahuamanda uctunauca Jesús tiaushcai. Uctura rasha, suchu runara caitundi irguchinauca.
41002005	Jesús paiguna quirishcara ricusha, suchu runara nica: “Churi, can ucharashcara perdonashcangui.”
41002006	Huaquin yachaira yachachijcuna chihui tianauca, paiguna shungüi piñarisha iyarinauca:
41002007	“¿Imarasha casna riman? Diosta camiun. ¿Pita uchara perdonanara ushangairi? Diosllami ushan.”
41002008	Jesús paihua ispíritui riparasha paiguna shungu ucui casna piñarishcara, paigunara nica: “¿Imarasha casna iyaringuichi canguna shungüi?
41002009	¿Imara mas rimaihuajlla anga suchu runara: ‘Camba uchara perdonashcangui,’ nisha, o paita rimangaj: ‘Atari, camba caitura apasha, ri?’
41002010	Shinajpi canguna yachangaj imasna ñuca, Runa Churi, ushanara charinimi cai pachai uchara perdonangaj.” Jesús suchu runara rimaca:
41002011	“Canda nini: Atari, caitura apai, camba huasima ri.”
41002012	Chi ratullai atarica, paihua caitura apasha paiguna ñaupajmanda llucshica. Caita ricusha, tucui manzharinauca: “Mana ima huraspas casnara ricushcanchichu,” ninauca, Diosta ahuayachisha.
41002013	Cutillara Jesús lamar patama rica. Tucui runauna paihuajma shamunauca. Paigunara yachachica.
41002014	Jesús pasausha, Alfeo churi Levira ricuca. Levi gubirnu cullquira tandachina huasii tiauca. Jesús paita: “Catihuai,” nica. Atarisha caticami.
41002015	Jesús Levi huasii tiaushcai, ashca cullquira tandachijcuna, ashca uchayujcunas mesai tiarinauca Jesushua pariju, pai yachachishca runaunandi. Ashca runauna paita catimunauca.
41002016	Jesús cullquira tandachijcunandi uchayujcunandi micuca. Yachaira yachachijcuna fariseogunandi Jesús casna micuuta ricusha, pai yachachishca runaunara ninauca: “¿Imarasha cullquira tandachijcunahua uchayujcunahua micunri?”
41002017	Jesús caita uyasha, paigunara nica: “Ali ajcuna ambijta mana ministinaun, astaun ungushcauna. Alira rajcunara cayangaj mana shamucanichu astaun uchayujcunara.”
41002018	Juan yachachishca runauna, fariseoguna yachachishca runaunas sasinauca. Jesusma shamusha, ninauca: “¿Imarasha Juan yachachishca runauna, fariseoguna yachachishca runauna sasinaun, randi can yachachishca runauna mana sasinaun?”
41002019	Jesús paigunara nica: “¿Burai, cari ñaupajpi tiajcuna sasinaungachu? Carihua pariju tiausha, sasinara mana ushanaungachu.
41002020	Huashaga, carira quichuna punzha pactamunga. Chi punzhaunai sasinaungami.
41002021	“Mana pihuas rucu churarinara mushuj llachapahua rimindanzhu. Shina rajpi mushuj llachapa rucura cuti lliquinga. Churarina astaun mas lliquirishca anga.
41002022	Shinallara mana pihuas mushuj vinura churanzhu rucu purui. Shina rajpi, cara puru huajliringa, vinu taliringa. Mushuj vinu mushuj purui churana anga!’ ”
41002023	Jesús samana punzhai shu tarpushca chagrara pasauca. Pai yachachishca runauna pariju riusha trigu papajta aisangaj callarinauca.
41002024	Shinajpi Fariseoguna paita ninauca: “Riqui, ¿imarasha samana punzhai mana raihuajta ranaun?”
41002025	Jesús paigunara nica: “¿Mana ima huras ricushcanguichichu David paita cumpañajcunandi rashcara paiguna ministiushca huraspi, paiguna yarcachiushcai,
41002026	imasnara David Diospa huasii icusha, Abiatar sacerdote apu ashcai, Diosma ricuchina tandara pai paihua cumpañajcunandi micunauca, cai tanda Diosta sirvijcunalla micuna ajta?”
41002027	Shinallara Jesús paigunara nica: “Samana punzha runajta rashca aca, randi runauna mana ranaushcachu aca samana punzhajta.
41002028	Casna ajpi, ñuca, Runa Churi, samana punzhahua Señormi ani.”
41003001	Cuti Jesús tandarina huasii icuca; chihui shu chaquirishca maquiyuj runa tiauca.
41003002	Chihui tiajcuna paita chapanauca, samana punzhai shu ungushcara, “¿Alichingachu?” nisha ricungaj, paita cauźayachingaj.
41003003	Shinajpi Jesús chaquirishca maquiyuj runara nica: “Atari, chaupi shungüi shayari.”
41003004	Jesús paigunara nica: “¿Samana punzhai raihuajchu manzhu raihuaj alira rana, manalira rana? ¿Imara ali anga, causachingaj, huañuchingaj?” Paiguna chunlla uyanauca.
41003005	Jesús paihua shungüi piñarisha, muyujta ricuca. Runauna shungu shinzhiyashcara llaquirisha, runara nica: “Maquira chutachi.” Maquira chutachica, aliyashca aca.
41003006	Shinajpi, fariseoguna llucshisha Herodesta catijcunahua rimananauca Jesusta huañuchingaj.
41003007	Jesús pai yachachishca runaunandi lamar patama anzhurica. Ashca runauna Galileamanda Judeamanda catimunauca.
41003008	Shinallara Jerusalenmanda, Idumeamanda, Jordan chimbamanda, Tiro partimandas, Sidon partimandas ashca runauna Jesuspajma shamunauca, pai atun rashcaunara uyasha.
41003009	Jesús pai yachachishca runaunara rimaca shu canua puruntushcara charinauchu. Ashca runauna tiashcamanda, ama paita nitinauchu.
41003010	Ashca runaunara alichishcamanda, tucui ungüiyujcuna paihuajma nitimunauca llangangaj.
41003011	Irus supaiguna paita ricusha, paihua ñaupajpi tuama urmanauca: “Canmi Diospa Churi angui,” nisha.
41003012	Jesús paigunara mandaca paita ama ricsichinauchu.
41003013	Huasha Jesús urcuma sicaca. Pai munashca runaunara paihuajma cayaca. Shamunaucami.
41003014	Chunga ishquira ajllaca paihua pariju tiangaj, paigunara camachingaj cachangaj,
41003015	ungüigunara alichina ushaira charingaj, supaigunara ichuna ushairas.
41003016	Simonda cayaca. Mushuj shutira Pedro nishcara churaca.
41003017	Jacobo paihua uqui Juandi, Zebedeo churiunara, cayaca. Paigunara Boanerges nishcaunara shutichica. Caimi Rayo Churiuna nin.
41003018	Shujcunara cayaca: Andrés, Felipe, Bartolomé, Mateo, Tomás, Alfeo churi Jacobo, Tadeo, cananita Simón nishcaunaras.
41003019	Shinallara Judas Iscariotera cayaca, Jesusta apuuna maquima intrigajta. Huasima shamunauca.
41003020	Ashca runauna cuti tandarimunauca; paiguna taucarimushcamanda Jesús paihua tiajcunandi tandara micungajllas mana ushanaucachu.
41003021	Jesuspa ailluuna caita uyasha, paita apingaj shamunauca, “Lucu tucushcami anga,” nisha.
41003022	Jerusalenmanda shamuj yachaira yachachijcuna ninauca: “Beelzebú supai apu paihua shungüi tian. Supai apumanda supaigunara pajllama ichun,” ninauca.
41003023	Jesús paigunara cayasha, yachachina cuintanaunahua rimaca: “¿Imasna rasha Satanás supai apu Satanasllarara ichunara ushangachu?” nisha.
41003024	“Ima llactas chaupirisha, paigunapurallara macananausha, cai llacta mana durangachu.
41003025	Shinallara ima huasii tiaj aillu chaupirisha, paigunapurallara macananausha, cai aillu mana durangachu.
41003026	Satanaspas paillara macanausha chaupirisha, shayarinara mana ushangachu; randi pai tucurina pactamushcami.
41003027	Pihuas shu shinzhi runa huasimanda pai charishcara shuhuanara mana ushangachu manara paita huatashallara. Huatai pasasha shuhuanara ushangami huasimanda.”
41003028	”Sirtu pacha nini: Runaunara tucui uchara perdonashca anga. Ima sami camisha rimashcaras perdonashca anga.
41003029	Randi, pihuas Santu Ispiritura camisha, mana ima huraspas perdonashcachu anga, astaun huiñaigama cauźayuj anga.”
41003030	Jesús cai shimira rimaca, paiguna: “Irus supaiyujmi,” n ishcamanda.
41003031	Huasha, Jesuspa uquiunandi mamandi shamunauca, canzhai chapausha. Paita cayangaj cachanauca.
41003032	Paihua muyujta tiau runauna paita ninauca: “Camba mama camba uquiuna canzhai tianaun, canda mascanaun! ”
41003033	Jesús cutipasha nica: “¿Pitai ñuca mama, ñuca uquiuna?”
41003034	Muyujta tiajcunara ricusha: “Caimi ñuca mama ñuca uquiuna.
41003035	Maicans Diospa munaira rau, paimi ñuca uqui, ñuca pani, ñuca mama,” nica.
41004001	Cutillara Jesús lamar patai yachachingaj callarica. Paihuajma ashca runauna tandarimunauca. Chiraigumanda, canuai icusha lamarbi tiarica. Randi tucui runauna pulayai tianauca lamar rayai.
41004002	Yachachina cuintanaunahua ashcara yachachica. Jesús pai yachachiushcai nica:
41004003	“Uyaichi, shu tarpuj runa tarpungaj llucshica.
41004004	Pai tarpushcai, huaquin muyuuna ñambi rayai urmanauca. Pishcuuna shamusha llambura micunauca.
41004005	Huaquin muyuuna allpa illaj rumi pambai urmanauca. Allpa pishishcamanda uctalla iñanauca.
41004006	Indi llucshimusha rupachica. Angu illashcamanda chaquirica.
41004007	Huaquin muyuuna cashaunai urmanauca. Casha itayasha, muyuuna chingarisha, mana aparinaucachu.
41004008	Randi shu muyuuna ali allpai urmanauca. Ali ahuara iñasha aparinauca, caran muyu quinsa chunga, sucta chunga, patsaj muyura cusha.”
41004009	Shinajpi Jesús nica: “Uyana rinriyuj uyachu.”
41004010	Sapalla tucujpi, mayanllai ajcuna paihua chunga ishqui yachachishca runaunandi, pai rimashca yachachina cuintanamanda tapunauca.
41004011	Jesús paigunara nica: “Canguna Dios mandana pacha pacashca shimira yachanguichimi. Randi canzhai ajcunara yachachina cuintanaunahua tucuira yachachina anga;
41004012	ricusha ama ricsinauchu, uyasha ama intindinauchu, ama tigranauchu ucharashcara perdonai tucungaj.”
41004013	Jesús paigunara nica: “¿Cai yachachina cuintanara manzhu intindinguichi? ¿Imasna rasha tucui yachachina cuintanaunara intindingaraunguichi?
41004014	Tarpuj runa ñuca shimira tarpun.
41004015	Ñambi rayai urmajcuna caigunami: Shimira tarpushca huasha, uctalla supai apu shamun uyashcara quichungaj paiguna shungumanda.
41004016	Shinallara rumi pambai tarpushcauna, shimira uyasha, uctalla cushihua Diospa shimira chasquinaun.
41004017	Randi, angu illajpi mana duranaun. Shimira apishcamanda llaqui tucusha, turmindachi tucusha, nijtasha urmanaun.
41004018	Caimi casha ucui urmajcuna. Shimira uyanaun,
41004019	randi cai pachai turmindusmanda, cullquira munashcamanda umachisha, imaunaras munasha, uyashca shimi huañun, mana aparin.
41004020	Ali allpai urmajcuna shimira uyanaun, uyashcara chasquinaun, aparinaun, huaquinguna quinsa chungagama, huaquinguna sucta chungagama, huaquinguna patsajcama! ”
41004021	Shinallara Jesús paigunara rimaca: “¿Tasa ucui vilara churanachu? ¿Caitu ucui churanachu? ¿Manzhu tucui ricurinai churana anga?
41004022	Tucui pacashca pajllai tucungami; tucui mana ricushca pajllai ricuringami.
41004023	Maicambas uyana rinrira charisha uyachu! ”
41004024	Shinallara paigunara nka: “Ricuichi uyashcara. Canguna tupushca tupullara shujcuna cangunara tupunaunga, yapashca anga canguna uyajcunara.
41004025	Maican charijpi, paima cushca anga; randi mana charijmanda pai ima charishcaras astaun quichushca anga.”
41004026	Shinallara Jesús nica: “Casnami Dios mandana pacha, imasna shu runa muyura allpai tarpun.
41004027	Runa tuta puñun, punzha atarin. Muyu llucshin, iñan. Imasna iñashcaras pai mana yachanzhu.
41004028	Allpa paillara apachin: ñaupa punda quihuara, chi huasha papajta, papajpi muyuhua undarin.
41004029	Na muyu pucujpi, saulihua pitin, pallana huras pactamushcamanda.”
41004030	Shinallara Jesús nica: “¿Dios mandana pacha imahua ricuchina angai? ¿Ima yachachina cuintanahua ricuchishun?
41004031	Dios mandana pacha shu mustaza muyu cuintami. Allpai tarpushcai tucui cai pachai tiaj muyumanda yali ichillami.
41004032	Tarpushca huasha, tucui yuraunamanda yali iñan; atun pallcayuj tucun. Shinajpi yura llandu ucui pishcuuna causanara ushanaunga.”
41004033	Casna yachachina cuintanaunahua Diospa shimira ashcara cuintaca, paiguna uyana tupura.
41004034	Yachachina cuintanaunahua mana rimasha mana cuintacachu. Astaun pai yachachishca runaunara chicambi tucuira pajlla pambai yachachica.
41004035	Chi punzha tutayaupi, Jesús paigunara nica: “Acuichi chimbama.”
41004036	Runaunara dispirishca huasha, yachachishca runauna Jesústa pai tiaushcasnalla canuai pushanauca. Paihua pariju shu ichilla canuauna rinauca.
41004037	Shinzhi huaira atarisha, tsajlas shitashcamanda canua pambaringaj callarica.
41004038	Jesús canua siquii saunai puñusha sirica. Paita llicchachinauca, “Yachachij,” nisha, “¿ñucanchi huañungaraushcara manzhu ricungui?”
41004039	Jesús shayarisha huairara piñaca, lamardas rimasha, nica: “Upalla, chunllayai.” Huaira shinalla pasarica, tucui ali chunlla tucuca.
41004040	Jesús paigunara nica: “¿Imarasha manzharinguichi? ¿Imaraigu mana quiringuichi?”
41004041	Ashca manzharishcahua rimananauca: “Caiga, ¿pitairi? Huairas lamarbas paita uyanaun.”
41005001	Lamar chimbama, Gadarenos partima shamunauca Jesús, pai yachachishca runaunandi.
41005002	Jesús canuamanda llucshishca ratullai, aya huasiunamanda shu irus supai icushca runa paigunara tupangaj llucshimuca.
41005003	Cai supai icushca runa aya huasiunai causaca. Mana pihuas paita huatanara ushacachu ima cadenahuas.
41005004	Ashca cuti cadenahua huatashca aca maquiras chaquiras. Maqui huatashcara dsas dsas pitica; chaqui huatashcara piti piti rarca. Mana pihuas paita vinsinara ushacachu.
41005005	Tucui huras, tutandi punzhandi, aya huasiunais urcuunais caparisha puricachaj aca. Rumiunahua chugrichisha causaca.
41005006	Jesusta carumanda ricusha, paihuajma callpasha shamuca, paihua ñaupajpi cungurica.
41005007	Shinzhira caparisha nica: “Jesús, atun Diospa Churi, ¿imarasha ñucahua inquitahuangui? Diosmanda, ama turmindachihuaichu! ”
41005008	Supai casna caparica Jesús casna rimashcamanda: “Cai runamanda llucshi, irus supai.”
41005009	Jesús paita tapuca: “¿Ima shutirangui?” “Huaranga ani,” nica, “ñucanchi ashca supaipura ashcamanda.”
41005010	Jesusta ashcara rugaca: “Ama cai partimanda cachahuaichu.”
41005011	Chi urcu mayambi, shu atun cuchi muntun micusha tianauca.
41005012	Tucui supaiguna Jesusta ruganauca: “Cuchiunama cachahuai icungaj.”
41005013	Jesús lugarda cuca. Irus supaiguna llucshisha, cuchiunai icunauca. Cuchi muntunga piñasmanda lamarbi urmasha, chucasha huañunauca. Ishqui huaranga tupu cuchi anauca.
41005014	Cuchira cuirajcuna miticunauca. Llacta ucuis pajllaunais cuintanauca. Uyajcuna casna tucushcara ricungaj llucshinauca.
41005015	Jesuspajma pactamusha, huaranga supaiguna turmindachishca runara ricunauca. Paita tiarishca, churarishca, ali iyaiyuj tiauta ricusha, manzharinauca.
41005016	Ricujcuna shamujcunara cuintanauca imasna supaiyujta alichishcara. Shinallara cuchiunahua tucushcara rimanauca.
41005017	Duiñuuna Jesusta paiguna llactamanda: “Llucshipai,” nisha rugangaj callarinauca.
41005018	Jesús canuai icuupi, pai alichishca runa paita rugaca: “Lugarda cuhuai canhua tiangaj!”
41005019	Jesús lugarda mana cucachu. Randi nica: “Camba huasima ri, camba ailluunama. Paigunara Dios atun rashcara cuintangui, imasna Dios canda llaquishcami.”
41005020	Pai ricami, Decápolis partii Jesús atun rashcaunara paita alichishcaras rimai callarica. Tucui manzharinauca.
41005021	Jesús chimbamanda cutillara canuai tigramuca. Ashca runauna paita muyujta tandarimunauca. Pai lamar patai tiauca.
41005022	Shu Jairo nishca runa, judiuguna tandarina huasimanda apu, shamuca. Jesusta ricusha, paihua chaquii tuama urmaca.
41005023	Jesusta ashcara rugaca: “Ñuca ushushihua ali huañuira huañuun. Shamupai camba maquira paihua ahuai churapai paita alichingaj, pai causangaj.”
41005024	Jesús apuhua rica. Ashca runauna catisha paita nitinauca.
41005025	Shu huarmi chunga ishqui huata paihua ungüihua ungüilla causaca.
41005026	Ambijcunamanda ashca turmindachishca aca; pai tucui charishcara gastaca. Paiga mana aliyashcachu aca, astaun mas ungushca tucuca.
41005027	Cai huarmi Jesús rashcaunara uyasha, runa muntumbi pactamusha, huashamanda Jesuspa churarinara llangaca.
41005028	Huarmi nica: “Ñuca paihua churarinai llangashalla, aliyashami.”
41005029	Cungaimanda yahuar saquirica; paihua aichai ali tucushcara riparaca.
41005030	Shinajpi Jesús, ursa paihuajmanda llucshishcara ricsisha, runaunama tigrarisha nica: “¿Pita ñuca churarinara llangacairi?”
41005031	Pai yachachishca runauna paita ninauca: “¿Manzhu ricungui imasna runauna nitimurianaun? ¿Imarasha ningui, Pita llangahuacai?”
41005032	Jesús casna rajta ricsingaj muyujta ricuca.
41005033	Shinajpi cai huarmi pai aliyashcara yachasha, manzhasha, chucchusha shamuca, Jesuspa ñaupajpi tuama urmasha tucuira paita cuintaca.
41005034	Jesús nica: “Ushushi, can quirishcamanda aliyashcangui. Cushilla ri, camba ungüimanda llushpirishca angui.”
41005035	Jesús chara rimaushcai huaqinguna apu huasimanda shamusha, apura ninauca: “Camba ushushi ña huañushcami, ¿imarasha Yachachijta yanga mulistangui?”
41005036	Jesús paiguna rimashcara uyasha, tandarina huasi apura nica: “Ama manzharichu. Quirilla.”
41005037	Pitas mana lugarda cucachu paihua catingaj, randi Pedrora, Jacobora, paihua uqui Juandas lugarda cuca catingaj.
41005038	Apu huasima pactamunauca. Jesús chihui ajcuna nusparishcara ricuca; huacashcara caparishcaras uyaca.
41005039	Jesús icusha, paigunara nica: “¿Imarasha uyaringuichi, huacaunguichi? Huahua mana huañushcachu, puñunllami.”
41005040	Jesusta burlasha asinauca. Pai, randi, tucuira canzhama cachaca. Jesusca yayandi mamandi pai pushamushcaunandi huahua siriushcama icunauca.
41005041	Huahuara maquimanda apisha, Jesús nica: “Talita cumi.” Caita runa shimii nin: “Ushushihua, atari nini.”
41005042	Chi ratullai huahua atarisha puringaj callarica. Huahua chunga ishqui huatayuj aca. Chihui tiajcuna ashcara manzharinauca.
41005043	Jesús paigunara nica: “Ama pimas cuintanguichichu. Huahuara caraichi.”
41006001	Chi partimanda llucshisha, Jesús paihua quiquin llactama shamuca. Pai yachachishca runauna catimunauca.
41006002	Samana punzhai Jesús judiuguna tandarina huasii yachachingaj callarica. Ashca uyajcuna manzharisha ninauca: “¿Paihua ushaira maimanda charingai? ¿Cai paima cushca yachana imarai? ¿Imarai cai paihua maquihua rashca sumaj rashcauna?
41006003	Paiga, ¿manzhu carpintiru runa? ¿Manzhu María churi? ¿Manzhu Jacobo, José, Judas, Simón paihua uquiuna? ¿Manzhu paihua paniuna caibi ñucanchihua tianaun?” Paimanda turbarinauca.
41006004	Jesús paigunara nica: “Maican Diosmanda rimaj llaquishca anga, astaun paihua quiquin llactai, paihua ailluunai, paihua huasii, mana ali ricushcachu anga.”
41006005	Chi llactai mana ima sumaj ranaunara ushacachu. Huaquin ungushcaunallara maquira churasha alichica.
41006006	Jesús paiguna mana quirishcara ricusha llaquirica. Mayanlla llactaunara purisha yachachica.
41006007	Chi huasha pai chunga ishqui yachachishca runaunara cayasha, ishquipura ishquipura caran partira cachaca. Irus supaigunara callpachina ushaira cuca.
41006008	”Ñambira ama imaras apanguichichu,” nica, “Taunallara apanguichi. Bulsaras tandaras cullquiras ama apanguichichu.
41006009	Chaquii zapatusllara churaringuichi. Ishqui churarinara ama apanguichichu.”
41006010	Jesús paigunara nica: “Ima huras shu huasii icusha, chi llactamanda llucshingagama chi huasillai tianguichi.
41006011	Ima huras cangunara mana chasquinaupi, mana uyanaupi, chi llactamanda llucshiusha canguna chaquimanda pulvura chausinguichi, paiguna mana chasquishcara ricuchingaj. Sirtu pacha cangunara nini, taripana punzhai Sodoma Gomorra llactauna livachina mas ahuantaihuaj anga chi llacta livachinamanda.”
41006012	Paiguna llucshisha runaunara camachinauca: “Aripintirichi,” nisha.
41006013	Shinallara ashca supaigunara ichunauca; ashca ungushcaunara asitira umai talisha alichinauca.
41006014	Jesuspa shuti yapa uyarishcamanda, Herodes rey apu pai rashcaunara uyasha, nica: “Caimi Bautisaj Juan anga; huañushcamanda causarisha cai sumaj ushanaunara raun.”
41006015	Shujcuna: “Elíasmi,” ninauca. Shujcuna randi: “Paimi shu Diosmanda rimaj yachin, ñaupa rimajcuna cuinta.”
41006016	Caita uyasha, Herodes nica: “Caimi ñuca umara pitisha huañuchishca Juan anga, huañushcaunamanda causarishcami.”
41006017	Herodesllara cachaca Juanda apingaj. Paita chunda cularbi cadenahua huatasha ishcachica, Herodíasmanda rimashcaraigu. Herodías Herodespa uqui Felipe huarmi aca, astaun Herodes paita apishca aca.
41006018	Juan Herodesta nica: “Mana raihuajchu camba uqui huarmira charingaj.”
41006019	Herodías Juanda chijnica, paita huañuchinara munaca, randi mana ushacachu.
41006020	Herodes Juanda manzhaca. Juan ali shungu, ali causaj ashcara ricsisha, paita huacachica. Herodes paita uyasha manzharica, munaihua uyaca.
41006021	Herodes pagarishca punzha pactarijpi, pai istara rarca apuunandi capitangunandi, Galileamanda valij runaunandi.
41006022	Istai Herodíaspa ushushi icuca, bailasha Herodesta paihua mesai tiajcunandi cushiyachica. Shinajpi Herodes ushushira nica: “Can munashcara mañahuai. Cushca angui.”
41006023	Herodes Diospa shutii rimasha: “Tucui can mañashcara cushca angui. Ñuca rey apu chariushca chaupi allpagama cushca angui,” nica.
41006024	Ushushi llucshisha, paihua mamara tapuca: “¿Imara mañashairi?” Paihua mama cutipaca: “Bautisaj Juamba umara mañangui.”
41006025	Uctalla ushushi rey apu ñaupajma icusha, “Cunallara Bautisaj Juamba umara pitisha, pulatui churasha cuhuai,” nica.
41006026	Rey apu caita uyasha yapa llaquirica. Randi pai Diospa shutii rimashcamanda, mesai tiajcunamandas, “Mana,” nisha rimanara mana ushacachu.
41006027	Chi ratullaira rey apu suldarura Juamba umara apamungaj cachaca.
41006028	Cai suldaru chunda cularbi icusha, umara pitisha, pulatui churasha, apamuca. Umara ushushima cuca, pai randi mamama cuca.
41006029	Juan yachachishca runauna paita huañuchishcara uyasha shamunauca. Paihua aichara apasha pambana uctui churanauca.
41006030	Jesús cachashca runauna paihuajma tandarisha, tucui paiguna rashcaunaras yachachishcaunaras cuintanauca.
41006031	Jesús paigunara nica: “Runa illashca partima shamichi ansa samangaj.” Ashca runauna pasiamushcaraigumanda micungajllas lugarda mana charinaucachu.
41006032	Canuai icusha runa illashca partima paigunalla rinauca.
41006033	Paiguna riushcara ashca runauna ricunauca, Jesustas ricsinauca. Ashcauna chaquillahua rinauca llactaunamanda, Jesuscunamanda ñaupara pactanauca, paihuajma llutarimunauca.
41006034	Jesús canuamanda llucshisha, ashca runaunara ricusha, paigunamanda llaquirica. Paiguna cuiraj illaj buriguunasna anauca. Paigunara yachachingaj callarica.
41006035	Ña tutayaupi, Jesús yachachishca runauna paima shamunauca: “Cai partii runauna illanaun,” nisha, “Ña tutayaunmi.”
41006036	”Runaunara dispiringui,” ninauca, “mayanlla llactaunama rinauchu, tandara randinauchu. Caibi micuna illan.”
41006037	Jesús cutipasha paigunara nica: “Canguna cai runaunara caraichi.” Paiguna randi: “¿Ishqui patsaj cullqui tupu tandara randingaj rishun cai runaunara carangaj?” nisha tapunauca.
41006038	Jesús paigunara nica: “¿Imasna tandara charinguichi? Ricuj richi.” Paiguna yachajpi, “Pichca tandandi, ishqui aichahuandi charinchi,” ninauca.
41006039	”Tucui paigunara virdi quihua ahuai muntun muntun tiachichi,” nica.
41006040	Huachu huachu tiachinauca, patsajpura pichca chungapura.
41006041	Shinajpi Jesús pichca tandandi ishqui aichahuandi maquii apisha, ahuama ricusha bindisiaca. Tandara paquisha yachachishca runaunama cuca tucuima carangaj. Ishquindi aichahuaras paquisha caranma cunauca.
41006042	Tucui sajsajta micunauca.
41006043	Tanda puchuunara chunga ishqui suru tasa tupura pallanauca, aichahuamanda puchuunandi.
41006044	Micujcuna pichca huaranga tupu cariuna anauca.
41006045	Chi ratullaira Jesús pai yachachishca runaunara: “Canuai icuichi,” nica, “ñuca runaunara dispiriusha, ñucamanda ñaupa Betsaida llactama chimbaichi.”
41006046	Runaunara dispirishca huasha, Jesús urcuma rica Diosta mañangaj.
41006047	Tutayashcai canua chaupi lamarbi huamburiaica. Jesús sapalla allpai shayarica.
41006048	Huaira shujpurama apaupi, shinzhira cahuirianauca. Jesús paiguna sambayashcara ricuca. Punzhayanara Jesús yacu ahuara purisha paigunama shamuca, ñaupasha pasajsna tucuca.
41006049	Paiguna Jesusta yacu ahuara puriuta ricusha, “Ayami,” nisha caparinauca.
41006050	Tucui paita ricusha turbarinauca. Uctalla Jesús paigunara nica: “Cushiyaichi, ñucami ani, ama manzhaichichu.”
41006051	Shamusha, paigunajma canuai sicaca. Huaira saquirica. Ashca manzhaihua manzharinauca.
41006052	Tandara mirachishcara chara mana intindinauea, paiguna shungu shinzhiyashcaraigu.
41006053	Chimbai pasashca huasha, Genesaret partima shamunauca; pulayama llutarinauca.
41006054	Paiguna canuamanda llucshijpi, chihui tiajcuna dsaslla Jesusta ricsinauca.
41006055	Runauna caran partira muyujta callpasha, ungushcaunara apamui callarinauca huanduunai, Jesús maibi tiaushcara uyasha.
41006056	Maitas purishca llactaunai, mai ichilla llactaunais, mai partiunais, ungushcaunara ñambiunai churanauca. Paihua churarina pundahuallais llangangaj ruganauca. Casna rasha tucui llangajcuna aliyanauca.
41007001	Fariseogunandi, huaquin yachaira yachachijcunandi, Jerusalenmanda shamujcuna, Jesusma llutarimunauca.
41007002	Paiguna Jesús yachachishca runaunara maquira mana maillasha micuujcunara ricusha, paigunara cauźayachinauca.
41007003	Fariseoguna, tucui judiugunandi, rucuuna yachaira catisha, maquira mana ashca cuti maillasha, mana micujcunachu aca.
41007004	Pulasamanda tigramusha, mana maillashca maquihua mana micunachu aca. Ashca shu mandashca shimiunara charinauca huacacachingaj. Shinallara paiguna yachaira tucui upina cuya, tucui quisa, tucui iru manga, tucui caitu, tucuira maillajcuna aca.
41007005	Fariseoguna yachaira yachachijcunandi Jesusta tapunauca: “¿Imarasha can yachachishca runauna rucuuna camachishcasna mana purinaun, randi maquira mana maillasha micunaun?”
41007006	Jesús paigunara cutipaca: “Ishqui shimiyujcuna, alimi cangunamanda Isaías ñaupa huras rimaca, pai quillcashcasna, ‘Cai runauna shimillahua llaquihuanaun; Astaumbas paiguna shungu ñucamanda caruimi tiaun.
41007007	Yangami ñucara ahuayachinaun, runauna mandashcaunara yachachisha Dios camachishcasna. ’
41007008	Dios camachishca shimira saquisha, runa rimashca shimiunara huacachinguichi: quisaunara maillasha, upina cuyaunara maillasha, shinallara imaras ranguichi.”
41007009	Jesús shinallara nicami: “Sirtu pacha Dios camachishca shimira mana valijta ranguichi, canguna yachaira rasha catisha.
41007010	Moisés rimacami, ‘Camba yayara camba mamara llaquinami angui. Maicans paihua yayara mamara chijnisha rimasha, shu rai huañungami. ’
41007011	Randi canguna rimanguichi, ‘Shu runa paihua yayara mamara rimasha, ‘Tucui ñuca charishcara canda valirinaunara Diosta cushcami,’ nisha,
41007012	yayara mamara yanapangaj ña lugarda mana cunguichichu.
41007013	Shina rasha Diospa shimira mana valijta ranguichi canguna yachaihua. Ashcaunara shina samira ranguichi.”
41007014	Jesús tucui tandarijcunara cayasha rimaca: “Uyahuaichi, intindihuaichi:
41007015	pajllamanda runai icuj mana huajlichin, randi paiguna iyaimanda llucshij, caita runara sirtu pacha huajlichin.
41007016	Maicambas uyana rinrira charisha uyachu.”
41007017	Jesús runaunamanda anzhurisha, huasii icusha, chihuimi pai yachachishca runauna pai yachachina cuintanamanda tapunauca.
41007018	Paigunara nica: “¿Canguna shinallara mana intindinguichichu? ¿Manzhu ricsinguichi? Pajllamanda runai icuj mana huajlichinzhu.
41007019	Pajllamanda icuj mana shungüi icun, astaumbas icsai icusha, chimanda ichurin.” Jesús shina nisha tucui aichara micunalla rarca.
41007020	“Astaumbas runamanda llucshijcuna, caiguna runara huajlichin.
41007021	Runa shungu ucumanda manali iyaiguna, shujhua tacarinauna, uchalinauna, huañuchinauna llucshinaun.
41007022	Shinallara llucshinaun: Shuhuanauna, cullquira yapa munanauna, manali ranauna, umachina, irus iyai, chijnina, camina, mas tucui siqui iyai, mana ali causai iyaiguna.
41007023	Shungu ucumanda tucui iruscuna llucshinaun, runara huajlichinaun.”
41007024	Chimanda atarisha, Tiro Sidón llactaunama rica. Shu huasii icusha, pihuas caita ama yachanauchu munaca. Paillara pacarinara mana ushacachu.
41007025	Shu huarmi, paihua ushushihua irus supaira charij, Jesús pactamushcara uyasha, shamusha, paihua chaquii tuama urmaca.
41007026	Griego huarmi aca, Sirofenicia partimanda. Paiga Jesusta rugasha nica: “Ñuca ushushimanda supaira ichupai.”
41007027	Jesús cutipaca: “Ñaupara sacsanauchu churiuna. Mana valinzhu churiuna tandara apisha ichilla allcuunama shitangaj.”
41007028	Huarmiga cutipasha nica: “Ari, Señor, randi mesa ucui tiaj allcuhuauna churiuna micushcamanda urmaj puchuhuaunara micunaun.”
41007029	Shinajpi Jesús paita rimaca: “Caita rimashcamanda, canda nini, Ri, supai ña llucshishcami ushushimanda. ”
41007030	Huarmi paihua huasima pactajpi, ushushimanda supai llucshishcara tupaca. Ushushi caitui siriuca.
41007031	Jesús Tiro llactamanda tigramusha, Sidón llactara pasasha, Galilea lamarma pactamuca. Decápolis parti chaupi shungura pasaca.
41007032	Shu upa rinriyuj upa shimiyuj runara paihuajma pushamunauca. “Camba maquira paihua ahuai churapai,” nisha ruganauca.
41007033	Jesús paita runaunamanda chicanma pushasha, paihua riruunara rinri uctui satica, tiucasha paihua callura llangaca.
41007034	Ahua pachama ricusha, Jesús llaquirica: “Efata,” nica. Cai runa shimii, “Pascarichu,” nin.
41007035	Chi ratullaira paihua rinriuna pascarinauca, paihua callu huatashcara llushpichishca aca, alira rimaca.
41007036	”Pitas ama cuintanguichichu,” nisha camachica. Paigunara caita mas mandajpi, astaun mas uyachinauca.
41007037	Paiguna ashcara manzharinauca, casna nisha: “Pai tucuira alirami rashca. Upa rinriuna uyanaun, upa shimiuna rimanaun.”
41008001	Chi punzhaunai ashca runauna tianauca. Micunara mana charinaucachu. Jesús pai yachachishca runaunara cayasha, nica:
41008002	“Cai tucui runaunamanda llaquirini,” nica, “ña quinsa punzha ñucahua tiasha mana micunaun.
41008003	Yarcaira cachajpi paiguna huasiunama, ñambii desmayarinaungami. Huaquinguna carumanda shamunaushca.”
41008004	Pai yachachishca runauna cutipanauca: “¿Cai tucuira maimanda tandara carangaj ushashun casna runa illashca partii?”
41008005	Shinajpi Jesús tapuca: “¿Masna tandara charinguichi?” Paiguna cutipasha: “Canzhista,” ninauca.
41008006	Chi tucui runaunara allpai tiaringaj mandaca. Chi canzhis tandara apisha, Diosta agrasishca huasha, paquisha, pai yachachishca runaunama cuca, runauna ñaupajpi churangaj. Shina rasha churanaucami runauna ñaupajpi.
41008007	Shinallara ansa yacu aichahuaunara charinauca. Bindisiashca huasha runauna ñaupajpi churangaj mandaca.
41008008	Sajsajta micunauca. Puchuunara pallanaucami canzhis tasa tupura.
41008009	Micujcuna chuscu huaranga tupu anauca. Jesús paigunara dispirica.
41008010	Chi huasha Jesús pai yachachishca runaunandi canuai icusha, Dalmanuta partima shamunauca.
41008011	Fariseoguna paihuajma shamunauca. Jesushua rimanauca: “Ahua pachamanda ricurinara ricuchihuai,” nisha, paita tintangaj.
41008012	Jesús paihua shungüi nanarisha, nica: “¿Imarasha, ‘Ahua pachamanda ricurinara ricuchihuai,’ ninaun cuna huras causajcuna? Sirtu pacha cangunara nini: Mana ima ricurinaras ahua pachamanda ricuchishca anga cuna huras causajcunama.”
41008013	Paigunara saquisha cutillara canuai icusha chimba partima rica.
41008014	Tandara apanara cungarisha rinaushca aca. Shu tandahuallara paigunahua canuai charinauca.
41008015	Jesús paigunara rimaca: “Iyaihua puringuichi fariseoguna tandara punguichina pulvu samimanda, Heródespa tandara punguichina pulvu samimandas.”
41008016	Paigunapura rimananauca: “Tandara mana apamushcamanda casnami riman.”
41008017	Jesús paiguna rimaushcara intindisha, nica: “¿Imara rimaunguichi cangunapura tandara mana charishcamanda? ¿Mana riparanguichi, mana intindinguichi? ¿Chara canguna shungura shinzhiyashcara charinguichi?
41008018	¿Ñahuira charishallara mana ricunguichi? ¿Rinrira charishallara mana uyanguichi? ¿Manzhu iyaringuichi?
41008019	Ñuca pichca tandara partiushca huras pichca huaranga runauna chaupii, “¿puchuunara imasna ichilla tasa undajtara pallacanguichi?” Paiguna cutipanauca: “Chunga ishqui tasahuara.”
41008020	“Chishu huras canzhis tandara chuscu huaranga chaupii particani. ¿Imasna atun tasara undajta puchuunara pallacanguichi?” Paiguna, “Canzhista,” cutipanauca.
41008021	Jesús paigunara nica: “¿Imarasha charajpas mana intindinguichi?”
41008022	Chihuasha Betsaida llactama Jesús pactamuca. Paihuajma shu ñausa runara pushamunauca. “Llangapai,” nisha ruganauca.
41008023	Shinajpi ñausa runara maquimanda apisha, llactamanda huashama pushaca. Jesús ñausa runa ñahui muyui tiucasha, maquira paihua ahuai churasha, tapuca: “¿Imaras ricunguichu?”
41008024	Ricusha pai nica: “Runaunara yura cuinta shayajta r¿cunimi, shinashallara purinaun.”
41008025	Chi ratullaira Jesús cutillara maquira paihua ñahuii churajpi, runa ali ricuca. Alichishca aca, Tucuira caruma pajlla pambai ricucami.
41008026	Jesús paita: “Camba huasima ri,” nisha cachaca. “Llactai ama icunguichu, llactai ama pitas rimanguichu,” nica.
41008027	Jesús pai yachachishca runaunandi llucshisha, Filipohua Cesarea llacta muyujta ichilla llactaunama rica. Ñambii, pai yachachishca runaunara tapuca: “¿Runauna pimi nishara iyanaun ñucara?”
41008028	Paiguna cutipanauca: “Huaquinguna Bautisaj Juan, huaquinguna Elías, shujcuna shu Diosmanda rimaj, ninaun.”
41008029	Shinajpi Jesús tapuca: “¿Cangunaga, pimi nishara iyahuanguichi?” Pedro paita cutipaca: “Canmi Cristo angui.”
41008030	Jesús paigunara nica: “Pitas caita ñucamanda ama uyachinguichichu.”
41008031	Jesús paigunara yachachingaj callarica: “Ñuca, Runa Churi, ashca turmindarina ministirinmi,” nisha; “rucuuna, sacerdote apuuna, yachaira yachachijcuna, ñucara ichusha, huañuchihuanaungami; quinsa punzha huasha causarishami.”
41008032	Jesús caita pajlla pambai rimaca. Shinajpi Pedro paita shu partima pushasha nanajta rimai callarica.
41008033	Jesús vultiarisha, pai yachachishca runaunara ricusha, Pedrora piñaca: “Ñucamanda anzhuri, Satanás,” nisha, “Diospajcunara mana ricungui, astaumbas runajcunallara ricungui.”
41008034	Jesús tucui runaunara pai yachachishca runaunandi cayasha, paigunara nica: “Pihuas ñucallara catisha nisha, ‘Mana imaschu ani,’ nichu; paihua cruzta aparisha ñucara catimuchu.
41008035	Maicans paihua causaira quishpichisha nisha, causaira pirdingami. Randi maicambas paihua causaira pirdisha ñucaraigumanda, evangelio ali shimimandas, paihua causaira quishpichingami.
41008036	¿Runaj imajta valingai intiru mundura ganashas astaun paihua almara pirdijpi?
41008037	¿Ima paganara cungai shu runa paihua almamanda?
41008038	Pi runas ñucamanda ñuca shimimandas pingarijpi cai tacarisiqui ucharaisiqui hurascunai, ñuca, Runa Churi, shinallara paimanda pingarishami ñuca shamuna huras, ñuca Yaya sumajhua, santu angelgunahua shamushcai.”
41009001	Shinallara rimaca: “Sirtu pacha cangunara nini, huaquinguna caibi tiajcuna manara huañujllaira, Dios mandana pachara ushanahua shamushcara ricunaungami.”
41009002	Sucta punzha huasha, Jesús Pedrora, Jacoboras, Juandas paiguna sapallara ahua urcuma pushaca. Paiguna ñaupajpi Jesús shu tunu ricurij tucuca.
41009003	Paihua churarina sumaj chiujlla tucuca, rasu cuinta yurajmi ricurica. Mana maicans cai pachai tacsaj chi tupura yurajyachina ushanmachu aca.
41009004	Elías Moisesndi ricurimunauca, Jesushua cuintanausha.
41009005	Shinajpi Pedro Jesusta rimasha: “Yachachij,” nica, “alimi ñucanchi caibi saquiringaj. Quinsa huasihuara rashunchi: cambajta shuj, Moisespajta shuj, Eliaspajta shuj.”
41009006	Pai rimashcara mana yachaca. Manzharisha tianauca.
41009007	Shu puyu shamusha llanducami. Puyumanda shu shimi rimashca uyarica: “Caimi ñuca llaquishca Churi, paita uyaichi.”
41009008	Chi ratullaira runauna cuti ricujpi, Jesús sapalla shayauca; pihuas mana ricuricachu Jesúshua.
41009009	Paiguna urcumanda irgumushcai, Jesús rimaca: “Pitas canguna ricushcara ama rimanguichichu, ñuca, Runa Churi, huañushcaunamanda causarinagama.”
41009010	Paiguna cai shimira huacachinauca. Paigunapura rimananauca: “¿Imara angairi cai ‘huañushcaunamanda causarinaga’?”
41009011	Jesusta tapunauca: “¿Imarasha ninaun yachaira yachachijcuna, Elías ñaupara shamuna ministirin?”
41009012	Jesús cutipaca: “Elías sirtu pacha ñaupara shamungami tucuira alichingaj. ¿Imasnara quillcashca tian ñucamanda, Runa Churimanda, ñuca turmindarinami, mana valijta cuinta iyashca tucunami? nisha.
41009013	Randi cangunara nini, Elías ña shamushcami. Runauna paiguna munaira imaras ranauca, paimanda quillcashcasna.”
41009014	Jesús pai yachachishca runaunama pactamusha, ashca runauna paiguna muyujta tandarishcara ricuca. Yachaira yachachijcuna paigunahua rimananauca.
41009015	Chi ratui tucui runauna Jesusta ricusha, manzharisha callpamusha, paita saluranauca.
41009016	Jesús tapuca: “¿Imara rimanaunguichi chigunahua?”
41009017	Runa muntunmanda shuj rimaca: “Yachachij,” nisha, “ñuca churira cambajma pushamucani. Paihuajpi shu upa shimi supaira charin.
41009018	Chi supai maibis paita apishcai chucchuchin. Quiru mucurisha puscu talirin; ricujpi huahua chaquirisha riunmi. Can yachachishca runaunara rimacani: ‘Ichupai pajllama,’ nisha. Astaun paigunaga mana ushanaucachu.”
41009019	Jesús cutipasha, paigunara nica: “¡Mana quirij miraiguna! ¿Ima hurascama cangunahua tiana ani? ¿Ima hurascama cangunara ahuantana ani? Ñucama huahuara pushamichi.”
41009020	Shinajpi pushamunaucami. Supaiga Jesusta ricusha huahuara chucchuchica, allpama urmachica. Puscu talirisha huahua allpai cahuirica.
41009021	Jesús yayara tapuca: “¿Ima hurasmanda pacha casna tucushcai?” Yaya nica: “Casna tucushca ichilla huahua hurasmanda pacha.
41009022	Ashca cuti ninais yacuis urmachin huahuara huañuchingaj. Imaras ushasha llaquihuapai, yanapahuapai ñucanchira.”
41009023	Jesús paita nica: “Can quirinara ushajpi, quirijcunaj imaras usharin.”
41009024	Chi ratullai huahuayuj yaya caparisha rimaca: “Quirinimi, astaumbas ñuca mana quirishcara yanapahuapai.”
41009025	Jesús runauna nitirimushcara ricusha supaira piñacami, casna nisha: “Upa shimi, upa rinri supai, llucshi, nini, huahuamanda; paihuajpi cuti ama icunguichu.”
41009026	Shinajpi supai caparisha, huahuara shinzhira chucchuchisha, paimanda llucshica. Huahua huañushcasna saquirica. Shinajpi huaquiguna, “Huañushcami.” ninauca.
41009027	Randi, Jesús huahuara maquimanda apisha dirichuyachicami. Shina rajpi, huahua ataricami.
41009028	Jesús huasi ucuma icushcai, pai yachachishca runauna paita shujma cayasha tapunauca: “¿Imamanda ñucanchi supaira ichunara mana ushacanchi?”
41009029	Shinajpi Jesús nica: “Cai samiuna sasinallahua, Diosta mañashcallahua, llucshinaun.”
41009030	Chi partimanda llucshisha, Galilea partira purinauca. Jesusca pihuas ama yachanauchu munaca.
41009031	Pai yachachishca runaunara camachica: “Ñuca, Runa Churi, intrigai tucusha; ñucara huañuchihuanaungami. Huañushca huasha quinsa punzhai causarisha.”
41009032	Paigunaga cai shimira mana intindinaucachu. Jesusta tapungaj manzhanaucami.
41009033	Capernaum llactama pactasha, huasii tiausha, Jesús paigunara tapuca: “Ñambii, imara rimanaucanguichi cangunapura? ”
41009034	Paigunaga mana ansas cutipanaucachu, ñambii paigunapura pita atun tucungairi nisha rimanaushcamanda.
41009035	Shinajpi Jesús tiarisha, paihua chunga ishqui runaunara cayasha, paigunara nica: “Maican runa ñaupa tucuna munajpi, tucuimanda huasha angami, tucuira sirvij angami.”
41009036	Jesús shu ichilla huahuara apisha, paiguna chaupi shungüi churasha, paihua maquii marcasha, paigunara nica:
41009037	”Maican ñuca shutii shu casna ichilla huahuara chasquisha, ñucaras chasquin; maican ñucara chasquisha, mana ñucallara chasquin, astaun ñucara cachamuj Diostas chasquin.”
41009038	Juan rimaca: “Yachachij, shu runara ricucanchi, camba shutii supaigunara callpachijta. Paiga mana ñucanchihua catimucachu. Mana catimushcamanda paita, ‘Ama casna raichu,’ nisha, ‘rimacanchi. ’ ”
41009039	Jesús cutipaca: “Ama paita mitsaichichu. Maican runas ñuca shutii munanaita rau mana dsas manalira rimahuanga ñucamanda.
41009040	Maicans mana ñucanchihua cuntra tiausha, ñucanchi partima tian.
41009041	Maicambas ñuca shutii cangunama shu yacu vasura cujpi, canguna Cristojcuna ashcamanda, sirtu pacha cangunara nini: Pai cushcara mana pirdingachu.”
41009042	”Maicans cai ñucajpi quiriu ichilla huahuaunara manalii urmachijpi, astaun ali anmaca paihua cungai shu atun cutana rumira huatasha, lamarbi paita shitanauchu.
41009043	Camba maqui canda uchai urmachijpi, piti. Ishqui maquihua ucu pachama mana huañuna ninama rinamanda, astaun ali anma pullu maquihua causanama icungaj.
41009044	Ucu pachai paiguna aichai miraj curu mana huañungachu, ninas mana ima huras huañuringachu.
41009045	Camba chaqui uchai urmachijpi, piti. Ishqui chaquihua ucu pachama, mana huañuna ninama rinamanda astaun ali anma pullu chaquihua causanama icungaj. Ucu pacha ninara mana huañuchihuajchu.
41009046	Ucu pachai paiguna aichai miraj curu mana huañungachu, ninas mana ima huras huañuringachu.
41009047	Camba ñahui canda uchai urmachijpi, llucchi. Ishqui ñahuihua ucu pachama rinamanda astaun ali anmaca chulla ñahuiyuj Dios mandana pachai icungaj.
41009048	Ucu pachai paiguna aichai miraj curu mana huañungachu, ninas mana ima huras huañuringachu.
41009049	Tucuira ninahua pichashca anga; shinallara tucui sacrificiora cachihua pichashca anga.
41009050	Cachi alimi. Cachi upa tucujpiga, ¿imahuara mishquiyachinguichima? Cachira cuinta canguna shungüi charichi. Parijumanda cushiyaichi.”
41010001	Chimanda risha, Jesús Judea partima, Jordán yacu chimbama shamuca. Runauna cutillara tandarimujpi Jesús ñaupasnallara cuti paigunara camachica.
41010002	Fariseoguna Jesusma llutarimusha, paita pandachishun nisha tapunauca: “¿Shu runa paihua huarmira ichunallachu?”
41010003	Jesús cutipasha rimaca: “¿Moisés imara mandaca cangunara?”
41010004	Paiguna cutipanauca: “Moisés lugarda cuca maqui llushpirina quillcara quillcasha huarmira cachangaj.”
41010005	Jesús paigunara cutipasha nica: “Canguna shungu shinzhi ashcaraigumanda Moisés cai mandashcara quillcacami.
41010006	Astaun cai pachara rashca hurasmanda pacha, Dios runaunara cariras huarmiras iñachicami.
41010007	Chiraigumanda shu cari paihua yayara mamara saquisha, paihua huarmihua llutaringami.
41010008	Ishquindi shu aichalla tucunaunmi: shinajpi ña mana ishquichu anaun astaun shujllami tucun.
41010009	Shinajpi Dios llutachishcara runa ama llushpichichu.”
41010010	Huasii, pai yachachishca runauna cuti chi rimashcara tapunaucami.
41010011	Jesús nica: “Maicans paihua huarmira ichusha, shujhua casarasha, shujhua tacarij tucun.
41010012	Shinallara huarmis paihua carira ichusha shujhua casarasha, shujhua tacarij tucun.”
41010013	Huahuaunara Jesusma pushamunauca, paihua maquira paiguna ahuai churangaj. Pai yachachishca runauna pushamujcunara piñanauca.
41010014	Jesús caita ricusha piñarica. “Lugarda cuichi,” nica, “huahuauna ñucama shamunauchu. Paigunara ama arcaichichu. Paigunajmi Dios mandana pacha.
41010015	Sirtu pacha cangunara nini maicambas shu huahuasna Dios mandana pachara mana chasquishaga, mana icungachu.”
41010016	Jesús huahuaunara paihua maquii marcasha, maquira paiguna ahuai churasha, bindisiacami.
41010017	Jesús pai riushca ñambira ringaraushcai, shu runa callpasha shamuca. Jesuspa ñaupajpi cungurisha tapuca: “Ali Yachachij, ¿imara rashai huiñai causaira apingaj?”
41010018	Jesús nica: “¿Imamanda ‘Ali’ nisha rimahuangui? Shujpas mana tianzhu ali. Diosllami ali.
41010019	Dios camachishca shimiunara yachangui: ‘Ama shujhua tacaringuichu. Ama huañuchinguichu. Ama shuhuanguichu. Shujcunamanda ama yanga llullanguichu. Ama umachinguichu. Camba yayara camba mamara llaquinami angui. ’ ”
41010020	Runa cutipasha nica: “Yachachij, cai tucuira pactachishcanimi ñuca maltamanda pacha.”
41010021	Shinajpi Jesús paita ricusha llaquicami. “Chara shuj pishinmi,” nica. “Ri, can tucui charishcara catuiri; tsuntsu runaunama cuyai. Randi ahua pachai ashca charij tucunguimi. Shami, camba cruzta aparisha catihuai.”
41010022	Cai shimira uyasha, runa llaquiricami. Llaquirisha tigracami. Paiga ashcara charijmi aca.
41010023	Shinajpi Jesús paihua muyujta ricusha, pai yachachishca runaunara nica: “Charijcuna turmindushua icunaunga Dios mandana pachai.”
41010024	Pai yachachishca runauna cai shimira uyasha manzharinauca. Jesusca cutillara rimaca: “Churiuna, maicanguna charishcaunallai iyausha turmindusmi icunaunga Dios mandana pachai.
41010025	Mas raihuajmi camillu tupulli uctura pasangaj, randi pishi raihuajmi shu charij runa Dios mandana pachai icungaj.”
41010026	Paiguna maspas manzharinauca. Paiguna shungüi ninauca: “¿Pita quishpinara ushangairi?”
41010027	Shinajpi Jesús paigunara ricusha nica: “Runaunajca mana ushaihuajchu, randi Dioshua imas usharin. Dioshuaga tucui ushanallami.”
41010028	Shinajpi Pedro rimai callarica: “Ñucanchi tucuira saquisha canda catimushcanchi.”
41010029	Jesús cutipasha nica: “Sirtu pacha cangunara nini: Maicans ñucara llaquishcamanda, evangelio shimira llaquishcamanda, paihua huasira, uquiunara, paniunara, yayara, mamara, huarmira, churiunara, quiquin allpaunaras saquisha,
41010030	paiga sirtu pacha shu patsaj cuti yalijta cui tucungami, huasiunara, uquiunara, paniunara, mamaunara, churiunara, allpaunara cai hurascunai llaquiunandi; maspas shamuj hurascunai huiñai causaira charingami.
41010031	Shinajpi ashcauna ñaupa ajcuna puchucaiguna tucunaungami; randi puchucaiguna ñaupa anaungami.”
41010032	Jerusalenma rina ñambira sicasha ririanauca. Jesús paigunamanda ñaupa riucami. Paiguna llaquirisha, manzharisha catimunauca. Shinajpi pai chunga ishqui yachachishca runaunara shu partima cayasha, cutillara yachachingaj callarica paihua ima samiuna tucungaraushcaras.
41010033	“Jerusalenma sicaunchi,” nica. “Ñucara, Runa Churira, sacerdote apuuna maquii yachaira yachachijcuna maquiis cunaungami. ‘Huañuchichu,’ nisha cauźayachinaungami. Gentilgunama cunaungami.
41010034	Ñucara camisha asihuanaungami, livachihuanaungami, ñuca ñahuii tiucahuanaungami. Shina rasha huañuchihuanaungami. Randi quinsa punzhai causarishami.”
41010035	Shinajpi Jacobo Juandi, Zebedeo churiuna, Jesusma llutarimunauca. “Yachachij,” ninauca, “ñucanchi mañashcara rapai.”
41010036	Jesús cutipaca: “¿Imara ranara munanguichiri?”
41010037	Paiguna ninauca: “Ñucanchima cuhuai, can sumaj tiashcai, shuj camba ali maqui partima shujca camba lluqui maqui partima tiaringaj”
41010038	Jesús paigunara nica: “Canguna mañashcara mana intindinguichichu. ¿Ñuca upina vasura cuinta ushanguichichu upinara? ¿Ñuca bautisanahua cuinta ushanguichichu bautisaringaj?”
41010039	Paiguna cutipanauca: “Ushanchimi,” nisha. Shinajpi Jesús paigunara nica: “Sirtu pacha nini, ñuca upina vasura cuinta upinguichimi, ñuca bautisanahua cuinta bautisarishcanguichimi.
41010040	Astaun canguna mañashcara, ñuca ali maqui partima ñuca lluqui maqui partimas tiarinaraga, caita mana ñuca cunachu. Randi pigunajta ña alichishcami, chigunama cushca anga. ”
41010041	Chi shuj chunga ajcuna uyasha, Jacobohua Juanhuas piñari callarinauca.
41010042	Jesús paigunara cayasha nica: “Canguna yachanguichi imasna gentilgunajpi apu ajcuna ahuayanaun paiguna ñaupajpi, atunguna paigunara mandanaun.
41010043	Cangunapura mana shina angachu. Astaumbas maican cangunapurai atunyasha nisha, cangunara sirvij angami.
41010044	Cangunapuramanda maican ñaupa tucusha nisha tucuira sirvij angami.
41010045	Ñuca, Runa Churi, mana sirvishca tucungaj shamucanichu astaun sirvingaj. Ashcauna randimanda ñuca causaira cungaj shamucanimi.”
41010046	Shinajpi Jérico llactama shamunauca. Jesús chi llactamanda llucshimushcai pai yachachishca runaunandi ashca taucarimujcunandi, ñambi rayai shu ñausa runa, Timeoba churi Bartimeo, tiauca, “Cuyahuaichi,” nisha rugasha.
41010047	Bartimeo Nazaretmanda Jesús shamuuta uyasha, caparingaj callarica: “Jesús, Davidpa Churi, llaquihuapai.”
41010048	Ashca runauna piñanauca: “Upalla, ama caparichu,” nisha. Pai randi mas shinzhira caparica, “Davidpa Churi llaquihuapai.”
41010049	Shinajpi Jesús chapasha, cayangaj cachaca. Ñausa runara cayanauca, paita ninauca: “Cushiyai, atari, Jesús canda, ‘Shami’ nin.”
41010050	Paiga paihua capara ichusha, atarisha, Jesusma shamuca.
41010051	Jesús cutipasha rimaca: “¿Imara canhua rangaj munanguiri?” Ñausa runa nica: “Yachachij, ñuca ricuj tucungaj munani.”
41010052	Jesús paita nica: “Ri, can quirishca canda quishpichishcami.” Chi ratullaira ricuj tucuca. Pai Jesusta catica ñambii.
41011001	Paiguna Jerusalen llactama mayanllayaushcai, Betfagé Betania llactauna mayambi pactamunauca, Olivos urcu ñaupajpi. Jesús pai yachachishca runaunamanda ishquira cachaca.
41011002	Paigunara nica: “Richi canguna ñaupajpi ricurij llactama. Chihui pactai rishaga, shu malta buru huatashcara tupanguichi, maican runas paihua ahuai mana muntashcachu. Pascasha apamichi.
41011003	Maicambas rimajpi: ‘¿Imamanda shina raunguichi?’ nisha, cutipanguichi: ‘Señor ministin,’ nisha, ‘uctalla cuti cachamungami. ’ ”
41011004	Paiguna risha, buruhuara pungu rayai huatashcara canzhai tupanauca ñambi ishqui tucushcai. Pascanaucami.
41011005	Huaquin chihui ajcuna: “¿Imara rangaj buruhuara pascaunguichiri?” ninauca.
41011006	Paiguna cutipasha, Jesús mandashcasna rimanauca. “Apaichi,” nisha, cutipanauca.
41011007	Buruhuara pushamusha, paiguna churarinara buru ahuai churanauca; Jesús tiarica burui.
41011008	Shinallara ashca runauna paiguna churarinara ñambii mandanauca. Shujcuna yuramanda pangaunara pitisha ñambii mandanauca.
41011009	Ñaupa riujcuna huasha shamuujcunandi caparinauca: “¡Alabashcangui!” nisha, “¡Diospa shutii shamuj bindisiashcami!
41011010	¡Ñucanchi shamuj yaya David rey apu tucuna huras bindisiashca achu! ¡Ahua pachai alabashca angui!”
41011011	Jesús Jerusalembi icuca, templo huasii. Muyujta tucuira ricuca. Ña chishi ajpi, Betaniama rica paihua chunga ishqui yachachishca runaunandi.
41011012	Cayandi punzha, Betaniamanda llucshisha, Jesús yarcachicami.
41011013	Carumanda shu pangayuj higu yurara ricuca, llutarisha imallas tiangami nisha mascaca. Pactasha ricujpi, pangaunalla tianauca, mana pai muyu aparina huras ajpi.
41011014	Jesús rimasha, nica: “Ima huraspas maicambas canmanda muyura ama micuchu.” Pai yachachishca runauna casna rimashcara uyanauca.
41011015	Jerusalenma shamunauca, Jesús templo huasii icusha, chihui tiaj catujcunara randijcunara canzhama callpachingaj callarica, Cullquira turcajcuna mesaunara shinallara tulacami. Urpira catujcuna tiarinaunaras vultiachicami.
41011016	Maican ima cuyaras ima mangaras apasha, Diospa huasi ucura pasangaj lugarda mana cucachu.
41011017	Jesús yachachisha nica: “¿Manzhu quillcashca tian: ‘Ñuca huasi Diosta mañana huasi nishca anga tucui llactaunaj?’ Randi canguna shu ‘shuhuajcuna uctura’ rashcanguichimi.”
41011018	Yachaira yachachijcuna sacerdote apuunandi Jesús rimashca shimiunara uyanauca. Imasna rashas paita huañuchingaj mascanauca. Paita manzhanauca, tucui runauna pai yachachishcaunara cushihua uyashcamanda.
41011019	Tutayaupi, Jesús llactamanda llucshica.
41011020	Tutamanda, ñambira pasausha, chi Jesús piñashca yurara anguunandi chaquirishcara ricunauca.
41011021	Pedro iyarisha rimaca: “Yachachij, ricupai. Can piñasha saquishca yura chaquirishcami.”
41011022	Jesús cutipasha: “Diospi quiri,” nica,
41011023	“ñuca sirtu pacha cangunara nini, maicans cai urcura rimasha, ‘Caimanda ri, lamarbi urmai,’ nisha, paihua shungüi mana ansas manzhasha astaun quirisha, pai rimashcasna tucungami.
41011024	Chiraigumanda nini, imara Diosta mañashas, can mañashcara sirtu pacha ‘Apishami,’ nisha quirichi. Can mañashca pactamungami.
41011025	Shinallara ima huras Diosta mañausha, perdonanguichi, maicanhuas imaras charisha perdonangaj. Casna rajpiga canguna ahua pachai tiaj Yaya canguna ucharashcaunara perdonangami.
41011026	Canguna mana perdonajpiga, canguna ahua pachai tiaj Yaya shinallara cangunara mana perdonangachu.”
41011027	Jesús Jerusalenma tigramusha, Diospa templo huasii puriushcai, sacerdote apuuna yachaira yachachijcuna rucuunandi paihuajma shamunauca.
41011028	Jesusta rimanauca: “¿Ima ushaihua caigunara raungui? ¿Pi mandashcara casna raungui?”
41011029	Jesús cutipasha rimaca: “Ñuca shinallara cangunara shu shimira tapusha nini. Canguna cutipahuaichi. Shina rajpi ñucas cangunara pi mandashcara rauni nisha cuintasha.
41011030	Rimahuaichi, Juan bautisana ¿ahua pachamand achu aca, runaunamandachu?”
41011031	Shinajpi paigunapura rimananauca: “Ñucanchi ahua pachamandami nijpi, pai ‘¿imaraigumanda mana quiricanguichi?’ ningami.
41011032	Randi ñucanchi: ‘Runaunamandami,’ nisha, runaunara manzhanchi, tucui runa Juan sirtu pacha Diosmanda rimaj ajta quirishcamanda.”
41011033	Shinajpi Jesusta cutipasha ninauca: “Mana yachanchichu.” Shinajpi Jesús paigunara cutipaca: “Ñucas cangunara mana rimashachu pi mandashca cai rashcaunara rauni.”
41012001	Jesús yachachina cuintanaunahua rimai callarica. Casna nica: “Shu runa uvillas chagrara tarpucami. Muyujta largasha arcaca. Allpara allasha, uvillas muyu tacana uctura rarca, huasira shayachica. Huaquin tarabaj runaunama pagara mañasha mañachisha, caru llactama rica.
41012002	Muyu huraspi, mañachij duiñu shu paita sirvijta cachaca tarabajcunama, paigunamanda muyura apingaj.
41012003	Paigunaga sirvijta apisha, livachisha maquillahua cachanauca.
41012004	Cuti shu sirvijta cachaca. Shinallara rumihua shitasha, umai chugrichisha, camishas, paitas cachanauca.
41012005	Cuti shujta cachaca. Caitas huañuchinauca. Huasha shujcunara cachajpi, huaquingunara chugrichinauca, huaquingunara huañuchinauca.
41012006	Shinallara shu sapalla churira charica, pai llaquishcara. Paitas puchucaibi cachaca: ‘Ñuca churira caźunaunga chari,’ nisha.
41012007	Astaumbas chi tarabajcuna paigunapura rimananauca: ‘Caimi apij duiñu tucunga,’ nisha, ‘shamichi, huañuchishunchi, allpa ñucanchij tucungami. ’
41012008	Paita apisha huañuchinauca, uvillas chagramanda canzhama ichunauca.
41012009	Chagramanda duiñu shamusha, ‘¿Imara rangai chi tarabajcunara? Shamusha chi tarabajcunara tucuchingami; chagrara shujcunama cungami. ’
41012010	¿Cai quillcashcara manzhu ricushcanguichi: ‘Huasira shayachijcuna ichushca rumi ña huasira shayachina rumi tucushcami;
41012011	Caita Señor rashcami. Caiga ñucanchi ricujpi munanaitami?’ ”
41012012	Paiguna Jesusta huañuchinara munanaucami. Cai yachachina cuintanara paigunamanda rimashcara intindinaucami. Taucariai runaunara manzhasha, paita saquisha rinaucami.
41012013	Apuuna huaquin fariseogunara Herodesta catijcunandi Jesusma cachanauca, paita ima panda shimiis apingaj.
41012014	Chiguna Jesusta rimanauca, “Yachachij, can sirtu rimaj ajta yachanchi. Ima sami runaras mana manzhajchu angui. Mana runauna ahua carallara ricunguichu. Can sirtu pacha Diospa ñambira yachachingui. Rimahuai: ¿lmpuistu cullquira atun apu Cesarma paganachu manzhu pagana? Cunachu, manzhu cuna?”
41012015	Jesús paiguna manali shungura ricsisha, paigunara rimaca: “¿Imamanda tintahuanguichi? Shu cullquira apamichi ñuca ricungaj.”
41012016	Shinajpi cullquira apamusha ricuchinauca. Jesús nica: “¿Pihuajtai cai ñahui? ¿Pihuajtai cai quillcashca?” Paiguna ninauca: “Cesarbaj.”
41012017	Jesús cutipasha nica: “Cesarbajta Cesarma cuichi; Diospajta Diosma cuichi.” Cai shimira uyasha manzharinauca.
41012018	Shinajpi Jesusma shamunauca saduceo runauna, huañushcaunamanda “Causarina illan” nijcuna. Paita rirnasha tapunauca:
41012019	“Yachachij, Moisés ñucanchira quillcacami: ‘Shu runa huañujpi, paihua huarmi churi illaj saquirijpi, paihua uqui chi huarmira apichu huañuj uqui miraira atarichingaj.
41012020	Canzhis uquipura anauca. Ñaupa uqui shu huarmira apica. Chiga huañuca huahuara mana saquisha.
41012021	Chi huasha shu quipa uqui cai huarmira apica. Chihuas shinallara huahua illaj huañuca. Chimanda shujpas shinallara cai huarmira apisha huahua illajllara huañuca.
41012022	Canzhis uquiuna chi huarmira apinauca. Shinallara chi canzhismanda mana huahuara saquinauca. Puchucaibi huarmis huañuca.
41012023	¿Causarinai, chi huarmi maicambajta quiquin huarmi tucunga? Tucui canzhis uquipura paita apinauca.”
41012024	Shinajpi Jesús cutipasha rimaca: “¿Chimanda manzhu pandaunguichi, Diospa shimiras paihua ushanaras mana yachashcamanda?
41012025	Causarinai mana casaranaunga, shinallara mana casarachinaunga. Astaumbas, ahua pachai tiaj angelguna cuinta tucunaungami.
41012026	Huañushcauna causarinara, ¿manzhu ricushcanguichi Moisés quillcashcai imasnara Dios yuramanda Moisésta rimaca: ‘Ñuca Abrahamba Dios, Isaacpa Dios, Jacobpa Dios ani?’
41012027	Dios mana huañushcauna Dioschu, astaun causajcuna Diosmi. Shinajpi canguna ashcara pandaunguichimi.”
41012028	Yachaira yachachijcunamanda shuj Jesusma llutarimusha, paiguna ñaupa rimashcara uyasha, shujcunara ali cutipashcara ricsisha, paita tapuca: “¿Tucui camachishca shimiunamanda maicanda ñaupa angai?”
41012029	Jesús nica: “Ñaupa punda camachishca shimi casnami riman: ‘Uyaichi, Israel runauna. Ñucanchi Señor Dios shujlla Diosmi.
41012030	Camba quiquin Señor Diosta llaquinami angui tucui camba shunguhua, tucui camba almahua, tucui camba iyaihua, tucui camba ursahua. Caimi tucuimanda ñaupa punda mandashca shimi.
41012031	Chimanda huasha mandashca shimi ñaupa aj cuintallarami: ‘Camba rayai tiaj runara can quiquinllarara llaquishcasna llaquinami angui. ’ Cai mandashca shimiunamanda yali mana mas tian.”
41012032	Shinajpi chi yachaira yachachij runa Jesusta nica: “Yachachij, alirami rimashcangui. Shu sapalla Dios tian, shuj mas mana tianzhu.
41012033	Diosta llaquinami, tucui shunguhua, tucui iyaihua, tucui almahua, tucui ursahua, shinallara camba rayai tiaj runara canda llaquishcasna llaquingaj; caita tucui aichara rupachinamanda sacrificiomandas mas yalimi.”
41012034	Shinajpi Jesús chi runa ali iyaihua cutipashcara ricusha, paita nica: “Canga Dios mandana pachamanda mana caruichu angui.” Huasha maicambas tapunara mana iyanauca.
41012035	Jesús templo huasii yachachisha, casna nica: “¿Imasnara yachaira yachachijcuna rimanaun, ‘Cristo Davidpa churimi’ nisha?
41012036	Davidllara Santu Ispiritumanda rimasha casna nica: Señor ñuca Señorma rimaca: ‘Ñuca ali maquima tiari Ñuca canda chijnijcunara camba chaqui ucui churanagama. ’
41012037	Shinajpi Davidllara, ‘Señor’ nisha, ¿imasnajpira paihua churimi ningai?” Ashca taucariai runauna ali munaihua Jesusta uyanauca.
41012038	Jesús paigunara yachachisha rimaca: “Yachaira yachachijcunamanda iyanguichi. Paiguna suni churarinahua purinara munanaun; shinallara pulasaunai salurai tucunara munanaun.
41012039	Shinallara tandarina huasiunai ñaupajpi tiarinaunara munanaun. Istaunais ñaupajpi tiarinaunara munanaun.
41012040	Paiguna huaccha huarmi huasiunara tucuchinaun. Unaira mañasha, umachisha yangamanda Diosta mañanaun. Caiguna astaumbas yali cauźayuj tucunaunga. ”
41012041	Jesús Diosma cuyana cullquira tandachina mala ñaupajpi tiarica. Ricucami cullquira malai churajcunara. Yapa charijcuna ashca cullquira churanauca.
41012042	Shu tsuntsu huaccha huarmi shamuca. Ishqui midiuhuara churaca malai. Ishqui midiu shu real tucun.
41012043	Shinajpi Jesús pai yachachishca runaunara cayasha, paigunara rimaca: “Sirtu pacha cangunara nini, cai tsuntsu huaccha huarmi tucuimanda yalira churashcami.
41012044	Shujcuna paiguna yalijta charishcamanda puchura churanauca. Randi cai huaccha huarmi pai charishca tupura llambura churaca, pai micuna randina cullqui ajllaira.”
41013001	Jesús Diospa huasimanda llucshimushcai, shu pai yachachishca runa rimaca: “Ricupai, Yachachij, cai atun rumiunaras, cai huasiunaras.”
41013002	Jesús cutipasha paita rimaca: “¿Ricunguichu cai atun huasiunara? Mana ima rumis shu rumi ahuais saquiringachu. Tucui tulashca anga.”
41013003	Jesús Olivos urcui tiarica, Diospa huasi ñahuipurai. Pedro, Jacobo, Juan Andresndi chicambi paita tapunauca:
41013004	“Rimahuapai,” ninauca, “¿ima huras tucui caiguna tucunaungai? ¿Ima sami ricuringa caiguna pactarinai?”
41013005	Jesús cutipasha rimai callarica: “Iyanguichi maicambas cangunara ama umachichu.
41013006	Ashca runauna ñuca shutii shamunaungami, ‘Ñucami Cristo ani,’ nisha. Ashca runauna umachi tucunaunga.
41013007	Ima huraspas guiraunara uyasha, guira shimiras, ama nusparinguichi. Casna tucuna ministirinmi. Shinashas cai pacha chara mana tucuringachu.
41013008	Llactapura macananaungami; rey apuunapura macananaunga. Ashca llactaunai allpa cuyunga. Ashca yarcai shamunga. Turmindarinauna tianaunga. Caiguna llaquiuna callarina anaungami.
41013009	Canguna cangunallara iyanguichi. Taripaj maquii intrigai tucunguichimi. Tandarina huasiunai cangunara asutinaungami. Gubirnu apuuna ñaupajma, rey apuuna ñaupajmas cayai tucunguichimi ñucara llaquishcamanda, paigunara rimangaj.
41013010	Ñauparaga ministirinmi tucui llactaunama evangelio shimira rimashca achu.
41013011	Ima huraspas cangunara intrigangaj pushanaupi, imara rimanara ama ñaupa iyanguichi, ama iyarishas. Chi ratui canguna iyaibi cushca shimira chillara rimanguichi. Mana canguna munaimanda rimangaraunguichi, randi Santu Ispiritumanda rimana shimira cangunara cushca anga.
41013012	Shu uqui paihua uquira huañuchingaj intrigangami, shinallara yaya churiras. Shinallara churiuna yayaunahua atarinaungami, paigunara huañuchinaungami.
41013013	Ñuca shutira llaquishcamanda canguna tucuigunamanda chijnishca anguichimi. Randi maicans puchucaigama ahuantaj, paimi quishpichishca anga.
41013014	Ima huras Dios Chijnishcara ricunguichi, Diosmanda rimaj Daniel rimashcasna, mana tiaihuaj tiaushcai shayarijta — ricuj runa intindichu — chi hurasllaira Judeai tiajcuna urcuma miticunauchu.
41013015	Maicans huasi ahuai tiaushaga huasi ucuma ama icuchu imaras apangaj.
41013016	Maicans pajllama tiaushaga paihua churarinara apangaj ama tigrachu.
41013017	Llaquinaita icsayujcuna. Llaquinaita llullu huahuayujcuna chi punzhaunai.
41013018	Diosta mañaichi canguna miticuna ama tamia punzhaunai shamuchu.
41013019	Chi punzhaunaiga atun turmindarina shamunga. Casna sami turmindus mana tiashcachu Dios cai pachara rasha callarishcamanda cuna hurascamas, maspas mana cuti tiangachu.
41013020	Dios cai punzhaunara mana pishiyachijpiga mana pihuas quishpichishca anma. Astaumbas pai ajllashcaunara llaquishcamanda cai punzhaunara pishiyachicami.
41013021	Shinajpi maicans rimajpi: ‘Riqui, Cristo caibimi; Cristo chihuimi,’ nisha, ama quiringuichichu.
41013022	Llulla Cristouna atarinaungami llulla rimajcunandi. Paiguna atun ricurinaunaras, munanaita rashcaunaras, umachisha ricuchinaungami, ushaihuaj ajpi quiquin ajllashcaunaras umachingaj.
41013023	Astaun canguna ricunguichi. Ña ñaupallara tucuira cangunara rimashcani.
41013024	“Shinajpi chi punzhaunai turmindarinauna pasashca huasha, indi yanayangami, quillas llanduyangami.
41013025	Istrillascuna ahua pachamanda urmamunaunga. Ahua pachai tiaj ushanauna cuyuchishca anaunga.
41013026	Chi ratullaira, ñucara, Runa Churira, ricunaungami puyui shamujta shinzhi ushanahua ali sumajhuas.
41013027	Shinajpi ñuca angelgunara cachamushami. Ñuca ajllashcaunara tandachishami chuscu huaira shamuna partiunamanda, cai pacha puchucai partimanda ahua pacha puchucai pundagamas.
41013028	Higu yuramanda yachaichi. Paihua pallcauna llulluyaupi, pangauna ña llucshiupi, ña yachanguichi rupai punzhauna pactamunaun.
41013029	Shinallara canguna cai tucui tucushcara ricusha, ña yachanguichimi pai mayanllaimi, ña pungüimi tiaun.
41013030	Sirtu pacha cangunara nini, cai huraspi causaj runauna mana pasanaungachu cai tucui rimashcauna pactarinagama.
41013031	Ahua pachas cai pachas chingarinaungami; randi ñuca rimashca shimi mana ima huras chingaringachu.
41013032	Chi punzhara, chi hurasta pihuas mana yachanzhu. Ahua pachai tiaj angelgunas, Diospa Churis mana yachanaunzhu. Yaya Dioslla yachanmi.
41013033	Ricuichi, chapaichi, mañaichi. Mana yachanguichichu ima hura shamuna ashcaras.
41013034	Imasna caru partima rij runasna, paihua huasira saquica sirvijcuna maquii, caran runama paihua quiquin tarabanara rimaca, pungüi cuirajta rimaca, ‘Chapangui,’ nisha.
41013035	Shinajpi chapaichi. Huasiyuj duiñu pactamuna hurasta mana yachanguichi, chishira ashas, chaupi tutai ashas, gallu cantanara, punzhayanaras;
41013036	manajpi pai cungaimanda shamusha cangunara puñuriaita tupangami.
41013037	Cangunara rimashcara tucuima rimauni. ‘Chapaichi,’ nini.”
41014001	Ishqui punzha huashaga, Pascua ista aca. Puscu illaj tandara micuna punzhauna pactamunauca. Sacerdote apuuna yachaira yachachijcunandi imasna rasha Jesusta umachisha apingaj, paita huañuchingaj rimananauca.
41014002	Paiguna ninauca: “Ista punzhaiga ama apishun, runauna ama nusparinauchu.”
41014003	Jesús Betania llactai tiarica. Shu Simón nishca llagayuj runa huasii, mesai tiarijpiga, shu huarmi ashca valij gustu asnaj ambira apamuca valij rumi purui. Huarmi purura paquisha Jesuspa umai, ambira talica.
41014004	Huaquin chihui tiajcuna shungu ucui piñarinauca, casna nisha: “¿Imarasha cai ali asnaj ambira yanga baratun?
41014005	Caiga catuna usharicami, quinsa patsaj yali cullquihua, tsuntsuunama cungaj.” Huarmira piñanauca.
41014006	Astaun Jesús rimaca: “Saquichi, ¿imamanda paita piñanguichi? Alirami rashca ñucara.
41014007	Tsuntsuunara tucui huras cangunahua charinguichimi. Canguna munashcai paigunara yanapanara ushanguichimi. Randi ñucara mana tucui huras charihuanguichichu.
41014008	Caiga pai ushashca tupura rashcami. Paiga ñuca aichara pambanai armachinara ñaupara rashcami.
41014009	Sirtu pacha cangunara nini: Maibis cai evangelio shimi rimarijpi, tucui cai pachai, cai huarmi rashcara cuintashca angami paita iyarichingaj.”
41014010	Shinajpi Judas Iscariote, Jesuspa chunga ishquipuramanda shuj, sacerdote apuunama rica, Jesusta paiguna maquii intrigangaj.
41014011	Apuuna cushiyanaucami Judas rimashcara uyasha. ”Cullquira cushun,” ninauca. Imasna rasha Jesusta paiguna maquii intrigangaj Judas iyarica.
41014012	Ñaupa punda punzha puscu illaj tandara micuna istai, Pascua burigura sacrificiora rana huraspi, Jesús yachachishca runauna paita ninauca: “¿Maibi munangui Pascua ista micunara alichingaj?”
41014013	Pai yachachishca runaunamanda ishquira cachaca. Paigunara nica: “Richi llactama, chihui shu runara yacu quisara apauta tupanguichimi. Paita catichi.
41014014	Maibi icujpi huasiyuj duiñura tapunguichi: ‘Ñucanchira yachachij nin, ¿Maibira micuna ucu, ñuca yachachishca runaunandi Pascua istara micungaj?’
41014015	Pai shu ahua patai atun micuna ucura ricuchinga ña alichishcara. Chihui ñucanchijta puruntuichi.”
41014016	Jesús yachachishca runauna llactama rinauca. Jesús rimashcasna tupanauca. Chihui Pascua ista micunara alichinauca.
41014017	Ña tutayaupi Jesús shamuca paihua chunga ishqui runaunandi.
41014018	Mesai tiarishcai, paiguna micushca ratui, Jesús nica: “Sirtu pacha cangunamanda shuj, ñucahua micuj, ñucara intrigangami.”
41014019	Shinajpi paiguna llaquiringaj callarinauca. Caran shuj: “¿Ñuca chari ani?” shujpas, “Ñuca chari ani?” ninauca.
41014020	Jesús cutipasha rimaca: “Canguna chunga ishquipuramanda shuj, ñucahua pacta pulatoi tan rajmi, paimi anga,
41014021	Sirtu pacha ñuca, Runa Churi, riunimi, ñucamanda quillcashcasna. Astaun, ayailla chi runa Runa Churira intrigaj. Ali anmaca cai runa pai mana pagarishca ajpi.”
41014022	Paiguna micuushcai Jesús tandara apica, bindisiasha paquicami. Paigunama cuca, “Apichi,” nisha, “caimi ñuca aicha.”
41014023	Vasura apisha, agrasishca huasha, paigunama cuca. Tucui paiguna vasumanda upinauca.
41014024	Jesús paigunara nica: “Caiga ñuca mushuj pactachina shimira valichina yahuar. Ashcaunamanda talishcami.
41014025	Sirtu pacha cangunara nini: Uvillas muyu yacura mana cuti upishachu Dios mandana pachai mushujta upina punzhagama.”
41014026	Paiguna cantanara cantashca huasha, Olivos urcuma llucshisha rinauca.
41014027	Jesús nica: “Tucui canguna ñucamanda cuna tutai pingaringuichimi. Quillcashca tian: ‘Burigura cuirajta chugrichishami; buriguuna chausirinaungami. ’
41014028	Causarishca huasha, ñuca cangunamanda ñaupa Galilea partima risha.”
41014029	Shinajpi Pedro cutipaca: “Tucui pingarinaupis, ñucaga mana.”
41014030	Jesús cutipaca: “Sirtu pacha canda nini, can, cuna, cuna tutai, gallu manara ishqui cuti cantajllaira, ñucamanda quinsa cuti ninguimi: ‘Paita mana ricsinichu. ”
41014031	Pedroga shinzhi rimasha nica: “Canhua huañuna ministirijpi, canmanda mana nishachu: ‘Paita mana ricsinichu. ” Tucui chishujcunas shinallara ninauca.
41014032	Getsemaní sisa pambama shamunauca. Chihui Jesús pai yachachishca runaunara rimaca: “Caibi tiarichi, ñucaga Diosta mañai risha.”
41014033	Jesús paihua pariju pushaca Pedrora, Jacobora, Juandas. Pai ashcara llaquiringaj callarica, turbaringajpas.
41014034	Paigunara nica: “Ñuca alma ashcara llaquirin, huañuna tupura. Caillai saquirichi, ripararus chapaichi.”
41014035	Ansa ñaupajma rica, allpai tuama urmasha, Diosta mañaca: “Usharijpiga, cai huras pasachu ñucamanda,” nisha.
41014036	Casnami nica: “Abba, Yaya, canhua tucui raihuajllami. Cai turmindarina vasura cuinta anzhuchipai ñucamanda. Randi mana ñuca munashcasna, astaumbas can munashcasna.”
41014037	Jesús tigramusha, paigunara puñuucunara tupaca. Pedrora rimaca: “¿Simón, puñunguichu? ¿Mana ushashcangui shu huras tupura chapanara?
41014038	Chapaichi, mañaichi, ama tintanai icungaj. Sirtu pacha alma munanmi, astaun aicha sambayashcami.”
41014039	Cutillara rica, ñaupa cuintallara rimasha.
41014040	Jesús tigramusha, cutillara paigunara puñuucunara tupaca, paiguna puñunaihua singusha. ïmara cutipanara mana yachanaucachu.
41014041	Quinsa cuti tucunai shamuca. Paigunara rimaca: “Puñuichi ña, samaichi. Chillami, huras ña pactarishca. Ñuca, Runa Churi, uchayujcuna maquii intrigashcami ani.
41014042	Atarichi, acuichi. Ñucara intrigaj runa ña mayanllayamunmi.”
41014043	Jesús chara rimaushcallai Judas shamuca. Pai Jesuspa chunga ishquiunamanda shuj aca. Judashua pariju ashca runauna shamunauca, isparaunahua, caspiunahua. Sacerdote apuuna, yachaira yachachijcunas, rucuunas paigunara cachamunauca.
41014044	Jesusta intrigaj runa paigunara rimashca aca: “Maicanda ñuca muchajpi, paimi anga. Paita apinguichi, ali cuirasha pushanguichi.”
41014045	Judas pactamusha Jesusma llutarica. “Yachachij, yachachij,” nisha, paita muchaca.
41014046	Shinajpi Jesusta apinauca.
41014047	Chihui ajcunamanda shuj paihua isparara llucchisha, sacerdote atun apura sirvijta rinri carara pitica.
41014048	Jesús nica: “¿Shuhuajta cuinta ñucara apingaj llucshimucanguichi isparaunahua caspiunahua?
41014049	Caran punzha cangunahua Diospa huasii yachachisha tiaucani. Mana apihuacanguichi. Shina ajllaira casnami tucun Quillcashcauna pactaringaj.”
41014050	Shinajpi tucui Jesús yachachishca runauna paita saquisha miticunauca.
41014051	Shu malta, sabana llachapahua pillurisha, catica. Suldaruuna paita apinauca.
41014052	Paiga llachapara saquisha llatan miticuca.
41014053	Jesusta sacerdote atun apujma pushamunauca. Chihui tucui sacerdote apuuna rucuunandi yachaira yachachijcunandi tandarimunauca.
41014054	Pedro carulla carulla catisha ricami, sacerdote atun apu patiogama; guardaunandi ninai cunusha tiauca.
41014055	Sacerdote apuuna tucui gubimui mandajcunandi shimiunara mascanauca Jesusta huañuchingaj. Astaumbas mana tupanaucachu.
41014056	Ashca runauna yanga llullasha paimanda rimanauca. Randi paiguna rimashca shimiuna mana chi tunullachu aca.
41014057	Shinajpi shujcuna atarimusha Jesusta cauźayachisha yanga llullasha rimanauca.
41014058	“Pai rimashcara uyashcanchimi ninauca: ‘Cai maquihua rashca templo huasira tulashami; randi quinsa punzhai shujta mana maquihua rashcara sicachishami. ’ ”
41014059	Shina ajllaira paiguna shimiuna mana chi tunullachu aca.
41014060	Shinajpi sacerdote atun apu paiguna chaupi shungüi atarisha, Jesusta tapuca: “¿Mana imaras cutipangui? ¿Imara nisha canda cauźayachisha rimanaun?”
41014061	Jesusca chunlla saquirica, mana imaras cutipaca. Sacerdote atun apu cuti tapuca: “Canga, ¿Cristochu angui? ¿Bindisiashca Diospa Churichu angui?” nisha.
41014062	Jesús cutipasha nica: “Ñucami ani. Ñuca, Runa Churi, ushaj Diospa ali maqui partima tiarishcara ricunguichimi. Huashaga, ahua pacha puyui shamujta ricunguichimi.”
41014063	Shinajpi sacerdote atun apu paihua churarinara lliquisha, rimaca: “¿Imara mas ministishun rimajcunara?
41014064	Pai irus rimashcara uyashcanguichi. ¿Imara ninguichi?” Paiguna tucui “Huañuchinami,” ninauca.
41014065	Huaquinguna paita tiucangaj callarinauca. Paihua ñahuira quillpasha, sajmanauca, “Rimai,” nisha. Guardauna paita huactanauca maqui palahua.
41014066	Pedro allpai tiauca, patiui. Paihuajma shu sacerdote atun apura sirvij huarmi shamuca.
41014067	Pedrora ninai cunusha tiauta ricusha, huarmi paita nica: “Cambas Nazaretmanda Jesushua pariju tiaucangui.”
41014068	Pedro cutipaca: “Paita mana ricsinichu. Imara chari ningui mana yachanichu.” Pedro punguma llucshica. Chi ratullaira gallu cantaca.
41014069	Chi sirvij huarmi Pedrora cuti ricusha, chihui tiajcunara rimai callarica: “Cai runa chi muntunmandami,” nisha.
41014070	Cutillara Pedro: “Mana ricsinichu,” nica. Chihuasha chihui tiajcuna Pedrora rimanauca: “Sirtu pacha can chi muntunmanda angui,” nisha, “Galilea runa angui. Can paigunasna rimaj angui.”
41014071	Shinajpi Pedro manali shimiunara rimangaj callarica, Diospa shutii rimasha: “Canguna rimaushca runara mana ansas ricsinichu,” nica.
41014072	Cutillara gallu cantaca. Pedro Jesús rimashca shimiunara iyaricami: “Manara gallu ishqui cuti cantajllaira, can quinsa cuti, ‘Paita mana ricsinichu,’ nisha rimanguimi.” Pedro caita iyarisha huacacami.
41015001	Tutamandara, sacerdote apuuna rucuunandi yachaira yachachijcunandi gubirnu mandajcunandi cuintananauca. Chihuasha paiguna Jesusta huatasha, paita pushasha, Pilatoma intriganauca.
41015002	Pilato Jesusta tapuca: “¿Canzhu judiuguna Rey Apu angui?” Jesús cutipasha nica: “Canda shina ningui.”
41015003	Sacerdote apuuna Jesusta ashcara cauźayachinauca.
41015004	Pilato cutillara tapuca: “¿Mana imaras cutipangui? Riqui imasnara ashcara cauźayachinaun canda.”
41015005	Shina nijpis Jesús shu shimillas mana cutipacachu. Chiraigumanda Pilato manzharica.
41015006	Astaumbas ista punzhai shu cauźayuj runara cacharij aca, maicandas paiguna mañashcara.
41015007	Shu Barrabás nishca runa tiauca. Paiga, cumpañajcunandi, chunda cularbi ishcarishca aca shu macanaushcai shu runara huañuchishcamanda.
41015008	Runauna shamusha mañai callarinauca caran huatai rashcasna rashca achu, nisha.
41015009	Pilato cutipasha nica: “¿Munanguichichu ñuca judiuguna Rey apura cacharingaj?”
41015010	Pilato ricsicami sacerdote apuuna Jesusta chijnishcamanda intrigashcara.
41015011	Astaumbas sacerdote apuuna tucui runaunara rimanauca Barrabasta cacharingaj.
41015012	Pilato cutipasha cutillara nica: “¿Imara ranara munanguichi judiuguna Rey apura?”
41015013	Paiguna cutillara caparinauca. “Paita chacatai” ninauca.
41015014	Pilatoga rimaca: “¿Ima manalira rashcairi?” Paigunaga maspas caparinauca: “Chacatai,” nisha.
41015015	Pilato runaunara cushiyachisha nisha, Barrabasta cacharica. Randi Jesusta asutishca huasha paiguna maquii intrigacami chacatangaj.
41015016	Shinajpi suldaruuna Jesusta taripana huasi patiuma pushanauca. Tucui suldaruunara cayanauca.
41015017	Puca llachapara churachinauca. Chihuasha shu cashahua ahuashca llaitura churachinauca.
41015018	Paita salurangaj callarinauca: “Cushiyai, judiuguna Rey Apu,” asisha ninauca.
41015019	Umai caspihua chugrichinauca. Paita tiucanauca. Alabajsna rasha paihua ñaupajpi cungurinauca.
41015020	Paita asishca huasha, churachishca puca llachapara llatananauca. Shina rasha paihua quiquin churarinara churachinauca. Paita chacatangaj llucchimunauca.
41015021	Shu Cirene llactamanda Simón, shu partimanda shamusha, pasauca. Paita Jesuspa cruzta apachinauca. Cai Simón Alejandro Rufo yaya aca.
41015022	Gólgota pambama Jesusta pushanauca. Runa shimii caita ‘Uma Tullu Pamba,’ nin,
41015023	Paiguna mirra ambihua masashca vinura Jesús upingaj ricuchinauca. Jesús mana upicachu.
41015024	Jesusta chacatashca huasha, paihua churarinara paigunapura chaupinauca, paigunamanda maicans lichayuj asha apanauchu, nisha,
41015025	Ahualla punzha, las nueve tupui, Jesusta chacatanauca.
41015026	Paihua cauźa quillcai quillcashca tiaca: JUDIUGUNA REY APU.
41015027	Paihua pariju ishqui shuhuaunara chacatanauca, shuj ali maqui partima, chishuj lluqui maqui partima.
41015028	Shina rasha, ñaupa huras Quillcashca Shimi pactaricami. Cai quillcashca nica: “Uchayujcunandi yupashca aca.”
41015029	Pasajcuna Jesusta camisha, umara cuyuchisha rimanauca: “Aa,” nisha, “canmi Diospa huasira tulaj, quinsa punzhai shayachij,
41015030	canllara quishpi, cruzmanda irgüi.”
41015031	Sacerdote apuuna yachaira yachachijcunandi shinallara asisha rimananauca: “Shujcunara quishpichicami, randi pai quiquinllara mana ushanzhu quishpinara.
41015032	Cristo, Israel runauna Rey Apu, cruzmanda irguchu, ñucanchi ricusha quiringaj” ninauca. Shinallara paihua pariju chacatashca runauna paita caminauca.
41015033	Ña doce hurasmanda pacha chaupi punzhai tun llanduyamuca las tres tupugama.
41015034	Chaupi chishira las tres mayanda, Jesús shinzhira caparica: “Eloi, eloi, ¿lama sabactani?” nisha. Caiga runa shimii nin: “Ñuca Dios, ñuca Dios, ¿imamanda saquihuashcangui?”
41015035	Huaquin chihui ajcuna uyasha, “Ricuichi” ninauca, “Elíasta cayaun.”
41015036	Shu runa callpasha rica, shu putuspi ayaj vinuhua tsungachisha, caspi pundai churasha, Jesús upingaj ricuchicami. “Saquichi,” nica, “ricushunchi Elías shamunga chari paita irguchingaj.”
41015037	Jesús, shinzhi shimihua caparisha, pitirica.
41015038	Chi ratui, Diospa huasii huarcushca llachapa ahuamanda allpama pasajta lliquiricami.
41015039	Paihua rayai shayau capitán, Jesús huañusha capariuta ricusha: “Caiga sirtu pacha Diospa Churimi,” nica.
41015040	Carumanda huaquin huarmiuna ricurianauca. Chigunahua tianauca María Magdalena, quipa Jacobohua Josehua mama María, Salomendi.
41015041	Chiguna Jesús Galilea partii ashcai, paita catisha sirvinaucami. Shinallara paigunandi shujcuna Jesushua Jerusalenma sicamujcuna tianauca.
41015042	Tutayaupi, ‘Puruntuna’ nishca punzha asha, samana punzha tucunai, alichina huras aca.
41015043	Arimatea llactamanda José, valij gubirnui mandaj runa, paihuas Diospa gubirnu pachara chapau, mana ansas manzhasha Pilatoma rica, huañushca Jesús aichara mañangaj.
41015044	Pilato Jesús ña huañushcara mana quiricachu. Capitanda cayachi cachasha tapucami: “¿Ña huañushcachu?” nisha.
41015045	Capitán rimashcara uyasha, huañushca Jesús aichara Josema cuca.
41015046	José shu yuraj linsura randica. Jesusta cruzmanda irguchisha, linsuhua pilluca, pambana uctui chingachica. Pambana uctu piñas ucui allashca aca. Shu rumira vultiachisha, uctu pungura ishcaca.
41015047	María Magdalena, Maria José mamandi, Jesusta chingachishcara ricunauca.
41016001	Samana punzha pasashca huasha, María Magdalena, Jacobo mama María, Salomendi gustu asnaj ambiunara randinauca Jesusta armachi ringaj.
41016002	Simana ñaupa punzhai, tutamanda, indi llucshimushcai, Jesusta pambashcama shamunauca.
41016003	Paigunapura ninauca: “¿Rumira uctu pungumanda pita vultiachisha cuhuangai?”
41016004	Paiguna ricujpi, rumi ña vultiachishca aca. Rumi yapa atunmi aca.
41016005	Pambashca uctui icusha, shu malta ali maqui partima tiajta ricunauca. Paiga suni yuraj churarinahua churarishca aca. Huarmiuna paita ricusha manzharinauca.
41016006	Malta rimacami: “Ama manzhaichichu,” nisha, “chacatashca Nazaretmanda Jesusta mascaunguichi. Causarishcami. Mana caibichu. Pai sirishca pistura ricuichi.
41016007	Astaumbas richi. Pai yachachishca runaunara Pedroras rimai richi. Jesús cangunamanda ñaupara Galileama riun. Chihui paita ricunguichimi, pai rimashcasna.”
41016008	Chi huarmiuna miticusha rinauca pambashca uctumanda. Paiguna chucchurisha manzharinauca. Pitas mana imaras rimanaucachu manzharishcamanda.
41016009	Jesús simana ñaupa punzha tutamandai causaricami. María Magdalenama ñaupa punda ricurica, paimanda canzhis supaira ichushca aca.
41016010	Pai risha, rimai ricami Jesushua purijcunara. Paiguna llaquirisha huacarianauca.
41016011	Paiguna Jesús causarishcaras, chi huarmi ricushcaras uyasha, mana quirinaucachu.
41016012	Chi huasha, ishquiunama Jesús shu tunui ricurica, paiguna shu partima puriushcai.
41016013	Paiguna tigrasha, chishujcunara cuintanauca. Chishujcuna paigunaras mana quirinaucachu.
41016014	Puchucaibi Jesús ricurimuca chi chunga shuj runaunama, paiguna mesai tiaushcai. Paiguna mana quirishcara, paiguna shungu shinzhiyashcaras rimacami, pai causarishcara ricujcuna rimashcara mana quirishcamanda.
41016015	Jesús paigunara nica: “Richi intiru mundura, evangelio ali shimira tucui runaunama camachichi.
41016016	Maicans quirisha bautisarishas quishpichishca anga, maicans mana quirisha cauźayachishca anga.
41016017	Quirijcunahua munanaita ricurinauna pactarinaunga. Ñuca shutii supaigunara pajllama ichunaungami, shinallara mushuj shimiunara rimanaungami;
41016018	machacuigunara maquihua apinaunga; ima huañuna ambira upijpis mana huajlichingachu; ungushca runauna ahuai maquira churajpi aliyanaungami.”
41016019	Jesús paigunara rimashca huasha ahua pachama apai tucuca. Diospa ali maqui partima tiaricami.
41016020	Paiguna llucshisha, Diospa shimira tucui partii camachinauca. Dios paigunara yanapacami, shimira sirtu ajta ricuchica munanaita ricurinaunahua. Amen.
42001001	Ashca runauna ñucanchihua sirtu tucushcaunara ali catimpuralla cuintangaj camanaushca,
42001002	imasna callari hurasmanda pacha ñahuihua ricujcuna ñucanchira yachachinauca, shimira camachijcuna asha.
42001003	Ñucamas shinallara alimi yachica, tucuira ali tapushca huasha, callarinamanda catimpuralla canda cuintangaj, yapa ali Teófilo,
42001004	canda yachachishca shimiuna sirtu ashcara ali yachangaj.
42001005	Herodes Judea rey apu ashcai, shu Zacarías nishca sacerdote tiauca, Diospa huasii sirvij, Abías muntunmanda. Paihua huarmi Aaromba ushushiunamanda aca, paihua shuti Elisabet.
42001006	Ishquindi ali causajcuna anauca Diospa ñaupajpi, cauźa illaj, tucui Dios mandashca shimiunai camachishcaunais purinauca.
42001007	Churi illaj anauca, Elisabet huahuara mana ricuj asha. Ishquindi ña rucu tucunauca.
42001008	Zacarías pai sacerdote rana tunura rausha Diospa ñaupajpi, paihua muntun rana huras ashcai,
42001009	sacerdote rana yachaira, insinsu nishca gustu asnaj ambira rupachica, Diospa huasii icusha.
42001010	Tucui taucarimuj runauna canzhai chapanauca, Diosta mañasha, insinsura rupachina huraspi.
42001011	Paihuajpi shu Señorba angel ricurimuca, altar nishca insinsu rupana mesa ali maquipurama shayarisha.
42001012	Zacarías paita ricusha ashcara manzharica.
42001013	Angel paita nica: “Zacarías, ama manzhaichu. Can Diosta mañashcara uyashcami. Camba huarmi Elisabet shu churira pagarichinga, paita Juan nishca shutira churangui.
42001014	Can cushi tucunguimi, cushiyanguimi. Ashca runauna pai pagarishcamanda cushiyanaungami.
42001015	Pai Diospa ñaupajpi valij tucungami. Vinuras urti upinaras mana upingachu. Santu Ispirituhua undashca anga mama icsamanda pacha.
42001016	Ashca Israelba churiunara tigrachinga paiguna Señor Diosma.
42001017	Diospa ñaupajpi Elíaspa ispirituhua paihua ushanahuas puringami, yayauna shunguunara churiunama tigrachingaj, mana uyajcunara ali iyaiyujcuna ranamas, shu muntun alichishca runaunara Señorbajta puruntungaj.”
42001018	Zacarías angelda nica: “¿Imasnara caita yachashairi? Ñuca rucu ani, ñuca huarmis shinallara rucumi.”
42001019	Angel cutipaca: “Ñuca Gabriel ani, Diospa ñaupajpi shayaj. Cachamushca ani canhua rimangaj, cai ali shimira canda cuintangaj.
42001020	Can ña upa shimi tucungui, rimanara mana ushanguichu, cai tucui pactarina punzhagama, can ñuca shimira mana quirishcamanda. Cai tucui paihua huraspi pactaringami.”
42001021	Runauna Zacaríasta chapanauca, “¿Ima tucun,” nisha, “pai Diospa huasii unaiyaupi?”
42001022	Pai llucshisha, rimanara mana ushacachu. Shinajpi runauna pai ima nuspairas Diospa huasii ricushcami intindinauca. Paiga maquillahua ricuchisha rimaca, upa shimi asha.
42001023	Pai sirvina punzhauna tucurijpi, huasima rica.
42001024	Chi punzhauna pasashca huasha, paihua huarmi Elisabet huahuara tupaca, pichca quilla tupura huasillai tiaca.
42001025	“Casnami Señor ñucahua rashca,” nica, “ñuca pingarishcara cuna anzhuchishcami runauna ñaupajmanda.”
42001026	Sucta quillai, Dios Gabriel nishca angelda cachaca Galileai tiaj Nazaret llactama.
42001027	Cachamushca aca shu huanra huarmima, shu José nishca carihua pactachishca. Pai Davidpa aillu aca. Huanra huarmi María aca.
42001028	Angel paihuajpi icusha: “Cushiyangui,” nica, “yapa llaquishca huarmi. Señor canhuami tiaun. Shu huarmiunamanda yali bindisiashca angui.”
42001029	Huarmi angelda ricusha, pai rimashca shimiunamanda turbarica. “¿Imarai cai salurashca?” nisha iyarica.
42001030	Shinajpi angel huarmira nica: “María ama manzharichu, gracia nishca yanapashcara tupashcanguimi Diospa ñaupajpi.
42001031	Cuna, camba icsai huahuara tupanguimi, churira pagarichingui. Paita shutira churangui JESÚS.
42001032	Valij tucungami. Ahuai tiaj Diospa Churi nishca anga. Señor Dios paihua yaya Davidpa rey apu tiarinara paita cungami.
42001033	Jacobpa aillu ahuai rey apu tucunga huiñai huiñaigama, pai mandana ima hurascamas mana tucuringachu.”
42001034	Shinajpi María angelda nica: “¿Ima rasha shina tucungairi? Carira mana charinichu.”
42001035	Angel cutipasha nica: “Santu Ispíritu camba ahuai shamunga. Ahuai tiaj Diospa ushana paihua llanduhua canda quillpangami. Chiraigumanda pagarij santu huahua Diospa Churi nishca anga.
42001036	Cuna camba aillu Elisabet shinallara churira tupashcami pai rucu ashcai, cuna sucta quillara huahuara icsai charin, pai huahuara mana ricuj nishca ashallara,
42001037	Dioshua mana imas mana raihuajchu, astaun paihua tucui raihuajllami.”
42001038	Shinajpi María nica: “Caibimi ani, Señorda sirvij huarmi. Can rimashcasna ñucahua rashca tucuchu.” Angel paihua ñaupajmanda llucshisha rica.
42001039	Chi punzhaunai, María atarisha urcu partima uctalla rica, shu Judá partii tiaj llactama.
42001040	Zacaríaspa huasima icusha, Elisabetda saluraca.
42001041	Elisabetca, María salurashcara uyajpi, huahua saltaca paihua icsai. Elisabet Santu Ispirituhua undashca aca.
42001042	Shinzhira rimasha: “Can tucui huarmiunamanda yali bindisiashca angui,” nica, “shinallara camba icsai tiaj huahuara bindisiashcami.
42001043	¿Imarasha ñucama cushca aca, ñuca Señorba mama ñucama shamungaj?
42001044	Ñuca rinri can salurashca shimira uyasha, huahua cushiyasha ñuca icsai saltaca.
42001045	Quirij huarmi cushimi. Señor paita rimashca shimi pactaringami paihua.”
42001046	Shinajpi María nica: “Ñuca alma Señorda ahuayachin.
42001047	Ñuca ispíritu ñucara Quishpichij Diospi cushiyan.
42001048	Paita sirvij huarmi pugri ashcara ricushcami; Shinajpi cunamanda pacha tucui miraiguna ñucara cushiyashcami ninaunga.
42001049	Tucuira ushaj Dios atun ranaunara ñucahua rashcami. Santumi paihua shuti.
42001050	Pai llaquinaga tucui miraigunagama duranmi, tucui paita manzhajcunama.
42001051	Atun ranaunara rarca paihua rigrahua, shungüi mas yali tucuisiquiunara chausica paiguna shungüi iyarishcaraigumanda.
42001052	Ushajcunara quichuca paiguna apu tiarinamanda. Mansuunara ahuayachica.
42001053	Yarcachiujcunara aliunahua undachica. Charijcunara illajta cachaca.
42001054	Dios paita sirvij Israelda yanapacami, paihua llaquina shungura iyarisha.
42001055	Caimanda ñucanchi yayaunahua rimaca, Abrahamhuas paihua miraigunahuas, huiñai huiñaigama.”
42001056	María paihua tiauca quinsa quilla tupura. Chihuasha paihua huasima tigraca.
42001057	Elisabet pagarichina huras pactarijpi, shu churira pagarichica.
42001058	Mayanpura causajcuna ailluunas Dios paita ashcara bindisiashcara uyasha, paihua cushiyanauca.
42001059	Pusaj punzha huasha, huahuara circuncisión nishcara rangaj shamunauca. Paita shutichinauca Zacarías nisha, paihua yaya cuinta.
42001060	Astaun paihua mama cutipaca: “Mana,” nisha, “paihua shuti Juanmi.”
42001061	Mamara ninauca: “¿Imaraigu? Casna shutiyuj illan camba aillui.”
42001062	Shinajpi yayara maquihua ricuchisha tapunauca: “¿Camba huahua ima shutira churasha ningui?”
42001063	Zacarías shu quillca palahuara mañasha: “Paihua shuti Juanmi,” nisha quillcaca. Tucui manzharinauca.
42001064	Chi ratullai paihua shimi pascarica, paihua huatashca callu llushpirica, pai Diosta alabasha rimaca.
42001065	Mayanllapura causajcuna manzharinauca. Cai tucuira cuintanaucami tucui Judea urcu partiunai.
42001066	Tucui uyajcuna caigunara huacachinauca paiguna shungüi, “¿Ima sami huahuara angai?” nisha. Diospa maqui paihua tiauca.
42001067	Paihua yaya Zacarías Santu Ispirituhua undashca asha, Diosmanda rimaj cuinta rimaca, casna nisha:
42001068	“Bindisiashcami Israelba Señor Dios. Paihua runaunara ricushcami, randishcami.
42001069	Shu ushaj Quishpichijta sicachishcami ñucanchijta. Paita sirvij Davidpa aillui,
42001070	imasna rimaca paihua callarimanda aj ali rimajcuna shimimanda.
42001071	Ñucanchira chijnijcunamanda quishpichina, shinallara tucui ñucanchira chijnijcuna maquimandas;
42001072	ñucanchi yayaunahua alira rangaj, pai chuyaj pactachina shimira iyaringaj.
42001073	Ñucanchi yaya Abrahanma paihua shutii cushca shimira iyarisha, ñucanchimas cuna aca,
42001074	imasna ñucanchi, chijnijcunamanda llushpichishca asha, mana manzhasha, paita sirvinchi maca,
42001075	chuya shunguhua, ali shunguhuas paita sirvingaj paihua ñaupajpi, tucui ñucanchi causana punzhaunai.
42001076	Canga, ñuca huahua, ‘Ahuai tiaj Diosmanda rimaj,’ nishca angui, Señorba ñaupajpi purina angui paihua ñambiunara alichingaj,
42001077	paihua runaunara quishpichina shimira yachachingaj, paiguna ucharashcaunara perdonai tucungaj,
42001078	ñucanchi Dios shunguhua llaquishcamanda, mushuj punzha ahuamanda ñucanchira punzhayachin.
42001079	Llandu tutais huañuna llanduis causajcunara punzhayachingaj, ganaslla causana ñambira ñucanchi chaquiunara pushangaj.”
42001080	Huahua iñasha rica, paihua ispiritui shinzhi tucuca. Runa illashca partiunai tiauca pai Israelma ricuchina punzhagama.
42002001	Chi punzhaunai, Augusto César nishca atun apu shu mandashca shimira cuca tucui runauna shutiunara gubirnu quillcai churachingaj.
42002002	Cai ñaupa shutira yupana Cirenio Siria llactai gubirnadur ashcai rashca aca.
42002003	Tucui runa paihua quiquin llactama rica shutira churachingaj.
42002004	José Galileamanda, Nazaret llactamanda sicaca, Belen nishca Davidpa llactama, pai Davidpa aillumanda miraj asha.
42002005	Shutira churachingaj rica, paihua pactachishca huarmi Mariandi. María icsayuj aca.
42002006	Paiguna chihui tiaushcai, huahua pagarina huras pactarica.
42002007	María paihua ñaupa punda churira pagarichica. Huahuara llachapahua pillusha, huagra micuna batiai sirichica, Hotel huasii paigunaj lugar mana tiajpi.
42002008	Chi quiquin partii, burigura cuirajcuna tianauca; paiguna buriguunara cuiranauca tutai.
42002009	Cungaimanda shu Señorba angel ricurimuca paigunama; Señorba sumaj paiguna muyujta punzhajlla ricurica. Ashcara manzharinauca.
42002010	Angel paigunara nica: “Ama manzhaichichu, yapa ashca cushiyachina shimiunara cangunama apamuni. Tucui runaunaj anga.
42002011	Cuna punzha Davidpa llactai cangunaj shu Quishpichij pagarishcami. Pai Cristo nishca Señormi.
42002012	Caita ricusha ricsinguichi. Llachapahua pillushca llullu huahuara tupanguichimi, huagra micuna batiai sirijta.
42002013	Cungaimanda angelhua pariju ashca angelguna ricurimunauca; Diosta alabasha, ninauca:
42002014	“Dios sumajyachishca achu ahua pachai, cai pachai ganaslla causana, runaunaj ali munai achu.”
42002015	Angelguna paigunajmanda ahuama rijpi, cuirajcuna paigunapura ninauca: “Acuichi Belenma, imasna ashcaras ricungaj, Señor ñucanchira ricuchishcara.”
42002016	Shinajpi uctalla shamunauca, Mariaras Joseras tupanauca, huahuaras huagra micuna batiai sirijta.
42002017	Huahuara ricusha, angelguna huahuamanda cuintashcara paigunama rimanauca.
42002018	Tucui uyajcuna cuirajcuna cuintashcara uyasha manzharinauca.
42002019	María cai tucuira paihua shungüi iyarisha huacachica.
42002020	Burigura cuirajcuna tigranauca, Diosta alabasha tucui paiguna uyashcamandas ricushcamandas, paigunara rimashcasna.
42002021	Pusaj punzha pactarijpi huahuara circunisionda rangaj, paita Jesús shutichinauca. Cai shutira angelmanda cushca aca huahuara manara tupajllaira icsai.
42002022	Huarmi armana punzhauna pactarijpi Moisespa ley shimii rimashcasna, huahuara pushamunauca Jerusalenma, Señorba maquii mingangaj.
42002023	Imasna Señorba ley shimii quillcashca tian: “Tucui icsamanda ñaupa punda llucshij huahua, cari asha, Diospa ñaupajpi santu nishca chicanyachishca angami,” nisha.
42002024	Shinallara Señorba ley shimii quillcashcasna, sacrificiora rangaj rinauca, ishqui urpira cusha, mana ajpi ishqui paluma huahuara.
42002025	Shu Simeón nishca runa tiauca Jerusalembi, ali runa, Diosta llaquij, Israelba cariyanara chapau. Santu Ispíritu paihua tiauca.
42002026	Santu Ispíritu paita yachachica: “Can manara huañushallara, Señor Ajllashca Runara ricunguimi.”
42002027	Pai, Santu Ispíritu pushashca, templo Diospa huasima shamuca. Huahua Jesuspa yayauna paita temploma pushamunauca, ley camachishca shimi mandashcara pactachingaj paihua.
42002028	Simeón huahuara apica paihua rigrai, Diosta bindisiasha nica:
42002029	“Cuna Señor canda sirvijta cushi shunguhua dispiringui, camba shimii rimashcasna.
42002030	Ñuca ñahuihua camba quishpichinara ricushcani.
42002031	Caita tucui runauna ñaupajpi alichishcangui;
42002032	vilara gentilgunara punzhayachingaj, camba Israel runauna sumajtas.”
42002033	José Jesuspa mamandi tucuira huahuamanda rimashcaunara uyasha manzharinauca.
42002034	Simeón paigunara bindisiaca, paihua mama Mariara nica: “Cai huahua churashcami ashca Israelbi tiaj runauna urmangaj shinallara ataringajpas, shu ricurinas, maspas ashca runauna paimanda manali rimanaunga,
42002035	ashca shunguunai iyashcauna ricurinauchu, maspas shu ispara camba almara pasajta tucsingami.”
42002036	Shinallara chihui tiauca Ana, shu Diosmanda rimaj huarmi, Fanuelba ushushi, Aser aillumanda. Yapa ashca rucu aca. Pai huanra ashcamanda canzhis huata tupura paihua carihua causauca.
42002037	Chi huasha pusaj chunga chuscu huata tupura huaccha huarmi aca. Templo Diospa huasimanda mana llucshijchu aca, tutandi punzhandi Diosta sirvisha, sasisha, mañasha.
42002038	Cai huarmi chi ratullai shamusha Diosta agrásica. Cai huahuamanda tucui Jerusalembi tiau quishpinara chapajcunama rimaca.
42002039	Tucui Señorba ley shimii quillcashcara pactachishca huasha, Galileama tigranauca, paiguna quiquin Nazaret llactama.
42002040	Llullu huahua iñasha rica, shinzhi tucusha, ashca yachanahua iñaca. Diospa gracia ali shungu paihua tiaca.
42002041	Caran huatai Jesuspa yayauna Jerusalenma pascua istama rijcuna aca.
42002042	Huahua chunga ishqui huatayuj ashcai, pariju Jerusalenma sicanauca, istai paiguna yachaira rangaj.
42002043	Ista tucurishca huasha tigranauca, astaun huahua Jesús Jerusalembi saquirica. Yayauna pai saquirishcara mana yachanaucachu.
42002044	“Huahua amiguunahua shamunmi,” nisha iyasha, yayauna shu punzha tupura purinauca. Paita mascanauca ailluunahua, ricsishcaunahuas.
42002045	Huahuara mana tupasha, Jerusalenma tigranauca paita mascangaj.
42002046	Quinsa punzha pasashca huasha, huahuara templo huasii tupanauca, Moisés mandashca shimira yachachijcuna chaupi shungüi tiajta, paiguna rimashcara uyasha tapushas.
42002047	Tucui paita uyajcuna paihua itindinaras pai cutipashcaras uyasha manzharinauca.
42002048	Huahuara ricusha, yayauna manzharinauca. Paihua mama nica: “Churihua, ¿imarasha casna rashcangui ñucanchihua? Yayandi ñucandi llaquirisha canda mascashcanchi.”
42002049	Shinajpi huahua Jesús paigunara nica: “¿Imaraigu mascahuacanguichi? ¿Manzhu yachacanguichi ñuca Yaya ranaunai tianara?”
42002050	Randi paiguna huahua rimashcara mana intindinaucachu.
42002051	Huahua paigunahua irguca Nazaretma, Paigunara uyaca. Paihua mama tucui caigunara huacachica paihua shungüi.
42002052	Jesús iñauca yachanais, paihua aichais ali shunguhuas, Diospa ñaupajpi runauna ñaupajpis.
42003001	Tiberio César gubirnu chunga pichca huatara tiaushcai, Poncio Pilato gubirnadur aca Judea partii, Herodes atun apu aca Galilea partii, paihua uqui Felipe atun apu aca Iturea Traconite partiunai, Lisanias atun apu aca Abilinia partii.
42003002	Shinallara Anasndi Caifasndi sacerdote atun apuuna anauca. Chi huraspi, Diospa shimi shamuca Zacaríaspa churi Juanma, runa illaj partii.
42003003	Juan tucui Jordán muyujta tiaj partiunama shamuca: “Aripintirichi, bautisarichi,” nisha, “canguna uchauna perdonai tucungaj,”
42003004	imasna quillcashcasna Diosmanda rimaj Isaías quillcashca quillcai: “Runa illaj partii caparij shimi: ‘Señor purina ñambira alichichi,’ nisha, ‘paihua ñambiunara dirichuyachichi,
42003005	Tucui huaicu undachishca angami, tucui urcus tucui ichilla urcus urayanaungami; istu ñambiuna pambayachishca anaungami.
42003006	Tucui runa Diospa quishpichinara ricungami. ’ ”
42003007	Juan bautisaringaj llucshijcunama nica: “¡Machacuimanda mirajcuna! ¿pita cangunara yachachica shamuj piñarinamanda miticungaj?
42003008	Aripintirina tupu ranaunara raichi; ama callarichichu cangunapura rimangaj: ‘Abrahanmi ñucanchi yaya,’ nisha. Cangunara nini, cai rumiunamanda Dios churiunara atarichinara ushanmi Abrahambajta.
42003009	Maspas, cunallara yurauna sapii hachara ña churashcami. Tucui yura mana ali aparijta cuchusha, ninai shitashca anga.”
42003010	Shinajpi runauna: “¿Imara rashun?” ninauca.
42003011	Cutipasha Juan paigunara nica: “Maican runa ishqui churarinara charisha, illajcunama cuyachu; micunara charij runa shinallara rachu.”
42003012	Paihuajma shamunauca bautisaringaj gubirnu cullquira tandachijcuna: “Señor, ¿imara rashun?” ninauca.
42003013	Juan paigunara nica, “Ama yapajta cullquira mañaichichu mandashcara yalichisha.”
42003014	Shinallara suldaruuna paita tapunauca: “Ñucanchis, ¿imara rashun?” nisha. Juan nica: “Imaras ama dsas quichuichichu runaunamanda, ama llullasha rimaichichu, canguna ganashca cullquihua eushiyaichi.”
42003015	Tucui runauna chapausha, paiguna shungu ucui tapunauca: “¿Cai runa Cristochu anga, manzhu Cristo anga?” nisha.
42003016	Juan cutipasha, tucui runaunara nica: “Ñuca sirtu pacha cangunara yacui bautisauni, astaun shuj ñucamanda yali ushaj, ñucamanda yali valij shamun; mana valijchu ani paihua zapatus huascara pascangajllas. Paiga Santu Ispirituis ninais bautisangami.
42003017	Paihua huairachina maquii tian, paihua cutana pambara pichangami, paihua trigu muyura tandachingami huacachina huasii, cararaga sindichingami huiñaigama mana huañuna ninai.”
42003018	Cai camachishcaunahua ashca shu shimiunahuas Juan runaunara ali shimira yachachica.
42003019	Shinajpi Herodes atun apu, Juan paita camachishcaraigu Herodes paihua uqui Felipe huarmira apishcamanda, shinallara pai tucui manali rashcaunamanda,
42003020	tucui ñaupa manali rashcaunai yapachica, Juanda chunda cularbi ishcaca.
42003021	Imasna tucui runauna bautisarinauca, Jesuspas bautisashca aca; Diosta mañajpi ahua pacha pascarica.
42003022	Santu Ispíritu paihua ahuai irgumuca, aichayuj, urpisna. Ahua pachamanda shu shimi uyarica: “Can ñuca llaquishca Churimi angui,” nisha, “cambajpi cushiyani.”
42003023	Jesús camachingaj callariushcai quinsa chunga huata tupura charica, paita José churimi iyanauca, paiga Eli churi.
42003024	Pai Matatpa churi, Levi churi, Melqui churi, Jana churi, José churi.
42003025	Matatíaspa churi, Amospa churi, Nahum churi, Esli churi, Nagai churi,
42003026	Maatpa churi, Matatíaspa churi, Semei churi, José churi, Judá churi,
42003027	Joana churi, Resa churi, Zorobabel churi, Salatiel churi, Neri churi,
42003028	Melqui churi, Adi churi, Cosam churi, Elmodam churi, Er churi,
42003029	Josué churi, Eliezer churi, Jorim churi, Matat churi,
42003030	Levi churi, Simeón churi, Judá churi, José churi, Jonan churi, Eliaquim churi,
42003031	Melea churi, Mainán churi, Matata churi, Natán churi,
42003032	David churi, Isai churi, Obed churi, Boozpa churi, Salmon churi, Naason churi,
42003033	Aminadab churi, Aram churi, Esrom churi, Farespa churi, Judá churi,
42003034	Jacob churi, Isaac churi, Abraham churi, Taré churi, Nacor churi,
42003035	Serug churi, Ragau churi, Peleg churi, Heber churi, Sala churi,
42003036	Cainan churi, Arfaxad churi, Sem churi, Noé churi, Lamec churi,
42003037	Matusalén churi, Enoc churi, Jared churi, Mahalaleel churi, Cainán churi,
42003038	Enospa churi, Set churi, Adan churi, Diospa churi.
42004001	Jesús, Santu Ispirituhua undashca, Jordanmanda tigraca. Ispíritu pushashca aca runa illashca partima.
42004002	Chihui chuscu chunga punzha tupu tiaca. Supai apu paita tintaca. Imaras mana micucachu chi punzhaunai, chihuasha yarcachica.
42004003	Shinajpi supai apu paita nica: “Can Diospa Churi asha, cai rumira rimai, tanda tucuchu.”
42004004	Jesús paita cutipasha: “Quillcashca tianmi,” nica, “mana tandallahua runa causangachu, astaun tucui Dios rimashca shimiunahua.”
42004005	Supai apu paita shu atun urcu pundama pushaca, tucui mundui tiaj llactaunara dsaslla ricuchica.
42004006	Supai apu Jesusta nica: “Cai tucui ushaira canda cusha, tucui cai llactauna sumajta. Ñucama cushca aca, ñuca munashcama cuni.
42004007	Can tuama urmasha ñucara alabajpi, adurajpi, cai tucuira cushcangui.”
42004008	Jesús cutipasha paita nica: “Anzhuri ñucajmanda, Satanás; quillcashca tian: ‘Camba Señor Diosta aduranami angui, paillara sirvinami angui,’ ”
42004009	Paita pushaca Jerusalenma, templo huasi ahua pundai paita churaca. Paita nica: “Can Diospa Churi asha, allpama saltai.
42004010	Quillcashca tian: ‘Paihua angelgunara mandangami canda cuirangaj,’ supai apu nica.
42004011	Shinallara: ‘Paiguna maqui ahuai canda apinaungami camba chaqui rumii ama tacaringaj. ’ ”
42004012	Jesús cutipasha nica: “Rimashca tian, ‘Camba Señor Diosta ama tintanguichu. ’ ”
42004013	Tucui tintana tucurijpi, supai apu paimanda rica ansa unaigama.
42004014	Ispíritu ushanahua Jesús Galileama tigraca, paimanda rimashcauna uyarica tucui chi rayara tiaj partiunai.
42004015	Jesús yachachica judiuguna tandarina huasiunai. Tucui runa paita alabaca.
42004016	Jesús Nazaretma shamuca, pai iñashca llactama. Paihua yachaira, shu samana punzhai judiuguna tandarina huasii icuca, shayarica quillcara ricungaj.
42004017	Shu quillcara paita cunauca, Diosmanda rimaj Isaías quillcashcara; Jesús quillcara pascasha, casna quillcashcara tupaca:
42004018	“Señorba Ispíritu ñucahuami tian, imasna ñucara talishca ali shimira rimangaj tsuntsuunama; ñucara cachamuca turmindarij shunguyujcunara alichingaj; ishcariajcunara rimangaj liuriyachingaj, ñausaunara rimasha ricuuta rangaj; turmindariujcunara llushpichingaj;
42004019	Señor munashca huatara camachingaj.”
42004020	Jesús quillcara ishcasha, sirvijma cusha, tiarica. Tucui tandarina huasii tiajcuna paimalla ricunauca.
42004021	Paigunara rimangaj callarica: “Cuna punzha cai Quillcashca Shimi pactarishcami canguna ñaupajpi.”
42004022	Tucui paimanda alira rimanauca, riparanauca imasna Jesús ali shungu shimiunara rimashcara. Paiguna ninauca: “¿Manzhu cai José churi?”
42004023	Jesús paigunara nica: “Canguna ñucara ninguichi chari: Doctor, canllara aliyari. Ñucanchi uyashcanchi imasna ashca ali ranaunara rashcangui Caperaaumbi. Shinallara rai caibi, camba quiquin llactai.”
42004024	Maspas Jesús nica: “Mana ima Diosmanda rimaj paihua quiquin llactai chasqui tucunzhu.
42004025	Sirtu pacha cangunara nini, ashca huaccha huarmiuna tianauca Israelbi Elías causaushca punzhaunai, ima huras ahua pacha ishcarica quinsa huata sucta quilla tupura, chimanda atun yarcai tiaca intiru llactai.
42004026	Astaun Elías mana pimas chigunama cachashcachu aca, randi Sidon partii tiaj Sarepta llactama, shu chihui causaj huaccha huarmima.
42004027	Maspas, ashca ismushca llagayujcuna tianauca Israel llactai, Diosmanda rimaj Eliseo causaushca huraspi, randi chigunamanda mana pihuas alichi tucucachu, astaun shu Siriamanda Naaman runalla.”
42004028	Shinajpi caita uyasha, ashcara piñarinauca tucui tandarina huasii tiajcuna.
42004029	Atarisha, Jesusta ichunauca llactamanda canzhama; paita pushanauca urcu pundama, huaicuma shitangaj nisha. Chi urcu pundai Nazaret llacta tiaca.
42004030	Astaumbas Jesús paiguna chaupi shungura pasasha, rica.
42004031	Jesús irguca Galileai tiaj Capernaum llactama. Paigunara yachachica samana punzhaunai.
42004032	Runauna pai yachachishcara uyasha manzharinauca, ushaihua yachachishcaraigu.
42004033	Tandarina huasii shu irus supai icushca runa tiauca. Chi runa shinzhira caparica:
42004034	“Saquihuai ñucanchira,” nica. “¿Imarara munangui ñucanchihua, Nazaretmanda Jesús? ¿Shamushcanguichu ñucanchira tucuchingaj? Canda ricsini pi ashcaras. Diospa Santu Churimi angui.”
42004035	Jesús supaira piñaca, “Upalla, llucshi paimanda.” Shinajpi supai runara urmachisha paiguna chaupi shungüi, paimanda llucshica, chi runara mana huajlichisha.
42004036	Tucui manzharisha tianauca, paigunapura rimanausha: “¿Ima shimirai cai?” nisha ninauca, “Ushaihua irus supaigunara llucchisha cachan.”
42004037	Jesuspa shuti uyarica tucui chi parti llactaunai.
42004038	Jesús atarisha llucshica tandarina huasimanda, Simomba huasii icuca. Simomba huarmi mama ashca calinturahua siriuca; paita ruganauca: “Huarmira alichipai,” nisha,
42004039	Jesús huarmi rayai shayarisha calinturara piñaca. Calintura chiriaca. Huarmi dsaslla atarisha paigunara sirvica.
42004040	Indi icushcai, tucui ungushcaunara charijcuna, ima tunu ungüihuas ungushcaunara pushamunauca Jesuspajma. Paiga paihua maquira caran duiñu ahuai churasha, paigunara alichica.
42004041	Shinallara ashcaunamanda supaiguna caparisha llucshinauca, casna nisha: “Can Diospa Churimi angui.” Astaumbas Jesús paigunara piñasha, lugarda mana cucachu rimangaj, paiguna Jesús Cristo ajta ricsishcamanda.
42004042	Ña punzhayajpi Jesús llucshica, shu runa illashca partima rica. Runauna paita mascanauca, tupai risha paita arcasha ninauca: “Ama richu ñucanchijmanda.”
42004043	Astaun Jesús paigunara nica: “Ñuca shu llactaunama ringaj ministirin, Dios mandana pacha ali shimira paigunara rimangaj. Chihuaj cachamushca acani.”
42004044	Jesús Galilea partii tandarina huasiunai yachachicami.
42005001	Jesús Gensaret yacu cucha rayai tiaushcai, ashca runauna paihuajma taucarimunauca Diospa shimira uyangaj.
42005002	Ishqui canuara ricuca pulaya mayambi. Aichahuara apijcuna canuamanda llucshisha, licaunara maillarinauca.
42005003	Jesús shu chiguna canuai icuca, Simomba canua aca. Simonda mañaca: “Ansa caruyachi pulayamanda.” Shina rajpi Jesús tiarisha mnaunara yachachica canuamanda.
42005004	Rimashca huasha, Jesús Simonda: “Canuara apai,” nica, “chaupi lamarma licaunara shitangaj, aichahuara apingaj.”
42005005	Simon paita cutipasha, nica: “Yachachij, tuta pagarijta licashcanchi, imaras mana apishcanchichu; shina ajllaira, can rimairaigu, licara shitasha.”
42005006	Shina rasha, aichahuara apinauca ashcara, lica liquirijta.
42005007	Chishu canuai tiajcunara cayanauca, “Shamichi,” nisha, “yanapangaj.” Shamunaucami, ishqui canuara undachinaucami ñaca ñaca pambarijta.
42005008	Simon Pedro caita ricusha, Jesuspa ñaupajpi cungurisha: “Anzhuri,” nica, “ñucamanda, Señor. Uchayuj runami ani.”
42005009	Pedro manzharica, paihua pariju tiajcunandi, paiguna ashca aichahuara apishcaraigumanda.
42005010	Shinallara tucuca Jacobohuas Juanhuas, Zebedeo churiuna, Simonda cumpañajcuna. Jesús Simonda nica: “Ama manzharichu, cunamanda ñaupajma runaunara licaj angaraungui. ”
42005011	Canuauna allpama llutarijpi, cai runauna tucuira saquisha, Jesusta catinauca.
42005012	Jesús shu llactai tiaushcai, shu ashca llagayuj runa shamuca. Pai Jesusta ricusha, tuama urmaca paihua ñaupajpi. Jesusta rugaca: “Señor, can munasha ñucara alichinara ushangui.”
42005013	Shinajpi Jesús maquira chutasha paita llangaca: “Munanimi, alichishca angui,” nisha. Dsaslla llaga ungüi paimanda llucshica.
42005014	Jesús paita mandaca: “Pitas ama rimaichu, astaun sacerdotema ricuchijri. Moisés mandashcara cui canda pichangaj, can aliyashcara ricuchingaj paigunama.”
42005015	Shina ajllaira Jesusmanda mas mas uyarica. Ashca runauna shamunauca paita uyangaj, alichi tucungaj paiguna ungüigunamanda.
42005016	Astaun, Jesús anzhurica runa illashca partiunama, chihui Diosta mañaca.
42005017	Shu punzha Jesús yachachiuca. Fariseoguna Moisés mandashca shimira yachachijcunas chihui tianauca. Paiguna tucui Galilea parti llactaunamanda shamunaushca aca, Judea partimandas, Jerusalenmandas. Diospa ushai paihua tiauca ungushcaunara alichingaj.
42005018	Runauna shu suchu runara pushamunauca, caitui sirijta. Paita huasii icuchingaj mascanauca, Jesuspa ñaupajpi churangaj.
42005019	Ashca runauna taucarimushcamanda, maimandas runara icuchingaj mana tupanaucachu. Chiraigumanda huasi ahuara sicanauca, huasi pangara pascasha runara irguchinauca runauna chaupi shungüi, Jesuspa ñaupajpi.
42005020	Jesús chi runauna quirishcara ricusha, suchu runara nica: “Can ucharashcaunara perdonashcangui.”
42005021	Shinajpi yachaira yachachijcuna fariseogunandi piñangaj callarinauca: “¿Pitangai cai runa casna irusta rimaj? ¿Pita uchara perdonanara ushangairi mana Dios asha?”
42005022	Jesús paiguna iyarishcara riparasha cutipaca: “¿Imara iyariunguichiri canguna shungu ucui?
42005023	¿Imara mas rimaihuaj: ‘Can ucharashcara perdonashcangui,’ nina, o mana ajpiga, ‘Atari, puri,’ ningaj?
42005024	Astaun canguna yachangaj imasna ñuca, Runa Churi, ushaira charini cai pachai uchara perdonangaj,” suchu runara nin: “Canda nini, atari, caitura apai, camba huasima ri.”
42005025	Chi ratullaira runa paiguna ñaupajpi atarisha, pai sirishca caitura apasha, rica paihua huasima, Diosta alabasha.
42005026	Tucui manzharinauca, Diosta alabasha. Ashcara manzhanauca: “Shu munanaita rashcara ricushcanchi cuna punzha,” ninauca.
42005027	Caimanda huasha, Jesús llucshisha ricuca shu gubirnu cullquira tandachij runara, paihua shuti Levi. Cullquira tandachina huasii tiaca. Jesús paita nica: “Catihuai.”
42005028	Levi tucuira saquisha, atarisha, Jesusta catica.
42005029	Levi atun istara rarca paihua huasii. Ashca cullquira tandachijcunandi shu amiguunandi micuna mesai tianauca.
42005030	Yachaira yachachijcuna fariseogunandi Jesús yachachishca runaunara piñanauca: “¿Imarasha micunguichi cullquira tandachijcunahua uchayujcunahuas?” ninauca.
42005031	Jesús cutipasha paigunara nica: “Aliuna doctorda mana ministinaunzhu, astaun ungushcauna ministinaun.
42005032	Mana shamucanichu ali causajcunara cayangaj, astaumbas uchayujcunara aripintinama cayangaj.”
42005033	Paiguna Jesústa ninauca: “¿Imarasha Juan yachachishca runauna caran ratu sasinaun, Diosta mañanaun; shinallara ranaun fariseo yachachishca runaunas, astaun can yachachishca runauna micunaun upinaun?”
42005034	Jesús paigunara nica: “¿Ushanguichu burai tiau amiguunara sasichingaj cari tiaullaira?
42005035	Randi carira paigunamanda quichuna punzhauna shamunaunga. Chi punzhaunai sasinaungami.”
42005036	Jesús shinallara paigunara shu yachachina cuintanara cuintaca: “Mana pihuas mushuj churarinamanda shu pitira pitinzhu rucu churarinara rimindangaj; shina rajpiga, mushuj churarina liquiringa, maspas mushuj churarinamanda piti mana ali ricuringachu rucu churarinahua.
42005037	Pihuas mushuj vinura mana churanzhu rucu puruunai, shina rajpiga mushuj vinu purura lliquin, vinu talirin, puruuna pirdirinaun.
42005038	Astaumbas, mushuj vinu mushuj puruunai churana anga, shina rajpi vinundi puruunandi duranaunga.
42005039	Pi runas rucu vinura upishca huasha mushujta mana munanga. ‘Rucu vinu astaun alimi,’ ninga.”
42006001	Jesús shu tarpushca chagrara pasaushcai, shu samana punzha, pai yachachishca runauna trigu papajta aisasha micunauca, muyura maquii cacusha.
42006002	Huaquin fariseoguna paigunara ninauca: “¿Imaraigu mana raihuajta raunguichi samana punzhai?”
42006003	Cutipasha Jesús paigunara nica: “¿Manzhu Quillcashcai ricushcanguichi imara rarca David pai yarcachishca huras paihua cumpañajcunandi?
42006004	Manzhu ricushcanguichi imasna Diospa huasii icusha, ricuchina tandara apisha micuca, paihuas paita cumpañajcunandi? Chi tandara micunara mana raihuajchu aca pihuas. Sacerdoteunalla micunara ushanauca.”
42006005	Jesús paigunara nica: “Ñuca, Runa Churi, shinallara samana punzhahua duiñumi ani.”
42006006	Shinallara shu samana punzhai Jesús tandarina huasii icusha yachachiuca. Chihui shu runa tiauca paihua ali maqui chaquirishca.
42006007	Yachaira yachachijcuna fariseogunandi Jesusta chapanauca, “¿Chi runara samana punzhai alichingachu imara?” nisha, imaras tupangaj Jesusta cauźayachingaj.
42006008	Jesús paiguna iyarishcara yachaca, shina ajllaira chaquirishca maquiyujta nica: “Atari, chaupi shungüi shayari.” Runa atarisha shayarica.
42006009	Shinajpi Jesús paigunara nica: “Cangunara tapuni, ¿Raihuajchu samana punzhai aliranara, manaliranara? ¿Raihuajchu causaira huacachina, causaira quichuna?”
42006010	Jesús tucui muyujta tiajcunara ricusha, runara nica: “Maquira chutai.” Runa shina rarca. Paihua maqui aliyashca tucuca.
42006011	Fariseoguna ashcara piñarinauca, paigunapura rimananauca: “¿Imara ranangai Jesushua?”
42006012	Chi punzhaunai Jesús urcuma rica mañangaj. Tuta pagarijta Diosta mañaca.
42006013	Punzhayajpi Jesús pai yachachishca runaunara cayasha, paigunamanda chunga ishquira ajllaca; chigunara shinallara apóstol nishca cachashcauna shutichica.
42006014	Caigunami anauca: Simón, Pedro nishca aca, paihua uqui Andresndi, Jacobo Juandi, Felipe Bartolomendi,
42006015	Mateo, Tomás, Alfeo churi Jacobo, Zelote nishca Simón,
42006016	Jacobo uqui Judas, shinallara Judas Iscariote, Jesusta intrigaj.
42006017	Jesús paigunahua irguca, shu pambai chapasha tiauca pai yachachishca runaunahua. Ashca runauna Judeamanda, Jerusalenmandas, Tiro Sidon lamar pata partiunamandas shamunauca Jesusta uyangaj, paiguna ungüigunamanda alichi tucungaj.
42006018	Shinallara irus supaiguna turmindachishcauna shamunauca. Alichi tucunauca.
42006019	Tucui runauna Jesusta llangangaj munanauca. Ushai paimanda llucshica tucui runaunara alichingaj.
42006020	Jesús paihua ñahuira atarichisha, pai yachachishca runaunara ricusha, paigunara rimaca: “Cushiuna anguichi canguna pugriuna. Cangunajmi Dios mandana pacha.
42006021	Cushiuna anguichi cuna huras yarcachijcuna, sacsachishca anguichimi. Cushiuna anguichi cuna huras huacajcuna, asinguichimi.
42006022	Cushiuna anguichi runauna cangunara chijnijpi, cangunara chicanyachijpi paigunamanda, cangunara piñanaupi ñucara, Runa Churira, llaquishcaraigu.
42006023	Cushiyaichi chi punzhai, cushi tucuichi. Cangunara pagana atunmi ahua pachai. Shina ranauca canguna yayauna Diosmanda rimajcunahua.
42006024	Maspas, ¡Ayailla, charijcuna! canguna cushira cunallami charinguichi.
42006025	¡Ayailla, sacsashcauna! Yarcachinguichimi. ¡Ayailla, cuna huras asijcuna! Llaquiringuichimi, huacanguichimi.
42006026	¡Ayailla canguna, runauna cangunamanda alira rimanaupi! Shina ranauca canguna yayauna llulla rimajcunahua”
42006027	“Cangunara ñucara uyajcunara nini: Llaquichi cangunahua cuntraunara, alira raichi cangunara chijnijcunara.
42006028	Bindisiaichi cangunara maldisiajcunara, shinallara Diosta mañaichi cangunamanda llullasha manali rimajcunamanda.
42006029	Pi runas camba mujluspi sajmajpi, chishu mujlusta ricuchi. Pi runas camba sacura quichujpi, ama mitsaichu camba caparas.
42006030	Maican mañajpi, cui. Maican runa cambajta quichujpi, ama cuti mañaichu, ‘Cutichihuai,’ nisha.
42006031	Imasnara munanguichi runauna cangunahua ranauchu, shinallara paigunahua raichi canguna.
42006032	Cangunara llaquijcunara llaquijpi, ¿imajta valin? Shinallara uchayujcuna paigunara llaquijcunara llaquinaun.
42006033	Canguna alira rajpi alira rajcunallara, ¿imajta valin? Uchayujcuna shinallara ranaun.
42006034	Canguna imaras mañachijpi, huasha paigunamanda apingaj chapausha, ¿imajta valin? Shinallara uchayujcuna uchayujcunama mañachinaun chi tupura yapashcara cuti apingaj.
42006035	Shinajpi cangunara chijnijcunara llaquichi, alira raichi, mañachichi, imaras mana cuti chapausha; canguna pagana atunmi anga. Ahuai tiaj Diospa churiuna anguichi. Paiga ali shungumi mana agrasijcunahua, manaliunahuas.
42006036	Cangunaga ali llaquijcuna aichi, imasna camba Yaya ali llaquijmi.
42006037	”Ama taripaichichu, mana taripashca anguichi. Ama cauźayachichu, mana cauźayachishca anguichi. Perdonaichi, perdonashca anguichi.
42006038	Cuichi, cangunama cui tucunguichimi, ali tupura, nitishcara, undajta, talirijta, canguna maquii. Imasna tupunguichi shinallara tupui tucunguichimi”
42006039	Jesús paigunara shu yachachina cuintanara cuintaca: “¿Ushangachu shu ñausa runa shu ñausara pushangaj? ¿Manzhu ishquindi uctui urmanaunga?
42006040	Yachachishca runa mana yalinzhu paita yachachijta, astaun maicans ali yachachishca asha, paita yachachij cuinta tucunga.
42006041	“¿Imarasha camba uqui ñahuii tiau pulvuhuara ricungui, astaun camba quiquin ñahuii tiau caspira mana ricunguiri?
42006042	¿Imasnara ningui camba uquira: ‘Uyai, ñuca camba ñahuimanda pulvuhuara llucchisha,’ can camba ñahuii tiaj caspira mana ricusha? ¡lshqui shimiyuj! Ñaupa punda ichui caspira camba quiquin ñahuimanda, chi huasha alimi ricungui pulvuhuara camba uqui ñahuimanda llucchingaj.
42006043	“Manali yura manali muyura aparin, ali yura ali muyura aparin.
42006044	Caran yura pai aparishca muyumanda ricsinallami. Higu muyura mana pallanaunzhu quilambu cashamanda, shinallara uvillasta mana apinaunzhu chispu yuramanda.
42006045	Ali runa paihua shungüi huacachishca ali iyaimanda alira llucchin, astaun manali runa paihua shungüi manali ajpi manalira llucchin. Shungüi yalijta undashcamanda shimi riman.
42006046	“¿Imarasha ñucara: Señor, Señor, nisha, rimahuanguichi, ñuca mandashcara mana rashallara?
42006047	Tucui ñucama shamuj runa, ñuca shimira uyaj, ñuca shimira pactachij, cangunara ricuchisha imasna ricurij ajta.
42006048	Pai shu huasira raj runasna: uctusha, ucura uctuca, huasi istandira shayachica shinzhi piñaspi. Yacu undasha huasira nitica; randi mana ushacachu urmachingaj, huasira rumii shayachishcaraigu.
42006049	Astaun, shu runa ñuca shimira uyashallara, mana pactachisha, casnami: Shu runa paihua huasira allpallai shayachica. Yacu tujyajpi huasi urmaca. Chi huasi urmasha llambu tucurica.”
42007001	Tucuira rimai pasashca huasha paita uyajcunara, Jesús icuca Capernaumbi.
42007002	Shu capitamba sirvij runa huañunalla ungushca aca, Capitán paita yapa llaquica.
42007003	Capitán Jesuspa shutira rimashcara uyasha, judiugunamanda rucuunara paihuajma cachaca rugangaj: “Shamupai,” nisha, “ñucara sirvijta alichingaj.”
42007004	Paiguna Jesuspajma shamusha, paita ashcara ruganauca: “Cai capitán valinmi,” nisha, “caita rangaj.
42007005	Pai ñucanchi llactara llaquin, shinallara ñucanchijta shu tandarina huasira shayachica.”
42007006	Jesús paigunahua cumpañasha rica. Jesús paihua huasi mayambi pactaupi, capitán amiguunara cachaca Jesusta rimangaj: “Señor,” nisha, “ama mulistarichu, mana valijchu ani can ñuca huasii icungaj.
42007007	Chiraigumanda ñucallara mana shamushcanichu canhua rimangaj, mana valijchu ani. Astaun, rimailla, ñucara sirvij aliyangami.
42007008	Ñuca mandashca runa ani, shinallara ñucahua suldaruunara charini mandangaj. Shujta, ‘Ri,’ nijpi, pai rinmi. Shujta, ‘Shami,’ nijpi, paimi shamun. Ñuca sirvijta: ‘Caita rai,’ nijpi, chita ran.”
42007009	Jesús caita uyasha: “Yapa alimi,” nica. Vultiarisha, Jesús paita catijcunama nica: “Cangunara nini, Israelbis casna quirinara mana tupashcanichu.”
42007010	Capitán cachashca runauna huasima tigrasha, chi ñaupa ungushca sirvij runa aliyashcara tupanaucami.
42007011	Chi huasha, Jesús shu Nain nishca llactama rica, pai yachachishca runaunahua pariju, ashca shu runaunandi.
42007012	Llacta pungu mayambi pactaushcai, shu huañushca runara canzhama llucchinauca pambangaj. Cai runa shujlla churi aca, mamaga huaccha huarmi aca. Paihua pariju ashca runauna cumpañanauca llactamanda.
42007013	Señor huarmira ricusha llaquirica, paita rimaca: “Ama huacaichu,” nisha.
42007014	Jesús llutarisha, aya cajunda llangaca. Huanduujcuna shayarinauca. Jesús ayara nica: “Malta, atari, nini.”
42007015	Huañushca runa atarisha, rimangaj callarica. Jesús paita paihua mamama cuca.
42007016	Tucui runauna manzharinauca. Diosta alabanauca, casna nisha: “Shu atun Diosmanda rimaj llucshishcami ñucanchi chaupi shungüi. Dios paihua runaunara ricushcami.”
42007017	Jesuspa shuti uyarica tucui Judea partii, tucui muyujta tiaj partiunais.
42007018	Juan yachachishca runauna tucui cai rashcaunara paita cuintanauca. Juan ishqui pai yachachishca runaunara cayaca,
42007019	paigunara Jesuspajma cachaca tapungaj: “¿Canzhu shamuna aj runa angui, manasha shujtachu chapana anchi?”
42007020	Runauna Jesusma shamusha paita ninauca: “Bautisaj Juan ñucanchira cachamuca cambajma, canda tapungaj: ‘¿Canzhu shamuna aj runa angui, manasha shujtachu chapana anchi?’ ”
42007021	Chi ratullaira Jesús ashcaunara paiguna ungüimandas, nanaigunamandas, irus supaigunamandas alichicami, ashca ñausaunara ricujta rarca.
42007022	Jesús paigunara cutipasha nica: “Richi, canguna ricushcara uyashcaras Juanda cuintaichi: ñausauna ricunaunmi, anga changauna purinaunmi, llagayujcuna alichishcami, upa rinriyujcuna uyanaunmi, huañushcauna causachishcami anaun, maspas pugriunama evangelio ali shimira rimashcami.
42007023	Cushi shunguyujmi maican runa mana nijtarisha ñucahua.”
42007024	Juan cachamushca runauna rishca huasha, Jesús runaunara rimangaj callarica Juanmanda: “¿Imara ricungaj llucshicanguichi runa illaj partima? ¿Shu huaira cuyuchishca quihuara ricungajchu ricanguichi?
42007025	Astaumbas, ¿imara ricungaj llucshicanguichi? ¿Shu gustu churarinara churarishca runara? Gustu valij churarinara churarishcauna, charij cuinta causajcuna, rey apu atun huasiunai tianaun.
42007026	Cutillara cangunara nini: ¿Imara ricungaj llucshicanguichi? ¿Shu Diosmanda rimajta? Sirtu nini, astaun shu rimajmanda yalira.
42007027	Cai runamanda quillcashca tian: ‘Ñuca rimaj runa camba ñahui ñaupajpi cachauni. Pai camba ñambira camba ñaupajpi alichingami. ’
42007028	Cangunara nini, huarmiuna pagarichishcaunamanda, Bautisaj Juanmanda shu yali rimaj illan. Shina ajllaira Dios mandana pachai yali ichilla runa Juanmanda yalimi.”
42007029	Tucui runauna, gubirnu cullquira tandachijcunandi Jesús rimashcara uyasha, “Dios alira rashcami,” nisha ninauca, shinallara bautisarinauca Juan rashca bautisanahua.
42007030	Astaumbas fariseoguna, ley shimira camachijcunas Diospa shimii paigunamanda rimashcara ichunauca, Juanmanda mana bautisashca anauca.
42007031	Señor nica: “¿Imahuara cuna causaj runaunara ricuchisha? ¿Imasnara anaun?
42007032	Cai runauna pujllaj huahuauna cuintami. Huahuauna pulasai tiarisha paigunapura caparinanaun: ‘Llautaunara cangunajta tucacanchi, astaun canguna mana bailacanguichichu; cangunajta huacacanchi astaumbas canguna mana huacacanguichichu.
42007033	Bautisaj Juan shamuca, tandara mana micuj, vinuras mana upij; canguna nicanguichi: ‘Supaira charin,’
42007034	Randi Runa Churi micujs upijs shamuca, cangunaga: ‘Caiga micuisiqui, vinuras upisiqui,’ nisha nicanguichi, ‘cullquira tandachijcunahua amigu, uchayujcunahua amigu. ’
42007035	Randi, Yachana ‘Ali’ nishcami tucui paihua churiunamanda.”
42007036	Shu fariseo runa Jesusta cunviraca paihua pariju micungaj. Fariseo huasii icusha, mesai tiarica.
42007037	Shu uchasapa huarmi tiauca llactai. Chi huarmi, Jesús fariseo huasii micuushcara uyasha, gustu asnaj ambira undachishca alabastro rumi purura apamuca.
42007038	Jesuspa huashai shayarisha, paihua chaqui rayai huacasha tiauca. Pai huacashca iquihua Jesuspa chaquira ucuchica, paihua acchahua chaquira chaquichica, maspas Jesuspa chaquira muchaca, ambira talica chaquii.
42007039	Jesusta cunviraj fariseo runa cai tucuira ricusha, paihua shungüi nica: “Cai runa Diosmanda rimaj asha ricsinmami ima sami cai huarmi ajtas, cai paita llangaj huarmi uchasapa ajtas.”
42007040	Shinajpi Jesús cutipasha: “Simón,” nica, “shu shimira charini canda rimangaj.” Simón, “Rimailla, Señor” cutipaca.
42007041	Jesús nica: “Shu dibiyachij runa ishqui dibiyujcunara charica, shuj pichca patsaj cullquira dibica, chi shuj pichca chungallara.
42007042	Chi ishqui imaras mana charinaucachu pagangaj, duiñuga ishquindira perdonaca. Rimahuai, cai ishquimanda, ¿maicanda paita mas llaquingairi?”
42007043	Simón cutipasha nica: “Ñuca iyarini yali dibiyuj runa mas llaquinga.” Jesús paita: “Sirtu,” nica, “alira iyashcangui.”
42007044	Shinajpi Jesús huarmima vultiarisha, Simonda rimasha: “¿Cai huarmira ricunguichu?” nica, “Ñuca camba huasii icucani. Can yacura mana cuhuacanguichu chaquira maillangaj, astaun cai huarmi paihua iquihua ñuca chaquira maillahuashcami, paihua acchahua chaquichihuashcami.
42007045	Can mana ñucara muchacanguichu, astaun cai huarmi pai icushca ratumanda pacha ñuca chaquira muchanara mana saquishcachu.
42007046	Can ñuca umai asitira mana talicanguichu, astaun cai huarmi gustu asnaj ambira talicami ñuca chaquii.
42007047	Chiraigumanda canda nini, pai ucharashcauna ashca ajllaira, tucuira perdonashcami, huarmi ashcara llaquihuashcamanda. Astaumbas maicans ansalla perdonashca asha, ansallara llaquin.”
42007048	Jesús huarmira nica: “Can ucharashcaunara perdonashcami.”
42007049	Shinajpi mesai tiajcuna paigunapura rimangaj callarinauca: “¿Pitangai caiga uchaunara perdonangaj?”
42007050	Jesús huarmira nica: “Can quirishca canda quishpichishcami. Cushihua ri.”
42008001	Chi huasha, Jesús puriuca tucui llactaunama, tucui ichilla llactaunamas, Dios mandana pacha evangelio ali shimira rimasha. Paihua chunga ishqui runauna paihua pariju anauca.
42008002	Shinallara paihua pariju tianauca huaquin huarmiuna, irus supaigunamanda ungüigunamandas Jesús ñaupa huras alichishcauna. Magdalena nishca Marías, paimanda canzhis supaigunara llucchishcas, chihui tiauca,
42008003	shinallara Juana, Chuza huarmi, cai Chuza Herodespa huasicama aca, shinallara Susana, ashca shu huarmiunandi. Caiguna Jesusta yanapanauca paiguna cullquihua.
42008004	Ashca runauna caran llactamanda Jesusma shamunauca, Jesús shu yachachina cuintanara cuintasha, nica:
42008005	Shu tarpuj runa llucshica paihua muyura tarpungaj. Tarpujllaira, huaquin muyuuna ñambi rayai urmanauca, aitai tucunauca, pishcuuna muyuunara micunauca.
42008006	Huaquin muyuuna rumi ahuai urmanauca. Iñasha chaquirinauca, yacu illashcamanda.
42008007	Huaquin muyuuna casha ucui urmanauca; cashauna pariju iñasha, itayasha huañuchinauca.
42008008	Shu muyuuna ali allpai urmanauca. Iñasha, caran muyu shu patsaj muyura aparica. ” Jesús cai shimira cuintasha, caparisha rimaca: “Uyaj rinriyuj uyachu.”
42008009	Jesús yachachishca runauna paita tapunauca: “¿Imara nin cai cuintashca shimi?”
42008010	Jesús paigunara nica: “Cangunama cushcami Dios mandana pacha pacashca shimira intindingaj, astaun shujcunama yachachina cuintanahua rimashca aca, ricusha ama ricsingaj, uyasha ama intindingaj.
42008011	Caimi chi yachachina cuintana: Tarpushca muyu Diospa shimimi.
42008012	Ñambi rayai urmajcuna uyanauca, astaumbas supai apu shamusha, shimira quichun paiguna shungumanda, paiguna ama quirinauchu quishpingaj.
42008013	Rumi ahuai urmajcuna uyashca huasha cushihua shimira chasquinaun, astaumbas sapi illajcuna asha shu ratulla quirinaun, tintashca ratui anzhurinaun.
42008014	Casha ucui urmajcuna, uyashallara cai causana turmindachishcaunahua, charishcaunahuas, cai causana gustashcaunahuas itayasha mana aparinaun.
42008015	Astaun, ali allpai urmajcuna ali dirichu shunguhua uyashca shimira huacachinaun, aparisha catinaun.”
42008016	”Pi runas vilara apichisha, purui mana tapan, caitu ucui mana churan. Astaun mantacai churan icujcuna vilara ricungaj.
42008017	Tucui ima pacashcaras ricuchishca anga, tucui ima quillpashcaras ricsichishca anga, punzhama shamungami.
42008018	Shinasha cuiraichi imasna uyanguichi. Charij runama cushca anga; mana charij runaraga, pai, ‘Charinimi,’ nisha iyaushcara quichushca anga.”
42008019	Jesuspa mama paihua uquiunandi shamunauca paihuajma. Pactanara mana ushanaucachu, ashca runauna taucariashcamanda.
42008020	Runauna paita ninauca: “Camba mama, camba uquiuna canzhai tianaun, canda ricunara munanaun.”
42008021	Shinajpi Jesús cutipasha paigunara nica: “Ñuca mama, ñuca uquiuna Diospa shimira uyasha pactachijcunami anaun.”
42008022	Shu punzha Jesús canuai icuca pai yachachishca runaunahua. Paigunara nica: “Yacu chimbama rishunchi.” Shina nijpi rinaucami.
42008023	Paiguna riupi, Jesús puñuriaica. Shu shinzhi huaira atarica yacu cuchai. Canua yacuhua undarisha pambaringarauca, paiguna huañunga rarianauca.
42008024	Jesusma shamusha, paita llicchachinauca “Señor, Señor,” nisha, “huañuunchimi.” Jesús lliccharisha, huairaras tsajlastas piñaca, tucui chunlla tucunauca.
42008025	Jesús runaunara nica: “¿Maibirai canguna quirina?” Chucchusha manzharinauca; paigunapura rimananauca: “¿Pitangai cai runa? Huairaunara yacuunaras mandan, paiguna caźunaun.”
42008026	Paiguna Gadarenos runauna llactama rinauca, Galilea lamar chimbai.
42008027	Jesús allpai pactajpi, paita tupangaj shu supai icushca runa llactamanda shamuca. Unaimanda supai icushca aca. Llatan aca, mana huasii causaj aca, astaun aya pambashcaunai causaca.
42008028	Cai runa Jesusta ricusha, shinzhira caparisha paihua ñaupajpi tuama urmaca. Shinzhi shimihua caparisha: “Atun Diospa Churi,” nica, “¿imara munangui ñucahua? Canda rugauni ama turmindachihuaichu.”
42008029	Jesús irus supaira mandaca runamanda llucshingaj. Unaimanda supai paita icushca aca, runara cadena huascahua huatanauca. Shinajpi supai huascara pitisha paita cachaca runa illashca partiunama.
42008030	Jesús paita tapuca: “¿Ima shutira angui?” nisha. Supai cutipasha: “Huaranga anchi,” nica, ashca supaiguna paihuajpi icushcamanda.
42008031	Supaiguna Jesusta ruganauca paigunara ama ucu pachama cachangaj.
42008032	Chi mayambi ashca cuchi tianauca, urcui micusha. Supaiguna paita ruganauca: “Lugarda cuhuai,” nisha, “cuchiunai icungaj.” Lugarda cuca,
42008033	Supaiguna runamanda llucshisha cuchiunai icunauca. Cuchiuna piñasmanda saltasha, yacui urmasha huañunauca.
42008034	Cuirajcuna shina tucushcara ricusha miticunauca. Risha, cuintanauca llactais, llacta mayandas.
42008035	Runauna llucshinauca chi tucushcaunara yachangaj. Jesusma shamunauca, supai icushca runara alichishcara tupanauca, churarishcara, ali iyaiyujta, Jesuspa chaquii tiajta. Ricusha manzharinauca.
42008036	Ricujcuna cuintanauca imasna supai icushca runara quishpichishca aca.
42008037	Shinajpi tucui Gadara runauna, tucui muyujta causajcunandi, Jesusta ruganauca, “Ripai,” nisha, paiguna ashca manzhashcaraigumanda. Jesús canuai icusha tigraca.
42008038	Supai icushcamanda alichishca runa Jesusta rugaca paihua pariju tiangaj, astaumbas Jesús paita dispirica, casna nisha:
42008039	“Tigrai,” nica, “camba huasima. Cuintairi imasna Dios canda rashcara.” Runa ricami, tucui llactai Jesús paihua sumaj rashcara cuintasha.
42008040	Jesús tigrajpi, runauna paita cushihua apinauca. Tucui runauna paita chapanauca.
42008041	Shinajpi shu Jairo nishca runa, tandarina huasii mandaj apu, shamuca. Jesuspa chaquii tuama urmasha, paita: “Shamupai ñuca huasima,” nisha rugaca.
42008042	Shu sapalla ushushihuara charica, chunga ishqui huatayujta, huañunalla siriuca. Jesús riushcai ashca runauna paita nitirimunauca.
42008043	Shu ungushca huarmi tiauca, paita yahuar ricurisha mana saquirica, ña chunga ishqui huatara. Tucui paihua cullquira gastaca doctorgunahua. Pihuas paita alichinara mana ushacachu.
42008044	Cai huarmi Jesuspa huashamanda shamusha, paihua churarina pundara llangaca. Cungaimanda paihua yahuar saquirica.
42008045	Shinajpi Jesús nica: “¿Pita ñucara llangahuacai?” Tucui runa, “Mana ñucachu ani,” ninauca. Pedro nica, paihua cumpañajcunandi, “Señor, ashca runauna canda nitimurianaun, canda tangamurianaun, ¿Imarasha ningui: ‘Pita ñucara llangahuacai?’ ”
42008046	Jesús nica: “Pi chari llangahuaca, ñucamanda ushai llucshishcara riparacani. ”
42008047	Huarmi, pai mana pacashcara ricusha, chucchusha Jesuspa ñaupajpi tuama urmaj shamuca, tucui runauna ñaupajpi imamanda Jesusta llangashcara cuintaca, shinallara imasna dsas aliyashca aca.
42008048	Jesús paita nica: “Ushushi, can quirishca canda quishpichishcami. Cushihua ri.”
42008049	Jesús chara rimaushcallaira, tandarina huasi apujmanda shu sirvij runa shamuca, apura rimaca: “Camba ushushi ali huañuira huañuca, ama mas mulistaichu Yachachijta.”
42008050	Jesús caita uyasha cutipaca: “Ama manzhaichu, quirilla, huahua aliyangami.”
42008051	Jesús huasii icusha, mana pitas lugarda cuca paihua pariju icungaj. Pedrora, Jacobora, Juanda, huahuayuj yayara, mamara, chigunallara lugarda cuca icungaj.
42008052	Tucui chihui tiajcuna huacanauca, caparinauca huahuamanda. Jesús paigunara: “Ama huacaichichu,” nica, “huahua mana huañushcachu, puñunllami.”
42008053	Tiajcuna Jesusta burlanauca, huahua ali huañushcara yachasha.
42008054	Astaumbas Jesús huahuara maquimanda apisha, caparisha: “Ushushi, atari,” nica.
42008055	Shinajpi, paihua ispíritu tigramuca, chi ratullai huahua shayarica. Jesús: “Micunara caraichi,” nica.
42008056	Yayauna manzharinauca. Jesús paigunara: “Pitas ama rimaichichu,” nica, “cai rashcara.”
42009001	Jesús pai chunga ishqui yachachishca runaunara tandachisha, paigunara ursaras ushairas cuca tucui supaigunara ichungaj, ungüigunaras alichingaj.
42009002	Dios mandana pacha shimira rimangaj paigunara cachaca, shinallara ungushcaunara alichingaj.
42009003	Jesús paigunara nica: “Imaras ama apaichichu puringaj, ima taunaras, ima bulsaras, ima tandaras, ima cullquiras, shinallara ishqui churarinaras ama apaichichu.
42009004	Maican huasiis icusha, chihui tiaichi, chimanda llucshichi.
42009005	Maicambas cangunara mana chasquinaupi, canguna chi llactamanda llucshisha, chaquimanda pulvura chausichi, paiguna manali rashcara ricuchingaj.”
42009006	Yachachishca runauna llucshisha, tucui ichilla llactaunama purinauca, evangelio shimira rimasha, ungushcaunaras alichisha, tucui partiunai.
42009007	Rey apu Herodes Jesús tucui rashcaunara uyaca. “¿Imarai?” nica. Huaquinguna ninauca: “Juan huañushcaunamanda causarishcami.”
42009008	Shujcunaga: “Elías ricurimunmi,” ninauca, shujcunas: “Shu callari huras Diosmanda rimaj causarishcami.”
42009009	Herodes rimaca: “Juamba umara pitichicani, ¿pitangai cai runa casna uyarij?” Pai Jesusta ricunara munaca.
42009010	Apóstol nishca Jesús cachashca runauna tigramusha, tucui paiguna rashcaunara cuintanauca. Jesús paigunahua shu runa illashca partima anzhurica, Betsaida llacta rayai,
42009011	Ashca runa paita rishcara yachasha, Jesús catinauca. Jesús paigunara chasquica, Dios mandana pacha shimira paigunara rimaca. Shinallara ungushcaunara alichica.
42009012	Chishiyaupi, paihua chunga ishqui runauna paihuajma shamunauca, paita ninauca: “Dispiri runaunara, paiguna llactama micungaj puñungaj rinauchu. Caimi runa illashca parti.”
42009013	Jesús paigunara nica: “Canguna runaunara caraichi.” Cutipanauca: “Pichca tandallara ishqui aichahuandi charinchi, ñucanchi mana rijpi micunara randingaj tucui cai runaunajta.”
42009014	Chi runauna pichca huaranga tupu anauca. Shinajpi Jesús pai yachachishca runaunara nica: “Tiachichi pichca chunga, pichca chunga caran muntun. ”
42009015	Shina rasha tucui runaunara tiachinauca.
42009016	Jesús chi pichca tandara ishqui aichahuandi apisha, ahuama ricusha, bindisiaca. Paquisha, pai yachachishca runaunama cuca, runauna ñaupajpi churangaj.
42009017	Tucui sajsajta micunauca. Puchujcunara tandachinauca, chunga ishqui suru tasara.
42009018	Jesús sapalla tiausha, Diosta mañauca. Pai yachachishca runauna paihua pariju tianauca. Paigunara tapuca: “¿Pimi ninaundai ñucara?”
42009019	Cutipasha ninauca: “Bautisaj Juan angui, ninaun; huaquinguna Elíasmi ninaun: shujcuna shu ñaupa huras Diosmanda rimaj causarimushcami, ninaun.”
42009020	Jesús nica: “Cangunaga, ¿Pimi nishara nihuanguichi?” Shinajpi Pedro cutipasha nica: “Diospa Cristomi angui.”
42009021	Jesusca paigunara rugasha mandaca: “Caita ama pitas cuintaichichu,” nisha.
42009022	Jesús nica: “Ñuca, Runa Churi, ashcara turmindaringaj ministirin; rucuuna, sacerdote apuuna, yachaira yachachijcuna ichuhuanaunga, huañuchihuanaunga; randi quinsa punzha huasha causarishami.”
42009023	Shinallara nica tucui runaunara: “Shu runa ñucara catisha nijpi, pai quiquinllara, ‘Mana imaschu ani,’ nichu; paihua quiquin cruzta aparisha caran punzha, ñucara catimuchu.
42009024	Maican runa paihua causaira huacachisha nisha, causaira pirdingami, maicans paihua causaira pirdisha ñucaraigumanda, paihua causaira quishpichingami.
42009025	¿Imajta valingai shu runa tucui mundura ganasha, paillara tucurijpi, paillara pirdirijpi?
42009026	Maican runas ñucamandas ñuca shimimandas pingarijpi, casna runamanda ñuca, Runa Churi, pingarishami ñuca sumajhua, Yaya sumajhua, santu angelguna sumajhua shamuna huraspi.
42009027	Sirtu pacha cangunara nini, caibi tiajcunamanda huaquinguna mana huañunaungachu Dios mandana pachara ricungagama.”
42009028	Casna rimashca huasha, shu pusaj punzha tupu pasashca huasha, Jesús Pedrora, Juanda, Jacoboras paihua pariju pushaca. Urcuma sicanauca Diosta mañangaj.
42009029	Jesús mañaushca ratui, paihua ñahui shu tunu tucuca, paihua churarina chiujlla ricurica.
42009030	Chi ratui ishqui runauna paihua rimanauca. Caiguna Moises Elías anauca.
42009031	Caiguna gustu sumajhua ricurinauca. Jesushua rimanauca pai ringaraushcara, Jerusalembi pactachingaraushcaras.
42009032	Pedro, paita cumpañajcunandi puñuihua sambayashca anauca; randi mana puñusha Jesuspa sumajta ricunauca, shinallara chi ishqui runa Jesushua pariju shayajcunara.
42009033	Shinajpi cai ishqui anzhurijpi Jesuspajmanda, Pedro Jesusta nica: “Señor, ¿manzhu valinma caibi tiangaj? Quinsa huasihuara rangaichi, cambajta shuj, Moisespajta shuj, Eliaspajta shuj” pai rimaushcara mana yachasha.
42009034	Pai shina rimaushcai, shu puyu shamuca, paigunara quillpaca. Ashcara manzharinauca puyu ucui tucusha.
42009035	Puyu ucumanda shimi uyarica: “Caimi ñuca llaquishca Churi, paita uyaichi.”
42009036	Shimi uyarishca huasha, Jesús sapalla saquirica. Paiguna chunlla tucunauca. Chi punzhaunai pitas imaras mana cuintanaucachu paiguna ricushcara.
42009037	Cayandi punzha urcumanda irgumushcai, ashca runauna shamunauca paigunara tupangaj.
42009038	Chi runa muntunmanda shuj caparisha: “Yachachij,” nica, “ricupai ñuca churira, canda rugauni. Ñuca sapalla churimi.
42009039	Shu supai paita apin, cungaimanda caparin, paita quihuichin, puscura talichin; paita chugrichin, ñaca ñaca paita mana saquin.
42009040	Can yachachishca runaunara rugacani supaira canzhama ichungaj, astaun mana ushanaucachu.”
42009041	Jesús cutipasha nica: “¡Ah,” nisha, “mana quirij, mana uyaj miraiguna! ¿Ima hurascamara cangunahua cumpañana ani, cangunara ahuantana ani? Camba churira pushami.”
42009042	Huahua mayanllayamushcai, supai paita allpama urmachica, paita ashcara quihuichica. Astaun Jesús irus supaira piñaca, huahuara alichisha, yayama intrigaca.
42009043	Tucui runauna manzharinauca, Diospa atun ushaira ricusha. Tucui runauna Jesús tucui rashcaunara ricusha manzharinauca. Jesús pai yachachishca runaunara nica:
42009044	“Cai rimashcara ali pacha uyaichi, shina tucungami: ‘Ñuca, Runa Churi, runauna maquii intrigai tucushami. ’ ”
42009045	Paiguna cai rimashcaunara mana intindinaucachu, maspas paiguna iyaimanda pacashca aca, paiguna ama intindingaj. Manzhanaucami paita tapungaj cai shimiunamanda.
42009046	Shinajpi yachachishca runauna paigunapura tapunanauca paigunamanda maican mas atun tucunga, nisha,
42009047	Jesús paiguna shungüi iyarishcara riparasha, shu huahuara apisha shayachica paihua rayai.
42009048	Jesús paigunara nica: “Maicans cai huahuara chasquisha ñuca shutii, ñucara chasquin. Maicans ñucara chasquisha, ñucara cachamujtas chasquin. Cangunamanda maicans mas ichilla, mas mansu shunguyuj tucusha, paimi mas atun.”
42009049	Shinajpi Juan cutipasha nica: “Señor, shu runara ricucanchi, camba shutii supaigunara ichuuca. Paita, ‘Ama raichu,’ nicanchi, pai mana ñucanchihua catij ashcaraigu.”
42009050	Jesús paita nica: “Ama mitsaichichu. Maican runa mana ñucanchihua cuntra asha, pai ñucanchimandami.”
42009051	Timpu pactarijpi Jesús ahua pachama apishca tucungaj, shinzhi munashcahua Jerusalenma ringaj callarica.
42009052	Rimajcunara ñaupara cachaca. Icunauca shu Samaria runauna llactai paihuajta ñaupa puruntungaj.
42009053	Astaun paita mana chasquinaucachu, paihua ñahui Jerusalenma riu cuinta ashcaraigu.
42009054	Pai yachachishca runauna Jacobo Juandi caita ricusha: “Señor” ninauca, “¿munanguichu ñucanchi ninara ahua pachamanda cachamunara paigunara rupachingaj, Elías rashcasna?”
42009055	Shinajpi Jesús vultiarisha paigunara piñaca: “Canguna mana yachanguichi ima ispiritumanda ashcara.
42009056	Ñuca, Runa Churi, mana shamucanichu runauna almaunara pirdichingaj, astaun paigunara quishpichingaj.” Shu llactama rinauca.
42009057	Paiguna riushca ñambii, shu runa Jesusta nica: “Señor, canda catisha maita can purijpis.”
42009058	Jesús paita nica: “Chajauna paiguna puñuna uctura charinaun, pishcuunas paiguna taźinda, astaun ñuca, Runa Churi, maibis mana charinichu umara samachingaj.”
42009059	Jesús shu runara nica: “Catihuai.” Runa cutipaca: “Saquihuai ñaupa punda ñuca yayara pambai ringaj.”
42009060	Jesús paita nica: “Huañushcaunara saqui paiguna quiquin huañushcapura pambangaj. Canga, ri, Dios mandana pacha shimira rimai ri.”
42009061	Shinajpi shu runa paita nica: “Canda catisha, Señor, astaun lugarda cuhuai ñaupa punda ñuca huasii tiaj ailluunara dispiringaj.”
42009062	Jesús paita cutipaca: “Pi runas allpara allana maquinara paihua maquii apisha, chi huasha huashama ricusha, mana valinzhu Dios mandana pachai icungaj.”
42010001	Cai tucui huasha, Señor shu canzhis chunga runaunara ajllaca. Caigunara ishquipura ishquipura paimanda ñaupara cachaca, tucui pai ringaraushca llactaunama.
42010002	Paigunara nica: “Pallana sirtu pacha ashcami, astaun tarabajcuna pishinaunmi. Chiraigumanda pallachij Señorda rugaichi tarabajcunara paihua pallanama cachangaj.
42010003	Richi. Cangunara buriguunara cuinta cachauni, pumauna chaupi shungüi.
42010004	Ama apaichichu cullqui huacachina cararas, bulsaras, zapatustas. Pitas ama saluraichichu ñambii.
42010005	Maican huasii icusha, ñaupa punda rimaichi: ‘Cushiyaichi cai huasii. ’
42010006	Aii shungu runa chihui ajpi, camba cushi paihuajpi tiangami. Mana shina ajpis, cambajma tigrangami.
42010007	Chi huasillai tiai, micusha upisha imaras canda cunaupi. Tarabaj runa valin pai pagashcara apingaj. Ama caran huasii pasiaichichu.
42010008	Maican llactais icusha, runauna cangunara icuchijpi, imaras cangunara carashcara micuichi.
42010009	Chihui tiaj ungushcaunara alichichi; paigunara nichi, ‘Dios mandana pacha cangunajma mayanllayamushcami. ’
42010010	Astaumbas maican llactai icusha, runauna cangunara mana munanaupi, chi llacta ñambiunai llucshisha rimaichi:
42010011	‘Camba llactamanda pulvu ñucanchi chaquii llutarishcara chausinchi canguna ñaupajpi. Shinajpis yachaichi—Dios mandana pacha cangunajma mayanllayamushcami. ’
42010012	Cangunara nini, Sodoma llacta runauna pishi livachishca anaunga chi punzhai cai llactai tiaj runaunamanda.”
42010013	“¡Ayailla canmanda, Corazín! ¡Ayailla canmanda, Betsaida! Tiro Sidón llactaunai cambajpi munanaita rashcauna rashca ajpiga, ña unai aripintirinaushca anmaca, custal llachapais ushpais tiarisha.
42010014	Taripana punzhai Tiro Sidón llactauna runauna pishi livachishca anaunga cangunamanda.
42010015	Can, Capernaum, ahuagama ahuayachishca ashcangui, astaun ucu pachagama urayachishca anguimi.
42010016	Maicans cangunara uyasha, ñucara uyanmi. Maicans cangunara mana rqunasha, ñucaras mana munanzhu. Maicans ñucara mana munasha, ñucara cachamujtas mana munanzhu.”
42010017	Canzhis chunga cachashca runauna cushihua tigramunauca: “Señor,” nisha, “supaigunas ñucanchira uyanaun camba shutimanda.”
42010018	Jesús nica: “Ñuca Satanasta ricucani ahua pachamanda rayusna urmamujta.
42010019	Cangunara ushaira cuni machacuigunara, uputindiunaras aitangaj, tucui chijnijcuna ushanaras vinsingaj; imas cangunara mana huajlichingachu.
42010020	Shinashas, supaiguna cangunara caźushcamanda ama cushiyaichichu, astaun canguna shutira ahua pachai quillcashcamanda cushiyaichi. ”
42010021	Chi ratuhuallaira, Jesús cushiyaca paihua Ispiritui. “Canda alabauni, Yaya,” nica, “can ahua pachamanda cai pachamanda Señormi angui. Umayujcunamanda intindijcunamandas cai shimiunara pacacangui, astaun llullu huahuaunama ricuchishcangui. Ari, Yaya, shina rasha cushiyacangui.
42010022	Tucui imaras ñuca maquii cushca aca ñuca Yayamanda. Pi runas Churira mana ricsinzhu, Yayalla paita ricsin. Pi runas Yayara mana ricsinzhu, Churilla paita ricsin, shinallara maicandas Churi ajllashcauna paita ricsichingaj.”
42010023	Jesús pai yachachishca runaunama vultiarisha, paiguna sapallai tiashcai: “Cushiunami canguna ricushcaunara ricuj ñahuina,” nica.
42010024	“Cangunara nini, ashca Diosmanda rimajcuna, ashca rey apuuna canguna ricushcara ricungaj munanauca, astaun mana ricunaucachu; shinallara canguna uyashcara uyangaj munanauca, astaumbas mana uyanaucachu.”
42010025	Shu ley shimira yachaj runa shayarica Jesusta tintangaj. “Yachachij,” nica, “¿imara rashairi ñuca huiñai huiñai causaira apingaj?”
42010026	Jesús paita nica: “¿Imara quillcashca tian ley shimi quillcai? ¿Imasnara ricungui can?”
42010027	Ley shimira yachaj cutipasha nica: “Señorda camba Diosta llaquinami angui, tucui shunguhua, tucui a!mahua, tucui ursahua, tucui camba iyaihua. Shinallara camba mayambi causaj runara camba quiquin aicharasna llaquinami angui. ”
42010028	Jesús paita: “Alimi rimashcangui,” nica, “caita rasha causanguimi.”
42010029	Ley shimira yachaj paillara ali tucusha nisha, Jesusta nica: “Pitangai ñuca mayambi causaj?”
42010030	Jesús cutipasha nica: “Shu runa Jerusalenmanda Jericó llactama irguuca. Shuhuauna maquii urmaca. Chiguna pai charishcara quichunauca, paita macasha chugrichinauca. Ñacalla huañushcara saquisha rinauca.
42010031	Shu sacerdote runa chi ñambira irguca. Chugrishca runara ricusha, muyuchisha pasaca.
42010032	Shinallara shu Levita nishca sacerdotera sirvij runa mayanlla shamusha, chugrishca runara ricusha, muyuchisha pasaca.
42010033	Randi, shu Samaria llactamanda runa ñambira pasausha, mayanllayamusha, chugrishca runara ricuca. Paita ricusha llaquirica paihua shungüi.
42010034	Pactamusha, chugrishcaunara pilluca; asitira vinuras talica chugrishcaunai. Runara paihua burui sicachisha, apashca rica puñushca huasima, chihui paita cuiraca.
42010035	Cayandi punzha pai ringaraushcai, ishqui cullquira llucchisha, cuiraj runara cuca: ‘Paita ali cuirapangui,’ nica. ‘Imaras pishijpi can gastashcamanda, canda pagasha ñuca tigramushcai. ’ ”
42010036	Shinajpi Jesús nica: “¿Chi quinsa runaunamanda, maican mayambi causaj cuinta tucucachu shuhuauna maquii urmaj runahua?”
42010037	Ley shimira yachaj nica: “Paita llaquij runami, yachin.” Shinajpi Jesús paita: “Ri,” nica, “shinallara rangui can.”
42010038	Jesús risha, shu ichilla llactai icuca. Shu Marta nishca huarmi paita chasquica paihua huasii.
42010039	Cai Marta shu María nishca ñañara charica. María Jesuspa chaquii tiarisha, pai rimashca shimira uyaca.
42010040	Astaun Marta yapa turbarica paihua ranaunahua, Jesusma shamusha nica: “Señor, ¿manzhu ricungui imasnara ñuca ñaña ñucara saquin sapalla sirvingaj? Paita rimapai ñucara yanapangaj.”
42010041	Jesús cutipaca: “Marta, Marta,” nisha, “ashca cuiraisiqui angui can; ashca ranaunahua turbarishca angui.
42010042	Shujlla ministirin. María mas valij partira ajllashcami; paimanda mana quichushca anga.”
42011001	Jesús shu llactai Diosta mañauca. Mañai pasashca huasha, shu pai yachachishca runa paita “Señor,” nica, “ñucanchiras yachachihuai mañangaj, imasna Juan shinallara yachachica pai yachachishca runaunara.”
42011002	Jesús paigunara nica: “Canguna Diosta mañausha casna rimaichi: ‘Ñucanchi ahua pachai tiaj Yaya, camba shuti ali rimashca achu. Shamuchu can mandana pacha. Can munashca tucuchu imasna ahua pachai shinallara cai pachais.
42011003	Cuna punzha ñucanchi caran punzha micuna tandara cuhuapai.
42011004	Ñucanchi ucharashcara perdonahuai imasna ñucanchi shinallara perdonanchi ñucanchira manali rajcunara. Ñucanchira ama pushahuaichu tintarinai, astaun manalimanda llushpichihuapai. ’ ”
42011005	Shinallara Jesús nica: “¿Cangunamanda maican runa shu amigura charisha, paihuajma risha chaupi tuta, paita ninguima, ‘Amigu, quinsa tandara mañachihuai.
42011006	Shu amigu pactamushcami ñambimanda, ñucaga imaras mana charinichu paita carangaj. ’
42011007	Manzhu chi runa, huasi ucumanda cutipanma: ‘Ama turmindachihuaichu. Pungu ña ishcashcami, huahuauna ña ñucahua sirinaun caitui, Mana ushanichu llucshinara canda cungaj?’
42011008	Cangunara nini, amigu ashcaraigumandalla mana llucshisha, astaun runa paita mulistashcamanda llucshingami tucui ministishcara cungaj.
42011009	Cangunara nini: Mañaichi, cushca anguichimi. Mascaichi, taringuichimi. Cayaichi, cangunama pascashca angami.
42011010	Tucui mañaj apin; mascaj tarin; cayaj runama pascashca anga.
42011011	¿Cangunamanda maican yaya, paihua churi tandara mañajpi, yaya shu rumira cungachu? ¿Aichahuara mañajpi yaya machacuira cungachu?
42011012	Lulunda mañajpi, yaya shu uputindira cungachu?
42011013	Shinajpi canguna manaliuna ashallara, ali cuyashcaunara canguna churiunama cuyanara yachanguichi, ¿manzhu astaun mas canguna ahua pacha Yaya Santu Ispiritura cunga paita mañajcunara?”
42011014	Jesús shu supaira ichuca, upa shimi supai aca. Supai llucshijpi, runa ña rimaca. Runauna manzharinauca.
42011015	Huaquinguna ninauca: “Beelzebú supai atun apu ushaihua cai runa supaigunara ichun.”
42011016	Shujcuna, Jesusta tintangaj: “Shu ahua pachamanda ricurinara ricuchihuai” ninauca.
42011017	Jesús paiguna iyaira intindisha, paigunara nica: “Tucui llacta pai quiquinmanda chaupirisha, tucuringami. Shinallara shu huasi pai quiquinmanda chaupirisha tularingami.
42011018	Shinallarami, Satanás pai quiquinmanda chaupirisha, ¿imasnara pai mandana pacha shayaringa? Canguna ñucara ninguichi, ‘Beelzebú ushaihuami supaigunara ichuun,’ nisha.
42011019	Ñuca supaigunara ichujpi Beelzebumanda, ¿canguna churiunaga, pimanda supaigunara ichunaun? Chimanda paiguna cangunara taripajcuna anaungami.
42011020	Astaun ñuca Diospa riruhua supaigunara ichujpi, sirtu pacha Dios mandana cangunajma pactamushcami.
42011021	Shu shinzhi isparayuj runa paihua huasira cuiraupi, chi huraspi pai charishcauna ali cuirashca tucunaun.
42011022	Astaumbas shu yali shinzhi runa shamusha, paita vinsisha tucui pai munashca isparaunara quichusha, apashcara chaupin shujcunama.
42011023	Maicambas mana ñucahua tiausha, ñucahua cuntra tucun. Maicambas mana ñucahua tandachisha, chausinmi.
42011024	Ima huras irus supai shu runamanda llucshisha, chaquishca partiunai purin, samanara mascan. Mana tarisha, casnami nin: ‘Ñuca tigrasha ñuca llucshishca huasimallara.’
42011025	Shamushas huasira ña sumajlla pichashcara alichishcara tupan.
42011026	Shinajpi rin, chishu canzhis supaigunara, paimanda yali iruscunara, pushamun. Huasii icusha, chihui tiasha causanaun. Chi runa huasha causana ñaupa causanamanda yali mana valij tucun.
42011027	Jesús chi shimiunara rimaushcai, shu huarmi chi muntunmanda, atarisha caparica: “Cushimi canda aparij icsa, cushimi canda chuchuchij chuchuuna,” nisha.
42011028	Jesús cutipasha nica: “Astaun, cushiunami Diospa shimira uyajcuna, pactachijcuna.”
42011029	Runauna paihuajma yalijta taucarimujpi, Jesús rimangaj callarica: “Cuna huras causaj runauna manaliunami. Ricurinara mascanaun. Astaun shu ricurinara mana ricuchishca anga. Jonasmanda ricurinallara ricuchishca anga.
42011030	Imasna Jonás Ninivé llacta runaunama ricurina aca, shinallarami ñuca, Runa Churi, cuna huras causajcunama shu ricurina cuinta tucushami.
42011031	Taripana punzhai, Sur partimanda shamuj reina huarmi apu ataringami cuna huras causaj runaunara taripangaj, paigunara cauźayachingami. Pai caru partimanda shamuca Salomomba sabiru shimiunara uyangaj. Astaun shu Salomonmanda yali caibimi tiaun.
42011032	Ninevemanda runauna atarinaungami taripana punzhai cuna huras causaj runaunahua, paigunara cauźayachinaungami. Jonás rimashcara uyasha aripintirinauca. Astaun shu Jonasmanda yali caibimi tiaun.
42011033	Mana pihuas shu vilara sindichisha tasa ucui pacasha churan, astaun ahuai huatan, tucui huasii icujcuna vilara ricungaj.
42011034	Ñahui aichamanda vila cuintami. Camba ñahui ali ajpi, camba aicha punzhayachishca angami, astaun camba ñahui manali ajpi, intiru aicha llandui tianga.
42011035	Ricui camba shungu ucui tiaj vila cuinta ama tuta llandu cuinta tucuchu.
42011036	Shinasha, tucui camba aicha punzhahua undarishca asha, mana ima partis llandui asha, tucuira punzhayachishca anga, imasna shu vila canda punzhayachin pai aitashcahua.
42011037	Jesús rimai pasashca huasha, shu fariseo runa paita rugasha: “Ñucahua pariju micui,” nica. Jesús icusha, mesai tiarica.
42011038	Fariseo runa paita ricusha manzharica, Jesús mana maillasha micungaraupi.
42011039	Señor paita nica: “Sirtu pacha, canguna fariseo runauna vasu huasha partira pulatu huasha partiras maillanguichi, astaun canguna shungu ucui ima shuhuanahuas, ima manali iyaigunahuas undarishca anguichi.”
42011040	“Upauna,” nica, “¿huasha partira raj manzhu shinallara ucu partira rarca?
42011041	Can charishcaunamanda tsuntsuunama cuichi, casna rasha tucui cangunama chuyaj tucungami.
42011042	“¡Ayailla fariseoguna! Chunga partiunamanda shu partira Diosta cunguichi canguna mishqui pangamanda, ayaj pangamandas, tucui pangaunamandas; astaumbas ali causanara Diosta llaquinaras cungarishcanguichi. Caigunara rangaj ministirica, chigunaras mana saquisha.
42011043	“¡Ayailla fariseoguna! ali tiarinaunara mascanguichi tandarina huasiunai, pulasaunais saluranaras mascanguichi.
42011044	“¡Ayailla yachaira yachachijcuna, fariseogunas, ishqui shimiyujcuna! Mana ricurij pambana uctuuna cuinta anguichi, runauna paiguna ahuai aitasha mana riparanaun.”
42011045	Shu ley shimira camachij cutipasha: “Yachachij, casna rimasha can ñucanchira piñaungui,” nica.
42011046	Jesús nica: “¡Ayailla shinallara canguna, ley shimira camachijcuna! Runaunara mana aparihuaj cargaunara apachinguichi, astaumbas canguna ichilla rirullahuas mana llanganguichichu yanapangaj.”
42011047	“¡Ayailla canguna! Diosmanda rimajcuna pambana huasiunara sicachinguichimi, astaun canguna yayauna paigunara huañuchinauca.
42011048	Shinajpi, canguna ricujcuna, ‘Ari,’ nijcuna anguichi canguna yayauna rashcaunara. Sirtu pacha canguna yayauna Diosmanda rimajcunara huañuchinauca, cangunas paiguna pambana huasiunara sicachinguichi.
42011049	Chiraigumanda Diospa sabiru shimi nica: ‘Paigunama Diosmanda rimajcunara, cachashca runaunaras cachashami. Paigunamanda huaquingunara huañuchinaunga, huaquingunara turmindachinaunga.
42011050	Chiraigumanda cuna huras causau runauna cauźayachishca anaunga tucui Diosmanda rimajcuna talishca yahuarmanda, mundu callarina hurasmanda pacha,
42011051	Abel yahuarmanda Zacarías yahuargama, cai Zacarías altarhua templo huasihua chaupi shungüi huañuchishca aca. Ari, cangunara nini, tucui cai talirishca yahuarmanda cuna huras causajcuna taripashca anaungami.
42011052	“¡Ayailla, ley shimira camachijcuna! Yachana pungu llavira quichucanguichi. Canguna mana icucanguichichu, astaun icusha nijcunara arcacanguichimi.”
42011053	Jesús cai shimiunara rimausha, yachaira yachachijcunas fariseogunas paita ashcara nitiringaj callarinauca, ashca shimiunara tapusha paita turmindachingaj.
42011054	Ima shimiis paita urmachingaj mascanauca, paita cauźayachingaj.
42012001	Chi punzhaunai ashca huaranga runa tandarinauca, paigunapura aitarijta. Jesús pai yachachishca runaunara ñaupa punda rimangaj callarica: “Cuiraichi fariseoguna tandara punguichina pulvumanda; paiguna ishqui shimiyujcuna anaun.
42012002	Ima quillparishca pascashca anga. Ima pacashcas yachashca anga.
42012003	Chiraigumanda canguna llandui rimashca shimiuna punzhai uyashca anaunga. Canguna rinrii rimashca shimiunara huasi ucui, canzhai caparishca anga huasi pundamanda.
42012004	“Astaumbas, ñuca amiguuna, cangunara nini: Ama manzhaichichu aichara huañuchijcunara, chi huasha mana imaras mas ushanaunzhu rangaj.
42012005	Randi cangunara yachachisha pitara manzhana anga. Paita manzhaichi maicanda canguna causaira quichushca huasha ushaira charin ucu pacha ninai shitangaj. Shinajpi cangunara nini: ‘Paita manzhaichi.’
42012006	¿Manzhu pichca ichilla pishcu ishqui reallla valin catungaj? Shina ajllaira chi pishcuunamanda Dios mana shujllas cungarinzhu.
42012007	Shinallara camba umai caran acchara yupashcami. Ama manzhaichichu, ashca pishcuunamanda yali valij anguichi.
42012008	“Cangunara nini, tucui runa ñucamanda, ‘Paita ricsinimi,’ nisha rimajpi runauna ñaupajpi, shinallara ñuca, Runa Churi, ‘Paita ricsinimi,’ nisha rimashami Diospa angelguna ñaupajpi.
42012009	Astaun maican runa ñucamanda, ‘Mana ricsinichu,’ nisha rimajpi runauna ñaupajpi, shinallara ñuca paimanda, ‘Mana ricsinichu,’ nisha rimashami Diospa angelguna ñaupajpi.
42012010	Maican runa ñucara, Runa Churira, camijpi, paita perdonashca anga, astaun maican runa Santu Ispiritura camijpi, mana perdonashca anga.
42012011	Canguna tandarina huasiunama apuunamas pushamushca huraspi, ama turbarichichu, ‘¿Imara cutipashun, imara rimashun?’ nisha.
42012012	Chi hurasllaira Santu Ispíritu cangunara yachachinga imara rimana ashcaras.”
42012013	Chi taucariai runaunamanda shuj Jesusta nica: “Yachachij, ñuca uquira rimai ñuca yayamanda apinara chaupichingaj.”
42012014	Jesús paita nica: “Amigu, ¿pi ñucara taripajta chaupichijta churacachu cangunahua?”
42012015	Jesús paigunara nica: “Ricuichi, cuiraichi tucui cullquira yalijta munanamanda. Runa causaiga, mana ashca charinaunara charinamandallachu.”
42012016	Shu yachachina cuintanara paigunara cuintaca: “Shu charij runa allpa ashcara cuca pallaushca huraspi.
42012017	Duiñu paihua shungüi iyarica: ‘¿Imara rashai? Imais ñuca pallashcara huacachingaj mana charinichu. ’
42012018	‘Casna rasha,’ nica, ‘ñuca huacachina huasiunara tulasha, yali atungunara sicachisha, chihui tucui ñuca pallashcaunara ñuca charishcaunaras huacachisha.
42012019	Ñuca almara rimasha: ‘Alma, ashcara charingui, ashca huatagama durangami. Samai, micui, upi, cushiyai. ’
42012020	Dios paita nica: ‘Upa runa, cuna tuta camba almara cayangaj shamunaunga. ¿Can tandachishca pihuajta tucunga?’
42012021	Shinallarami shu runa paihuajllara tandachijmi, astaumbas Dioshua ima charinas illajmi.”
42012022	Jesús pai yachachishca runaunara nica: “Chiraigumanda cangunara nini, ‘Ama turbarichichu canguna causanamanda, ¿imara micuna angai?’ nisha, shinallara canguna aichamanda, ‘¿Imara churarina angai?’ nisha.
42012023	Canguna causai micunamanda yali valin, canguna aicha churarinamanda yali valin.
42012024	Iyarichi illahuangaunara, mana tarpunaun, mana pallanaun, huacachina huasiras mantacaras mana charinaun. Shinashas Dios paigunara carán. ¿Manzhu canguna pishcuunamanda mas yali valijcuna anguichi?
42012025	¿Pita cangunamanda ashcara turbarisha shu chaupi rigra tupura yaparinara ushangui mas atun tucungaj?
42012026	Shinajpi, canguna ima ichilla ranaras mana ushasha, ¿imarasha turbaringuichu shu ranaunamanda?
42012027	Sisaunara iyarisha ricuichi imasna iñanaun. Mana tarabanaun, mana cauchunaun. Cangunara nini, Salomón paihua tucui sumajhua mana churarishcachu aca shu cai sisauna cuinta.
42012028	Shinajpi Dios yanga quihuara casna churachijpi, cuna punzha shayan, cayandi punzha ninai shitai tucun, ¿imasna astaun mas Dios cangunara churachingami, ansalla quirij runauna?
42012029	Canguna ama turbarichichu, ‘¿Imara micushun? ¿Imara upishun?’ nisha. Shinallara ama manzharichichu.
42012030	Cai tucuigunara mundu runauna mascanaun, astaumbas canguna caigunara ministishcara canguna Yaya yachanmi.
42012031	Astaun, Dios mandana pachara mascaichi, cai tucuira cangunara yapashca anga.”
42012032	”Ama manzhaichichu, ichilla muntun runauna. Canguna Yaya paihua mandana pachara cangunama cuyasha nin.
42012033	Canguna charishcaunara catuichi, tsuntsuunama cuyaichi. Cangunajta mana ismuj bulsaunara raichi. Mana tucurij valijcunara ahua pachai tandachichi. Chihui shuhuaj mana pactan, taula curus mana micun.
42012034	Maibi can charishcauna tiajpi, chihui canguna shungu tiangami.
42012035	Chumbillishca tiajuichi, canguna vilaunara sindishcara charichi.
42012036	Buramanda paihua patrún tigranara chapau runauna cuinta tucuichi; pai buramanda shamusha cayajpi, pungura dsas pascangaj.
42012037	Cushi shunguyujmi chi sirvijcuna, patrún shamusha puruntu chapaugunara tupangami. Sirtu pacha cangunara nini, paillara chumbillichingami, paigunara mesai tiachingami, paigunara sirvingaj shamungami.
42012038	Patrún chaupi tuta shamusha, gallu cantashca huasha shamusha, pai chi sirvijcunara chapaugunara tupanma, cushi shunguyujmi casna rasha sirvijcuna.
42012039	Caita yachaichi, duiñu shuhuaj shamungaraushca hurasta yachasha, chapanmaca, lugarda mana cunmaca paihua huasii icungaj.
42012040	Canguna shinallara puruntushca tiaichi. Canguna mana iyaushca huraspi ñuca, Runa Churi, shamushami.”
42012041	Shinajpi Pedro Jesusta: “Señor,” nica, “¿cai yachachina cuintashcara ñucanchimallachu cuintangui, manzhu tucui runaunama cuintangui?”
42012042	Señor paita nica: “¿Pitangairi shu ali sirtu ali sabiru huasicama, paihua patrún paita churangami paihua huasira mandangaj micuna huraspi chihui tiajcunara carangaj?
42012043	Cushi shunguyujmi chi sirvij runa, paihua patrún shamusha paita tupanga casna rauta.
42012044	Sirtu pacha cangunara nini, tucui pai charishcara chi sirvijpa maquii churangami cuirangaj.
42012045	Astaumbas chi sirvij runa paihua shungüi iyarisha: ‘Ñuca patrún unaiyaun shamungaj,’ shina nisha chishu sirvij cariunaras huarmiunaras callarin livachingaj, maspas pai micungaj machangaj callarijpi,
42012046	shamungami chi sirvijpa patrún pai mana iyaushca punzhai, pai mana yachashca huraspi, paita shinzhira livachingami, mana quirijcunahua pariju churangami,
42012047	Chi sirvij runa paihua patrún munashcara intindisha, astaun mana puruntusha, pai munashcara mana pactachisha, ashcara asuti tucungami.
42012048	Astaumbas shu sirvij runa mana yachasha, asutina tupura rajllaira, ansallami asutishca anga. Maican runama ashcara cushca ajpiga, ashcara mañashca anga paimanda. Maicanma ashcara mingashca ajpi, paimanda mas mañashca anga.
42012049	“Ninara cai pachai shitangaj shamucani. ¿Imara mas munasha ña sindichishca ajpi?
42012050	Shu bautisanahua bautisarina ani. Ashcara turmindarini pactaringagama.
42012051	¿Iyanguichichu ñuca cai pachama shamushcara ganas causanara cungaj? Mana, nini, astaun piñanaunara cungaj.
42012052	Cuna hurasmanda, shu huasii pichca runa tiajpi, quinsa shu partima ishqui chishu partima piñanausha tianaunga.
42012053	Yaya churihua macananaunga, churis yayahua. Mama ushushihua macananaunga, ushushis mamahua. Cari mama cachunhua macananaunga, cachun paihua cari mamahua.”
42012054	Jesús shinallara runaunara nica: “Canguna shu puyura indi icuna partimanda shamujta ricusha, ‘Tamiangaraun,’ ninguichi. Shina tucun.
42012055	Huaira sur nishca quinri partimanda huairamujpi, ‘Rupai tucunga,’ ninguichi. Shina tucun.
42012056	¡Ishqui shimiyujcuna!” nica, “ahua pacharas, cai pacharas ricurishcara ricsinara yachanguichi, ¿imarasha mana yachanguichi cai hurasta?”
42012057	“¿Imaraigu cangunallara ali taripanara mana taripanguichi?
42012058	Shinajpi, can apujma rina huras canhua piñarij runahua, paihua alichinara mascai ñambillaira, mana shina rajpi, pai canda aisasha pushanga apujma, canda suldaru maquii intriganga, suldaru canda chunda cularbi ishcanga.
42012059	Canda nini, chimanda mana llucshinguichu puchucai midiura pagangagama.”
42013001	Chi hurasllaira huaquinguna Jesusta cuintanauca imasna Pilato huaquin Galilea runaunara huañuchisha, paiguna yahuarda masaca paiguna rashca sacrificio yahuarhua.
42013002	Jesús paigunara cutipaca: “¿Iyanguichichu cai Galilea runauna casna turmindachishca ajpi, tucui Galilea runaunamanda yali uchayujcuna anauca?
42013003	Cangunara nini, Mana. Astaumbas canguna mana anpintirijpi, shinallara tucui huañunguichimi.
42013004	Shinallara chi chunga pusaj huañuj runauna, Siloe huasi paiguna ahuai urmasha huañuchishcai, ¿iyanguichichu chiguna tucui Jerusalembi tiaj runaunamanda yali uchayujcunami anauca?
42013005	Cangunara nini, Mana. Astaumbas canguna mana aripintirijpi shinallara tucui huñunguichimi.”
42013006	Shinallara Jesús cai yachachina cuintanara cuintaca: “Shu runa shu higu yurara paihua uvillas chagrai tarpushcara charica. Duiñu shamuca muyura mascangaj, astaun mana aparishca aca.
42013007	Cuiraj runara nica: ‘Ña quinsa huata tupura muyura mascashcani cai higu yurai, astaumbas mana tupashcanichu. Cuchui, ¿imarashara yanga shayanga allpara gastachisha?’
42013008	Shinajpi cuiraj runa cutipaca: ‘Señor, cai huatallara saqui, yura muyujta allasha ali allpara churasha.
42013009	Chi huasha, muyura aparijpi alimi, mana aparijpiga cuchungui.’ ”
42013010	Shu samana punzhai Jesús shu tandarina huasii yachachiuca.
42013011	Chihui shu huarmi tiauca, chunga pusaj huata tupura shu unguchij supaira charica, cumu purij aca, mana ansas dirichuyanara ushacachu.
42013012	Jesús paita ricusha cayaca: “Huarmi,” nica, “camba ungüimanda lugaryashcangui.”
42013013	Jesús paihua maquira paihua ahuai churajpi dsaslla huarmi dirichuyaca. Huarmi Diosta alabacami.
42013014	Tandarina huasimanda apu, Jesús samana punzhai huarmira alichishcamanda piñarisha, chihuajcunara nica: “Sucta punzha tian tarabangaj. Chi punzhaunai shamichi alichi tucungaj. Ama shamichichu samana punzhai.”
42013015	Shinajpi Señor paita cutipasha, nica: “Ishqui shimiyuj runa, ¿manzhu caran duiñu cangunamanda paihua huagrara paihua burura llushpichisha huasimanda, yacuma pushan upichingaj samana punzhai?
42013016	Astaun cai Abrahamba ushushira Satanás huatashca ashca cai chunga pusaj huatara, ¿manzhu paita pascana aca shu samana punzhai?”
42013017	Jesús casna rimajpi, tucui paihua cuntra rimajcuna pingarinauca, astaun tucui runauna cushiyanauca pai tucui munanaita rashcaunara ricusha.
42013018	Jesús nica: “¿Imahuara ricuchishai Dios mandana pachara? ¿Imasnara angairi?
42013019	Shu mustaza nishca muyu cuentami. Runa cai muyura apisha, chagrai tarpusha, muyu iñaca, atun yura tucuca, pishcuuna paiguna huasiunara ranauca paihua pallcaunai. ”
42013020	Cutillara Jesús nica: “¿Imahuara ricuchishai Dios mandana pachara?
42013021	Dios mandana pacha tandara punguichina pulvu cuintami, shu huarmi apica, quinsa taza tupu harina pulvui churaca, punguiringagama saquica.”
42013022	Jesús Jerusalenma riusha, atun llactaunara ichilla llactaunaras pasauca, runaunara yachachisha.
42013023	Shu runa paita nica: “Señor, ¿ansalla runaunachu quishpinaun?”
42013024	Jesús paigunara: “Ursariaichi,” nica, “quishqui pungura icungaj. Cangunara nini, ashcauna icungaj munanaun, astaun mana ushanaungachu.
42013025	Huasiyuj duiñu atarisha, pungura ishcashca huasha, canguna canzhamanda cayangaj callaringuichi, ‘Señor, Señor, pungura pascai,’ nisha. Pai cutipasha cangunara ninga: ‘Mana yachanichu cangunara maimanda chari anguichi. ’
42013026	Shinajpi rimangaj callaringuichi: ‘Camba ñaupajpi micushcanchi, upishcanchi; can yachachicangui ñucanchi pulasaunai. ’
42013027	Pai rimangami: ‘Cangunara nini, mana yachanichu cangunara maimanda chari anguichi. Richi ñucajmanda tucui manalira rajcuna. ’
42013028	Chihui atun huacanas quiru mucurinas tiangami, ima huras canguna Abrahamdas, Isaactas, Jacobdas, tucui Diosmanda rimajcunaras, Dios mandana pachai tiajcunaras ricunguichimi, cangunaga canzhama ichushcauna tucusha.
42013029	Shamunaungami indi llucshina partimandas, indi icuna partimandas, norte nishca ahua partimandas, sur nishca ura partimandas. Mesai tiarinaunga Dios mandana pachai.
42013030	Ñaupa punda ajcuna puchucaiguna anaunga, puchucaibi ajcuna ñaupa pundai anaunga.”
42013031	Chi punzhallaira fariseogunamanda huaquinguna Jesusma shamusha, paita ninauca: “Llucshi, caimanda ri. Herodes canda huañuchisha ninmi.”
42013032	Jesús paigunara nica: “Richi cai sacha allcura rimai richi, ‘Casna rauni, supaigunara ichuni, ungushcaunara alichini, cunas, cayas, quinsa punzhaiga ñuca ranara tucuchishami. ’
42013033	Astaun ministirinmi ñuca ñambira catingaj, cunas, cayas, minzhas. Mana usharinzhu shu Diosmanda rimaj huañungaj Jerusalenmanda canzhai.
42013034	¡Jerusalén, Jerusalén, Diosmanda rimajcunara huañuchij, cambajma cachashcaunara rumihua shitaj! ¡Imasna cuti camba churiunara tandachingaj munacani, imasna atallba paihua huahuaunara rigra ucuma ujllarin, astaun mana munacanguichu!
42013035	Canguna huasira chunlla saquishcami, maspas ñucara mana ricuhuanguichichu shamuna huras pactangagama, ima huras ninguichi: ‘Cushimi Señorba shutii shamuj runa. ’ ”
42014001	Jesús shu gubirnumanda mandaj fariseo huasii icuca shu samana punzha micungaj, runauna paita chapanauca urmachingaj.
42014002	Chihui shu icsa yacuhua punguirishca runa tiauca.
42014003	Jesús ley shimira yachajcunara fariseogunaras: “¿Alichihuajchu,” nica, “samana punzhai?”
42014004	Paiguna mana ansas cutipanaucachu. Shinajpi Jesús ungushca runara apisha, paita alichisha dispirisha cachaca.
42014005	Jesús runaunara nica “¿Maican runa cangunamanda paihua buru, paihua huagra uctui urmajpi, manzhu uctalla ringa llucchingaj, samana punzha ajllaira?”
42014006	Mana pihuas paita cutipanara ushacachu.
42014007	Jesús riparasha ricuca imasna huaquinguna mesai ñaupa punda tiarinaunara ajllaujcunara, shu yachachina cuintanara cuintaca mesama convirashcaunara, casna nisha:
42014008	“Can burama convirashca asha, ama tiarichu ñaupa punda tiarinai. Shu canmanda yali valichishca runa istama convirashca ima tiaungami.
42014009	Casna runa shamujpi, canda paitas conviraj duiñu shamunga, canda rimanga: ‘Llucshipai, amigu,’ ninga, ‘can tiaushcara cui cai runama. ’ Shinajpi can pingarisha puchucai tiarinama rina tucungui. ’
42014010	Astaun can, convirashca asha, puchucai tiarinai tiaringui. Casna rajpi, canda conviraj duiñu shamusha, canda ninga: ‘Amigu, mas ñaupajma tiaripai. ’ Casna tajpi, can ahuayachishca angui canhua pariju shamujcuna ñaupajpi.
42014011	Maicambas paillarara ahuayarisha pishii urmangami, astaun maicans paillara pishiyarisha ahuayachishca angami.”
42014012	Jesús paita convirajta shinallara nica: “Can shu istara rasha, ama conviraichu camba ailluunallara, uquiunara, yayaunara, mayambi causaj charijcunara. Paiguna canda cutipasha conviranara ushanaunga, pagai tucunguimi.
42014013	Astaumbas can istara rasha, tsuntsuunara convirangui, pullu maquiunara, anga changaunara, ñausaunara.
42014014	Can casna rasha, cushi tucungui. Caiguna canda paganara mana ushanaun, astaun can pagai tucungui ali runauna causarimuna punzhai.”
42014015	Shu paihua pariju mesai tiau runa caita uyasha nica: “Cushimi maican runas tandara micuj, Dios mandana pachai.”
42014016	Shinajpi Jesús paita nica: “Shu runa chishii atun micuna istara rarca, ashca runaunara conviraca.
42014017	Micuna huras pactajpi, paita sirvijta cachaca convirashcunara cayangaj, paigunara: ‘Shami,’ ningaj, ‘tucui ña puruntushcami. ’
42014018	Tucui convirashcauna: ‘Mana lugarchu ani,’ ningaj callarinauca. Ñaupa aj runa nica: ‘Shu hacindara randishcani, llucshinami ani ricungaj. Canda rugauni, Perdonahuapai. ’
42014019	Shuj nica: ‘Na randishcani chunga aisaj huagraunara. Riunimi paigunara camangaj. Perdonahuapai, canda rugauni. ’
42014020	Shuj, ‘Ña casarashcani,’ nica, ‘chiraigumanda mana ushanichu ringaj. ’
42014021	Sirvij runa tigramusha, tucuira paihua patrunda cuintaca. Shinajpi duiñu piñarisha paihua sirvijta nica: ‘Uctalla ri pulasaunama, llacta ñambiunama. Caima pushami tsuntsuunara, pullu maquiunara, anga chaquiunara, ñausaunaras. ’
42014022	Sirvij runa: ‘Patrún,’ nica, ‘can mandashcasna rashcanimi. Shina ajllaira chara lugar tiaun. ’
42014023	Patrún sirvij runara nica: ‘Ri, yanga ñambiunama, chagraunamas, chihuajcunara aisasha pushami, ñuca huasi undajta tucungaj.
42014024	Cangunara nini, mana pihuas ñaupa convirashcunamanda ñuca istara gustangachu. ’ ”
42014025	Ashca runauna Jesushua catirinauca. Jesús paigunama vultiarisha, nica:
42014026	“Shu runa ñucama shamusha, mana paihua yayara, mamara, huarmira, churiunara, uquiunara, paniunara, paihua quiquin causanaras chijnisha, pai ñuca yachachishca runa tucunara mana ushanzhu.
42014027	Shu runa mana paihua quiquin cruzta aparisha, ñucara catimusha, mana ushanzhu ñuca yachachishca runa tucunara.
42014028	¿Pita cangunamanda shu huasira rasha nisha, manzhu ñaupa punda tiaringa, cullquira yupangaj, ‘Pactangachu huasira tucuchingaj?’ nisha.
42014029	Mana shina rajpi, istandira shayachishca huasha, mana ushanma tucuchingaj. Shinajpi tucui ricujcuna burlangaj callarinaunga.
42014030	Casna nisha: ‘Cai runa huasira shayachingaj callarica, astaun mana ushacachu tucuchinara. ’
42014031	Shinallara maican rey apu, shu reyhua guirangaj riusha, manzhu ñaupara tiaringa iyaringaj, ‘¿Ushashachu imara nisha shu chunga huaranga suldaruunahua ishqui chunga huaranga shamuj suldaruunahua guirangaj?’
42014032	Mana ushana asha, chi shu rey chara carui ajllaira, runaunara cachangami, ‘Amigu tucushunchi,’ ningaj.
42014033	Shinajpi cangunamanda maicambas mana tucui charishcara saquisha, mana ushanzhu ñuca yachachishca runa tucungaj.”
42014034	”Cachi yapa alimi, astaun cachi paihua mishqui upayajpi, ¿imahuara cuti paita mishquiyachinga?
42014035	Allpajpas basurajpas mana sirvin. Ichuna anga canzhama. Uyaj rinriyuj uyachu.”
42015001	Jesusma tucui cullquira tandachijcuna, tucui uchayujcuna shamunauca, paita uyangaj.
42015002	Fariseoguna yachaira yachachijcunandi piñarinauca: “Cai runa uchayujcunara chasquin, paigunahua micun.”
42015003	Jesús cai yachachina cuintanara paigunara cuintaca, casna nisha:
42015004	”¿Maican runa cangunamanda shu patsaj buriguunara charij, shu burigu chingarijpi, manzhu chi iscun chunga iscun burigura saquisha runa illashca partii, ringami chingarishcara mascangaj tupangagama?
42015005	Burigura tupajpi, paihua rigrai churangami, cushiyasha.
42015006	Huasima pactamusha, amiguunaras mayambi causajcunaras tandachingami, paigunara: ‘Cushiyaichi ñucahua, chingarishca burigura tupashcanimi,’ nisha.
42015007	Shinallara cangunara nini, ahua pachai yalira cushiyanaungami shu uchayuj runa aripintirijpi iscun chunga iscun ali runaunamanda aripintirinara mana ministijcunamanda.
42015008	“Shinallara, ¿maican huarmi chunga cullquira charisha, shujta chingachisha, manzhu shu vila purura sindichisha, huasira pichanga, ali pacha mascanga paihua cullquira tupangagama?
42015009	Tupasha, paihua amigaunara mayambi causajcunaras tandachisha, paigunara: ‘Cushiyaichi ñucahua, ñuca chingachishca cullquira tupashcanimi,’ ninga.
42015010	Shinallara cangunara nini, Diospa angelguna ñaupajpi cushi tianmi shu uchayuj runa aripintirijpi. ”
42015011	Shinallara Jesús nica: “Shu runa ishqui churira charica.
42015012	Quipa churi yayara nica: ‘Yaya, ñuca apina partira camba hacindamanda cuhuai. ’ Yaya pai charishcaunara chaupisha churiunama cuca.
42015013	Ansa punzhauna huasha, quipa churi tucui pai charishcara tandachisha, shu caru partima rica. Chihui manali causasha, pai charishcara tucuchica.
42015014	Tucuira yanga gastashca huasha, atun yarcai shamuca chi partii. Churi yarcaihua huañungaj callarica.
42015015	Ricami shu chi partii causaj runajma, paihua llutarica. Runa paita cachaca paihua hacindama cuchiunara cuirangaj.
42015016	Cuchi micunahua paihua icsara undachinara munaca. Shina ajllaira mana pihuas paita micunara cucachu.
42015017	Pai iyarisha nica: ‘¡Masna ñuca yaya huasii tiau tarabajcuna ashca micunara charinaun, ñuca caibi yarcaihua huañuuni!’
42015018	Atarisha, ñuca yayajma risha, paita nishami: ‘Yayahua, ahua pacha ñaupajpis, camba ñaupajpis, uchara rashcanimi.
42015019	Ña mana valijchu ani camba churimi nii tucungaj, shu cambajpi tarabaj runara cuintalla apihuapai. ’
42015020	Atarisha, paihua yayajma shamuca. Churi chara carui shamujllaira, yaya paita ricuca, llaquirica churimanda. Yaya callpasha risha, paita ujllarisha muchaca.
42015021	Churi yayara nica: ‘Yayahua ahua pacha ñaupajpi camba ñaupajpis uchara rashcanimi. Ña mana valijchu ani camba churimi nishca tucungaj. ’
42015022	Astaun yaya sirvijcunara nica: ‘Ali churarinara llucchichi, churachichi, anillura rirui, zapatusta chaquii.
42015023	Racu huagra huahuara apamichi, huañuchichi, ñucanchi micungaj. Istara rashunchi.
42015024	Cai ñuca churi huañushca aca, cuna causarimushca; chingarishca aca, cuna tupashcami. ’ Cushiyangaj callarinauca.
42015025	Paihua ñaupa punda churi chagrai tiauca. Pai shamusha, huasi mayambi pactamusha, tucaushcaunara bailaushcaunaras uyaca.
42015026	Shu sirvij runara cayasha, paita nica: ‘¿Imarai cai uyarina?’
42015027	Sirvij runa paita nica: ‘Camba uqui tigramushcami. Camba yaya racu huagra huahuara huañuchishcami, churi alilla tigramushcamanda. ’
42015028	Shinajpi churi piñarisha, icunara mana munacachu. Yaya llucshisha paita rugaca icungaj.
42015029	Ñaupa churi yayara cutipasha nica: ‘Riqui, Yaya, ashca huatara canda sirvishcani, tucuibi can mandashcara pactachishcani. Ima huraspas shu chivuhuallaras mana cuhuashcangui ñuca cushiyangaj amiguunahua.
42015030	Astaumbas cai camba churi shamujpi, camba hacindara manali causaj huarmiunahua gastashca huasha, can paihuajta racu huagra huahuara huañuchishcangui. ’
42015031	Shinajpi yaya paita nica: ‘Churi tucui huras ñucahua tiaungui. Tucui ñuca charishcauna cambajmi,
42015032	Shinajpi ministirica istara rangaj, cushiyangaj, cai camba uqui huañushca aca, ña causarishcami, chingarishca aca, ña cuti tuparishcami. ’ ” *
42016001	Jesús pai yachachishca runaunara nica: “Shu charij runa tiaca. Huasicamara charica. Cai huasicamamanda rimashca aca: ‘Pai can charishcaunara baratunmi,’ nisha.
42016002	Patrun paita cayasha, nica: ‘¿Imarai cai ñuca canmanda uyashca? Cuintasta rai can huasicama ashcamanda. Ña mana mas ushanguichu huasicama angaj. ’
42016003	Shinajpi huasicama paihua shungüi nica: ‘¿Imara rashai, ñuca patrún ñucara huasicama ashcamanda llucchihuan? Allanara mana ushanichu, mañashalla causanara mana ushanichu, pingarichihuanmi.
42016004	Ña ñuca yachani imara ranara, ñucara huasicama tiashcamanda llucchijpi, cayai tucungaj amiguuna huasiunai. ’
42016005	Caran paihua patrunda dibij runara cayasha, ñaupa shamujta nica: ‘¿imasnara dibingui ñuca patrunda?’
42016006	Dibiyuj cutipaca: ‘Shu patsaj asiti lata purura. ’ Huasicama paita nica: ‘Camba dibi quillcara api, uctalla tiari, ‘Pichca chungallara quillcai. ’
42016007	Chi huasha shujta tapuca: ‘¿Canga, imasnara dibingui?’ Pai, ‘Shu patsaj quintal trigu muyura,’ nica. Huasicama paita: ‘Camba quillcara api,’ nica, ‘pusaj chunga quintalda quillcai. ’
42016008	Patrún mana valij huasicamara alabaca pai sabirusha rashcamanda. Cai mundui causajcuna punzhai causajcunamanda yali sabiru anaun runaunahua.
42016009	Shinallara cangunara nini: ‘Canguna cai uchayuj mundu cullquihua amiguunara raichi, shina ajllaira cullqui tucurijpi, amiguuna cangunara chasquinaunga huiñaigama duraj tianaunai. ’
42016010	Maican runa ali rajpi ansashituhuai, shinallara ali rangami ashcai. Maican runa manali rajpi ansashituhuai, shinallara manali rangami ashcai.
42016011	Canguna mana ali rajpi yanga charishcaunahua, ¿pita cangunara ali sirtu valijcunara cunga cuirangaj?
42016012	Canguna shujpa charishcaunahua manalira rajpi, ¿pita canguna quiquimbajta cunga charingaj?
42016013	”Mana pis ishqui patrunda sirvina ushanzhu; shujta chijninga, chishujta llaquinga; shujhua ali tucunga, chishujta pishiyachinga. Canguna mana ushanguichichu Diostas cullquiras sirvinara.”
42016014	Fariseoguna shinallara cai Jesús rimashca shimiunara uyanauca. Paiguna cullquira llaquijcuna asha, paita burlanauca.
42016015	Jesús paigunara nica: “Canguna, ‘Pactajta runaunami anchi,’ ninguichi runauna ñaupajpi. Shina ajllaira Dios canguna shungura ricsin. Runapura, ‘Valijmi,’ nishcara, Yaya Dios chijnin.
42016016	”Ley camachishca shimi Diosmanda rimajcunandi Bautisaj Juangama duranauca; chihuasha Dios mandana pachara rimashcami, tucui runauna aburinaun icungaj.
42016017	Astaun raihuajmi ahua pachas cai pachas tucuringaj, randi ley shimimanda mana usharinzhu shu pundahuallas apashitangaj.
42016018	”Maican runa paihua huarmira ichusha, shujhua casarasha, tacarij runa tucun. Maican runa chi cari ichushca huarmira casarasha, shinallara shujhua tacarij tucun.
42016019	”Shu charij runa tiauca gustu inu puca yuraj churarinara churarishca. Caran punzha atun micuna istara rarca,
42016020	Shinallara shu Lázaro nishca tsuntsu mañaj runa tiauca. Paihua aicha llagahua undashca aca. Charij runa pungüi ichushca sirica.
42016021	Charij runa mesamanda urmaj puchuunahua paihua icsara undachinara munacami. Alcuuna shamusha paihua llagaunara llacanauca.
42016022	Tsuntsu runa huañuca, angelguna paita pushanauca Abraham tiashcama. Shinallara charij runas huañuca, pambashca aca.
42016023	Ucu pachaiga chi charij runa turmindariushcai paihua ñahuira pascasha Abrahanda ricuca carui, Lazaroras ricuca Abrahamba rigrai.
42016024	Shinajpi caparica: ‘Yaya Abraham, llaquihuapai. Lazarora cachamupai ñucajma, paihua maqui riru pundara yacuhua ucuchichu ñuca callura chiriyachingaj, cai ninai yapa turmindariushcamanda. ’
42016025	Abraham paita nica: ‘Churi, iyari imasna can causaushca huraspi camba ali charishcaunara charicangui, astaun Lázaro manaliunara. Pai cuna caibi cushiyashcami, randi can turmindariungui.
42016026	Maspas shu atun huaicu tian canhua ñucanchihua chaupi chaupii. Pasana munajcuna caimanda cambajma pasanara mana ushanaun, chimandas caima mana ushanaun. ’
42016027	Shinajpi runa nica: ‘Yaya canda rugauni Lazarora ñuca yaya huasima cachapangui.
42016028	Pichca uquiyuj ani. Paigunama cachapangui ama shamunauchu cai turmindarinama. ’
42016029	Abraham paita nica: ‘Moisesta charinaun, Diosmanda rimajcunandi, paigunara uyanauchu. ’
42016030	Shinajpi runa nica: ‘Mana, Yaya Abraham, shu runa huañushcaunamanda paigunama rimai rijpi, aripintirinaunga. ’
42016031	Astaun Abraham paita nica: ‘Moisestas Diosmanda rimajcunaras mana uyashaga, shinallara mana uyanaungachu shuj huañushcaunamanda atarisha rimajpis. ’ “
42017001	Jesús pai yachachishca runaunara nica: “Ursamanda uchai nijtanauna shamunaungami, astaun ¡lastimalla casnai urmachij runa!
42017002	Astaun ali anmaca shu runara shu atun cutana rumira paihua cungai huatasha lamarbi shitai tucungaj, manara shuj cai ichilla huahuaunara uchai urmachijpi.
42017003	Ricuichi cangunajmandallara. Camba uqui uchara rajpi, canda piñachisha, paita rimai. Pai aripintirijpiga, perdonai.
42017004	Pai canzhis cuti canhua cuntra uchara rajpi shu punzhai, canzhis cuti cai punzhai tigramujpi, canda, ‘Aripintiriuni,’ nisha, paita perdonai.”
42017005	Señor cachashca runauna paita ninauca: “Ñucanchi quirinara yapahuapai.”
42017006	Shinajpi Señor nica: “Canguna quirina shu mustaza ichilla tarpuna muyu cuinta ajpi, canguna cai atun sicómoro yurara rimanguichimaca: ‘Pilari caimanda, lamarbi tarpuri,’ nijpi, cangunara uyanmaca.”
42017007	”¿Pita cangunamanda shu sirvij runara charisha, allpara huanuyachij, huagrara cuiraj, pai chagramanda tigramujpi, paita ninma: ‘lcui, mesai tiari’?
42017008	Astaun, ¿manzhu ninga; ‘Micunara puruntui, chumbilli, sirvihuai; ñuca micushca upishca huasha can randi micungui, upingui’?
42017009	¿Agrasinga charí paihua sirvijta pai mandashcara rashcamanda? Mana, nisha, iyauni.
42017010	Shinallara canguna, tucui cangunara mandashcara rashca huasha, nichi: ‘Yanga sirvijcunami anchi ñucanchi ministishcallara rashcanchi. ’ “
42017011	Jesús Jerusalenma riusha, Samariahua Galileahua chaupira pasauca.
42017012	Shu ichilla llactai icuushcai, paita tupangaj llucshimunauca chunga llagayuj runauna. Carullai shayarinauca.
42017013	Caparisha ninauca: “¡Jesús, Yachachij, llaquihuapai ñucanchira!”
42017014	Jesús paigunara ricusha: “Richi,” nica, “sacerdoteunama ricuchichi.” Paiguna riushcallai alichi tucunauca.
42017015	Shinajpi paigunamanda shuj, pai aliyashcara ricusha, tigraca. Shinzhi shimihua caparisha, Diosta alabaca.
42017016	Tuama urmaca Jesuspa chaquii, paita agrasisha. Pai Samaria runami aca.
42017017	Jesús cutipasha nica, “¿Manzhu chungapura anauca alichishcauna? ¿chishu iscun, maibirai?
42017018	¿Cai carumanda runalla tigramuca Diosta alabangaj?”
42017019	Jesús paita nica: “Atari, ri. Can quirishca canda quishpichishcami.”
42017020	Fariseoguna Jesusta tapunauca: “¿Ima hurasta shamunga Dios mandana pacha?” Jesús cutipasha nica: “Dios mandana pacha mana rimashcahua shamunga,
42017021	Mana rimanaungachu: ‘Caibimi, chihuimi,’ nisha. Dios mandana pacha canguna chaupi shungüi tian.”
42017022	Jesús pai yachachishca runaunara nica: “Punzhauna shamunaungami ima huras Runa Churi tiashca punzhaunamanda shujta ricusha ninguichimi, astaun mana ricunguichichu.
42017023	Runauna cangunara ninaunga: ‘Caibimi, chihuimi,’ nisha. Ama ringuichichu, ama catinguichichu paigunara.
42017024	Imasna rayu shu parti silumanda chishu partigama limpian, shinallarami tucunga ñuca, Runa Churi, shamuna punzhai.
42017025	Chi punzha manara shamujllaira, ministirin ñuca ashcara turmindachishca tucungaj, shinallara cai huras aj runaunamanda ichushca tucungaj.
42017026	Imasna tucuca Noé causashca punzhaunai, shinallarami tucunga ñuca, Runa Churi nishca punzhaunai.
42017027	Runauna micurianauca, upirianauca, casarianauca, casarachirianauca, Noé barcui icuna punzhagama. Pai icushca huasha, yacu izhu shamuca, tucui paigunara tucuchica.
42017028	Shinallara tucuca Lot nishca runa causashca punzhaunai. Runauna micunauca, upinauca, randinauca, catunauca, tarpunauca, huasiunara shayachinauca.
42017029	Astaun Lot Sodoma llactamanda llucshishca punzhai silumanda ninas azufres tamiaca, tucuira tucuchica.
42017030	Shinallarami tucunga ñuca, Runa Churi, ricurimuna punzhai.
42017031	Chi punzhai shu runa huasi ahua pata pundai tiausha, paihua charishcauna huasi ucui tiajpi, ama irguchu apingaj. Shinallara chagrai tiaj ama huashama tigrachu.
42017032	Lotpa huarmimanda iyarichi.
42017033	Tucui runa paihua causaira quishpichingaj mascasha, pirdingami. Tucui runa paihua causaira pirdisha quishpingami.
42017034	Cangunara nini, chi tutai ishquipura shu caitui sirinaunga, shujta apishca anga, shujta saquishca anga.
42017035	Ishqui huarmiuna pariju cutarinaunga. Shujta apishca anga, shujta saquishca anga.
42017036	Ishqui runauna chagrai tianaunga. Shujta apishca anga, shujta saquishca anga.
42017037	Paiguna Jesusta cutipasha, paita ninauca: “¿Maibira angairi, Señor?” Jesús paigunara nica: “Maibis aicha sirijpi chihuimi angauna tandarimunaunga.”
42018001	Shu yachachina cuintanara Jesús paigunara cuintaca runauna tucui huras Diosta mañanauchu, ama sambayasha.
42018002	Casna nica: “Shu llactai shu taripaj runa tiaca. Pai Diosta mana manzhacachu, runaunara mana llaquicachu.
42018003	Shinallara chi llactai shu huaccha huarmi tiaca. Pai taripajma shamusha, nica “Ñucara yanapahuapai ñucara chijnij runamanda.”
42018004	Taripaj runa uyanara mana munacachu, astaun, huasha paihua shungüi nica: “Ñuca, Diosta mana manzhashallara, runaunaras mana ricushallara,
42018005	cai huaccha huarmi ñucara mulistajllaira, paita yanapasha chari. Mana casna rajpi huarmi caran ratu shamusha ñucara aburichinga.”
42018006	Señor nica: “Uyaichi cai manali taripaj rimashcara.
42018007	¿Manzhu Dios pai ajllashcaunara yanapanga, paiguna tutandi punzhandi paita caparijpi? ¿Unaiyangachu paigunara cutipangaj?
42018008	Cangunara nini: Dios uctalla paigunara uyangami. Ñuca, Runa Churi, shamusha, ¿quirinara tupashachu cai mundui?”
42018009	Huaquingunara, “Ali runami ani,” nisha iyarijcunara, astaun shujcunara chijnijcuna asha, Jesús shinallara cai yachachina cuintanara cuintaca:
42018010	”Ishqui runa templo huasima rinauca Diosta mañangaj. Shuj fariseo runami aca, chishujca gubirnu cullquira tandachij aca.
42018011	Fariseo runa shayarisha paimallara mañaca, casna nisha: ‘Dios, canda agrasini ñuca mana shu runauna cuintachu ani, shuhuajcuna, manaliuna, shujhua tacarijcuna. Mana cai gubirnu cullquira tandachij runa cuintachu ani.
42018012	Ishqui cuti caran simanai sasiuni, tucui ñuca ganashcamanda shu chunga partira cuni. ’
42018013	Gubirnu cullquira tandachij runa, carui shayarisha, mana munacachu paihua ñahuira siluma atarichisha ricungajllas, astaun paihua pichui huactasha, casna nica: ‘Dios llaquihuapai ñucara, uchayuj runami ani. ’
42018014	Cangunara nini, cai runa paihua huasima perdonashca rica; chishujca mana. Maican runa paillarara ahuayachisha pishiyachishca anga, maicans paillarara pishiyachisha ahuayachishca anga.”
42018015	Llullu huahuaunara Jesusma pushamunauca, pai huahuaunara llangangaj. Yachachishca runauna ricusha, paigunara piñanauca.
42018016	Jesús paigunara cayasha nica: “Ichilla huahuaunara lugarda cuichi ñucama shamungaj, ama arcaichichu paigunara. Casnaunajmi Dios mandana pacha.
42018017	Sirtu pacha cangunara nini, maicambas Dios mandana pachara mana ichilla huahuasna chasquijpi, mana chihui icungachu.”
42018018	Shu valij runa Jesusta tapuca: “Ali Yachachij, ¿imara rashai ñuca huiñai causaira apingaj?”
42018019	Jesús paita nica: “¿Ima rashara ñucara, ‘Ali’ nisha rimahuangui? Pis mana alichu, Diosllami ali.
42018020	Dios mandashca shimiunara yachangui: Ama shujhua tacarichu, ama huañuchichu, ama shuhuaichu, ama shujcunamanda llullaichu, yayaras mamaras llaquinami angui.”
42018021	Paiga nica: “Cai tucuira pactachishcani maltamanda pacha.”
42018022	Jesús caita uyasha nica: “Chara shuj pishinmi: can tucui charishcara catuiri, tsuntsuunama cui. Valijcunara charingui ahua pachai. Shami, catihuai.”
42018023	Shinajpi malta caita uyasha llaquirica, ashca charij ashcamanda.
42018024	Jesús pai ashca llaquirishcara ricusha, nica: “Turmindusmi charijcuna Dios mandana pachai icungaj.
42018025	Shu camillu turmindariushas pasangallami tupulli uctura, randi shu charij runa astaun yali turmindushua Dios mandana pachai icungami.”
42018026	Cai shimira uyajcuna ninauca: “¿Pita quishpina ushangairi?”
42018027	Jesús paigunara nica: “Runaunahua mana raihuaj, Dioshua ali raihuajllami.”
42018028	Shinajpi Pedro nica: “Ñucanchiga ñucanchi charishcaunara saquisha canda catishcanchi.”
42018029	Jesús paigunara nica: “Sirtu pacha cangunara nini, mana tianzhu shu runas paihua huasira, yayaunara, uquiunara, huarmira, churiunaras saquisha Dios mandana pachamanda,
42018030	astaun mas ashcara apingami cai hurascunai, shinallara shamuj timpui huiñai causaira charingami.”
42018031	Jesús paihua chunga ishqui runaunara pushasha, paigunara nica: “Jerusalenma sicanchi. Tucui Diosmanda rimajcuna quillcashca ñucamanda, Runa Churimanda, pactaringami.
42018032	Pai gentilguna maquii intrigashca anga, burlashca, piñashca, tiucashca.
42018033	Paita azutishca huasha huañuchinaunga. Astaun, quinsa punzhai causaringami.”
42018034	Yachachishca runauna imaras mana intindinaucachu cai rimashcamanda. Cai shimira paigunamanda pacashca aca. Mana intindinaucachu Jesús paigunara rimashcara.
42018035	Jesús Jericó llacta mayanma shamujpi, shu ñausa runa ñambi rayai tiauca, “Cullquira cuyahuai,” nisha mañasha.
42018036	Nausa runa ashca runauna uyarishcara uyasha tapuca: “¿Imara tucun?”
42018037	Paita ninauca: “Nazaretmanda Jesús pasaun.”
42018038	Shinajpi pai caparica: “Jesús, Davidpa Churi, llaquihuapai.”
42018039	Ñaupa shamuujcuna paita piñanauca: “Chunlla, ama caparichu.” Paiga mas shinzhira caparisha: “Davidpa Churi, llaquihuapai,” nica.
42018040	Shinajpi Jesús shayarisha, runara paihuajma pushamungaj cachaca. Ñausa runa shamujpi, Jesús paita tapuca:
42018041	”¿Imara rangajta ñucara munangui?” Chi ñausa runa cutipasha nica: “Señor, ñuca ricuj tucunara munani,” nica.
42018042	Jesús paita: “Ricuj tucui,” nica, “can quirishca canda quishpichishcami.”
42018043	Chi ratullaira ricucami. Jesushua catimuca, Diosta alabasha. Tucui runauna caita ricusha Diosta alabanauca.
42019001	Jesús Jericó llactara icusha, pasauca.
42019002	Shu Zaqueo nishca runa tiauca, gubirnu cullquira tandachijcuna apumi aca, charij runa.
42019003	Pai Jesusta ricunara munaca, astaun mana ushacachu ashca runauna taucarimushcaraigu, pai ichilla runa asha.
42019004	Ñaupajma callpasha, shu sicómoro yurara sicaca, chi ahuamanda ricungaj. Jesús chita pasanami aca.
42019005	Jesús chima pactamusha, ahuama ricusha runara ricuca, paita nica: “Zaqueo, uctalla irgüi. Cuna punzha ministirin ñuca camba huasii pasiangaj.”
42019006	Shinajpi uctalla irgumuca, cushihua paita chasquicami.
42019007	Tucui runauna caita ricusha piñanauca, Jesús shu uchayuj runahua tiangaj icushcami, nisha.
42019008	Shinajpi Zaqueo shayarisha, Señorda nica: “Señor, shu chaupi ñuca charishcara tsuntsuunama cusha, pimandas umachisha ñuca yapajta apishca ajpi, chuscu cuti yapasha cutichisha.”
42019009	Jesús paita nica: “Cunallara quishpina pactamun cai huasima, pais shu Abrahamba churi ashcamanda.
42019010	Ñuca, Runa Churi, shamucani chingarishcara mascangaj quishpichingajpas.”
42019011	Runauna cai shimiunara uyajpi, Jesús paigunara shu yachachina cuintanara cuintaca, pai ña Jerusalen mayambi tiausha, runauna Dios mandana pacha ñalla ricurina ajta iyanaupi.
42019012	Jesús nica: “Shu valij runa caru llactama rica, chi llacta rey apu tucunara apingaj, chi huasha tigramungaj.
42019013	Pai shu chunga sirvijcunara cayasha, chunga cullquira cuca: “Tarabaichi,” nisha, “ñuca cuti tigranagama.”
42019014	Paihua quiquin llactai tiajcuna paita chijninauca. Runaunara cachanauca paihua huashallai paita rimangaj: “Mana munanchichu can ñucanchi rey apu tucungaj.”
42019015	Pai tigramushcai, rey apu tucushca huasha, cayangaj cachaca chi cullquira cushca sirvijcunara, caran duiñu ganashcara yachangaj.
42019016	Ñaupa runa shamusha nica: “Señor, camba cullquihua chunga cullquira mas ganashcami.”
42019017	Señor paita nica: “Ali sirvijmi angui, alimi rashcangui, can ansallai alira rashca ajpi, can chunga llacta ahuai apu tucungui.”
42019018	Shujpas shamusha, “Señor,” nica, “camba cullquihua pichca cullquira mas ganashcami.”
42019019	Paita shinallara nica: “Cambas pichca llacta ahuai apu tucungui.”
42019020	Shujpas shamusha, “Señor,” nica, “caiga camba cullqui, shu llachapai pillusha huacachisha charicani.
42019021	Canda manzhacani, can shu milli runa ajpi, can mana churashallara apij ajpi, can mana tarpushallara pallaj ajpi.”
42019022	Shinajpi Señor paita nica: “Mana ali sirvij, camba quiquin shimimandallara taripashca angui. Ñuca milli runa ajta yachacangui, ñuca mana churashallara apij, ñuca mana tarpushallara pallaj ajta.
42019023	¿Imarasha ñuca cullquira mana churacangui bancui mirangaj, ñuca tigramushcai ñuca cullquira mirashcandi apingaj?”
42019024	Chihui ajcunara nica: “Paimanda cullquira quichuichi, chunga cullquira charijma cuichi.”
42019025	Paiguna: “Señor” ninauca, “chunga cullquira charinmi.”
42019026	”Shinajpi cangunara nini, charijcunama cushca anga, mana charijcunamanda paiguna charishcahuaras quichushca anga.
42019027	Maspas ñucara chijnijcunara pushamichi caima, paigunara huañuchichi ñuca ñaupajpi.”
42019028	Caita rimashca huasha, Jesús ñaupasha, Jerusalenma sicasha riuca.
42019029	Jesús Betfagé Betanias llactauna mayanma pactamusha, Olivos urcuma pactasha, ishqui yachachishca runaunara cachaca.
42019030	Paigunara nica: “Richi chimbai tiaj ichilla llactama, chihui icusha shu malta buru huatashcara tupanguichimi, pi runas mana ima huras muntashcara. Pascaichi, apamichi.
42019031	Maican runa cangunara tapujpi: ‘¿Imaraigu burura pascaunguichi?’ casna cutipanguichi: ‘Señor caita ministin,’ nisha.”
42019032	Cachashcauna rinaucami, rimashcasna tupanauca.
42019033	Malta burura pascajpi, duiñuuna ninauca: “¿Imarasha pascaunguichi malta burura?”
42019034	Paiguna ninauca: “Señor ministishcaraigumanda.”
42019035	Jesuspajma apamunauca. Paiguna churarinara malta buru ahuai churasha, Jesusta sicachinauca.
42019036	Jesús pasaushcai, runauna paiguna churarinara mandanauca ñambira.
42019037	Olivos urcu irguna mayanma pactajpi, tucui yachachishca runauna cushiyasha, Diosta alabangaj callarinauca, shinzhi caparisha tucui pai munanaita rashcaunara ricushcamanda,
42019038	casna nisha: “¡Bindisiashcami Señorba shutii shamuj rey apu; ahua pachai cushilla tucuchu, ahua pachai sumaj tiachu!”
42019039	Shinajpi runa muntunmanda huaquin fariseoguna Jesusta ninauca: “Yachachij, can yachachishca runaunara piñai.”
42019040	Jesús cutipasha paigunara nica: “Cangunara nini, caiguna upalla ajpi, rumiuna caparinaunmami.”
42019041	Jesús llacta mayanma pactamusha, llactara ricusha huacaca,
42019042	nisha: “¡Canga cuna cai punzhallais riparasha, cushiyanguimaca! Astaun cuna camba ñahuimanda pacashcami.
42019043	Punzhauna shamunaunga ima huras canda chijnijcuna camba muyujta sancaunara churanaunga, canda ishcanaunga, tucui partimanda canda nitimunaunga.
42019044	Canda tulanaungami allpama, shinallara camba churiunandi camba ucui. Shu rumillas mana saquinaungachu shu rumi ahuai, Dios cambajma pasiashca punzhara mana ricsishcamanda.”
42019045	Jesús templo huasii icusha, chihui catujcunara randijcunaras canzhama callpachica.
42019046	Paigunara nica: “Quillcashcami tian, ‘Ñuca huasi shu Diosta mañana huasimi,’ randi canguna shuhuauna uctura rashcanguichi.”
42019047	Caran punzha templo huasii yachachica, astaun sacerdote apuuna, yachaira yachachijcunandi, runauna apuunandi paita huañuchingaj mascanauca.
42019048	Mana ushanaucachu chita ranara, tucui runauna ashca munaihua paita uyashcamanda.
42020001	Shu punzha Jesús templo huasii tiausha, runaunara yachachica, evangelio ali shimiras rimaca. Sacerdote apuuna, yachaira yachachijcunandi, rucuunandi paihuajma shamunauca.
42020002	Paita rimanauca: “Rimahuai, ¿Ima mandashcahua cai rashcaunara raungui? ¿Pi mandajpira casna raungui?”
42020003	Jesús cutipasha paigunara nica: “Ñucas shinallara shu tapunara charini cangunara tapungaj. Cutipahuaichi.
42020004	Juan bautisashca, ¿ahua pachamandachu aca, runaunamandachu aca?”
42020005	Shinajpi, paigunapura rimananauca: “Ñucanchi, ‘Ahua pachamandami,’ nijpi, pai ninga: ‘¿Imarasha paita mana quiricanguichi?’
42020006	Ñucanchi, ‘Runaunamandami,’ nijpi, tucui runauna ñucanchira rumihua shitanaunga. Paiguna sirtumi iyanaun ‘Juan shu Diosmanda rimajmi,’ nisha.”
42020007	Cutipasha ninauca: “Mana yachanchichu maimanda ashcaras.”
42020008	Shinajpi Jesús paigunara nica: “Ñucas cangunara mana rimashachu pi mandashcahua ñuca casnaunara rani.”
42020009	Jesús runaunara cai yachachina cuintanara cuintangaj callarica: “Shu runa uvillas chagrara tarpuca, tarabajcunara pagara mañasha mañachica, casna rasha unaiyangaj rica.
42020010	Pallana huras pactarijpi, shu sirvij runara cachaca, tarabajcuna uvillas aparishca muyuunara paita cunauchu nisha. Tarabajcuna paita macasha, maquillahua, imas illajta paita cachanauca.
42020011	Duiñu cuti shu sirvijta cachaca; paita shinallara macasha, camisha, maquillahua cachanauca,
42020012	Ña quinsa cuti cachasha, duiñu shu sirvijta cachaca. Paitas chugrichisha, canzhama shitanauca.
42020013	Shinajpi chagrayuj duiñu nica: ‘¿Imara rashairi? Ñuca quiquin llaquishca churira cachasha, paita ricusha caźunaunga chari. ’
42020014	Tarabajcuna paita ricusha paigunapura rimananauca: ‘Caimi cai chagrara duiñuyana churi. Acuichi, paita huañuchishunchi, allpa ñucanchij tucungaj. ’
42020015	Churira chagramanda shitasha, paita huañuchinauca. ¿Imara rangairi chagrayuj duiñu paigunara?
42020016	Shamungami, tarabajcunara huañuchisha tucuchingami, chagrara shujcunama cungami.” Fariseoguna caita uyasha ninauca: “¡Dios ama lugarda cuchu ñucanchira shina tucungaj!”
42020017	Jesús paigunara ricusha, nica: “¿Imara nin cai quillcashca: ‘Huasira shayachijcuna mana munashca rumi istandi siqui tucushcami?’
42020018	Tucui runa cai rumii urmaj paquirishca anga, astaun maican runa ahuais cai rumi urmamujpi, pulvurishca tucungami.”
42020019	Sacerdote apuuna yachaira yachachijcunandi Jesusta apinara munanauca chi ratullaira, Jesús cai rimashca shimiuna paigunamanda rimashca ajta intindinauca; astaun runaunara manzhanauca.
42020020	Jesusta urmachingaj camanauca, ricujcunara cachanauca, ‘Ali runami ani’ yanga rimasha nijcunara, ima pandashca shimiras apingaj, paita atun apu maquii intrigangaj.
42020021	Paita tapunauca: “Yachachij,” nisha, “yachanchi imasna can sirtu shimira rimaj angui, yachachij angui; tucui runara chi tupullara rasha parijulla ricungui, maspas Diospa ñambira sirtu pacha yachachingui.
42020022	¿Paganachu manzhu pagana impuistu cullquira Cesarma?”
42020023	Jesús paiguna sabiru iyaira ricsisha, paigunara nica: “¿Imarasha tintahuanguichi?”
42020024	Cullquira ricuchihuaichi. ¿Pihuajtai cai ñahui, cai quillcashca? Paiguna ninauca: “Cesarbaj.”
42020025	Shinajpi Jesús paigunara nica: “Césarbajta Césarma cuichi, Diospajta Diosma cuichi.”
42020026	Shinasha, ima panda shimiras tupanara mana ushanaucachu runauna ñaupajpi, astaun pai sabiru shimihua cutipajpi manzharisha chunllayanauca.
42020027	Chihuasha, huaquin Saduceos nishcauna Jesuspajma shamunauca, caiguna “Causarina illanmi” nijcuna. Jesusta tapunauca:
42020028	”Yachachij,” nisha, “Moisés ñucanchira quillcaca, ‘Shu huarmiyuj runa huañujpi, mana churiyuj saquirijpi, paihua uqui chi huarmira apichu churiunara mirachingaj huañuj uquijta. ’
42020029	Shinajpi canzhis uquipura tianauca. Ñaupa uqui shu huarmira apica, shinashas churi illaj huañuca.
42020030	Shinajpi quipa uqui huarmira apica, paihuas churi illaj huañuca.
42020031	Chi huasha paimanda quipa uquis chi huarmira apica, shinallara tucui chi canzhis uquiuna chi huarmira apisha, churi illaj huañunauca.
42020032	Puchucaibi huarmis huañuca.
42020033	Causarina punzhai, ¿maicambajta angai chi huarmi? Tucui canzhis paita apinauca huarmira rasha.”
42020034	Shinajpi Jesús paigunara cutipaca: “Cuna timpu churiuna casaranaun, shinallara casarangaj cunaun.
42020035	Astaun maicanguna chishu timpuma pactangaj, huañushcaunamanda causaringajpas valijcuna nishca asha, mana casaranaun, shinallara mana cunaun casarangaj.
42020036	Ña mas huañunara mana ushanaun, astaun angelcuna cuinta tucunaun, Diospa churiuna anaun, causarina churiuna ashcamanda.
42020037	Astaumbas, huañushcauna causarinauna ajpi, quiquin Moisés caita yachachica, sindiu yura cuintashcai, ima huras pai Señormanda rimasha nin: ‘Abrahamba Dios, Isaacpa Dios, Jacobpa Dios,’
42020038	Dios mana huañushcauna Dioschu, astaun causajcunajmi. Paihua ñaupajpi tucui causanaun.”
42020039	Huaquin yachaira yachachijcuna Jesusta cutipasha ninauca: “Yachachij, alira rimashcangui.”
42020040	Ña Jesusta mas tapungaj manzhanaucami.
42020041	Shinajpi Jesús paigunara nica: “¿Imasna ajpira ninaun Cristo Davidpa churimi, nisha?
42020042	Quiquin David, Salmos quillcai nin: ‘Señor ñuca Señorda nica, Tiari ñuca ali maquima,
42020043	canda chijnijcunara camba chaqui ucui churanagama. ’
42020044	David paita ‘Señor’ nisha, imasna ashara paihua churi angai?”
42020045	Tucui runauna uyaushcai, Jesús pai yachachishca runaunara nica:
42020046	”Huacachichi yachaira yachachijcunamanda. Suni churarinahua puringaj munanaun, salurai tucunara gustanaun pulasaunai, ñaupajpi tiarinara gustanaun tandarina huasiunai, shinallara micunaunais.
42020047	Paiguna huaccha huarmi huasiunara tucuchinaun, yangamanda unaira mañanaun. Caiguna yali cauźayuj anaunga.”
42021001	Jesús ricusha, charij runaunara ricuca, paiguna Diosma cuyana cullquira cullqui malai churaucunara.
42021002	Shinallara shu tsuntsu huaccha huarmira ricuca, pai ishqui midiuhuara churaca.
42021003	Jesús nica: “Sirtu pacha cangunara nini, cai tsuntsu huaccha huarmi tucui chishujcunara yali churacami.
42021004	Chishujcuna puchuj cullquimanda Diosta cunauca, randi cai huarmi tsuntsu ashallara, pai tucui micuna randina cullquira churacami.”
42021005	Huaquin runauna templomanda rimanauca, gustu ali ricurij rumiunahua cuyashcaunahuas sumajyachishca ajpi. Jesús paigunara nica:
42021006	”Cai canguna ricushcaunamanda, cangunara nini, punzhauna shamunaungami ima huras chi rumiuna mana shu rumillas shu rumi ahuai paltashca saquirinaungachu, tucuira tulashca anga.”
42021007	Paita tapunauca: “Yachachij,” nisha, “¿ima hurasta casna tucungairi? ¿Ima imara ricuringairi cai tucui pactaringaraupi?”
42021008	Shinajpi Jesús nica, “Cuiraichi ama umachi tucungaj. Ashcauna ñuca shutii shamunaungami, ‘Ñuca Cristomi ani,’ nisha; shinallara, ‘Timpu ña mayanllayaunmi,’ nishas. Shinajpis, ama catinguichichu paigunara.”
42021009	Canguna guiraunamanda revoluciongunamandas uyasha, ama turbarichichu. Caiguna ministirinmi ñaupa punda tucungaj; astaun tucurina huras mana uctalla shamungachu.”
42021010	Shinajpi Jesús paigunara nica: “Shu rey apu shu rey apuhua guiranaungami, shu gubirnu shu gubirnuhuas.
42021011	Shinzhi allpa cuyunauna tianaungami; yarcai timpuunas, shinzhi ungüigunas shamunaunga, huaquin partiunai. Manzhanaita atun ricurinauna ahua pachai ricurimunaungami.
42021012	Manara casna tucujllaira, runauna cangunara apinaungami, turmindachinaungami, tandarina huasiunama pushanaungami, chunda culargunai ishcanaungami, rey apuuna ñaupajpi, atun apuuna ñaupajpis pushashca anguichimi ñuca shutimanda.
42021013	Casna rashcauna cangunaj valinaungami ñucamanda rimangaj.
42021014	Canguna shungüi iyarichi ama ñaupara iyaringaj imara rimangajpas chi punzhaunai canguna ama cauźayachi tucungaj. ’
42021015	Ñucallara shimiras iyairas cangunara cushami. Shinajpi cangunara chijnijcuna imaras cutipanara mana ushanaungachu.
42021016	Cangunara intriganaungami canguna quiquin yayauna, uquiuna, ailluuna, amiguunas, Cangunamanda huaquingunara huañuchinaungami.
42021017	Tucui runauna cangunara chijninaungami ñuca shutimanda.
42021018	Shinajpis mana shu acchahuas canguna umamanda chingaringachu.
42021019	Canguna ahuantasha chapausha, canguna almaunara gananguichimi.
42021020	Canguna Jerusalén llactara suldaruunahua muyuchishcara ricusha, yachaichi pai tularina huras ña pactamushcami.
42021021	Shinajpi Judeai tiajcuna urcuunama miticunauchu, llactai tiajcuna llucshinauchu, canzhai tiajcuna ama llacta ucuma icunauchu.
42021022	Cai punzhauna pagana punzhaunami, tucui quillcashcauna pactaringaj.
42021023	¡Ayailla icsayujcunas, huahuara iñachijcunas, chi punzhaunai! Ashca turmindus tiangami cai pachai, ashca piñarinas cai runauna ahuai.
42021024	Cuchilluhua chugrichisha huañuchinaungami, paigunara apisha apanaungami tucui llactaunama. Gentilguna Jerusalén llactara aitanaungami paiguna mandana timpuuna pactaringagama.
42021025	”Shinajpi indiis, quillais, istrillascunais ricurinauna ricurinaungami. Cai pachai runauna ashcara turmindarinaungami, lamar uyarishcamanda tsajlasmanda manzharisha.
42021026	Runauna dismayarinaungami mundui shamungaraushcaunara iyarisha chapaushcamandas. Ahua pachai tiaj ushajcuna cuyuchishca anaunga.
42021027	Chi huraspi, ñucara, Runa Churira, ricuhuanaungami, puyui shamuuta, ushanahuas ali sumajhuas.
42021028	Cai tucunauna callarijpi, shayarichi, umara atarichichi, cangunara quishpichina ña mayanllami.”
42021029	Shinallara Jesús paigunara shu yachachina cuintanara cuintaca: “Ricuichi,” nica, “higu yuraras tucui yuraunaras.
42021030	Ima huras yurauna panga llucshingaj callarinaupi, ña yachanguichimi rupai timpu mayanllayaun.
42021031	Shinallara canguna cai tucushcaunara ricusha, yachaichi Dios mandana pacha ña mayanllami.
42021032	Sirtu pacha cangunara nini, cai huras causajcuna mana pasanaungachu cai tucui tucunagama.
42021033	Ahua pachas, cai pachas pasanaungami, astaun ñuca shimiuna ima hurascamas mana pasanaungachu.
42021034	Ricuichi cangunallara, canguna shungu ama llashajyangaj yalijta micushcamanda, machashcamandas, cai causana turbarinahua mulistarishcamandas, cai punzha ama cungaimanda shamungaj cangunama.
42021035	Tujllai urmana cuinta cai punzha cungaimanda shamunga tucui cai pachai causajcunama.
42021036	Chapaichi, tucui huras mañasha, canguna valijcuna nii tucungaj, cai tucui shamungarauta quishpingaj, ñuca, Runa Churi, ñaupajpi shayangaj.”
42021037	Punzhaga, Jesús yachachiuca templo huasii, tuta Olivos urcuma rij aca.
42021038	Tutamanda tucui runauna shamunauca paita uyangaj templo huasii.
42022001	Pascua nishca punguichina puscu illaj tanda ista mayanllayauca.
42022002	Sacerdote atun apuuna yachaira yachachijcunandi mascanauca imasna rasha Jesusta huañuchingaj. Astaun runaunara manzhanauca.
42022003	Iscariote nishca Judaspa shungüi Satanás icuca. Pai Jesuspa chunga ishquimanda shuj aca.
42022004	Pai sacerdote apuunama rimai rica, suldaruuna capitangunahuas, imasna rasha Jesusta intrigana ashcaras.
42022005	Paiguna cushiyanauca, “Cullquira cushunmi,” ninauca.
42022006	Judas, “Pactachishami,” nica, Jesusta intrigangaj mascaca runauna mana riparashcai.
42022007	Puscu illaj tanda ista punzha pactamuca, Pascua ista buriguhua sacrificiora rana aca.
42022008	Jesús Pedroras Juandas cachaca, paigunara nica: “Richi, Pascua istara alichichi, ñucanchi micungaj.”
42022009	Paiguna: “¿Maibira munangui ñucanchi alichingaj?” ninauca.
42022010	Pai nica: “Llactai icujpi, llucshingami cangunara tupangaj shu yacu quisara astaj runa. Paita catichi pai icuna huasigama,
42022011	Chi huasiyuj duiñura rimaichi: Yachachij canda nin, ¿Maibira Pascua istara micuna ucu, ñuca chihui istara micungaj ñuca yachachishca runaunahua?’
42022012	Shinajpi duiñu cangunara shu atun ahuai tiaj ucura ricuchinga, ña alichishcara. Chihui puruntuichi’
42022013	Rinaucami. Jesús rimashcasna tupanauca. Pascua istara puruntunauca.
42022014	Huras pactamujpi, Jesús mesai tiarica, pai cachashca runaunandi.
42022015	Jesús paigunara nica: “Ashcara munashcani cai Pascua istara cangunahua micungaj manara turmindarijllaira.
42022016	Cangunara nini, caita mana mas micushachu Dios mandana pacha pactarinagama.”
42022017	Vasura apisha, Diosta agrasica: “Apichi, cangunapura chaupichichi,” nica.
42022018	”Cangunara nini, uvillas muyumanda mana mas upishachu Dios mandana pacha shamunagama.”
42022019	Tandara apisha, Diosta agrasica; tandara paquisha, paigunara cuca, casna nisha: “Cai tanda ñuca aichami, canguna randimanda cushca. Caita raichi ñucara iyaringaj.”
42022020	Shinallara micushca huasha, vasura apica, casna nisha: “Cai vasu ñuca mushuj pactachina shimimi, ñuca yahuarbi, ñuca yahuar cangunamanda talirin.
42022021	Caibi ñucara intrigaj maqui ñucahua tiaun cai mesai.
42022022	Sirtu pacha ñuca, Runa Churi, riunimi, Dios rimashcasna. Astaun, ¡ayailla chi ñucara intrigaj runa!”
42022023	Shinajpi paigunapura rimanaungaj callarinauca, “¿Pita angairi ñucanchimanda casna rangarau?”
42022024	Yachachishca runaunapura rimananauca paigunamanda maican astaun yali atun tucunara.
42022025	Jesús paigunara nica: “Llacta rey apuuna runaunara mandanaun; paigunara mandajcuna ali rajcunami nishca anaun.
42022026	Astaumbas cangunahua mana shinachu anga. Cangunahua ñaupa aj mas malta aj cuinta tucuchu, mandajca sirvij cuinta tucuchu.
42022027	¿Maicanda mas atun, mesai tiarijchu, mesai sirvijchu? ¿Manzhu mesai tiarij mas atun anga? Astaumbas ñuca cangunahua shu sirvij cuinta ani.
42022028	Cangunaga ñucahua tiajcunami ashcanguichi ñuca turmindarishcaunai.
42022029	Ñuca cangunara shu llactara cuni rey apuuna cuinta mandangaj, imasna ñuca Yaya ñucara cuhuashcami,
42022030	canguna ñuca mesai, ñuca llactai micungaj upingaj, cangunas tiaringaj rey apu tiarinaunai, Israelba chunga ishqui ailluunara taripangaj.”
42022031	Señor shinallara nica: “Simón, Simón, Satanás canda mañashcami canda shushungaj, trigu muyura shushushca cuinta.
42022032	Astaun canmanda rugashcani camba quirina ama pishiyachu. Can tigramushca huasha, camba uquiunara shinzhiyachingui.”
42022033	Pedro paita nica: “Señor, puruntumi ani canhua ringaj, mana chunda cularmalla, astaun huañunagamas.”
42022034	Señor paita nica: “Pedro, canda nini, gallu manara cantajllaira can quinsa cuti ñucamanda ninguimi: ‘Paita mana ricsinichu. ’ “
42022035	Jesús paigunara nica: “Ñuca cangunara cullqui huacachina cara iilaj, bulsa illaj, zapatus illaj cachashcai, ¿imaras ministicanguichichu?” Paiguna ninauca: “Mana imaras.”
42022036	Jesús paigunara nica: “Cunaga nini, cullqui huacachina carayuj carara apai, bulsayuj bulsara apai; ispara illaj paihua capara catui isparara randingaj.
42022037	Cangunara nini, ministirin ñucamanda quillcashca chara ñucahua pactarina, imasna quillcashca tian: ‘Manaliunahua yupashca aca,’ Ima ñucamanda quillcashcas pactaringami.”
42022038	Shinajpi paiguna ninauca: “Señor, caibi ishqui isparara charinchi.” Paiga, “Bastami,” nica.
42022039	Jesús llucshisha, paihua yachaira, Olivos urcuma rica; pai yachachishca runaunas catinauca.
42022040	Chima pactajpi, Jesús paigunara nica: “Mañaichi ama tintai tucungaj.”
42022041	Jesús paigunamanda ansahualla anzhurisha, shu rumi shitashca tupui, cungurisha, Diosta mañaca.
42022042	Jesús mañasha nica: “Yaya, can munashaga, ñucamanda cai turmindarina vasura cuinta pasachi. Shinashas, mana ñuca munashcasna astaun can munashcasna rashca achu.”
42022043	Shu ahua pachamanda angel ricurimuca paita shinzhiyachingaj.
42022044	Jesús nanajta turmindariusha, mas shinzhira mañaca. Paihua umbi atun yahuar muyuuna shutushca cuinta allpama urmaca.
42022045	Jesús mañaushcamanda atarisha, pai yachachishca runaunajma shamusha, paigunara llaquirishcamanda puñuucunara tupaca.
42022046	Paigunara nica: “¿Imarasha puñuunguichiri? Atarichi, mañaichi, ama tintai tucungaj.”
42022047	Jesús chara rimaushcallaira, ashca runauna shamunauca, paigunamanda ñaupalla Judas, chi chunga ishquimanda shuj, llutarimuca, Jesusta muchangaj.
42022048	Shinajpi Jesús paita nica: “Judas, ¿Runa Churira muchanahuachu intrigahuangui?”
42022049	Jesushuajcuna manali tucungaraupi riparasha, ninauca: “Señor, ¿isparahua chugrichishunzhu?”
42022050	Paigunamanda shuj, shu sacerdote atun apura sirvijta chugrichica, paihua ali rinrira pitisha.
42022051	Shinajpi Jesús cutipasha nica: “Basta ña. Saqui.” Rinrira llangasha alichicami.
42022052	Jesús rimaca sacerdote apuunara, templo huasi guarda apuunaras, rucuunaras, paita apingaj shamujcunaras: “¿Imarasha shuhuara cuinta shamushcanguichi isparaunahua, caspiunahua?
42022053	Ñuca cangunahua tiashcani caran punzha templo huasii, mana apihuacanguichichu. Astaun, cuna canguna hurasmi, llandu tuta ushanauna hurasmi,” nica.
42022054	Jesusta apisha, paita pushanauca sacerdote atun apu huasima. Pedro carulla paita catica.
42022055	Huasi chaupi shungu patiubi, suldaruuna ninara apichisha, muyujta tiarinauca. Pedros paigunahua tiarica.
42022056	Astaun shu sirvij huarmi paita nina rayai tiarijta ricusha, paita ali pacha ricusha, “Caihuas shinallara paihua tiauca,” nica.
42022057	Pai, “Mana,” nisha cutipaca.”Huarmi, paita mana ricsinichu,” nica.
42022058	Shu ratu huasha, shujpas shamusha, nica: “Can shinallara paigunamandami angui.” Pedro chi runara nica: “Mana paigunamandachu ani.”
42022059	Shu hura tupu huasha, shujpas nica: “Sirtu pacha cai runas paihua pariju tiauca, Galileo runami.”
42022060	Pedro chi runara nica: “Mana yachanichu can rimashcara.” Chi ratullai, Pedro chara rimaullaira, gallu cantaca.
42022061	Shinajpi Señor vultiarisha Pedrora ricuca. Pedro Señor ñaupa rimashcara iyarica, imasna Jesus rimashca aca: “Manara gallu cantajllaira can quinsa cuti, ‘Mana ricsinichu,’ ninguimi.”
42022062	Pedro canzhama llucshisha llaquira huacaca.
42022063	Jesusta cuiraj runauna paita burlanauca, sajmanauca.
42022064	Paihua ñahuira huatasha, ñahuii sajmasha, paita tapunauca: “Rimai, ¿pita canda sajmacai?”
42022065	Ashca shu shimiunahua paita caminauca.
42022066	Na punzhayaupi, rucuuna tandarimunauca, sacerdote apuunahua, yachaira yachachijcunahuas. Jesusta pushamunauca gubirnui mandajcuna tandarinama, paita nisha:
42022067	”¿Can Cristochu angui? Rimahuai ñucanchira” ninauca. Jesús cutipaca: “Ñuca rimajpis, mana quirihuanguichichu.
42022068	Shinallara ñuca cangunara tapujpis, mana cutipahuanguichichu, mana cacharihuanguichichu.
42022069	Randi, cuna hurasmanda pacha, ñuca, Runa Churi, tiarishami Diospa ushana ali maqui partima.”
42022070	Tucui paita ninauca: “¿Canga Diospa Churichu angui?” Jesús cutipaca: “Cangunara shina ninguichiga.”
42022071	Shinajpi ninauca: “¿Ima shimirara mas ministina angairi? Ñucanchillara paihua quiquin shimimanda uyashcanchi.”
42023001	Shinajpi tucui chi muntunguna atarisha, Jesusta pushanauca Pilatojma.
42023002	Jesusta cauźayachingaj callarinauca, casna nisha: “Cai runara tupashcanchi runaunara huajlichijta, ‘Impuistu cuílquira César apuma ama pagaichichu,’ nijta, shinallara, ‘Ñucallarami Cristo Rey Apu ani,’ nijta.”
42023003	Shinajpi Pilato paita tapuca: “¿Canzhu judiuguna rey apu angui? Jesús cutipaca: “Canda shina ninguiga.”
42023004	Pilato sacerdote apuunama runaunamas nica: “¿Ima cauźaras mana tupanichu cai runai.”
42023005	Astaun paiguna mas tucunauca, casna nisha: “Runaunara turbachin, tucui Judeai yachachisha, Galileamanda caigama.
42023006	Shinajpi Pilato Galilea shutira uyasha, tapucami: “¿Cai runa Galileamanda runachu?”
42023007	Jesús Herodes taripana partimanda shamuj ajta uyasha, Pilato paita Herodespajma cachaca. Herodes chi huras Jerusalembi tiauca.
42023008	Herodes Jesusta ricusha cushiyaca; unaimanda Jesusta ricunara munaca. Pai Jesusmanda ashcara uyaj aca, ima Jesús munanaita rashcaras ricungaj munaca,
42023009	Herodes Jesusta ashcara tapuca, astaun Jesús imaras mana cutipacachu.
42023010	Sacerdote apuunas yachaira yachachijcunas shinzhira rimasha paita cauźayachinauca.
42023011	Shinajpi Herodes paihua suldaruunandi Jesusta pishii urmachinauca, burlanauca, ali ricurij churarinahua churachisha. Cuti paita Pilatojma cachaca.
42023012	Chi punzha Pilatohua Herodeshua amigupura tucunauca, ñaupa chijninausha causaujcuna.
42023013	Shinajpi Pilato sacerdote apuunaras, shuj mandaj apuunaras, runaunaras cayaca.
42023014	Paigunara nica: “Canguna cai runara ñucajma cachamushcanguichi, ‘Runara turbachij,’ nisha. Astaun paita canguna ñaupajpi tapushca huasha, canguna uchachishcara mana ansas tupashcanichu paihuajpi.
42023015	Shinallara Herodes mana imaras tupashcachu; ñuca paita Herodesma cachacani. Cai runa mana ima huañuchihuaj tupuras rashcachu.
42023016	Livachishca huasha, ñuca paita cacharisha.”
42023017	Shu runara cacharina aca caran istai.
42023018	Tucui runauna, parijulla caparisha, ninauca: “Cai runara ichui, Barrabasta cachari.”
42023019	Barrabás chunda cularbi shitashca aca llactai macanaushcamanda, shu runara huañuchishcamandas.
42023020	Cuti Pilato paigunara rimaca: “Jesusta cacharisha,” nisha.
42023021	Astaun runauna cutillara caparinauca: “Chacatai, chacatai.”
42023022	Pilato ña quinsa cuti rimaca: “¿Ima manalira rashcairi cai runa? Mana ima huañuna tupu rashcaras tupashcanichu paihuajpi. Paita livachishca huasha cacharisha.
42023023	Runauna shinzhi shimihua caparinauca: “Jesusta chacatashca achu.” Paiguna shimiuna, sacerdote apuuna shimiunas vinsinauca.
42023024	Shinajpi Pilato paiguna munashcasna cauźayachica.
42023025	Shinajpi paigunama chunda cularbi ishcashca turbachij huañuchij runara cacharica, paiguna mañashcara, Jesusta intrigaca paiguna munashcasna rangaj.
42023026	Jesusta pushaushcai, shu Cirene llactamanda Simonda apinauca, llacta canzhamanda shamujta. Cruzta paita apachinauca, Jesuspa huashalla apasha ringaj.
42023027	Ashca runauna paita catimunauca, huacau huarmiunandi, Jesusta nisha ashcara huacanauca.
42023028	Astaun Jesús paigunama vultiarisha, nica: “Jerusalenmanda ushushiuna, ama ñucamanda huacaichichu, astaun canguna quiquinmanda, canguna churiunamandas huacaichi.
42023029	Punzhauna shamunaungami ima huras ninaunga: “Cushimi huahua illajcuna, huahuara mana tupaj icsauna, mana iñachij chuchuunas.
42023030	Chi huras atun urcuunara rimangaj callarinaunga: ‘Urmaichi ñucanchi ahuai,’ ichilla urcuunaras, ‘Quillpahuaichi,’ ninaunga.
42023031	Yura virdi ajllaira casna rasha, ¿imasnara ranaungai chaquishcai?”
42023032	Jesushua pariju ishqui manali raj runaunara pushamunauca, paigunaras huañuchingaj.
42023033	Uma Tullu nishca pambama pactamusha, chihui Jesusta chacatanauca; shinallara chi ishqui manalira raj runaunaras, shujta ali maqui partima, chishujta lluqui maqui partima.
42023034	Jesús nica: “Yaya, paigunara perdonapai. Paiguna rashcara mana intindinaun.” Paigunapura paihua churarinara chaupichisha, maican lichayuj ajta camasha cunauca.
42023035	Runauna ricurianauca. Apuunas paita burlanauca: “Shujcunara quishpichica; paillarara quishpichichu, pai Dios ajllashca Cristo asha” ninauca.
42023036	Suldaruuna shinallara paita burlanauca; llutarisha, ayaj vinura ricuchinauca.
42023037	”Can judiu rey apu asha, canllara quishpi” ninauca.
42023038	Paihua uma ahuai quillcashca tiauca griegu, latin, hebreo shimiunai, casna nisha: “Caimi Judiuguna Rey Apu.”
42023039	Jesushua pariju huarcushca manali rajcunamanda shuj Jesusta camisha, nica: “Can Cristo asha, canllara quishpi, ñucanchiras quishpichihuai.”
42023040	Chishuj paita piñaca: “Manzhu can Diosta manzhangui cambas shinallara cauźayachishca asha?
42023041	Ñucanchi sirtu pacha alira turmindariunchi, ñucanchi quiquin manali rashcaunamanda apiunchi. Cai runaga ima manaliras mana rashcachu.”
42023042	Pai Jesusta nica: “Iyarihuapangui can camba mandana pachai shamujpi.”
42023043	Shinajpi Jesús paita cutipaca: “Sirtu pacha canda nini, cuna punzhallara ñucahua pariju Paraíso llactai tiaunguimi.”
42023044	Doce hurasmanda pacha, llandu tucuca tucui partii, las tres chishi tupugama,
42023045	Indi llanduyaca. Templo huasii huayushca llachapa lliquirica chaupi chaupii.
42023046	Shinajpi Jesús shinzhira caparisha, nica: “Yaya, ñuca ispiritura camba maquii intrigauni.” Casna nisha samai pitirica.
42023047	Suldaru capitán casna tucushcara ricusha, Diosta alabaca: “Sirtu pacha cai runa ali dirichu runami aca.”
42023048	Tucui chihui taucarai runauna, casna tucushcara ricujcuna, chita ricushca huasha tigranauca, paiguna pichura huactasha.
42023049	Astaun tucui Jesusta ricsijcuna, paita catimuj huarmiunandi, carumandalla casna tucushcaunara ricunauca.
42023050	Shu José nishca runa tiaca, Arimateamanda shamuj. Arimatea shu Judea llactami aca. Cai José shu gubirnui mandaj runa aca, ali dirichu runa.
42023051	Cai runa shinallara Diospa mandana pachara chapauca, mana munacachu chishujcuna rimashcaunara, paiguna rashcaunaras.
42023052	José Pilatoma risha, Jesuspa aichara mañaca,
42023053	Jesuspa aichara irguchisha, shu llachapahua pilluca. Shu rumii allashca pambana uctui churaca. Uctu mushuj aca, chara mana pitas chihui churaushca.
42023054	Cayandi punzha pascua ista tucungarauca, samana punzha ñalla punzhayangarauca.
42023055	Galileamanda cumpañasha shamuj huarmiuna shinallara catinauca, pambashca uctura ricunauca, imasna paihua aicha sirishcaras.
42023056	Huarmiuna tigrasha, ali asnaj ambiunaras iraunaras alichinauca. Samana punzhai samanauca, camachishca shimii rimashcasna.
42024001	Simana ñaupa punda punzhai, tutamandara, huarmiuna pambashca uctuma shamunauca, paiguna alichishca ali gustu asnaj ambiunara apamusha. Paigunahua shu huarmiunas shamunauca.
42024002	Rumira pambashca uctumanda shujma anzhuchishcara tupanauca.
42024003	Icusha, Señor Jesuspa aichara mana tupanaucachu.
42024004	Paiguna manzharisha shayaushcai, cungaimanda paigunahua pariju ishqui runauna chiujlla ricurij churarinayuj shayarinauca.
42024005	Huarmiuna manzharisha, allpama ñahuirasha cumurinauca. Runauna paigunara ninauca: “¿Imarasha causauta huañushcaunai mascaunguichiri?
42024006	Illanmi caibi, astaun causarishcami. Iyarichi pai cangunara rimashcara chara Galileai tiaushcai,
42024007	casna nisha: ‘Ministirin Runa Churi uchayuj runauna maquiunai intrigashca achu, chacatashca achu, quinsa punzhai causarichu. ’ “
42024008	Shinajpi Jesús rimashca shimiunara iyarinauca.
42024009	Pambashca uctumanda tigrasha, cai tucuira cuintanauca chunga shujcunama tucui chishujcunamas.
42024010	Chi huarmiuna María Magdalena, Juana, Jacobo mama María anauca, shu huarmiunandi. Paiguna cai tucuira Jesús cachashca runaunara cuintanauca.
42024011	Astaumbas, huarmiuna paigunara rimashca shimiuna lucuuna rimashca cuinta yachica. Mana quirinaucachu paigunara.
42024012	Pedro atarisha, callpasha rica pambashca uctuma. Ucuma ricusha, llachapaunara sapalla siriuta ricuca. Huasima tigraca, casna tucushcaunamanda manzharisha.
42024013	Chi punzhallaira, paigunamanda ishqui shu Emaus nishca ichilla llactama ririanauca. Cai Emaus Jerusalenmanda ishqui samai tupu aca.
42024014	Paiguna riushcai, tucui chi punzhaunai tucushcaunamanda cuintananauca.
42024015	Paigunapura cuintanausha rimanaushas riushcai, Jesusllara llutarimusha, paigunahua riuca.
42024016	Astaun paiguna ñahuiuna arcashca anauca, paita ama ricsingaj.
42024017	Jesús paigunara nica: “¿Imara rimanaunguichi canguna puriushcai? ¿Imarasha llaquiringuichiri?”
42024018	Paigunamanda shuj, Cleofas nishca, cutipaca: “¿Canllachu carumanda purij angui Jerusalembi, chihui cai punzhaunai tucushcaunara mana yachangaj?”
42024019	Shinajpi Jesús paigunara nica: “¿Ima tucushcaunara?” Paiguna cutipanauca: “Nazaret Jesusmanda. Pai shu Diosmanda rimaj aca, yapa ushayuj pai rashcaunahuas, pai rimaushca shimiunahuas, Diospa ñaupajpis runauna ñaupajpis;
42024020	shinallara imasnara sacerdote apuuna, ñucanchira mandaj apuunas paita intriganauca huañungaj, paita chacatanauca.
42024021	Astaun ñucanchi iyacanchi pai Israelda Quishpichij tucunami aca. Ña quinsa punzhami cai tucui tucushca.
42024022	Shina ajllaira, ñucanchijmanda huaquin huarmiuna tuta ucura pambashca uctuma rijcuna ñucanchira manzhachinaushca.
42024023	Jesuspa aichara mana tupasha shamunaucami, ‘Angelgunara ricushcanchi,’ nisha, ‘Angelguna Jesús causaunmi,’ ninauca.
42024024	Ñucanchimandas huaquinguna pambashca uctuma rinauca. Huarmiuna rimashcasna tupanauca, astaun Jesusta mana ricunaucachu.”
42024025	Shinajpi paigunara nica: “¡Upauna, mana uctalla quirijcuna, Diosmanda rimajcuna tucui rimashcaunara quiringaj!
42024026	¿Manzhu ministirica Cristo turmindaringaj cai tucuira, chi huasha paihua sumaj tianai icungaj?”
42024027	Moisesmanda pacha callarisha, tucui Diosmanda rimajcuna rimashcara catisha, tucui Quillcaunamanda paigunara ricuchica paimanda rimashca shimiunara.
42024028	Paiguna riushca ichilla llactama pactamunauca, astaun Jesús mas caruma riu cuinta tucuca.
42024029	Astaun paita saquichinauca, “Ñucanchihua saquiri,” nisha, “ña chishi tucun, tutayaunmi.” Pai icuca paigunahua saquiringaj.
42024030	Paiga, paigunahua mesai tiarisha, tandara apisha, bindisiaca, paquica, paigunara cuca.
42024031	Shinajpi paiguna ñahuiuna pascarinauca, paita ricsinaucami. Astaun, cungaimanda Jesus chingarica paiguna ñaupajmanda.
42024032	Paigunapura ninauca: “¿Manzhu sindinauca ñucanchi shunguuna pai ñucanchihua rimaushca huraspi, Quillcaunara ñucanchijma pascaushca ratui?”
42024033	Atarisha chi hurasllaira, Jerusalenma tigranauca. Chunga shuj runaunara tandarishcara tupanauca, paigunahua pariju tiajcunandi.
42024034	Chihui ajcuna ninauca: “Señor sirtu pacha causarishcami, Simonma ricurishca.”
42024035	Shinajpi paiguna cuintanauca paigunahua ñambii tucushcaunara, imasnara paita ricsinauca tandara paquiushcai.
42024036	Paiguna chara chigunamanda rimaushcallaira, Jesús paiguna chaupi shungüi shayarisha, paigunara nica: “Cushiyaichi.”
42024037	Shinajpi manzharisha, shu ayara ricushcasna iyanauca.
42024038	Astaun Jesús paigunara nica: “¿Imarasha turbaringuichi, casna iyaiguna canguna shungüi shamujpi?
42024039	Ñuca maquiunara ricuichi, ñuca chaquiunaras, Ñucallarami ani. Llangaichi ñucara, ricuichi, shu aya, shu ispíritu mana aichayujchu, mana tulluyujchu canguna ñuca charishcara ricushcasna.”
42024040	Casna rimasha, paihua maquiunaras chaquiunaras ricuchica paigunara.
42024041	Paiguna chara mana quirisha cushiyashcamanda, manzharishas raushcallai, Jesús paigunara nica: “¿Imaras charinguichichu caibi micungaj?”
42024042	Shinajpi shu cusashca aichahua partira caranauca, ansa sacha mishquihua.
42024043	Pai apisha micuca paiguna ñaupajpi.
42024044	Jesús paigunara nica: “Caigunami ñuca cangunara rimashca shimiuna, ñuca chara cangunahua tiaushcai. Ministirica pactaringaj tucui ñucamanda quillcashcauna Moisespa ley shimiis, Diosmanda rimashcaunais, Salmos cantanaunais.”
42024045	Shinajpi, Jesús paiguna iyaira pascaca, Quillcashcaunara intindingaj.
42024046	Paigunara nica: “Casnami quillcashca aca, casnami ministirica Cristo turmindarichu, huañushcaunamanda causarichu quinsa punzhai;
42024047	ñuca shutii yachachinauchu aripintirinaras, ucharashcara perdonanaras tucui llactaunai, Jerusalenmanda callarisha.
42024048	Canguna cai tucuira ricujcuna anguichi.
42024049	Ñuca Yaya cushca shimira canguna ahuai cachamusha. Astaun saquirichi Jerusalén llactallai ahuamanda ushanara cui tucunagama.”
42024050	Jesús paigunara canzhama pushaca, Betania llactagama. Paihua maquiunara ahuai churasha, paigunara bindisiaca.
42024051	Paigunara bindisiaushca ratullaira paigunamanda anzhurica, ahua pachama apashca tucuca.
42024052	Paiguna, Jesusta adurashca huasha, cushihua Jerusalenma tigranauca.
42024053	Tucui huras Diospa huasii tianauca, Diosta alabashas bindisiashas. Amen.
43001001	Callari timpui Causaj Shimi tiaj aca. Cai Causaj Shimi Dioshua tiaj aca. Cai Causaj Shimi Dios aca.
43001002	Callari timpui Dioshua tiaj aca.
43001003	Tucui rashcauna pai rashcami aca. Pai illaj mana imaras rashcachu aca,
43001004	Paihuajpi causai tiaca. Cai causai runaunara punzhayachina aca.
43001005	Cai punzhayachina yana tutara punzhayachin, astaun yana tutaga punzhayachijta mana vinsinara ushacachu.
43001006	Shu Dios cachamushca runa, Juan nishca, tiaca.
43001007	Cai Juan shamuca rimangaj, cai punzhayachinara ricsichingaj, pai rimashcamanda tucui runauna quirinauchu.
43001008	Juan mana cai punzhayachinachu aca, astuan cai punshayachinara ricsichingaj shamucami.
43001009	Chi sirtu punzhayachina, tucui runaunara punzhayachij, cai pachama shamuca.
43001010	Paiga cai pachai tiaca. Cai pacha pai rashcami aca. Astaun cai pacha mana paita ricsicachu.
43001011	Paihuajma shamuca, randi paihuajcuna mana paita chasquinaucachu.
43001012	Astaumbas tucui paita chasquijcunara ushaira cuca Diospa churiuna tucungaj, maicans paihua shutii quirisha.
43001013	Caiguna mana yahuarmanda, mana runa aichamandas, mana runa munaimandas iñachishca anaun. Astaun Diospa munaimandalla iñachishca anaunmi.
43001014	Cai Causaj Shimi runa tucuca, ñucanchihua pariju causaca. Ali llaquina iyaihuas sirtu rimana shimihuas undashca aca. Paihua sumajta ricucanchi, Yaya Diospa sapalla Churi sumaj cuinta.
43001015	Juan paimanda rimasha, caparisha nica: “Caimi ñuca rimaushca runa, ñuca huashai shamuj ñucamanda yalimi, pai ñucamanda ñaupa ashcaraigu.”
43001016	Pai ashcara charishcamanda tucui ñucanchi apishcanchi, maspas paihua mana tucurihuaj ali llaquina iyairas.
43001017	Ley camachishca shimi Moisesmanda cushca aca, randi ali llaquina iyais sirtu shimis Jesucristomanda shamunauca.
43001018	Pihuas ima huraspas Diosta mana ricushcachu. Paihua sapalla Churi, Yayahua pariju tiaj, pailla Diosta ricsichicami.
43001019	Caita Juan rimashcami ima huras judiuguna Jerusalenmanda sacerdoteunara levitas nishcaunandi cachanauca paita tapungaj: “Can, ¿pitanguiri?” nisha.
43001020	Pai sirtura rimaca, mana llullacachu, astaun sirtura rimaca: “Ñuca mana Cristochu ani.”
43001021	Paita tapunauca: “¿Pitanguiri? ¿Elíaschu angui?” Paiga, “Mana,” nica.”¿Diosmanda rimajchu angui?” Paiga cutipaca: “Mana.”
43001022	Paita ninauca: “Shinajpi, ¿pitanguiri? Cuintahuai, ñucanchira cachamujcunara cutipangaj. ¿Imara ningui can quiquinmanda?”
43001023	Juan nica: “Ñuca runa illashca partimanda caparij shimi ani: ‘Señorba ñambira dirichuichi,’ nisha, ‘Diosmanda rimaj Isaías rimashcasna.”
43001024	Cai cachamushca runauna fariseogunamanda anauca.
43001025	Shinajpi Juanda tapunauca: “¿Imarasha bautisangui can mana Cristo asha, mana Elías asha, mana Diosmanda rimaj asha?”
43001026	Juan paigunara cutipasha nica: “Ñuca yacui bautisani; randi canguna chaupi shungüi shuj canguna mana ricsishca runa tiaun.
43001027	Caimi ñuca huashai shamuj. Paiga ñucamanda yalimi. Paihua zapatus huascaunara pascanallas mana valijchu ani.”
43001028	Caiguna Betabara llactai tucuca, Jordán yacu chimbama, Juan bautisaushcai.
43001029	Cayandi punzha Juan Jesusta paihuajma shamuuta ricuca. Pai Jesusta ricusha, nica: “Caimi Diospa Burigu, cai pacha uchara llushpichij.
43001030	Caimi ñuca rimaushca runa: ‘Ñuca haushai shamuj ñucamanda yalimi, pai ñucamanda ñaupa tiaj ashcaraigumanda. ’
43001031	Paita mana ricsicanichu; astaun Israelma paita ricsichingaj, ñuca yacui bautisasha shamucani.”
43001032	Shinallara Juan nica: “Ispiritura urpisna ahua pachamanda irgumujta ricucani; paihua ahuai tiauta.
43001033	Ñuca paita mana ricsicanichu; randi ñucara yacui bautisangaj cachamuj ñucara nihuaca: ‘Maicamba ahuai Ispíritu urmashcara ricungui, paihua ahuai tiauta, paimi Santu Ispirituhua bautisanga. ’
43001034	Paita ricucani. Sirtura rimashcani: ‘Caimi Diospa Churi,’ “ nisha.
43001035	Cayandi punzha Juan cutillara chihui tiauca, ishqui pai yachachishca runaunandi.
43001036	Juan Jesusta chihui puriuta ricuusha: “Caiga Diospa Burigumi,” nica.
43001037	Chi ishqui yachachishca runauna pai rimashcara uyanauca, Jesusta catinauca.
43001038	Jesús vultiarisha, paita catijcunara ricuca.”¿Imara mascaunguichi?” nica. Paiguna cutipasha ninauca: “Rabí, ¿maibira causangui?” (‘Rabí’ runa shimii ‘Yachachij’ nin).
43001039	Jesús nica: “Ricuj shamichi.” Paiguna risha, pai tiaushcara ricunauca. Las cuatro mayan tucujpi paihua pariju saquirinauca chi punzhai.
43001040	Cai ishqui Juan rimashcara uyajcunamanda, Jesusta catimujcunamanda, shuj Andrés aca, Simón Pedro uqui.
43001041	Pai paihua uqui Simonda ñaupa punda tupasha, paita nica: “Mesíasta tupashcanchi.” (‘Mesías’ runa shimii nin ‘Cristo. ’)
43001042	Andrés paihua uqui Simonda Jesusma pushamuca. Jesús paita ricusha: “Can Simón angui, Jonaspa churi,” nica, “canda Cephas shutichishca angui” caita Pedro nin.
43001043	Cayandi punzha Jesús Galilea partima rinara munaca, Pai Felipera tupasha, paita nica: “Ñucahua catihuai.”
43001044	Felipe Betsaida llactamanda aca, Andrespas Pedros causaushca llacta.
43001045	Felipe Natanaelda tupaca. Paita nica: “Moisés pai camachishca shimii quillcaushca runara tupashcanchi. Diosmanda rimajcuna shinallara paimanda quillcanauca. Paimi Nazaretmanda Jesús, José churi.”
43001046	Natanael nica: “¿Nazaretmanda ima alis shamunara ushangachui?” Felipe cutipaca: “Ricuj shami.”
43001047	Jesús Natanaelda paihuajma shamushcara ricusha, Natanaelmanda rimasha nica: “Cai runa sirtu Israel runami, paihuajpi mana ima umachinas tianzhu.”
43001048	Natanael paita nica: “¿Maimandara ricsihuacangui ñucara?” Jesús cutipaca: “Felipe manara canda cayashcaira, can higu yura ucui shayaushcai, canda ricucani.”
43001049	Natanael cutipasha rimaca: “Rabí, Yachachij,” nisha, “can Diospa Churi angui, Israel Rey Apumi angui.”
43001050	Cutipasha, Jesús paita nica: “¿Ñuca, ‘Canda higu yura ucui ricucani,’ nishcamanda quiringui? Caigunamanda yaliunara ricunguimi.”
43001051	Jesús nica: “Sirtu pacha cangunara nini: caimanda huasha ahua pacha pascashcara ricunguichimi; Diospa angelgunara Runa Churi ahuai sicasha irgusha rajcunara ricunguichimi.
43002001	Quinsa punzha tucunahua, burara ranauca Galilea partii tiaj Caná llactai. Jesuspa mama burai tiauca.
43002002	Jesús pai yachachishca runaunandi burama convirashca anauca.
43002003	Burai, vinu pishijpi, Jesuspa mama paita nica: “Vinu illan.”
43002004	Jesús paita nica: “¿Huarmi, imarasha casna rimahuangui? Ñuca huras chara mana pactamushcachu.”
43002005	Paihua mama sirvijcunara nica: “Tucui pai imara rimashcaras ranguichi.”
43002006	Chihui sucta atun rumi quisauna tianauca, judiuguna yachai maillarina tunu, caran quisa quinsa manga tupu aca.
43002007	Jesús paigunara nica: “Quisaunara undachichi yacuhua.” Shinajpi undajta undachinauca.
43002008	Shinajpi paigunara nica: “Llucchichi cuna. Burayuj duiñuma apaichi.” Apanaucami.
43002009	Cai yacumanda rashca vinura camashca huasha, burayuj duiñu maimanda apamushcara mana yachaca, randi yacura llucchij sirvijcuna yachanaucami; pai carira cayaca.
43002010	Carira nica: “Tucui runa ñaupa punda ali vinura upichin; pactajta upishca huasha yanga vinura cun; randi can ali vinura cunagama huacachishcangui.”
43002011	Cai ñaupa punda munanaita ricurinara Jesús Galileai tiaj Caná llactai rarcami, paihua sumajta ricuchisha. Pai yachachishca runauna paita quirinauca.
43002012	Caimanda huasha Capernaum llactama irgunauca, paihua pariju paihua mama, paihua uquiuna, pai yachachishca runaunandi. Mana ashca punzhaunara chihui tianaucachu.
43002013	Judiuguna Pascua ista mayanllayauca. Jesús Jerusalenma sicaca.
43002014	Templo huasii huagrara burigura urpira catujcunara tupaca: shinallara cullquira turcajcunara chihui tiajcunara tupaca.
43002015	Jesús huascaunara ahuasha azutinara rarcami. Tucui chigunara templomanda ichuca, buriguunandi, huagraunandi. Shinallara turcajcuna cullquira allpama talica, paiguna mesaunaras vultiachica,
43002016	Urpira catujcunara nica: “Llucchichi cai tucuira. Ñuca Yaya huasira ama catuna huasira raichichu.”
43002017	Shinajpi pai yachachishca runauna ñaupa huras quillcashcara iyarinauca, imasna nin: “Camba huasira llaquina tucuchihuanmi.”
43002018	Judiuguna paita cutipanauca: “¿Ima munanaita ricurinara ricuchihuanguichu cai tucuira rasha?”
43002019	Jesús cutipasha, nica: “Cai templora tulaichi, ñuca quinsa punzhai cuti shayachishami.”
43002020	Judiuguna caita uyasha, ninauca: “Chuscu chunga sucta huatara tarabasha cai templora shayachishca aca, canga ¿quinsa punzhallaichu shayachingui?”
43002021	Jesús, ‘templo’ nisha, paihua quiquin aichamanda rimauca.
43002022	Shinajpi, pai huañushcaunamanda causarimushcai, pai yachachishca runauna cai rimashcara iyarinauca. Dios quillcashcara quirinaucami, shinallara Jesús rimashca shimira quirinauca.
43002023	Jesús Jerusalembi tiaushcai, Pascua ista punzhaunai, ashca runauna Jesuspa shutii quirinauca, pai munanaita ricurina rashcaunara ricusha.
43002024	Jesús paillara paiguna maquii saquinara mana munacachu, tucui runaunara ricsishcamanda.
43002025	Runaunamanda pihuas rimanara mana ministicachu. Pai tucui runauna shungüi charishcara yachaca.
43003001	Shu Nicodemo nishca fariseo runa tiaca; judiuguna atun apu aca.
43003002	Nicodemo Jesusma tuta shamuca: “Rabí, Yachachij,” nica, “can Diosmanda shamuj yachachij ajta ricsinchi. Manapihuas can rashcasna munanaita ricurinaunara rangaj ushanma Dios mana paihua tiajpi.”
43003003	Jesús cutipasha paita nica: “Sirtu pacha canda nini: maicambas mana cuti pagarisha, Dios mandana pachara ricunara mana ushangachu.”
43003004	Nicodemo nica: “Shu runa, ¿imasna rasha cuti pagaringachu rucu ashcai? ¿Paihua mama icsai cuti icunara ushangachu pagaringaj?”
43003005	Jesús cutipaca: “Sirtu pacha canda nini, maicans yacumandas Ispiritumandas mana pagarisha, Dios mandana pachai icunara mana ushangachu.
43003006	Aichamanda pagarij aichami; Ispiritumanda pagarij ispiritumi.
43003007	Ama manzharichu ñuca canda nishcamanda: ‘Cutillara pagarina anguichi. ’
43003008	Huaira maimandas huairamun, pai uyarishcara uyangui. Astaun huaira maimanda shamushcaras, maima rishcaras mana yachanguichu. Shinallarami tucui Ispiritumanda pagarishcauna.”
43003009	Nicodemo paita cutipasha nica: “¿Imasna rasha casna tucungai?”
43003010	Jesús paita cutipaca: “¿Can Israel Yachachij Apu ashallara, caita mana yachangui?”
43003011	Sirtu pacha canda nini, ñucanchi yachashcara rimanchi, ñucanchi ricushcara ricuchinchi; canguna ñucanchi rimashcaunara mana chasquinguichi.
43003012	Canguna ñuca cai pachamanda cuintashcaunara mana quirisha, ¿imasna rashara ñuca ahua pachamanda cuintashcaunara quiringuichi?
43003013	Pihuas ahua pachama mana sicacachu, astaun ahua pachamanda irgumujlla; pai ahua pachai tiaj Runa Churimi.
43003014	Imasna Moisés chaquishca allpa partii machacuira atarichica caspi ahuai, shinallarami Runa Churi atarichishca anga,
43003015	maicambas paihuajpi quirisha ama chingarichu, astaumbas huiñai causaira charichu.
43003016	”Casnami Dios cai pachara llaquica, paihua sapalla Churira cuca, maicans paihuajpi quirisha ama chingarichu, astaumbas huiñai causaira charichu.
43003017	Dios paihua Churira mana cachamucachu cai pachara cauźayachingaj, astaun paimanda cai pachara quishpichingaj.
43003018	Maicans paihuajpi quirijta mana cauźayachishcachu, astaun maicans mana quirijta ña cauźayachishcami, Diospa sapalla Churi shutii mana quirishcamanda.
43003019	Caimi cauźayana: punzha cai pachama shamuca, runauna punzhamanda yalira tutara llaquinauca, paiguna rashcauna manali ashcamanda.
43003020	Tucui manalira rajcuna punzhara chijninaun, punzhama mana shamunaun, paiguna rashcaunamanda ama piñai tucungaj.
43003021	Alira rajca punzhama shamun pai rashcauna Diosmanda rashcaunami nisha ricuchingaj.”
43003022	Chi huasha, Jesús pai yachachishca runaunandi Judea partima shamuca. Paigunahua chihui tiaushcai bautisacami.
43003023	Juan shinallara Enon llactai bautisauca. Salim llacta mayambi, ashca yacu chihui tiashcamanda. Shamujcunara bautisaca.
43003024	Juan chunda cularbi manara ishcashcachu aca.
43003025	Juan yachachishca runauna judiugunahua rimananauca paiguna aichara maillarinamanda.
43003026	Juanma shamunauca: “Rabí, Yachachij,” nisha, “canhua Jordán chimbai tiau runa, can rimaushca, shinallara bautisaunmi; tucui paihuajma shamunaun.”
43003027	Juan cutipaca: “Runa mana imaras apinara ushanzhu mana paima cushca ajpi ahua pachamanda.
43003028	Cangunallara ñuca rimashcara uyajcuna anguichi, ñaupa cachamushca ani. ’
43003029	Huarmira charijca carimi; randi cari amigu, paihua pariju shayarij, paihua shimira uyasha, ashcara cushiyan cari shimira uyashcamanda. Shinami ñuca cushi pactarin.
43003030	Pai yaparinara ministirin, ñucaga pishiyanara.”
43003031	”Ahuamanda shamuj tucuimanda yalimi. Cai pachamanda ajca cai pachamandallami, cai pachamanda shimiunara riman. Ahua pachamanda shamuj tucuimanda yalimi.
43003032	Imara ricusha uyasha, caillara riman. Mana pihuas pai rimashcara chasquinzhu.
43003033	Maicans pai rimashcara chasquisha, Dios sirtu rimaj ashcara ricuchin.
43003034	Dios cachamushca Runa Dios rimashca shimiunara riman. Dios Ispiritura mana tupusha cunzhu.
43003035	Yaya Churira llaquin; tucuira paihua maquii intrigashcami.
43003036	Maicans Churii quirisha huiñai causaira charin. Maicans Churira mana caźusha, causaira mana ricungachu, randi Dios piñarishca paihua ahuaimi.”
43004001	Señor Jesús Fariseoguna uyaushcara riparasha, casna rimaushcara: “Jesús Juanmanda yali runaunara yachachin, shinallara bautisaun,” nisha,
43004002	(randi Jesús mana bautisacachu, astaun pai yachachishca runauna bautisarianauca),
43004003	Jesús Judea partimanda llucshisha, cutillara Galilea partima rica.
43004004	Ministiricami Samaria partira pasangaj.
43004005	Shinajpi Jesús shu Samaria partii tiaj Sicar llactama pactamuca. Cai llacta Jacob paihua churi Josema cushca allpa mayambi aca.
43004006	Jacobpa yacu bujyu chihui tiaca. Shinajpi Jesús ñambira purisha, sambayashca asha, yacu bujyu rayai tiarica, doce huras tupui.
43004007	Shu Samariamanda huarmi yacura apangaj shamuca. Jesús paita nica: “Yacura upichihuai.”
43004008	Yachachishca runauna micunara randingaj llactama rinaushca aca.
43004009	Samariamanda huarmi Jesusta nica: “¿Imarasha can judiu runa asha ñucara upina yacura mañangui, ñuca Samaria huarmi ajllaira?” Judiuguna Samaria runaunahua mana llutarinaun.
43004010	Jesús cutipaca: “Can Dios cushcara ricsisha, canda ‘Upichihuai,’ nisha rimajtas ricsisha, cai paita mañanguima, pai causana yacura canda cunma.”
43004011	Huarmiga nica: “Señor, imaras mana charingui yacura llucchingaj; yacu uctu yapa ucumi. ¿Maimanda cai causana yacura charinguichu?
43004012	Ñucanchi Jacob yaya cai yacu uctura cuyahuaca. Cai yacu uctumanda pai upiuca churiunandi animalgunandi. Canga, ¿paimanda yalichu angui?”
43004013	Jesús cutipaca: “Maicans cai yacura upisha cutillara upinaichingami.
43004014	Randi maicans ñuca cushca yacura upisha, huiñaigama mana cuti upinaichingachu. Ñuca cushca yacu paihua shungu ucui yacu bujyu cuinta pahuangami huiñai causaira cungaj.”
43004015	Huarmiga paita nica: “Señor cai yacura cuhuai, ñuca ama upinaichingaj, ama caima llucchij shamungaj.”
43004016	Jesús nica: “Carira cayai risha, caima shamichi.”
43004017	Huarmi cutipaca: “Cari illaj ani.” Jesús nica: “Sirtura ningui. ‘Cari illaj ani,’ nisha.
43004018	Pichca carira charishcangui; can cuna chariushca mana quiquin carichu. Shina nisha, sirtura rimashcangui.”
43004019	Huarmi nica: “Señor, can Diosmanda rimaj angui, yachin.
43004020	Ñucanchi yayauna cai urcui Diosta alabanauca. Randi canguna ninguichi Jerusalenllai Diosta alabanami.”
43004021	Jesús paita nica: “Huarmi, quirihuai, huras pactaringami mana cai urcuis, mana Jerusalembis Yayara alabanguichi.
43004022	Canguna mana ricsishcara aduranguichi; randi ñucanchi ricsishcallara aduranchi. Quishpina judiugunamanda shamun.
43004023	Huras shamun, cunallara pactamun, ima huras sirtu adurajcuna Yayara almai sirtu aduranaungami. Shinallara Yaya casna adurajcunara mascanmi paita adurangaj.
43004024	Dios Ispiritumi. Paita adurajcuna almai sirtu pacha adurangaj ministirinmi.”
43004025	Huarmi paita nica: “Ñuca yachanimi Mesías nishca shamunara, paita Cristo nishca shutichishcami. Pai shamusha ñucanchira tucuira yachachinga.”
43004026	Jesús paita nica: “Ñuca canhua rimau, Cristo ani.”
43004027	Chi ratullaira pai yachachishca runauna shamunauca. Jesús cai huarmihua rimaushcamanda manzharinauca, astaun mana pihuas paita tapucachu: “¿Imara tapungui? ¿imara paihua rimangui?” nisha,
43004028	Shinajpi huarmi paihua quisara saquisha, llactama rica, runaunara rimaca:
43004029	”Ricuj shamichi,” nica “shu runara, pai ñuca tucui rashcaunara rimahuashcami. ¿Manzhu cai Cristo angai?”
43004030	Shinajpi llactamanda llucshimusha, runauna Jesusma shamunauca.
43004031	Yachachishca runauna Jesusta: “Yachachij, micui,” nisha ruganauca.
43004032	Pai cutipaca: “Ñuca canguna mana yachashca micunara charini micungaj.”
43004033	Shinajpi yachachishca runauna paigunapura ninauca: “¿Maicans paihuajta micunara apamushca angai?”
43004034	Jesús paigunara nica: “Ñucara cachamuj Dios munashcara rana, caimi ñuca micuna, paihua ranaunara pactachingaj.
43004035	¿Manzhu ninguichi: ‘Chara chuscu quilla pishin pallanagama?’ Cangunara nini: Ñahuira atarichichi, chagraunara ricuichi. Tucui ña chaquirishcami pallangaj.”
43004036	Pallaj paihua pagara apin, muyuunara huiñai causaihuajta pallan. Shinajpi tarpujpas pallajpas pariju cushiyanaun.
43004037	Casnamanda sirtu rimashcami: ‘Shuj tarpun, shuj randi pallan. ’
43004038	Canguna mana tarpushcara pallangaj cachmucani. Shujcuna tarabanauca, canguna paiguna tarabashcamanda valiricanguichi.”
43004039	Ashca chi llactamanda Samaria runauna Jesusta quirinauca huarmi rimashcamanda: “Pai tucui ñuca rashcaunara cuintahuaca,” nishcamanda.
43004040	Samaria runauna Jesusma shamusha paita ruganauca: “Ñucanchihua saquiri,” nisha. Jesús ishqui punzhara paigunahua saquirica.
43004041	Ashca runauna maspas quirinauca, Jesús rimashcamanda.
43004042	Paiguna ninauca huarmira: “Ña quirinchimi, mana can rimashcamandalla, astaun ñucanchillara paita uyashcanchi. Sirtu pacha yachanchi pai Cristo nishca cai pachara Quishpichij.”
43004043	Ishqui punzha huasha, Jesús chi llactamanda llucshisha, Galilea partima rica.
43004044	Jesusllara nica: “Diosmanda rimaj paihua quiquin llactai mana chasqui tucunzhu.”
43004045	Jesús Galileama shamujpi, chihui causajcuna paita chasquinauca, tucui pai ista punzha rashcaunara ricushcamanda Jerusalembi. Paigunas istama rinaushca aca.
43004046	Shinajpi Jesús cuti Galilea Caná llactama shamuca, maibi ñaupa yacura turcasha vinura rarca. Capernaum llactai shu rey apu capitán tiaca, paihua churi ungushca aca.
43004047	Pai Jesús Judeamanda Galileama shamushcara uyasha, Jesuspajma rica. Pai Jesusta rugaca: “Irgumupai,” nisha, “churira alichingaj, ña huañungaraunmi.”
43004048	Shinajpi Jesús paita nica: “Canguna atun ricurinaunara munanaita ranaunaras mana ricusha, mana quiringuichichu.”
43004049	Rey apu capitán Jesusta nica: “Señor, ñuca churi manara huañujllaira, uctalla irgumupai.”
43004050	Jesús cutipaca: “Ri, camba churi causaun.” Runa Jesús rimashcara quirisha ricami.
43004051	Irgushca huasha, sirvijcuna paita tupangaj llucshinauca. Paita rimanauca: “Camba churi causaunmi,” nisha.
43004052	Shinajpi capitán tapuca: “¿Ima hurasta aliyangaj callarica?” “Caina, la una tupura, calintura chiriyaca” ninauca.
43004053	Yaya shinajpi intindica huahua aliyashca huras Jesús rimashca huras chi tupui aca, pai rimaushcai: “Camba churi causaunmi,” nisha. Pai, tucui huasii tiajcunandi quirinauca.
43004054	Caita ishqui cuti Jesús ali munanaita ricurinara rarcami, Jesús Judeamanda Galileama rijpi.
43005001	Chimanda huasha, judiuguna ista punzhauna tiajpi, Jesús Jerusalenma sicaca.
43005002	Jerusalembi, buriguuna pungu mayambi, shu ichilla yacu cucha tiaca. Hebreo shimii cai yacu Betesda nishcami. Pichca punguyuj aca.
43005003	Cai punguunai ashca ungushcauna sirinauca, ñausauna, anga chaquiuna, suchuuna. Tucui caiguna yacu cuyurishcara chaparianauca.
43005004	Huaquin huras shu angel yacuma irgumuj aca, yacura cuyuchingaj. Yacu cuyurishca huasha, ñaupa punda yacui icuj runa ima ugüimandas alichishca aca.
43005005	Chihui shu runa tiaca, quinsa chunga pusac huatara ungushca.
43005006	Jesús paita ricusha, unaira tiashcara yachasha, paita nica: “¿Aliyanara munanguichu?”
43005007	Ungushca runa cutipaca: “Señor, pitas mana charinichu yacu cuyurijpi ñucara yacui satingaj: ñucallara alimanda shamungama, shuj ñucamanda ñaupara icun.”
43005008	Jesús paita nica: “Atari, camba puñunara api, puri.”
43005009	Chi hurasllaira cai runa aliyashca aca. Puñunara apisha ricami. Samana punzha aca.
43005010	Shinajpi judiuguna alichishca runara ninauca: “Samana punzhami; camba puñunara apanara mana ushanguichu.”
43005011	Runa cutipaca: “Ñucara alichij runa rimahuaca, ‘Puñunara apisha, puri,’ nica.”
43005012	Shinajpi runara tapunauca: “¿Pita acai canda casna rimaj: ‘Puñunara apisha puri,’ nij?”
43005013	Aliyashca runa pi ashcaras paita alichijta mana yachacachu, Jesús chimanda rishca ajpi.
43005014	Huasha, Jesús cai runara templo huasii tupasha paita nica: “Ña alichishca angui; uchara ama cuti ranguichu, huasha ama yalijta ungungaj.”
43005015	Runa risha, judiugunara cuintaca: “Jesusmi ñucara alichihuaca.”
43005016	Chimanda judiuguna Jesusta turmindachinauca, paita huañuchingaj mascanauca, caigunara samana punzhai rashcamanda.
43005017	Jesús paigunara nica: “Ñuca Yaya cunagamas tarabaun, ñucas tarabauni.”
43005018	Shinajpi chimanda judiuguna Jesusta huañuchingaj astaun más mascanauca samana punzha yachaira mana caźushcamanda, shinallara ‘Dios ñuca Yayami’ nishcamanda, shina nisha paillara Dios tupullara rasha.
43005019	Shinajpi Jesús cutipasha nica: “Sirtu pacha cangunara nini: Churi pai quinquin munaimanda mana imaras ranara ushan, Yaya rashcara ricusha ran. Imaras Yaya rajpi, shinallara Churi ran.
43005020	Yaya Churira llaquin, tucui pai rashcaunara Churira ricuchin. Caimanda yali rashcaunara paita ricuchingami canguna manzharingaj.
43005021	Imasna Yaya huañushcaunara causachin, paigunara causaira cusha, shinallarami Churi pai munashca runaunara causaira cun.
43005022	Yaya mana pitas taripanzhu, randi tucui taripanara Churima cushcami.
43005023	Casna tucun tucui runa Churira ahuayachinauchu, paiguna Yayara ahuayachishca cuintallara. Maicans Churira mana ahuayachisha, paita cachamuj Yayaras mana ahuayachinzhu.
43005024	”Sirtu pacha cangunara nini maicans ñuca shimira uyasha, ñucara cachamuj Yayara quirishas, huiñai causaira charin: mana cauźayuj tucungachu, astaun huañuimanda causaima pasashcami.
43005025	Sirtu pacha cangunara nini, huras shamun, cunallaras pactarin, huañushcauna Diospa Churi shimira uyanaungami, uyajcunas causarinaungami.
43005026	Imasna Yaya paillara causaira charin, shinallara Churira cuca paillara causaira charingaj.
43005027	Shinallara taripangaj ushaira paita cuca, pai Runa Churi ashcamanda.
43005028	Caimanda ama manzharinguichi. Huras shamungami tucui pambariajcuna paihua shimira uyanaungami.
43005029	Alira rajcuna causarinaungami causangaj; randi manalira rajcuna causarinaungami cauźayachi tucungaj.
43005030	Ñuca munaimandallara mana ima ranara ushanichu. Uyashca tupullara taripani. Ñuca taripashca ali tupumi. Ñuca quiquin munaira mana ranichu, astaun ñucara cachamuj Yaya munashcara rauni.
43005031	Ñuca ñucamandallara rimasha, casna rimasha mana sirtuchu.
43005032	Shuj ñucamanda rimanmi, pai ñucamanda rimashcara sirtu ajta yachani.
43005033	Canguna Juanma uyajcunara cachacanguichi. Pai sirtu shimimanda rimacami.
43005034	Ñuca pi runamandas pai rimashcara mana apinichu; astaun caita rimani canguna quishpichi tucungaj.
43005035	Juan sindij vilasna punzhayachij aca. Canguna pai punzhayachishcai shu timpura cushiyasha nicanguichi.
43005036	Ñuca Juan rimashca shimimanda yali valij shimira charini. Yaya ñucara cuhuashca ranaunara rangaj, shinallara rauni. Caiguna Yaya ñucara cachamushcara rimanaun.
43005037	Shinallara ñucara cachamuj Yaya ñucamanda riman. Paihua shimira mana ima huras uyashcanguichi. Paihua samira mana ima huras ricushcanguichi.
43005038	Pai rimashca shimira canguna shungüi causajta mana charinguichi. Pai cachamushca Churiras mana quiringuichi.
43005039	Quillcashcaunara ricuichi. Canguna iyaringuichi chihui huiñai causaira charishcara. Chi Quillcashcauna ñucamanda rimanaun.
43005040	Ñucajma shamunara mana munanguichi causaira charingaj.
43005041	Runauna ahuayachishcara mana chasquinichu.
43005042	Astaun ñuca cangunara ricsini. Canguna shungu ucui Diosta mana llaquinguichi.
43005043	Ñuca shamushcani ñuca Yaya shutii. Canguna ñucara mana chasquinguichi. Shuj paihua quinquin shutii shamujpi, canguna paita chasquinguichima.
43005044	Canguna, ¿imasna quirinara ushanguichi? Canguna shujcuna ahuayachishcara parijumanda chasquinaunguichi. Astaumbas shu sapalla Diosmanda shamuj ahuayachishcara mana mascanguichi.
43005045	Ama iyaichichu ñuca cangunara cauźayachisha Yaya ñaupajpi. Shuj cangunara cauźayachin, canguna ‘Quishpichihuangami’ niushca Moisé.
43005046	Canguna Moisesta quirisha, ñucaras quiringuichima. Pai ñucamanda quillcacami.
43005047	Canguna pai quillcashcara mana quirisha, ¿imasna rashara ñuca rimashca shimira quiringuichima?”
43006001	Caimanda huasha, Jesús Tiberias nishca Galilea lamar chimbama rica.
43006002	Ashca runauna paita catimunauca, pai munanaita ricurinaunara ungushcaunahua rashcara ricushcamanda.
43006003	Jesús urcui sicasha chihui tiarica pai yachachishca runaunandi.
43006004	Judiuguna Pascua nishca ista mayanllayauca.
43006005	Jesús muyujta ricusha, ashca runauna paihuajma shamujcunara ricusha, Felipera rimaca: “¿Maimanda tandara randishun tucui caiguna micungaj?”
43006006	Cai shimira Jesús rimaca paita camangaj. Pai imasna rana ashcaras yachacami.
43006007	Felipe paita cutipaca: “Ishqui patsaj cullqui tupu tanda mana pactangachu caran duiñu ansa ansa micungaj.
43006008	Shu pai yachachishca runa, Andrés, Simón Pedro uqui, Jesusta rimaca:
43006009	”Caibi shu huahua, pai pichca cebadamanda rashca tandara ishqui ichilla aichahuaras charin. ¿Imarasha pactangairi cai tucuira carangaj?”
43006010	Shinajpi Jesús nica: “Runaunara tiachichi.” Chi llactai ashca quihua tiaca, Pichca huaranga tupu cariuna tiarinauca.
43006011	Jesús tandaunara apisha, Diosta agrasishca huasha, yachachishca runaunama cuca. Yachachishca runauna tiajcunara cunauca. Shinallara ichilla aichahuaras caranma cunauca, paiguna munashca tupura.
43006012	Runauna sacsajta micushca huasha, Jesús pai yachachishca runaunara nica: “Puchuunara pallaichi, imas ama ichuringaj.”
43006013	Shinajpi chunga ishqui tasauna undajta pallanauca, chi pichca cebada tandaunamanda micujcuna puchuchishcara.
43006014	Chi runauna, Jesús cai munanaita ricurinara rashcara ricusha, ninauca: “Sirtu pacha caimi Diosmanda rimaj, cai pachama shamuna aj.”
43006015	Jesús paiguna shamungaraushcara riparasha, paita apingaj rey apura rangaj, cuti pailla urcuma anzhuricami sapalla tiangaj.
43006016	Tutayaupi, Jesús yachachishca runauna lamarma irgunauca.
43006017	Canuai icusha lamarda chimbarianauca, Capernaum llactama. Ña tutayashca aca Jesús paigunajma chara mana shamucachu.
43006018	Lamarbi tsaglas atarica shinzhira huairaushcamanda.
43006019	Paiguna canuai shu samai tupura rishca huasha, Jesusta yacu ahuara puriuta ricunauca. Canua mayanma shamujpi, paiguna manzharinauca.
43006020	Jesús paigunara nica: “Ñuca mani. Ama manzharichichu.”
43006021	Shinajpi paiguna Jesusta munaihua chasquinauca canuai. Uctalla allpama pactanauca, paiguna riushca llactama.
43006022	Cayandi punzha, chimba partii causajcuna shu canualla tiashcara ricunauca, shinallara Jesús mana rishcara yachachishca runaunahua chi canuai, randi yachachishca runauna paigunalla rinaushca aca.
43006023	Shinajpi shu ichilla canuauna Tiberias llactamanda shamunaushca aca, runauna micuushca pamba mayanma shamusha, chihui runauna micunauca Jesús Diosta agrasishca huasha.
43006024	Runauna Jesús illajta ricusha, shinallara pai yachachishca runaunas illajta, paiguna ichilla canoaunai icusha, Capernaum llactama rinauca, Jesusta mascasha.
43006025	Paiguna Jesusta lamar chimbama tupasha, paita ninauca: “Yachachij, ¿ima huras caima pactamucangui?”
43006026	Jesús paigunara cutipaca: “Sirtu pacha nini, canguna ñucara mascahuanguichi, mana munanaita ricushcamanda, astaun tandara sacsajta micushcamanda.
43006027	Tarabaichi, mana yanga pasana micunamanda, astaun huiñai causaigama duraj micunamanda. Cai sami micunara Runa Churi cangunara cunga; casna rangaj Dios Yaya paita ricuchicami.”
43006028	Jesusta ninauca: “¿Imara rashun Dios rashcaunara rangaj?”
43006029	Jesús cutipasha nica: “Caiga Dios ranami: canguna pai cachamushca runai quirinauchu.”
43006030	Shinajpi paiguna ninauca: “¿Ima munanaita ricurinara ranguichu can, ñucanchi ricusha quiringaj? ¿Imara rangui?
43006031	Ñucanchi yayauna maná nishca micunara micunauca chaquishca allpa partii, Quillcai quillcashcasna: ‘Ahua pachamanda tandara paigunama micungaj cucami. ’ “
43006032	Jesús paigunara nica: “Sirtu pacha cangunara nini, chi ahua pachamanda tandara mana Moisés cucachu, astaun ñuca Yaya cangunara ahua pachamada sirtu tandara cunmi.
43006033	Ahua pachamanda irgumuj runa, caimi Diosmanda tanda. Pai cai pachara causaira cun.”
43006034	Runauna paita ninauca: “Señor, tucui huras cai tandara ñucanchira cuhuai.”
43006035	Jesús paigunara nica: “Ñuca causana tanda mani. Maicans ñucama shamuj mana ima huras yarcachingachu. Maicans ñucajpi quirij, huiñaigama mana ima huraspas upinaichingachu.
43006036	Astaun cangunara rimashcani, ñucara ricushallara mana quiringuichi.
43006037	Tucui Yaya ñucama cushca ñucajma shamunga. Maicans ñucajma shamujta mana callpachishachu.
43006038	Ahua pachamanda irgumucami, mana ñuca munaira rangaj. astaun ñucara cachamuj munashcara rangaj.
43006039	Caimi ñucara cachamuj Yaya munai: Tucui ñucara cuhuashcamanda ama imaras chingachichu, astaun puchucai punzhai paita causachingaj.
43006040	Caimi ñucara cachamujpa munai: tucui maicambas Churira ricuj, paihuajpi quirij, huiñai causaira charichu; puchucai punzhai ñuca paita causachisha.”
43006041	Shinajpi judiuguna piñarinauca Jesús rimashcamanda: “Ñuca ahua pachamanda shamuj tanda mani” nishcamanda.
43006042	Ninauca: “¿Manzhu cai Jesús José churi? Paihua yayaras paihua mamaras ricsinchi. ¿Imarasha nin, ‘Ahua pachamanda shamucani?’ “
43006043	Jesús cutipasha paigunara nica: “Ama piñaringuichi cangunapura.
43006044	Pihuas ñucama mana shamunzhu, ñucara cachamuj Yaya mana paita pushamujpi. Puchucai punzhai ñuca paita causachisha.
43006045	Diosmanda rimajcuna quillcashcaunai quillcashca tian: ‘Dios tucui runaunara yachachingami. ’ Shinajpi tucui Yayara uyaj, paimanda yachaj, ñucama shamunga.
43006046	Pihuas Yayara mana ricushcachu; Diosmanda shamuj, pailla Yayara ricushcami.
43006047	Sirtu pacha cangunara nini: maicans ñucajpi quirisha huiñai causaira charin.
43006048	Ñuca causana tanda mani.
43006049	Canguna yayauna chaquishca allpa partii maná nishca micunara micunauca, huañunauca.
43006050	Randi, caimi ahua pachamanda shamuj tanda, maican cai tandara micuj ama huañuchu.
43006051	Ñuca causaj tanda mani, ahua pachamanda shamuj, Maicans cai tandara micusha huiñaigama causangami. Ñuca cushca tanda ñuca quiquin aichami. Cai aichara cai pacha causanamanda cushami.”
43006052	Shinajpi judiuguna paigunapura rimananauca: “¿Imarasha cai runa paihua quiquin aichara micungaj cungairi?”
43006053	Jesús nica: “Sirtu pacha cangunara nini: Runa Churi aichara mana micusha, paihua yahuarda mana upisha, causaira mana charinguichichu cangunajpi.
43006054	Maicans ñuca aichara micuj, ñuca yahuarda upij, huiñai causaira charin; puchucai punzhai ñuca paita causachishcami.
43006055	Ñuca aicha sirtu micunami; ñuca yahuar sirtu upinami.
43006056	Ñuca aichara micuj, ñuca yahuarda upij, ñucajpi tian, ñucas paihuajpi.
43006057	Imasna causaj Yaya ñucara cachamuca, ñucas Yayamanda causauni, shinallara maicans ñucara micusha, paihuas ñucamanda causangami.
43006058	Caimi ahua pachamanda irgumuj tanda. Mana canguna yayauna maná nishcara micusha huañushcasna, astaun cai tandara micuj huiñaigama causangami.”
43006059	Jesús cai tucuira judioguna tandarina huasii rimaca, pai Capernaum llactai yachachiushcai.
43006060	Pai yachachishca runaunamanda ashcauna cai rimashcaunara uyasha: “Cai shimi yapa mana chasquihuajchu,” ninauca.”¿Pita uyanara ushangairi?”
43006061	Jesús paigunapura caimanda piñarishcara paihua shungüi yachasha, nica: “¿Cai shimichu cangunara piñachin?
43006062	¿Imara ninguichima canguna Runa Churira pai ñaupa tiashcama sicashcara ricusha?
43006063	Ispíritu causaira cun. Aichaga mana imajpas sirvin. Ñuca cangunara rimaushca shimiuna ispiritumi, causaimi.
43006064	Randi cangunamanda huaquinguna mana quiringuichi.” Jesús callarimanda mana quirijcunara ricsicami, shinallara paita huañuchingaj apichingarau runaras ricsicami.
43006065	Jesús rimaca: “Chiraigumanda cangunara nicani, ‘Pis ñucajma shamunara mana ushanzhu, Yaya mana paita cujpi shamungaj. ’ “
43006066	Chimanda pacha, pai yachachishca runaunamanda ashcauna tigranauca, paihua pariju purinara saquinauca.
43006067	Shinajpi Jesús paihua chunga ishqui runaunara nica: “Cangunas shinallara saquinara munanguichichu?”
43006068	Simón Pedro cutipasha nica: “Señor, ¿pihuajmara rina angairi? canlla huiñai causai shimiunara rimangui.
43006069	Can Cristo nishca causaj Diospa Churi ashcara quirishcanchi, ricsinchi.”
43006070	Jesús cutipaca: “¿Manzhu ñuca cangunara chunga ishquira ajllashcani, shina ajllaira cangunamanda shuj supaimi?”
43006071	Judas Iscariote, Simomba churimanda rimaca, Jesusta apichingarau runa. Pai chunga ishquimanda shuj aca.
43007001	Caimanda huasha, Jesús Galilea partii puriuca. Judea partira purinara mana munacachu, judiuguna paita huañuchingaj mascashcamanda.
43007002	Judiuguna ichilla huasira rana ista mayallayamuca.
43007003	Jesuspa uquiuna paita ninauca: “Caimanda llucshi. Judea partima ri, can yachachishca runauna can rashcaunara ricunauchu.
43007004	Maican runas ricsi tucusha nisha mana pacalla raun. Can cai rashcaunara rasha, canllara pajlla pambai ricuchi tucui runaunama.”
43007005	Paihua uquiunas paihuajpi mana quirinaucachu.
43007006	Shinajpi Jesús paigunara nica: “Ñuca punzha chara mana pactamushcachu. Canguna punzhaga tucui huras puruntumi.
43007007	Cai pacha runauna cangunara chijninara mana ushanaunzhu. Randi ñucara chijnihuanaun, ñuca paigunara rimashcamanda, ‘Canguna rashcauna manalichu,’ nisha.
43007008	Canguna istama sicaichi; ñuca cai istama chara mana rinichu. Ñuca punzha chara mana pactarishcachu.”
43007009	Caita rimashca huasha, Galileai saquirica.
43007010	Paihua uquiuna rishca huasha, Jesús shinallara istama sicasha rica, mana pajllai astaun pacallai.
43007011	Istai judiuguna Jesusta mascanauca: “Paiga, ¿maibirai?” nisha.
43007012	Jesusmanda rimananauca ashcara. Huaquinguna: “Pai ali runami,” ninauca, shujcunaga: “Mana, pai runaunara umachin.”
43007013	Pihuas pajllai paimanda mana rimacachu, judiugunara manzhashcamanda.
43007014	Astaun chaupi istai, Jesús templo huasima sicasha yachachicami.
43007015	Judiuguna manzharisha ninauca: “Pai, ¿imasnara quillcashcaunara yachan, mana yachachiushca ashallara.”
43007016	Jesús cutipasha nica: “Ñuca yachachina mana ñucajchu, randi ñucara cachamujmandami.
43007017	Maicans Diospa munaira pactachinara munasha, yachachishcamanda yachangami, Diosmandachu shamun, ñucamandallarachu rimauni.
43007018	Maicans pai quiquinmandallara rimausha, pai quiquin ahuayanara mascan. Astaun maicans paita cachamujpa ahuayanara mascau, paiga sirtu rimajmi, paihuajpi ima llullas illan.
43007019	¿Manzhu Moisés ley camachishca shimira cangunara cuca, shina ajllaira cangunamanda mana pihuas cai camachishcara pactachin? ¿Imamanda ñucara huañuchingaj mascaunguichi?”
43007020	Runauna cutipanauca: “Supaira charingui. ¿Pita canda huañuchisha nin?”
43007021	Jesús paigunara cutipaca: “Shu rashcara rarcani; tucui canguna manzharinguichi.
43007022	Sirtu pacha Moisés circuncisión nishcara cuca, randi mana paimandallachu aca, astaun yayaunamanda pacha. Shinajpi samana punzhai circuncisionda cariunara ranguichi.
43007023	Cariuna circuncisionda chasquijpi samana punzhai, Moisés camachishcara ama paquingaj, ¿imarasha ñucara piñahuanguichi, ñuca shu ungushca runara alichishcamanda samana punzhai?
43007024	Ricushcamandalla ama taripaichichu, astaun ali sirtu taripanara taripaichi.”
43007025	Shinajpi huaquin Jerusalenmanda ajcuna ninauca: “¿Manzhu cai runara mascanaun huañuchingaj?
43007026	Ricuichi imasna pai pajlla pambai rimaun; pihuas paita mana imaras ninaun. ¿Cai runa quiquin Cristo ashcara sirtu pacha intindinaushcachu anaunga apuuna?
43007027	Cai runara, maimanda shamushcaras ricsinchi. Cristo shamujpi, pai shamushcara pihuas mana yachangachu.”
43007028	Shinajpi Jesús temploi yachachisha, caparisha rimaca: “Ñucara ricsinguichi, ñuca maimanda shamushcaras shinallara yachanguichi. Ñuca quiquinmandallara mana shamushcanichu; astaun ñucara cachamuj sirtumi. Paitaga mana ricsinguichichu canguna.
43007029	Ñuca paita ricsinimi. Paimanda ani. Pimi ñucara cachamuca.
43007030	Shinajpi Jesusta apingaj camanauca. Shina ajllaira mana pihuas paita apicachu, paihua huras chara mana pactamushcamanda.
43007031	Ashca runauna paihuajpi quirinauca: “Cristo pai shamushcai, ¿caimanda yalijta munanaita ricurinaunara rangachu?” nisha.
43007032	Fariseoguna runauna Jesusmanda casna rimanaushcara uyanauca. Sacerdote apuuna fariseogunandi guardaunara cachanauca Jesusta apingaj.
43007033	Shinajpi Jesús nica: “Chara ansa timpura cangunahua tiasha, chihuasha ñucara cachamujpajma rishami.
43007034	Ñucara mascahuanguichimi, randi mana tupahuanguichichu. Maibi ñuca tiashcama shamunara mana ushanguichichu.”
43007035	Shinajpi judiuguna paigunapura ninauca: “¿Maimara ringai ñucanchi paita mana tupangaj? ¿Grieguuna llactai sayashca runaunamachu ringai griegunara yachachingaj?
43007036	¿Imarara nin casna rimashca shimi: “Ñucara mascahuanguichimi, mana tupahuanguichichu. Maibi ñuca tiaushcama shamunara mana ushanguichichu? ¿Imarai cai shimi?”
43007037	Ista puchucai punzhai, atun ista punzha ashcai, Jesús shayarisha caparica: “Maicans upinaichisha ñucajma shamuchu, upichu.”
43007038	Maicans ñucajpi quirij, Diospa quillcai quillcashcasna, paihuajmanda causana yacuuna llucshinaungami.”
43007039	Jesús caita rimaca, paihuajpi quirijcuna apingaraushca Ispiritumanda, Santu Ispíritu chara mana shamushca ajpi, Jesús chara mana sumajyachishca ajpi.
43007040	Shinajpi taucariaj runaunamanda huaquinguna caita uyasha ninauca: “Sirtu pacha cai runa Diosmanda rimajmi.”
43007041	Shujcuna: “Caimi Cristo,” ninauca. Huaquingunaga: “¿Cristo Galileamandachu shamunga?”
43007042	”¿Manzhu Diospa Quillcai quillcashca tian: ‘Cristo David miraigunamanda, Belen llactamanda, David iñashca llactamanda shamuna aca?’ “ ninauca.
43007043	Shinajpi, Jesusmanda paigunapura piñanausha rimananauca.
43007044	Paigunamanda huaquinguna Jesusta apishun ninauca; randi pihuas paita mana apicachu.
43007045	Guardauna sacerdote apuunama fariseogunamas tigranauca. Apuuna shamujcunara ninauca: “¿Imarasha paita mana apamucanguichi?”
43007046	Guardauna cutipasha ninauca: “Mana pi runas pai rimashcasna ima huras rimashcachu.”
43007047	Shinajpi fariseoguna cutipanauca: “¿Cangunas shinallara umachi tucushcanguichichu?
43007048	¿Maicanguna apuunamandas fariseogunamandas paihuajpi quirinaushcachu?
43007049	Cai runauna, ley camachishca shimira mana yachajcuna, maldisiashcaunami.”
43007050	Nicodemo, pai ñaupa Jesusma tutai shamuj, apuunamanda asha, paigunara nica:
43007051	”¿Ñucanchi ley camachishca shimi shu runara taripanzhu paimanda manara uyasha, pai rashcara manara yachasha?”
43007052	Fariseoguna cutipasha paita ninauca: “¿Can Galilea runachu angui? Ricui, mascai, Galileamanda ima rimajpas mana ima huraspas atarishcachu.”
43007053	Caran duiñi paihua huasima rica.
43008001	Jesús Olivos nishca urcuma rica.
43008002	Cayandi tutamanda templo huasima tigraca. Tucui runauna paihuajma shamunauca. Jesús tiarisha paigunara yachachica.
43008003	Shinajpi yachaira yachachijcuna fariseogunandi Jesusma shu huarmira shujhua tacarishcai apishcara pushamunauca.
43008004	Paiguna Jesusta ninauca: “Yachachij, cai huarmira shujhua tacariushca ratui api tucuca.
43008005	Moisés ley camachishca shimii casnaunara ‘Rumihua shitanami,’ nisha mandaca. Canga, ¿imara ningui?”
43008006	Cai tucuira Jesusta tintasha ninauca, paita cauźayachingaj. Jesús allpama cumurisha, maqui riruhua allpai quillcaca.
43008007	Paiguna paita maspas tapujpi, Jesús shayarisha nica: “Cangunamanda maicans ucha illaj asha, ñaupa punda rumihua shitachu paita.”
43008008	Jesús cuti cumurisha, allpai quillcasha catica.
43008009	Paiguna caita uyasha, iyaibi pingarisha, shuj shuj llucshisha rinauca, rucuunamanda maltaunagama. Jesús sapalla saquirica, chaupi shungüi shayau huarmindi.
43008010	Jesús atarisha, huarmi sapalla ajta ricusha, paita nica: “Huarmi, ¿maibirai canda cauźayachiujcuna? ¿Mana pihuas canda cauźayachishcachu?”
43008011	Huarmi nica: “Mana pihuas, Señor.” Shinajpi Jesús paita nica: “Ñucas canda mana cauźayachinichu. Ri, ama mas ucharaichu.”
43008012	Cuti Jesús paigunara rimaca: “Ñuca cai pacha punzhami ani. Ñucara catimuj runa llandui mana puringachu; astaun cai causai punzhara charingami.”
43008013	Shinajpi fariseoguna paita ninauca: “Can quiquinmandallara rimaungui. Mana valinzhu can rimashca.”
43008014	Jesús cutipaca: “Ñuca quiquinmandallara rimajpis, ñuca rimashca sirtumi. Ñuca maimanda shamushcara maima rinaras yachani. Randi canguna ñuca shamushcara ñuca rinaras mana yachanguichichu.
43008015	Canguna runa taripanara taripanguichi. Ñuca pitas mana taripanichu.
43008016	Ñuca taripajpi, ñuca taripashca sirtumi. Ñuca mana sapallachu ani, astaun ñuca ñucara cachamuj Yayandi.
43008017	Canguna camachishca shimii quillcashca tian: “Ishquipura rimashca sirtumi.”
43008018	Ñuca quiquinmanda rimauni. Ñucara cachamuj Yayas shinallara ñucamanda riman.
43008019	Fariseoguna: “Camba Yaya, ¿maibirai?” ninauca. Jesús cutipaca: “Ñucaras, ñuca Yayaras, mana ricsihuanguichichu. Ñucara ricsisha, shinallara ñuca Yayaras ricsinguichimami.”
43008020	Cai shimiunara Jesús rimaca cullquira tandachina pistui, pai templo huasii yachachiusha. Pihuas paita mana apicachu, paihua huras manara pactarishca ajpi.
43008021	Cutillara Jesús paigunara nica: “Riunimi. Canguna mascahuanguichimi, astaun canguna uchaunai huañunguichimi. Ñuca riushcama shamunara mana ushanguichichu.”
43008022	Shinajpi judiuguna ninauca: “¿Pai quiquinllarachu huañuchinga, casna nisha ‘Ñuca riushcama shamunara mana ushanguichichu?’ “
43008023	Jesús paigunara nica: “Canguna uramanda anguichi, ñucaga ahuamandami ani. Canguna cai pachamandami anguichi, ñucaga mana cai pachamandachu ani.
43008024	Chiraigumanda cangunara nicani: ‘Canguna uchaunai huañunguichimi. ’ Canguna ñuca ajta mana quirisha, canguna uchaunai huañunguichimi.”
43008025	Paita ninauca: “Canga, ¿pitangui?” Shinajpi Jesús paigunara nica: “Ñuca cangunara ñaupa punda rimashcasna ani.
43008026	Cangunara rimangaj taripangajpas ashcara charini. Ñucara cachamuj sirtu rimajmi. Ñuca paimanda uyashcara cai pachai rimauni.”
43008027	Runauna mana intindinaucachu paihua Yayamanda rimauta.
43008028	Shinajpi Jesús paigunara nica: “Canguna Runa Churira atarichishca huasha, ñuca ajta intindinguichimi. Shinallara intindinguichimi ñucamandallara mana imaras ranichu. Astaun Yaya ñucara yachachishcara, chillara rimauni.
43008029	Ñucara cachamuj Yaya ñucahua tiaun. Yaya ñuca sapallara mana saquihuashcachu. Ñuca tucui huras pai munashcara rani.”
43008030	Jesús shina rimajpi, ashca runauna paihuajpi quirinauca.
43008031	Shinajpi Jesús paihuajpi quirij judiugunara nica: “Canguna ñuca shimiunara pactachisha causausha, sirtu pacha ñuca yachachishca runauna tucunguichimi.
43008032	Sirtu shimira yachanguichimi. Cai sirtu shimi cangunara lugaryachingami.”
43008033	Paiguna Jesusta cutipanauca: “Abrahanmanda miraiguna anchi, ima huras pitas mana sirvishcanchichu. ¿Imarasha ningui, ‘Lugaryachishcauna anguichi’?”
43008034	Jesús paigunara cutipaca: “Sirtu pacha cangunara nini, maicans uchara rasha, uchara sirvij tucun,
43008035	Sirvij mana tucui huras huasii saquirinzhu. Randi, churi huiñaigama huasii tiaun.
43008036	Shinajpi Churi cangunara lugaryachijpi, sirtu pacha lugaryachishcauna tucunguichimi.
43008037	Canguna Abrahanmanda miraiguna ajta ricsinimi. Randi ñucara huañuchingaj mascanguichi, ñuca shimiuna canguna shungüi mana icushcamanda.
43008038	Ñuca Yaya ñaupajpi ricushcara rimauni. Cangunas canguna yaya ñaupajpi uyashcaras raunguichi.
43008039	Paiguna cutipanauca: “Ñucanchi yaya Abrahanmi.” Jesús nica: “Canguna Abrahamba churiuna asha, Abraham rashcaunara ranguichimami.
43008040	Cuna ñucara huañuchinara mascanguichi, ñuca Diosmanda uyashca sirtu shimira rimajta. Abraham mana caita rarcachu.
43008041	Canguna yaya rashcara ranguichi.” Shinajpi judioguna paita ninauca: “Ñucanchi mana shujhua tacarishcamanda pagarishcachu anchi. Shu yayara charinchi, paiga Diosmi.”
43008042	Shinajpi Jesús paigunara nica: “Dios canguna yaya ajpi, sirtu pacha ñucara llaquinguichimami. Diospajmanda llucshisha shamushcani. Ñucamandallara mana shamucanichu, astaun Dios ñucara cachamuca.
43008043	”¿Imarasha ñuca shimira mana intindinguichichu? Ñuca rimashcara mana uyashcamanda mana intindinguichichu.
43008044	Canguna canguna supai apu yayamanda anguichi. Canguna yaya munashcara pactachinara munanguichi. Pai callarimanda pacha huañuchij aca. Sirtu shimira mana rimacachu, paihuajpi sirtu rimana mana tianzhu. Pai llullara rimasha, pai quiquinmanda riman. Pai llullajmi, shinallara llullanahua yayami.
43008045	Ñucara sirtu shimira rimashcamanda mana quirihuanguichi.
43008046	¿Cangunamanda maican ñucara uchamanda cauźayachinzhu? Ñuca sirtu shimira rimajpi, ¿imaraigu mana quirihuanguichi?
43008047	Maicans Diosmanda aj Dios rimashcara uyan. Chiraigu mana uyahuanguichi, canguna mana Diosmanda ashcaraigu.”
43008048	Shinajpi judiuguna Jesusta cutipanauca: “¿Manzhu ali rimashcanchi, ‘Can Samaria runa angui, supaiyuj angui?’ nisha.”
43008049	Jesús cutipasha rimaca: “Supaira mana charinichu, astaun ñuca Yayara ahuayachiuni. Canguna ñucara mana ahuayachinguichichu.
43008050	Ñuca quiquin ahuayanara mana mascanichu. Shujmi mascan, taripan.
43008051	Sirtu pacha cangunara nini: maicans ñuca rimashcara huacachisha, huiñaigama huañuira mana ricungachu.”
43008052	Shinajpi judiuguna paita ninauca: “Cuna yachanchi can supaira charishcara. Abraham huañuca, Diosmanda rimajcunas huañunauca. Canga ningui: ‘Pihuas ñuca shimira pactachisha, huiñaigama huañuira mana ricungachu. ’
43008053	Canga, ¿ñucanchi yaya Abrahanmanda yalichu angui? Pais huañuca, shinallara Diosmanda rimajcunas. Canga, ¿pita tucusha ningui?”
43008054	Jesús cutipaca: “Ñuca ñucamandallara ahuayasha, chi ahuayana mana imajpas valinzhu. Ñuca Yaya ñucara ahuayachinmi. Paimanda canguna rimasha, ‘Ñucanchi Diosmi,’ ninguichi.
43008055	Paita mana ricsinguichi, randi ñuca paita ricsini. Ñuca ‘Paita mana ricsinichu’ nisha, cangunasna llullaj tucuima. Randi ñuca paita ricsini, shinallara pai rimashcara pactachini.
43008056	Canguna Abraham yaya ñuca punzhara ricungarausha cushiyaca. Ricucami, ricusha cushi tucuca.”
43008057	Shinajpi paiguna ninauca: “Can manara pichca chunga huatara charingui. ¿Abrahanda ricushcanguichu?”
43008058	Jesús cutipaca: “Sirtu pacha cangunara nini, Abrahan manara tiashcaira, ñuca mani.”
43008059	Judiuguna caita uyasha rumiunara apinauca paita shitangaj. Randi Jesús pacalla templomanda llucshisha, paiguna chaupi shungura pasasha rica.
43009001	Jesús chimanda pasaushcai, shu ñausa pagarij runara ricuca.
43009002	Yachachishca runauna paita tapunauca: “Yachachij, ¿Pi ucharashcamanda cai runa ñausa pagarimuca, paillara, paihua yayauna ucharashcamanda?”
43009003	Jesús cutipaca: “Mana pai ucharashcamanda, mana paihua yayauna ucharashcamanda ñausa pagarica. Shina tucuca Diospa ranaunara paihuajpi ricuchingaj.
43009004	Ministirinmi ñucara cachamujpa ranaunara rangaj punzha ajllaira, Tuta shamujpi mana pihuas ushan tarabanara.
43009005	Ñuca cai pachai tiaushca huraspi, cai pachamanda punzha ani.
43009006	Casna rimasha, Jesús allpai tiucaca, tiucahua turura apiyachisha, ñausa runa ñahuii llutaca.
43009007	Shina rasha, Jesús paita nica: “Ri, maillairi, Siloé yacui.” Cai ‘Siloé’ runa shimii ‘Cachashca’ nin. Shinajpi runa maillai rica, ricusha tigramuca.
43009008	Paihua mayambi causajcuna, pai ñausa ashcara ricsijcunas ninauca: “Caiga, ¿manzhu mañasha tiaj runa?”
43009009	Huaquinguna: “Paimi,” ninauca. Shujcuna, “Chi cuinta ricurin.” Pai quiquinllara: “Ñuca mani,” nica.
43009010	Paita ninauca: “Camba ñahuiuna ¿imasna rasha pascarinauca?”
43009011	Runa cutipasha nica: “Chi Jesús nishca runa turura rasha ñahuii llutaca. ‘SiIoema maillai ri,’ nihuaca. Ñuca ricani, maillacani, ricuj tucucani.”
43009012	Shinajpi ninauca: “Pai ¿maibirairi?” Runa, “Mana yachanichu,” nisha cutipaca.
43009013	Fariseogunama ñaupa ñausa aj runara pushanauca.
43009014	Samana punzhai Jesús turura rasha paihua ñahuiunara pascaca.
43009015	Fariseoguna cutillara paita tapunauca: “¿Imasna rashara ricuj tucucangui? Runa paigunara nica: “Ñahui ahuai turura llutaca, maillacani, ricuj tucuni.”
43009016	Shinajpi fariseogunamanda huaquinguna ninauca: “Cai runa mana Diosmandachu, samana punzhara mana huacachin. Shujcuna ninauca: “¿Uchayuj runa imasna rasha cai munanaita ricurinaunara rangachu?” Parijumanda piñanausha rimananauca.
43009017	Cutillara ñausa aj runara rimanauca: “Can ¿imara ningui paimanda, pai camba ñahuira pascajta? Runa cutipaca: “Pai Diosmanda rimajmi.”
43009018	Judiuguna pai ñausa ashcara, ricuj tucushcaras mana quirinaucachu. Shinajpi ñahuira pascashca runa yayaunara cayanauca.
43009019	Paigunara tapunauca: “¿Caichu canguna churi, ñausa pagarij nishca? ¿Imasna rasha cuna ricun?”
43009020	Yayauna cutipasha ninauca: “Cai ñucanchi churi ashcaras yachanchi, pai ñausa pagarishcaras yachanchi.
43009021	Imasna rasha cuna ricuj tucushcara mana yachanchichu. Pi paihua ñahuira pascashcaras mana yachanchichu. Pai iyaiyuj, paita tapuichi, paillara rimangami.”
43009022	Yayauna casna ninauca judiugunara manzhashcamanda. Judiuguna ña rimanauca: “Maicans Jesús Mesíasmi nij, tandarina huasimanda ichui tucungami.”
43009023	Chiraigumanda yayauna: “Iyaiyujmi,” ninauca, “paita tapuichi.
43009024	Shinajpi ñausa aj runara cuti cayanauca. Paita ninauca: “Diosta alabairi, chi runa uchayuj ajta yachanchi.”
43009025	Shinajpi ñausa aj runa cutipaca: “Uchayuj ashcara imaras mana yachanichu; caita yachani: ‘Ñuca ñausa acani, cuna ricuuni. ’ “
43009026	Fariseoguna cutillara runara ninauca: “¿Imara rarca canda? ¿Imasna rashara camba ñahuira pascaca?”
43009027	Runa paigunara cutipasha: “Ña cangunara rimashcani,” nica, “uyanara mana munacanguichi. ¿Imarasha cuti uyanara munanguichi? ¿Cangunas shinallara pai yachachishca runauna tucunara munanguichi?
43009028	Paita caminauca.”Can pai yachachishca runa angui, astaun ñucanchi Moisés yachachishca runaunami anchi.
43009029	Dios Moisesta rimashcara yachanchi; randi cai runa maimanda ashcaras mana yachanchichu.”
43009030	Runa cutipaca: “Sirtu pacha caita manzhanaitami, canguna pai ajta mana yachanguichi, shina ajllaira ñuca ñahuira pascahuashcami.
43009031	Dios uchayujcunara mana uyanzhu, caita yachanchi; randi maicans Diosta manzhajpi, paihua munaira rajpi, Dios paita uyanmi.
43009032	Callarimanda pacha mana uyarishcachu aca shu pagarishcamanda ñausa runa ñahuira pascangaj.
43009033	Cai runa mana Diosmanda asha, mana imaras ranara ushanmachu.”
43009034	Paita cutipasha ninauca: “Can uchai pagarimushcangui, ¿shinashallara ñucanchira yachachihuangui?” Shinajpi paita canzhama ichunauca.
43009035	Jesús paita ichushcara uyasha, paita tupasha rimaca: “¿Diospa Churii quiringuichu?”
43009036	Runa cutipaca: “¿Paiga pitairi, Señor, ñuca paita quiringaj?”
43009037	Jesús nica: “Paita ricushcangui; canhua rimau paimi an.”
43009038	Pai nica: “Señor, quirinimi,” Casna nisha Jesusta aduraca.
43009039	Jesús nica: Ñuca taripangaj cai pachama shamucani, mana ricujcuna ricunauchu, ricujcunas ñausa tucunauchu.”
43009040	Fariseogunamanda huaquinguna, paihua pariju tiajcuna, cai shimira uyasha, ninauca: “¿Ñucanchis shinallara ñausachu anchi?”
43009041	Jesús nica: “Canguna ñausa asha, ucha illajcuna anguichima; randi cuna, ‘Ricunchimi,’ nisha, caimanda canguna ucha saquirin.”
43010001	Jesús nica: “Sirtu pacha cangunara nini, maican runa burigu cularbi icusha, mana pungura pasasha, astaun shu partii quinzhara sicasha, casna runa shuhuajmi.
43010002	Maican runa pungullara icusha, pai burigura sirtu cuirajmi.
43010003	Pungura cuiraj runa paihuajta pascan; buriguuna paihua shimira uyanaun. Pai buriguunara shutii cayan, paigunara llucchin.
43010004	Tucui paihua buriguunara llucchisha, ñaupasha rin. Buriguuna paita catinaun, paihua shimira ricsishcamanda.
43010005	Randi, buriguuna shu mana ricsishca runara mana catinaungachu, astaun paimanda miticunaunga, paihua shimira mana ricsishcamanda.”
43010006	Cai yachachina cuintanara Jesús paigunara cuintacami. Astaun pai rimashcara mana intindinaucachu.
43010007	Shinajpi Jesús cuti rimaca: “Sirtu pacha cangunara nini, ñuca buriguuna pungumi ani.
43010008	Tucui ñucamanda ñaupa shamujcuna shuhuajcunas, shuhuasha huañuchijcunas anaun. Buriguuna paigunara mana uyanaucachu
43010009	Ñuca pungumi ani. Maican ñucahua icusha quishpichi tucungami; icunga, llucshinga, micuna quihuara tupangami.
43010010	Shuhuaj runa apingajlla, huañuchingajlla, huajlichingajlla shamun. Randi ñuca shamucani buriguuna causaira charinauchu, causaira charisha talirijta charinauchu.
43010011	Ñuca burigura ali cuiraj ani. Ali cuiraj paihua causaira cun buriguuna randimanda.
43010012	Randi, cuirangaj pagashca runa, mana quiquin cuiraj ajpi, buriguuna mana paihua quiquimbaj ajpi, shu puma shamushcara ricusha miticun, buriguunara saquin. Shinajpi puma buriguunara apijpi, llambura chausin.
43010013	Cuirangaj pagashca runa miticusha rin, pagashca runa ashcamanda; buriguunara mana llaquin, mana cuiran.
43010014	Ñuca burigura ali cuiraj ani; buriguunara ricsini; ñuca buriguuna ñucara ricsihuanaun,
43010015	imasna Yaya ñucara ricsishcasna, shinallara ñucas Yayara ricsini. Buriguuna randimanda ñuca causaira cuni.
43010016	Shinallara shu buriguunara charini, mana cai cularbi tiajcunara. Chigunaras pushamunara ministini. Paigunas ñuca shimira uyanaungami. Shu muntunlla anaunga, shu cuirajlla tiangami.
43010017	Chiraigumanda Yaya llaquihuanmi. Ñuca causaira cuni, cuti causaira apingaj.
43010018	Ñuca causaira pihuas ñucamanda mana quichun, ñucallara cuni. Cungaj ushaira charini, cuti apinaras ushani. Cai mandashca shimira Yayamanda apicani.”
43010019	Cutillara judiugunapura cai shimiunamanda piñanausha rimananauca.
43010020	Paigunamanda ashcauna ninauca: “Supaira charin, nuspa tucushca, ¿imaraigu paita uyanguichi?”
43010021	Shujcuna: “Cai shimiuna mana supayujmandachu,” ninauca. ¿Supai ñausa runa ñahuira pascanara ushanzhu?”
43010022	Jerusalembi, templo huasira Diosma cushcara iyarina ista pactamuca. Tamia huras aca.
43010023	Jesús templo huasii puriuca, Salomomba pungüi.
43010024	Judiuguna paihua muyujta tandarisha, paita rimanauca: “¿ïma hurascama ñucanchi shungura turbachingui? Can Cristo asha pajlla pambai rimahuai.”
43010025	Jesús cutipaca: “Rimashcani, astaun canguna mana quiricanguichi. Ñuca Yaya shutii rashcauna ñucamanda rimanaun.
43010026	Cangunaga mana quiringuichi, mana ñuca buriguunamanda asha, ñuca cangunara rimashcasna.
43010027	Ñuca buriguuna ñuca shimira uyanaun. Paigunara ricsini, shinallara paiguna ñucara catimunaun.
43010028	Paigunara huiñai causaira cuni; huiñaigama mana huañunaungachu. Ñuca maquimanda pihuas paigunara mana quichungachu.
43010029	Ñuca Yaya paigunara cuhuaca. Yaya tucuimanda yalimi. Ñuca Yaya maquimanda paigunara pihuas mana quichungachu.
43010030	Ñucahua Yayahua shujlla manchi.”
43010031	Shinajpi judiuguna rumiunara cuti apinauca paita shitangaj.
43010032	Jesús paigunara cutipaca: “Ashca ali rashcaunara cangunara ricuchishcani ñuca Yayamanda. ¿Maicanmanda ñucara rumihua shitasha ninguichi?
43010033	Judiuguna cutipanauca: “Ali rashcamanda mana shitanchichu rumihua, astaun can, ‘Dios mani,’ nishcamanda, can runa ashallara Dios tucusha nishcamanda.”
43010034	Jesús cutipaca: “¿Manzhu canguna ley shimii quillcashca tian, ‘Nicani dioscuna anguichi?’
43010035	Diospa shimira chasquijcunara ‘dioscuna’ shutichishca ajpi, shina ajllaira Diospa shimi mana paquirinallachu.
43010036	¿Yaya Dios chicanyachishca runara, cai pachama cachamushcara: ‘Camishcangui,’ ninguichi, pai ‘Diospa Churi ani,’ nishcamanda?
43010037	Ñuca Yaya rashcaunara mana rajpi, ama quirihuaichichu.
43010038	Randi, ñuca casna rashcaunara rajpi, ñucara mana quirishas, rashcaunara quirichi, canguna ricsingaj, quiringajpas Yaya ñucajpi tiashcara ñucas paihuajpi tiashcara.”
43010039	Cuti paita apingaj iyarinauca. Jesús paiguna maquimanda quishpicami.
43010040	Jesús Jordán yacu chimbama rica, Juan ñaupa bautisaushcama. Chihui tiauca.
43010041	Ashca runauna paihuajma shamunauca. Paiguna ninauca: “Sirtu pacha Juan ima munanaita ricurinaras mana rarcachu, astaun tucui pai cai runamanda rimashcauna sirtumi.”
43010042	Ashca runauna chihui Jesúspi quirinauca.
43011001	Chi huras shu Betania llactamanda runa, Lázaro nishca, ungushca aca. Chi ichilla llactai María paihua ñaña Martandi causanauca.
43011002	Cai María, ungushca Lázaro pani, Señorda gustu asnaj ambihua armachij, shinallara Señorba chaquiras paihua acchahua chaquichij aca.
43011003	Paniuna Jesúsma shimira cachanauca: “Señor, can llaquishca runa ungushcami.”
43011004	Jesús caita uyasha: “Cai ungüi mana huañuchinachu,” nica, “astaun Diosta ahuayachingaj, Diospa Churi caimanda ahuayachishca tucungaj.”
43011005	Jesús Martaras, paihua ñañaras, Lazaroras llaquicami.
43011006	Jesús Lázaro ungushcara uyasha, pai tiashcai ishqui punzha masta saquiricami.
43011007	Shinajpi, caimanda huasha, Jesús pai yachachishca runaunara: “Acuichi,” nica, “cutillara Judea partima.”
43011008	Yachachishca runauna ninauca: “Yachachij, chi shu punzhalla judiuguna canda rumihua shitanara munanauca. ¿Cuti riunguichu chima?”
43011009	Jesús cutipaca: “¿Manzhu caran punzha chunga ishqui hurasta charin? Maicans punzhai purisha mana nijtangachu, cai pacha punzhara ricusha.
43011010	Randi, maicans tutai purisha nijtangami, punzha paihuajpi illashcamanda.”
43011011	Caita rimashca huasha, Jesús nica; “Ñucanchi llaquishca amigu Lázaro puñunmi. Puñushcamanda paita llicchachingaj riunimi.”
43011012	Shinajpi yachachishca runauna: “Señor” ninauca, “pai puñusha aliyangami.”
43011013	Randi, Jesús casna rimasha, Lázaro huañushcara rimaca. Paiguna samasha puñushcara Jesús riman nisha iyanauca.
43011014	Shinajpi Jesús pajlla pambai nica: “Lázaro huañushcami.
43011015	Cangunamanda cushiyauni ñuca chihui illashcamanda, canguna quiringaj. Acuichi paihuajma.”
43011016	Shinajpi Tomás, ‘Chapa Huahua’ nishca, chishu yachachishca runaunama nica: “Acuichi ñucanchis, paihua pariju huañungaj.”
43011017	Shinajpi Jesús shamuca. Huañushca Lazarora ña chuscu punzha pambashcara tupaca,
43011018	Betania Jerusalén mayambi aca, shu samai purina tupui.
43011019	Ashca judiuguna Martama Mariamas shamunaushca aca paigunara cushiyachingaj, Lázaro huañushcamanda.
43011020	Shinajpi Marta Jesús shamushcara uyasha, paita tupangaj llucshica. Maríaga huasii saquirica.
43011021	Marta Jesústa nica: “Señor, can caibi tiaushca ajpi, ñuca turi mana huañunmachu aca.
43011022	Shinallara cuna ricsinimi imaras can Diosta mañajpi, pai canda cungami.”
43011023	Jesús nica: “Camba turi causaringami.”
43011024	Marta nica: “Yachanimi puchucai punzhai causarinai causaringami.”
43011025	Jesús cutipasha nica: “Ñucaga causarina mani, causais ani. Maicans ñucajpi quirisha, huañushca ashas, causaringami.
43011026	Tucui causajcuna ñucajpi quirisha huiñaigama mana huañunaungachu. ¿Caita quiringuichu can?”
43011027	Marta cutipaca: “Ari, Señor,” nisha, “can Cristo nishca Diospa Churi ajta, cai pachama shamujta, quirishcani.”
43011028	Marta casna rimasha, pacalla rica paihua ñaña Mariara cayangaj. Paita nica: “Yachachij caibimi, canda cayaun.”
43011029	María caita uyasha, uctalla shayarisha paihuajma shamuca.
43011030	Jesús chara llactai mana icucachu, astaun Marta paita tupashca pambai chapauca.
43011031	Shinajpi Mariahua pariju huasii tiaj judiuguna cushiyachingaj shamujcuna, pai dsas atarisha llucshishcara ricusha, paita catinaucami: “Aya pambashcama huacangaj riun,” nisha.
43011032	María Jesús tiashcama shamusha, paita ricusha, paihua chaquii tuama urmasha, paita nica: “Señor, can caibi tiaushca ajpi, ñuca turi mana huañunmachu aca.”
43011033	Shinajpi Jesús María huacashcara, shinallara paihua pariju shamuj judiuguna huacashcaras ricusha, paihua shungüi yapa llaquirisha turbarica.
43011034	Jesús nica: “Paita, ¿maibi pambacanguichi?” “Señor,” ninaun, “ricuj shami.”
43011035	Jesús huacacami.
43011036	Shinajpi judiuguna ninauca: “Ricuichi imasna Jesús paita llaquicami.”
43011037	Paigunamanda huaquinguna ninauca: “Cai ñausa ñahuira pascaj, ¿manzhu ushanmaca cai runara huañunamanda quishpichingaj?”
43011038	Jesús cuti paihua shungüi llaquirisha, aya churashca uctuma shamuca. Peñas uctu aca. Shu rumi uctu pungu ahuai churashca siriuca.
43011039	Jesús nica: “Rumira anzhuchichi.” Marta, huañushca Lázaro pani, nica: “Señor, asnaunmi; ña chuscu punzha pambashcami.”
43011040	Jesús nica: “¿Manzhu canda nicani, can quirishaga, Dios sumaj munanaita rashcara ricunguimi?”
43011041	Shinajpi huañushca runa siriushcamanda rumira anzhuchinauca. Jesús ahuama ricusha: “Yaya,” nica, “can ñucara uyashcamanda agrasini.
43011042	Can tucui huras ñucara uyashcara yachacani. Randi cai ashca muyujta shayajcunamanda casna nicani, paiguna can ñucara cachamushcara quirinauchu.”
43011043	Caita rimashca huasha, Jesús shinzhira caparisha: “Lázaro, pajllama llucshi,” nica.
43011044	Huañushca runa llucshicami, maquindi chaquindi llachapahua huatashca, ñahuis llachapahua pillushca. Jesús nica: “Huatashcara pascaichi, saquichi richu.”
43011045	Shinajpi Mariajma shamuj judiugunamanda ashcauna Jesús rashcara ricusha, paihuajpi quirinauca.
43011046	Randi huaquinguna Fariseogunajma rinauca Jesús rashcara cuintangaj.
43011047	Shinajpi sacerdote apuuna fariseogunandi pariju tandarisha ninauca: “¿Imara rashun? Cai runa munanaita ricurinaunara ashcara raun.
43011048	Ñucanchi paita shinalla saquijpi, tucui runauna paita quirinaungami. Romanoscuna shamunaunga ñucanchi santu llactaras ailluunaras tulangaj”
43011049	Caifás, apuunamanda shuj, chi huatai sacerdoteuna atun apu asha, paigunara nica: “Canguna mana imaras yachanguichichu;
43011050	shinallara mana iyanguichi imasnara ali tucunga shu runa ñucanchi intiru aillu randimanda huañungaj, tucui runauna ama chingaringaj.”
43011051	Caitaga mana pai quiquinmandallarachu rimaca, astaun pai chi huatai sacerdote atun apu asha. Diosmanda rimasha, “Jesús intiru aillu randimanda huañunami anga,” nica.
43011052	”Shinallara mana chi llacta aillumandalla huañuchu, astaun tucui Diospa chausirishca churiunara shujllai tandachingaj.”
43011053	Shinajpi chi punzhamanda pacha, paigunapura Jesústa huañuchingaj iyanaucami.
43011054	Chiraigumanda Jesús judiugunahua ña mana pajllai puricachu. Paiga runa illashca parti rayai shu Efraín shutichishca llactama rica. Chihui pai yachachishca runaunahua saquirica.
43011055	Judiuguna Pascua ista mayanllayauca, Chi llactamanda ashcauna Jerusalenma sicanauca Pascua ista manara pactamujllaira, maillaringaj.
43011056	Jesústa mascanauca. Templo huasii huaquinguna shujcunara tapunauca: “¿Jesús istama shamungachu? ¿Imasnara iyanguichi?”
43011057	Sacerdote apuuna fariseogunandi mandanauca: “Maicans Jesús tiashcara yachasha, rimanauchu,” Jesústa apingaj.
43012001	Pascua istamanda sucta punzha ñaupa, Jesús Betaniama shamuca, huañuj Lázaro llactama, pai huañushcaunamanda causachishca.
43012002	Chihui, Jesúspajta shu istara ranauca, tuta. Marta yanapaca. Lázaro Jesúshua pariju mesai tiarica.
43012003	Shinajpi María shu libra tupu gustu asnaj ambira apamuca; ashca valij aca. Chi ambihua Jesúspa chaquira armachica, shinallara paihua acchahua chaquira chaquichica. Ambi gustu asnaihua intiru huasira undaca.
43012004	Judas Iscariote, Simonba churi, shu Jesús yachachishca runa, paita intrigangarau, rimaca:
43012005	”¿Imarasha cai quinsa patsaj cullqui tupu valina ambi mana catushcachu aca tsuntsuunama cungaj?”
43012006	Casna rimaca, mana tsuntsuunara llaquishcamanda, astaun yachachishca runauna cullqui bulsara charisha, shuhuaj asha, chimanda cullquira apij aca.
43012007	Shinajpi Jesús: “Saqui,” nica, “ñuca pambarina punzhagama caita huacachishcami.
43012008	Tsuntsuuna tucui huras cangunahua tianaunga, randi ñuca mana tucui huras cangunahua tiashachu.”
43012009	Shinajpi judiugunamanda ashcauna Jesús chihui tiaushcara uyanauca. Jesúsmandalla mana shamunaucachu, astaun Lazarora ricungaj shamunaucami, pai huañushcamanda causarishcara ricungaj.
43012010	Sacerdote apuuna paigunapura rimananauca Lazaroras huañuchingaj nisha.
43012011	Pai causarishcaraigumanda ashca judiuguna anzhurinauca, Jesúspi quirinauca.
43012012	Cayandi punzha, ashca runauna istama shamujcuna, Jesús Jerusalenma shamungaraushcara uyasha,
43012013	ramos pangaunara apisha, paita tupangaj llucshinauca, caparinauca: “¡Alabashca angui! ¡Señor Diospa shutii shamuj Israel Rey Apu. Bindisiashca angui!”
43012014	Jesús shu malta burura tupasha, paihua ahuai tiarica. Cai Quillcashcasna:
43012015	”Ama manzhaichu Siomba ushushi: Caiga camba Rey Apu shamun. Shu malta buru ahuai tiarisha shamun.”
43012016	Ñaupa punda cai tucuira mana ali intindinaucachu pai yachachishca runauna. Astaun Jesústa sumajyachishca huasha, cai tucuira paimanda quillcashca ajta iyarinauca, shinallara quillcashcasna runauna paita cai tucuira ranauca.
43012017	Jesúshua pariju tiajcuna pai Lazarora pambashcamanda cayaushcai, huañushcamanda causachishcais, pai rashcara cuintarianauca.
43012018	Chimandas runauna paita tupangaj shamunauca, Jesús chi munanaita ricurinara rashcara uyashcamanda.
43012019	Astaun fariseoguna paigunapura ninauca: “¡Ricuichi imasnara mana imaras ushanguichi. Intiru mundu paita catinaun!”
43012020	Istama Diosta alabangaj shamujcunahua huaquin griegu runauna tianauca.
43012021	Caiguna Felípema shamunauca. Felipe Galilea parti Betsaida llactamanda aca. Paiguna Felípera ruganauca: “Señor, Jesústa ricunara munanchi.”
43012022	Felipe caita Andresta cuintaca. Shinajpi Andresndi Felipendi Jesústa cuintanauca.
43012023	Jesús cutipaca: “Runa Churira sumajyachina huras pactamunmi.
43012024	Sirtu pacha cangunara nini: “Trigu muyu allpai urmasha, mana huañusha, sapalla saquirin. Randi, huañusha ashcara aparin.
43012025	Maicans paihua causaira llaquisha, causaira pirdingami. Randi maicans cai pachai paihua causaira chijnisha, huiñaigama paihua causaira huacachingami.
43012026	Maicans ñucara sirvisha, catihuachu. Maibi ñuca tiaupi chillaira ñucara sirvij tiangami. Maican runa ñucara sirvisha, ñuca Yaya paita ahuayachingami.”
43012027	”Cunaga ñuca alma turbarinmi. ¿Imara nishairi? ‘¿Yaya, cai hurasmanda quishpichihuai,’ nishachu? Astaun, caita pactachingaj cai hurasma shamucani.
43012028	Yaya, camba shutira ahuayachingui.” Shinajpi ahua pachamanda shu shimi uyarica, shina nisha: “Ahuayachishcani, cutillara ahuayachishami.”
43012029	Chihui tiaj ashca runauna shimira uyajcuna ninauca: “Rayuca” huaquinguna: “Shu angel paita rimashcami.”
43012030	Jesús cutipaca: “Cai shimi mana ñucajta, astaun cangunajta uyaricami.
43012031	Cuna cai pachara taripanami. Cuna cai pacha atun apu ichui tucungami.
43012032	Ñuca mundumanda atarichishca asha, tucui runaunara ñucajma aisashami.”
43012033	Jesús casna rimasha, pai imasna huañungaraushcara intindichicami.
43012034	Runauna paita cutipanauca: “Ley shimimanda uyashcanchi Cristo huiñaigama tianara. ¿Imarasha ningui can, Runa Churi, atarinara ministinmi? ¿Pitai cai Runa Churi?”
43012035	Shinajpi Jesús paigunara nica: “Unaillara punzha cangunahua tiangami. Purichi punzha tiaullaira, tuta cangunara ama cungaimanda apichu. Tutai purij maima riushcaras mana yachanzhu.
43012036	Ima huras punzhara charisha, punzhara quirichi, canguna punzhamanda churiuna tucungaj.” Caita rimaca Jesús. Casna rimashca huasha, paigunamanda chingarica.
43012037	Shinajpis, Jesús runauna ñaupajpi ashca munanaita ricurinaunara rajllaira, paiguna mana paita quirinaucachu;
43012038	Diosmanda rimaj Isaías rimashca pactaringaj, imasna nin: “Señor, ¿pita ñucanchi rimashcara quirishcachu? ¿Pima Diospa ushanara ricuchishcachu?”
43012039	Chiraigumanda quirinara mana ushanaucachu, imasna Isaías shu partii nica:
43012040	”Paiguna ñahuiunara ñausayachica, shunguras shinzhiyachica, Ñahuihua ama ricunauchu, shunguhuas ama intindinauchu, Ama ñucama vultiarinauchu, ñuca paigunara alichingaj.”
43012041	Cai shimiunara Isaías rimaca, pai Diospa sumajta ricusha, Diosmanda rimasha.
43012042	Shinasha, apuunamanda ashcauna Jesúspi quirinauca; astaun fariseogunara manzhashcamanda paiguna quirishcara mana rimanaucachu, tandarina huasimanda ama ichui tucungaj.
43012043	Paiguna Dios alabashcamanda yalira runauna alabashcara llaquinauca.
43012044	Jesús caparisha nica: “Maicans ñucajpi quirisha, mana ñucajllaira quirinzhu, astaun ñucara cachamujpis quirinmi.
43012045	Maicans ñucara ricusha, shinallara ñucara cachamujtas ricun,
43012046	Ñuca, punzhayachij, cai pachama shamushcani, tucui ñucajpi quirijcuna ama tuta llandui tianauchu.
43012047	Maicans ñuca shimira uyajpi, mana pactachijpi, mana ñuca paita taripanichu. Cai pachara taripangaj mana shamucanichu, astaun cai pachara quishpichingaj.
43012048	Maicans ñucara, ñuca shimiras mana chasquisha, pai shu taripajta charin. Ñuca rimashca shimi paita taripangami puchucai punzhai.
43012049	Ñuca ñucamandallara mana rimacanichu; astaun ñucara cachamuj Yaya, paimi mandahuaca imara rimanaras.
43012050	Yachanimi Dios camachishca shimi huiñai causaimi. Ñuca imara rimashas, Yaya ñucama rimashcasna rimauni.”
43013001	Pascua ista manara pactamujllaira, Jesús paihua huras ña pactamushcara yachasha, cai pachamanda Yayajma ringaj, paihua cai pachai causaj runaunara llaquisha, puchucaigama paigunara llaquicami.
43013002	Tuta micunara micuushcai, supai apu Simomba churi Judas Iscariote shungüi iyachica Jesústa intrigangaj.
43013003	Jesús yachaca paihua Yaya tucuira paihua maquii churashcara, shinallara pai Diosmanda shamushcara, Diospajma rinaras.
43013004	Jesús micuna mesamanda atarisha, ahua churarinara anzhuchisha, chaquichina llachapara apisha, chumbillica.
43013005	Shinajpi, shu batiai yacura talisha, pai yachachishca runauna chaquira maillangaj callarica, pai chumbillishca llachapahua chaquiunara chaquichica.
43013006	Jesús Simón Pedroma shamujpi, Pedro nica: “Señor, ¿canzhu ñuca chaquira maillangui?
43013007	Jesús paita cutipasha nica: “Ñuca raushcara mana intindinguichu cuna, astaun huasha intindinguimi.”
43013008	Pedro nica: “Mana ima huras ñuca chaquira maillahuanguichu.” Jesús cutipaca: “Ñuca canda mana maillajpi, mana imaras charinguichu ñucahua.”
43013009	Simón Pedro cutipasha: “Señor,” nica, “mana chaquillara, astaun maquindis umandis maillahuai.”
43013010	Jesús nica: “Armashca runa chaquillara cuti maillangaj ministin, pai tucui pichashca tucungaj. Canguna pichashca anguichi, astaun mana tucui.”
43013011	Jesús maican runa paita intrigangaraushcara yachaca, chiraigumanda nica: “Mana tucui pichashcachu.”
43013012	Shinajpi, chaquiunara maillashca huasha, Jesús paihua churarinara churarisha, cuti mesai tiarica. Jesús paigunara tapuca: “¿Yachanguichichu ñuca cangunahua rashcara?
43013013	Canguna ñucara, ‘Yachachij, Señor,’ nisha nihuanguichi. Shina nisha alimi rimanguichi. Shinami ani.
43013014	Ñuca, Señor, Yachachij ashallara, canguna chaquira maillashcani; shinallara cangunas shujcuna chaquira maillana anguichi.
43013015	Ñuca shu ricuchinara cangunara ricuchishcani, ñuca rashcasna cangunas shinallara ranguichi.
43013016	Sirtu pacha cangunara nini: “Sirvij runa paihua patrunmanda mana yalinzhu; shinallara cachashca runa paita cachajmanda mana yalinzhu.
43013017	Canguna cai camachishcaunara yachasha, pactachisha, cushi shunguyuj anguichi.
43013018	Ñuca mana tucuimanda rimanichu. Ñuca ajllashca runaunara ricsinimi. Astaun, Diospa Quillca pactaringaj, ‘Ñucahua pariju tandara micuj paihua chaquira atarichica, ñucahua cuntra rasha. ’
43013019	Cunamanda pacha, manara pactarijllaira, cangunara rimashcani. Shinajpi pactarishca huraspi ñuca ajta quiringuichimi.
43013020	Sirtu pacha cangunara nini: Maicans ñuca cachashca runara chasquisha, ñucaras chasquin. Maicans ñucara chasquisha, ñucara cachamujtas chasquin.”
43013021	Caita rimashca huasha, Jesús paihua shungüi yapa llaquirica.”Sirtu pacha cangunara nini, cangunamanda shuj ñucara intrigangaraun.”
43013022	Shinajpi yachachishca runauna parijumanda ricunanausha, paigunapura tapunanauca: “¿Pitangai Jesús casna rimaushca?”
43013023	Shu Jesús yachachishca runa, pai llaquishca, Jesúspajpi quimirisha siriuca.
43013024	Simón Pedro, maquihua ricuchisha paita nica: “Tapui, ¿pitairi pai casna rimaushca runa?”
43013025	Pai, Jesúspa pichui quimirisha sirij, “Señor, ¿pitairi?” nica.
43013026	Jesús cutipaca: “Ñuca ucuchishca tandara cushca runami.” Jesús tandara ucuchisha, Simomba churi Judas Iscariotema cuca.
43013027	Judas ucushca tandara apishca huasha, Satanás paihua shungüi icuca. Shinajpi Jesús paita nica: “Can rangaraushcara uctalla rai.”
43013028	Jesús imamanda caita rimashcara mesai tiajcuna mana intindinaucachu.
43013029	Huaquinguna iyanauca Judas cullqui bulsara charishcamanda, Jesús paita nica: “Ñucanchi istai ministishcara randingui;” mana shinasha imaras tsuntsuunama cuyangaj rimaca.
43013030	Ucushca tandara apishca huasha, Judas llucshica. Tuta aca.
43013031	Judas llucshishca huasha, Jesús nica: “Cuna Runa Churi sumajyachishcami. Shinallara Dios paihua Churii sumajyachishcami.
43013032	Dios Churimanda sumajyachishca asha, shinallara Dios pai quiquinllai Churira sumajyachingami, cunallara paita sumajyachingami.
43013033	Churihuauna, chara ansa cangunahua pariju tiausha. Mascahuanguichi, randi imasnara judiugunara nicani: ‘Ñuca riushcama canguna shamunara mana ushanguichichu. ’ Shinallara cangunaras cuna nini.
43013034	Mushuj mandashca shimira cangunara rimauni: Parijumanda llaquinaunguichi. Ñuca cangunara llaquishcasna, shinallara parijumanda llaquinaunguichi.
43013035	Caimanda tucui runauna canguna ñuca yachachishca runauna ajcunara ricsinaungami, canguna parijumanda llaquinanaupi.”
43013036	Simón Pedro Jesústa nica: “Señor, maima riungui?” Jesús cutipaca: “Ñuca riushcama cuna mana ushanguichu catinara, astaun huasha catihuanguimi.”
43013037	Pedro nica: “¿Imamanda canda cunallara catinara mana ushani? Can randimanda ñuca causaira cushami.”
43013038	Jesús cutipaca: “¿Camba causaira ñuca randimanda cunguichu? Sirtu pacha canda nini: Gallu manara cantajllaira, can quinsa cuti, ‘Paita mana ricsinichu,’ ninguimi.”
43014001	”Canguna shungu ama turbarichu. Diospi quiringuichi, ñucajpis quirichi.
43014002	Ñuca Yaya llactai ashca huasi tian. Mana shina ajpiga, cangunara rimaimacani. Ñuca cangunajta tianara alichingaj riunimi.
43014003	Rishaga, tianaunara alichisha, cuti shamushami cangunara ñucajma pushangaj, ñuca tiaushcai cangunas shinallara chihui tianauchu.
43014004	Ñuca riushcaras yachanguichi, ñambiras yachanguichi.”
43014005	Tomás paita nica: “Señor, can riushcara mana yachanchi, ¿imasna rasha ñambira yachashun?”
43014006	Jesús paita nica: “Ñuca ñambi ani, sirtu shimi ani, causais ani. Mana pihuas Yayajma shamunzhu mana ñucahua shamujpi.
43014007	”Ñucara ricsisha, Yayaras ricsinguichima. Cunamanda paita ricsinguichi, paita ricushcanguichi.”
43014008	Felipe paita nica: “Señor, Yayara ricuchihuapai, chilla basta.”
43014009	Jesús paita nica: “¿Ashca punzhaunara cangunahua pariju tiashcani, can ñucara mana ricsihuashcangui, Felipe? Maicans ñucara ricusha Yayaras ricushcami. ¿Imasnajpira shina ningui: ‘Yayara ricuchihuapai?’
43014010	¿Ñucaga ñuca Yayajpi tiashcara, Yaya ñucajpis tiashcara manzhu quiringui? Ñuca cangunara rimashca shimiunara mana ñucamandallachu rimani, astaun ñucajpi causaj Yaya, paimi tucui ranaunara ran.
43014011	Ñucara quirihuaichi ñuca Yayajpi tiashcara, Yaya ñucajpi tiashcaras; manasha quiquin rashcaunamanda quirihuaichi.
43014012	Sirtu pacha cangunara nini, maican ñucara quirisha, ñuca rashca samiunara shinallara rangami; caigunamanda yalijtas rangami, ñuca Yayajma ringaraushcamanda.
43014013	Canguna tucui imaras Yayara mañajpi ñuca shutii, cai tucuira rashami, Yaya Churimanda sumajyachishca angaj.
43014014	Canguna imaras ñuca shutii mañajpi, rashami.
43014015	”Canguna ñucara llaquisha, ñuca mandashca shimiunara pactachichi.
43014016	Ñuca Yayara rugasha, pai cangunama shu Yanapajta cungami, huiñaigama cangunahua pariju tiangaj.
43014017	Cai Yanapaj sirtu shimira rimaj Ispiritumi. Cai pacha runauna paita chasquinara mana ushanaun, paita mana ricusha, mana ricsisha, Cangunaga paita ricsinguichi. Pai cangunahua pariju tiaun, canguna shungu ucui tiangami.
43014018	Cangunara mana huaccha huahuaunasna saquishachu. Cangunama shamushami.
43014019	Unaillara cai pacha runauna ñucara mana ricuhuanaungachu, astaun canguna ricuhuanguichimi. Ñuca causaushcaraigu, cangunas causaunguichimi.
43014020	Chi punzhai, ñuca Yayajpi tiashcara yachanguichi, cangunas ñucajpi, ñucas cangunajpi.
43014021	Maicans ñuca mandashca shimiunara charisha, pactachisha, paimi ñucara llaquij. Ñucara llaquijta ñuca Yaya llaquingami, ñucas paita llaquisha, ñucallara paima ricuchishami.”
43014022	Judas, mana Iscariote, Jesústa nica: “Señor, ¿imarasha ñucanchillara ricuchingui, mana tucui cai pacha runaunara?”
43014023	Jesús paita cutipaca: “Maicans ñucara llaquij ñuca mandashca shimira pactachingami. Yayas paita llaquingami. Paihuajma shamushun, paihua causashun.
43014024	Maicans ñucara mana llaquij ñuca mandashca shimiunara mana pactachinzhu. Canguna uyashca shimi mana ñucamandallarachu shamun, astaun ñucara cachamuj Yaya rimashcami.
43014025	Ñucas cangunahua pariju tiaushallara, cai shimiunara rimashcani.
43014026	Yaya ñuca shutii cachamushca Yanapaj, Santu Ispíritu, cangunara tucui imaras yachachingami; shinallara tucui ñuca rimashcaunara cangunara iyarichingami.
43014027	Cushi shungura cangunama saquini; ñucamanda cushi shungura cangunama cuni. Mana cai pacha cushcasna cunichu. Canguna shungu ama turbarichu, shinallara ama manzharichu.
43014028	Uyashcanguichi imasnara cangunara nicani, ‘Riunimi,’ shinallara, ‘tigramunimi. ’ Canguna ñucara llaquisha, sirtu pacha cushiyanguichima, ‘Yayajma riunimi,’ nishcamanda, Yaya ñucamanda yali ashcaraigu.
43014029	Cuna, manara tucujllaira, cangunara cuintashcani, ima huras casna tucujpi canguna quiringuichima.
43014030	Cunamanda mana ashcara rimashachu. Cai pacha atun apu shamun; paiga ñucajpi imaras mana charinzhu.
43014031	Astaun cai pacha runauna ñuca Yayara llaquishcaras, Yaya ñucara mandashcaras ricsinauchu, shinallarami rauni.”Atarichi, caimanda rishunchi.”
43015001	Jesús nica: “Ñuca sirtu uvillas yura ani. Ñuca Yaya uvillas yurara cuirajmi.
43015002	Tucui pallca ñucamanda muyura mana aparijta pitinga; muyura aparijcunara pichasha alichinga astaun mas aparingaj.
43015003	Ñuca rimashca shimimanda canguna ña pichashca anguichi.
43015004	Ñucajpi tiaichi, ñucas cangunajpi. Imasnara pallca paillara mana ushan aparinara mana yurai pigariaisha, shinallara canguna mana ushanguichichu aparinara mana ñucajpi pigariaisha.
43015005	Ñuca uvillas yura ani, canguna pallcauna anguichi. Pihuas ñucajpi pigariaisha, ñucas paihuajpi, pai ashca muyura aparingami. Ñucamanda anzhurishca asha, mana ima ranaras ushanguichichu.
43015006	Maicans mana ñucajpi pigariaisha, mana valij pallca cuinta ichui tucunga, chaquiringaj. Ichushca pallcaunara tandachinaunga, ninai shitasha rupachinaunga.
43015007	”Canguna ñucajpi tiausha, ñuca shimiuna cangunajpi tiausha, imaras munasha mañaichi, cangunajta rashca anga.
43015008	Canguna ashca muyura aparijpi, ñuca Yaya sumaj yachishcami anga. Shinajpi canguna ñuca quiquin yachachishca runauna tucunguichimi.
43015009	Imasna Yaya ñucara llaquihuashca, shinallara ñuca cangunara llaquishcani. Ñuca llaquiushcai tiaichi.
43015010	Canguna ñuca mandashca shimiunara pactachisha, ñuca llaquiushcai tiaunguichimi, imasna ñuca Yaya mandashca shimiunara pactachishcani, shinallara pai llaquiushcais tiauni.
43015011	Cai shimiunara cangunama rimashcani ñuca cushi cangunajpi pactarichu, canguna cushi undajta angaj.
43015012	Caimi ñuca mandashca shimi, ‘Canguna parijumanda llaquinuichi, ñuca cangunara llaquishcasna. ’
43015013	Pi runas cai llaquinamanda yalira mana charinzhu, shu runa paihua causaira paihua amiguuna randimanda cungaj.
43015014	Canguna ñuca amiguuna anguichi ñuca mandashcara rasha.
43015015	Cunaga, cangunara sirvijcuna nisha mana rimashachu. Shu sirvij paihua patrún rashcara mana yachanzhu. Astaun cangunara amiguuna nisha rimashcani. Ñuca Yayamanda uyashcara tucuira cangunara cuintashcani.
43015016	”Canguna ñucara mana ajllashcanguichichu, astaun ñuca cangunara ajllashcani. Cangunara cachashcani aparij tucungaj, canguna aparishca saquirichu, canguna imaras Yayara mañajpi ñuca shutii, cangunara cungami.
43015017	Caita cangunara mandani: ‘Llaquinaunguichi parijumanda. ’
43015018	”Cai pacha runauna cangunara chijnijpi, caita yachaichi, paiguna shinallara ñucara chijnihuanauca cangunamanda ñaupara.
43015019	Canguna cai pachamanda ajpi, cai pacha runauna paiguna quiquimbajta llaquinaunma; astaun canguna mana cai pachamanda ajpi, chijni tucushcanguichi ñuca cangunara cai pachamanda ajllashcaraigu.
43015020	Ñuca cangunara rimashca shimira iyaringuichi. Shu sirvij paihua patrunmanda mana yalinzhu. Runauna ñucara turmindachihuanauca; shinallara cangunara turmindachinaungami. Paiguna ñuca rimashca shimira pactachisha, shinallara canguna rimashcara pactachinaungami.
43015021	”Astaumbas runauna cai tucuira cangunara ranaunga ñuca shutimanda, ñucara cachamujta mana ricsishcamanda.
43015022	Ñuca mana shamushca ajpiga, paigunara mana rimashca ajpi, uchara mana charinaunmaca. Cuna paiguna rimanara mana ushanaun, ‘Mana yachacanchichu,’ nisha, paiguna ucharashcamanda.
43015023	Maicans ñucara chijnisha, shinallara ñuca Yayaras chijnin.
43015024	Ñuca paiguna chaupi shungüi shuj cuna mana rashca tunu ranaunara mana rashca ajpi, paiguna uchara mana charinaunmaca. Cunaga ñucaras, Yayaras ricunaushcami, chijninaushcami.
43015025	Casna tucushcami paiguna ley shimii quillcashca pactaringaj: ‘Yangamanda chijnihuanauca. ’
43015026	”Astaun Yayajmanda ñuca cachamushca Yanapaj, Yayajmanda llucshimuj, sirtu rimaj Ispíritu shamusha rimangami.
43015027	Cangunas shinallara ñucamanda rimanguichi, canguna callarishcamanda pacha ñucahua pariju causashcamanda.”
43016001	”Cai tucuira cangunara rimashcani, canguna ama nijtaringaj.
43016002	Tandarina huasiunamanda cangunara ichunaungami. Punzha shamunga imahuras maican runas cangunara huañuchisha, ‘Diosta sirviunimi,’ nisha iyangami.
43016003	Caita ranaungami Yayaras ñucaras mana ricsishcamanda.
43016004	Cai shimiunara cangunara rimashcani, huras pactamujpi, ñuca casna rimashcaunara iyarinauchu.”Ñuca callarishcamanda mana casna rimacani, ñuca cangunahua pariju tiashcamanda.
43016005	Cuna ñucara cachamujma ma riunimi. Cangunamanda mana pihuas tapuhuanguichi: ‘¿Maima riungui?’ nisha,
43016006	Astaun ñuca casna rimashcamanda, canguna shungüi ashcara llaquiringuichi.
43016007	Sirtu shimira rimauni: ‘Ñuca ringaj ministirinmi. ’ Ñuca mana rijpi, Yanapaj cangunajma mana shamungachu. Ñuca risha, paita cachamushami.
43016008	Yanapaj shamusha, tucui runaunara ricsichinga uchaunara, ali causanaras, taripanaras.
43016009	Uchamanda rimangami, runauna ñucajpi mana quirishcamanda,
43016010	Ali causanamanda rimangami, ñuca Yayajma riushcamanda. Ñucara mana mas ricunguichichu.
43016011	Taripanamandas rimangami, cai pacha atun apu ña taripashcamanda.
43016012	Chara ashcara charini cangunara cuintangaj, astaun cunallara uyanara mana ushanguichichu.
43016013	Ima huras cai sirtu shimira rimaj Ispíritu shamusha, pai cangunara tucui sirtu rimashcara yachachingami. Pai quiquinmandallara mana rimangachu, astaun pai tucui uyashcara cuintangami; ima huasha huras shamunaras yachachingami.
43016014	Pai ñucara sumajyachingami; ñucajmanda ajcunara cangunara yachachingami.
43016015	Ñuca Yaya tucui charishca ñucajmi; chimanda nicani: ‘Ispíritu ñucajmanda apisha cangunara yachachingami. ’
43016016	”Unaillara mana ricuhuanguichichu; cuti unaillai ricuhuanguichimi, ñuca Yayajma rishcamanda.”
43016017	Shinajpi pai yachachishca runaunamanda huaquinguna ninauca: “¿Imara nin, ‘Unaillara ñucara mana ricuhuanguichichu, cuti unaillai ricuhuanguichimi,’ shinallara, ‘Yayajma riunimi’?”
43016018	Paiguna ninauca: “¿Imara nin cai ‘Unaillai’ nishca? Pai rimashcara mana intindinchichu.”
43016019	Jesús paiguna tapusha nishcara ricsisha, paigunara nica: “¿Cangunapura tapunguichi cai ñuca rimashcara, ‘Unaillara mana ricuhuanguichichu, cuti unaillai ricuhuanguichimi. ’?
43016020	Sirtu pacha cangunara nini: ‘Huacangaraunguichi, llaquiringaraunguichi; astaun cai pacha runauna cushiyanaungami. Shinajpis canguna llaqui tucujpi, canguna llaquirishca cushi tucungami.
43016021	Huarmi shu huahuara pagarichisha nanachinmi, paihua huras pactamushcamanda. Huahuara pagarichishca huasha, huarmi paihua nanaira ña cungarin, shu runa cai pachai pagarichishcamanda cushiyasha.
43016022	Shinallara cuna canguna sirtu pacha llaquiringuichimi. Shinajpi ñuca cangunara cuti ricusha, canguna shungu cushiyangami. Canguna cushiyashcara pihuas mana quichungachu.
43016023	Chi punzhai imaras mana tapuhuanguichichu. Sirtu pacha cangunara nini: ‘Tucui imaras Yayara mañajpi ñuca shutii, pai cungami. ’
43016024	Cuna hurascama imaras mana mañashcanguichi ñuca shutii. Mañaichi, cui tucunguichimi, canguna cushi pactaringaj.
43016025	”Cai tucuira yachachina cuintanaunahua cangunara rimashcani. Huras shamunga ñuca mana yachachina cuintanaunahua rimashachu, astaun pajlla pambai Yayamanda rimasha.
43016026	Chi punzhai ñuca shutii mañanguichi. Mana ninichu ñuca Yayara cangunamanda rugasha;
43016027	Yaya paillara cangunara llaquin, canguna ñucara llaquishcamanda, ñuca Diosmanda llucshishcara quirishcamanda.
43016028	Yayajmanda llucshicani, cai pachama shamucani. Cutillara cai pachara saquisha, Yayajma riuni.”
43016029	Pai yachachishca runauna ninauca: “Cuna pajlla pambai rimaungui, mana ima pacashca shimira rimaungui.
43016030	Cuna intindinchi can tucui imaras yachashcara; pihuas canda imaras tapungaj mana ministingui. Caimanda can Diosmanda llucshishcara quirinchimi.”
43016031	Jesús cutipaca: “¿Cunarachu quiringuichi?
43016032	Huras shamun, ña pactamun, canguna chausiringuichimi, caran duiñu paihua partima, ñucara sapalla saquihuanguichi. Astaun ñuca mana sapallachu ani, Yaya ñucahua pariju tiaunmi.
43016033	Cai tucuira cangunara rimashcani canguna ñucajpi cushira charingaj. Cai pachai turmindusta charinguichimi, astaun quirichi, ñuca cai pachara vinsishcanimi.”
43017001	Jesús cai tucuira rimaca, ahuama ricusha.”Yaya, huras pactamun. Camba Churira sumajyachingui, camba Churi shinallara canda sumajyachichu.
43017002	Can paita ushaira cushcangui tucui runauna ahuai, tucui can paita cushca runaunama huiñai causaira cungaj.
43017003	Caimi huiñai causai, canda sapalla sirtu Dios ajta ricsinauchu, shinallara can cachamushca Jesucristoras.
43017004	Ñuca cai pachai canda sumajyachishcani. Can ñucama cushcara rangaj pactachishcani.
43017005	Cuna Yaya, ñucara sumajyachihuangui canhua pariju, ñuca ñaupa huras canhua pariju charishca sumajhua, cai pacha manara tiashcaira.
43017006	”Can cai pachamanda ñucara cuhuashca runaunama camba shutira ricuchishcani. Cai runauna cambajcuna anauca, paigunara cuhuashcangui. Paiguna camba shimira huacachinaushca.
43017007	Cuna paiguna ricsinaushcami imasna tucui can ñucara cushcauna cambajmanda ashcara.
43017008	Can ñucara rimashca shimiunara paigunara rimashcani. Paiguna cai shimiunara chasquinaushcami. Sirtu pacha ñuca canmanda llucshishcara yachanaun, shinallara can cachamushcara quirinaushcami.
43017009	Paigunamanda rugauni. Cai pacha runaunamanda mana rugaunichu, astaun can ñucara cushca runaunamanda rugauni. Paiguna cambajcuna anaun.
43017010	Tucui ñucaj cambajmi, shinallara cambaj ñucajmi. Paigunamanda sumajyachishca ani.
43017011	”Cunamanda cai pachai mana tiaunichu; caiguna cai pachai tianaunmi. Ñuca cambajma shamuni. Sumaj Yaya, caigunara, can ñucama cushca runaunara, huacachipai camba shutii, paiguna shujlla anauchu, ñucanchisna.
43017012	Cai pachai, ñuca paigunahua pariju tiaushcai, camba shutii paigunara huacachicani. Can ñucama cushca runaunara huacachishcani, paigunamanda pihuas mana pirdiricachu; randi pirdirina aj runa, pailla piridirica, Quillcashca pactaringaj.
43017013	Cunaga cambajma shamuni. Caita cai pachai rimauni, paiguna ñuca cushira pactajta charinauchu paiguna shungüi.
43017014	Can rimashca shimira paigunara rimashcani. Cai pacha runauna paigunara chijninauca, paiguna mana cai pachamanda ashcaraigu, imasna ñucas shinallara mana cai pachamandachu ani.
43017015	Can paigunara cai pachamanda llucchingaj mana ruganichu, astaun can paigunara manalimanda huacachichu.
43017016	”Paiguna mana cai pachamandachu anaun, imasna ñucas mana cai pachamandachu ani.
43017017	Paigunara sumajyachi camba sirtu shimii. Can rimashca shimi sirtumi.
43017018	Imasna can ñucara cai pachama cachamucangui, shinallara ñuca paigunara cai pachama cachamushcani.
43017019	Paigunara llaquishcamanda ñuca ñucallara sumajyariuni, paiguna shinallara sirtu shimii sumajyachishca anauchu.
43017020	”Mana caigunamandallachu mañauni, astaun shinallara paiguna camachishcamanda ñucajpi quiringaraucunamandas,
43017021	tucuipura shujlla anauchu, imasna can, Yaya, ñucajpi, ñucas cambajpi, shinallara paigunas ñucanchijpi shujlla anauchu, cai pacha runauna can ñucara cachamushcara quirinauchu.
43017022	Ñuca can cushca sumajta paigunama cushcani, paigunapura shujlla anauchu, ñucanchi imasna shujlla ashcasna;
43017023	ñuca paigunajpi, can ñucajpi, paiguna ali pacha shujlla anauchu; cai pacha runauna can ñucara cachamushcara yachanauchu, shinallara can paigunara llaquishcara ricsinauchu, imasna can ñucara llaquishcasna.
43017024	”Yaya, can ñucama cushca runaunara ñuca munani maibi ñuca tiashcais paigunas ñucahua pariju tianauchu, can ñucara cushca sumajta ricungaj. Can cai pachara manara rajllaira ñucara llaquihuashcangui.
43017025	Ali Yaya, cai pacha runauna canda mana ricsinaushcachu, astaun ñuca canda ricsishcani. Caigunas can ñucara cachamushcara ricsinaushcami.
43017026	Shinallara ñuca camba shutira paigunama ricsichishcani, charajpas ricsichisha, can ñucara llaquishca sami llaquina paigunajpi tiachu, ñucas paigunajpi.”
43018001	Jesús cai tucuira rimashca huasha, pai yachachishca runaunahua pariju llucshica, Cedro nishca yacu chimbama, shu sisa pambama. Chihui icuca pai yachachishca runaunahua.
43018002	Judaspas, Jesústa intrigaj runa, cai sisa pambara ricsica. Ashca cuti Jesús pai yachachishca runaunandi chihui tandarijcuna aca,
43018003	Judas, shu muntun suldaruunara apisha, sacerdote apuunamanda fariseogunamandas cachashca guardaunandi, chi pambama rinauca vilaunahua, nina huanguunahua, isparaunahua.
43018004	Jesús tucui ima tucungaraushcaras yachasha, ñaupasha rica: “¿Pita mascaunguichi?” nica.
43018005	”Nazaretmanda Jesústa mascaunchi” ninauca. Jesús, “Ñuca mani,” nica. Judas, Jesústa intrigaj runa, paigunahua tiauca.
43018006	Jesús paigunara, “Ñuca mani” nijpi, runauna huashama tigrasha allpama urmanauca.
43018007	Cutillara Jesús: “¿Pita mascaunguichi?” nisha tapuca. Paiguna, “Nazaretmanda Jesústa” ninauca.
43018008	Jesús cutipasha nica: “Ña nicani, ‘Ñuca mani. ’ Canguna ñucara mascasha, caigunara ringaj saquichi,” nica.
43018009	Casna tucuca pai rimashca shimi pactaringaj: “Can ñucara cushca runaunamanda, pitas mana pirdishcani.”
43018010	Shinajpi Simón Pedro isparara charisha llucchica, sacerdote atun apura sirvijta chugrichica, paihua ali rinri carara pitisha. Cai sirvij Malco nishca shutiyuj aca.
43018011	Shinajpi Jesús Pedrora nica: “Isparara carai sati. ¿Ñuca Yaya cuhuashca turmindarina vasura manzhu upisha?”
43018012	Shinajpi suldaru muntun paiguna capitandi, judiuguna cachashca guardaunandi Jesústa apinauca, huascahua paita huatanauca.
43018013	Ñaupa punda Jesústa Anaspajma pushanauca, pai Caifaspa huarmi yaya aca. Caifás chi huatai sacerdote atun apu aca.
43018014	Chi Caifás judiugunama ñaupa rimaj aca: “Shu runa tucui runauna randimanda huañuna ministirin,” nisha.
43018015	Simón Pedro, shu yachachishca runandi Jesústa catinauca. Chishu yachachishca runa sacerdote atun apu ricsishca aca. Pai Jesúshua pariju sacerdote atun apu huasi pungüi icuca.
43018016	Astaun Pedro canzhai tiauca, pungu rayai. Shinajpi chi yachachishca runa, sacerdote atun apu ricsishca asha, pungura cuiraj huarmira rimasha, Pedrora ucuma icuchica.
43018017	Shinajpi pungura cuiraj huarmi Pedrora nica: “¿Manzhu can cai runa yachachishca runaunamanda angui?” Pedro cutipasha, “Mana,” nica.
43018018	Sirvijcuna guardaunandi shayarisha ninara tandachinauca. Chiri tucushcamanda cunurianauca. Paigunahua pariju Pedro shayasha cunuca.
43018019	Sacerdote atun apu Jesústa tapuca pai yachachishca runaunamanda, pai camachishcamandas.
43018020	Jesús paita nica: “Ñuca pajlla pambai runaunara rimashcani. Tucui huras tandarina huasii yachachishcani, templo huasiis, tucui judiuguna tandarinaunais. Pacalla imaras mana rimashcanichu.
43018021	¿Imarasha tapuhuangui ñucara? Uyajcunara tapui imara paigunara rimashcani. Paiguna ñuca rimashcara yachanaun.”
43018022	Jesús casna rimajpi, shu chihui tiaj guarda Jesústa sajmaca, casna nisha: “¿Shinachu sacerdote atun apura cutipangui?”
43018023	Jesús cutipaca: “Ima manaliras rimashca ajpi, manalira ricuchihuai. Mana shina ajpi, ¿imamanda sajmahuangui?”
43018024	Shinajpi Anás Jesústa huatashcara Caifás sacerdote atun apujma cachaca.
43018025	Shinajpi Pedro shayarisha cunuuca. Paita ninauca: “¿Manzhu can pai yachachishca runaunamanda angui?” Pedro, “Mana,” nica.
43018026	Sacerdote atun apura sirvijcunamanda shuj, rinri chugrichishca aillu, paita nica: “¿Manzhu canda ricucani sisa pambai Jesúshua pariju?”
43018027	Cutillara Pedro nica: “Paita mana ricsinichu.” Chi ratullaira gallu cantaca.
43018028	Tutamanda Jesústa Caifaspa huasimanda taripana huasima pushanauca. Paiguna taripana huasii mana icunaucachu, shujcunahua ama llutarisha huajlingaj, shina rasha Pascua istara micunara ushangaj.
43018029	Shinajpi Pilato paigunajma canzhama llucshimuca.”¿Imamanda cauźayachinguichi cai runara?” nica.
43018030	Cutipasha ninauca: “Cai runa mana cauźayuj ajpiga, cambajma mana pushamunchimachu aca.”
43018031	Shinajpi Pilato paigunara nica: “Cangunallara paita pushaichi, canguna yachaira paita taripaichi. Judiuguna paita ninauca: “Ñucanchi pitas mana huañuchinara ushanchichu.”
43018032	Caita ninauca Jesús rimashca shimi pactaringaj, ima sami huañuihua huañungaraushcara.
43018033	Shinajpi Pilato cutillara taripana huasii icuca. Jesústa cayasha tapuca: “¿Can judiuguna rey apuchu angui?”
43018034	Jesús paita cutipaca: “Caita, ¿camba quiquin iyaimanda rimanguichu, manasha shujcunachu ñucamanda rimanauca?”
43018035	Pilato cutipaca: “¿Ñuca judiuchu ani? Camba llactai causajcuna sacerdote apuunandi canda ñucama intriganaushca. ¿Imara rashcangui?”
43018036	Jesús cutipaca: “Ñuca mandana pacha mana cai pachamandachu, Cai pachamanda ajpi, ñucara sirvijcuna macananaunmami, ñuca judiugunama ama intrigai tucungaj, Astaun ñuca mandana pacha mana caimandachu.
43018037	Shinajpi Pilato paita nica: “¿Can rey apuchu angui?” Jesús cutipaca: “Can rey apu angui nisha nihuangui. Chiraigumanda pagaricani. Chiraigumanda cai pachama shamucani, sirtu shimira rimangaj. Tucui sirtu shimira chasquij ñuca shimira uyanmi.”
43018038	Pilato paita nica: “¿Sirtu shimi imarai?” Caita rimashca huasha, Pilato cuti judiugunama llucshisha paigunara nica: “Ima cauźaras paigunajpi mana tupanichu.
43018039	Canguna yachaira charinguichi Pascua istai shu runara cacharingaj. Shinajpi ¿ñuca cai judiuguna rey apura cacharingaj munanguichi?”
43018040	Shinajpi tucui pariju caparinauca: “Caita, mana, astaun Barrabasta munanchi.” Barrabás shu shuhua runa aca.
43019001	Shinajpi Pilato Jesústa apisha, paita azutica.
43019002	Suldamuna casha llaitura ahuasha, Jesúspa umai churachinauca. Shinallara puca llachapahua churachinauca.
43019003	”¡Alabashcangui,” ninauca, “judiuguna rey apu!” Shina nisha paita sajmanauca.
43019004	Shinajpi Pilato cuti canzhama llucshisha, judiugunara nica: “Ricuichi, paita llucchimuni canguna yachangaj, ñuca mana ima cauźaras tupanichu paihuajpi.”
43019005	Jesús canzhama llucshica, casha llaitu paihua umai, puca llachapahua churarishca. Pilato paigunara nica: “¡Caiga cai runa!”
43019006	Sacerdote apuuna guardaunandi Jesústa ricusha caparinauca: “Chacatai, chacatai.” Piláto paigunara nica: “Cangunalla paita pushaichi, chacataichi. Ñuca ima cauźaras paihuajpi mana tupanichu.”
43019007	Judiuguna cutipanauca: “Ley shimira charinchi; ñucanchi ley shimimanda pai huañunami, ‘Diospa Churi ani,’ nishcamanda.”
43019008	Pilato caita uyasha maspas manzharica.
43019009	Cuti taripana huasii icusha, Pilato Jesústa: “¿Maimandara angui can?” nisha tapuca, Jesús mana imaras cutipacachu.
43019010	Shinajpi Pilato paita nica: “¿Manzhu cutipahuangui? ¿Manzhu yachangui canda chacatangaj ushaira charini, shinallara canda cacharinaras ushaira charini?”
43019011	Jesús cutipaca: “Ñucahua mana ima ushairas charinguima, mana ahua pachamanda cushca ajpi. Chimanda ñucara intrigaj runa yali uchayujmi.”
43019012	Caita uyashcamanda Pilato Jesústa cacharingaj iyarica. Astaun Judiuguna caparinauca: “Can cai runara cacharisha, mana Cesarba amiguchu angui. Maicans paillara rey apu tucusha Cesarda cuntra ran.”
43019013	Shinajpi Pilato cai shimira uyasha, Jesústa canzhama pushaca. Taripanai tiarica, ‘Rumi Pata’ nishca pistui; caita hebreo shimii ‘Gabata’ nishcami.
43019014	Pascua ista alichina punzha aca, doce huras chaupi punzha mayan. Shinajpi Pilato judiugunama nica: “¡Caiga canguna Rey Apu!”
43019015	Paiguna caparisha ninauca: “¡Llucchi, llucchi, paita chacatai!” Shinajpi Pilato nica: “¿Canguna Rey Apura chacatashachu?” Shinajpi sacerdote apuuna ninauca: “Cesarlla ñucanchi rey apumi, shujpas illanmi.”
43019016	Shinajpi Pilato Jesústa paigunama intrigaca chacatangaj. Paiguna Jesústa apisha pushanaucami.
43019017	Jesús paihua cruzta aparisha rica. ‘Uma Tullu’ nishca pambama, caita hebreo shimii ‘Gólgota’ nishcami.
43019018	Chihui Jesústa chacatanauca, ishquiunaras paihua pariju, caran partima shuj shuj, Jesústa paiguna chaupi shungüi.
43019019	Pilato shu quillcara quillcasha, cruz ahuai churacami. Shinami quillcashca aca: “NAZARETMANDA JESÚS, JUDIUGUNA REY APU.”
43019020	Ashca judiuguna cai quillcashcara ricunauca, Jesústa chacatashca pamba llacta mayambi ashcamanda. Chi quillcashca hebreo, griegu, latin shimiunai quillcashca aca.
43019021	Judiuguna sacerdote apuuna Pilatora ninauca: “‘Judiuguna Rey Apu’ nisha ama quillcaichu, astaun ‘Judiuguna Rey Apumi ani,’ nica, chita quillcai.”
43019022	Shinajpi Pilato cutipaca: “Ñuca ña quillcashcara quillcashcani.”
43019023	Suldaruuna Jesústa chacatashca huasha, paihua churarinaunara apisha, chuscu partii chaupinauca, caran suldaru shu partira charingaj. Paihua ucu churarina sirana illaj aca, ahuamanda shujllai ahuashca aca.
43019024	Paigunapura ninauca: “Ama lliquishunchi caita, astaun ajllashunchi pihuajta anga; maican lichayuj asha apachu.” Shina rasha Quillcashcara pactachinauca, casna nij: “Paigunapura ñuca churarinara chaupinauca, Ñuca llachapamanda maican lichayujta ajllanauca.” Suldaruuna shina ranauca.
43019025	Jesúspa cruz rayai, paihua mama, paihua mama ñaña, Cleofaspa huarmi Marías, María Magdalenas chihui pariju tianauca.
43019026	Jesús paihua mamara ricusha, shinallara pai llaquishca yachachishca runaras chihui tiajtas, Jesús paihua mamara nica: “Huarmi, riqui camba churira.”
43019027	Chi huasha Jesús cai yachachishca runara nica: “Riqui camba mamara.” Chi hurasmanda pacha, cai yachachishca runa Jesúspa mamara paihua quiquin huasima pushaca.
43019028	Chimanda huasha Jesús tucui ña pactarishcara yachasha, Quillcashcara pactachingaj nica: “Upinai.”
43019029	Chihui shu ayaj vinuhua undachishca puru tiaca. Shinajpi shu putuspi chupachinauca vinuhua; caspi pundai huatasha, Jesúspa shimii llutanauca.
43019030	Jesús vinura upishca huasha: “Ña pactarishcami,” nica. Shina nisha uraima umara rasha, ispiritura intrigacami.
43019031	Shinajpi judiuguna Pascua alichina punzha ajpi, samana punzhai huañushcauna cruzpi ama saquirinauchu, chi samana punzha atun ista punzha ajpi, Pilatora mañanauca paiguna changa tulluunara paquinauchu, paigunara cruzmanda anzhuchinauchu.
43019032	Suldaruuna shamusha, changaunara paquinauca shu runara chishu runaras, Jesúshua pariju chacatashcaunara.
43019033	Shinajpi Jesúsma shamusha, pai ña huañushcara ricusha, paihua changaunara mana paquinaucachu.
43019034	Astaumbas shu suldaru Jesústa custillas quinrii tucsica lanzahua. Chimanda dsas yahuarndi yacundi llucshinauca.
43019035	Chita ricuj runa riman. Pai rimashca shimi sirtumi. Pai rimashca shimi sirtu ashcara paimi yachan, canguna shinallara quirinauchu.
43019036	Cai tucuira rashca aca Quillcashca pactaringaj, shina nisha: “Paimanda ima tulluras mana paquishcachu anga.”
43019037	Shinallara shu Quillcashca nin: “Paiguna tucsishca runara ricunaungami.”
43019038	Chi tucui huasha, Arimatea llactamanda José, Jesús yachachishca runa asha, astaun pacallai, judiugunara manzhashcaraigu, Pilatora mañaca: “Lugarda cuhuai,” nisha, “Jesúspa aichara cruzmanda llucchingaj.” Pilato lugarda cuca, Shinajpi José shamuca, Jesúspa aichara llucchicami.
43019039	Shinallara shamuca Nicodemo, ñaupa Jesúsma tutai shamuj. Mirahua aloehua masashca gustu asnaj ambira apamuca, patsaj libra tupura.
43019040	Jesúspa aichara apinauca, llachapahua pillunauca chi gustu asnajcunahua, judiuguna pambana yachaira.
43019041	Jesústa chacatashca pamba mayambi shu sisa pamba tiaca. Sisa pambai shu mushuj pambana uctu tiaca. Chihui pitas chara mana pambashcachu aca.
43019042	Judiuguna pascua alichina punzha ashcamanda, chi pambana uctu mayanllai ajpi, chillai Jesústa chingachinauca.
43020001	Simana callarina punzhai, tuta ucura, chara llandu ashcai, María Magdalena Jesústa pambashcama shamuca. Rumira anzhuchishcara ricuca.
43020002	Shinajpi María callpasha rica Simón Pedroma, chishu yachachishca Jesús llaquishca runamas. Paigunara nica: “Pambashcamanda Senorda apanaushca. Maibi churashcaras mana yachanichu.”
43020003	Pedro llucshisha, chishu yachachishca runandi, pambashcama rinauca.
43020004	Cai ishqui runa pariju callpanauca. Chishuj Pedromanda yali uctalla callpaca, ñaupalla pambashcama pactaca.
43020005	Cumurisha llachapaunara sirjta ricuca. Shinashas mana icucachu.
43020006	Huasha, Simón Pedro paita catisha pactamuca. Pambashca uctui icusha siriu llachapaunara ricuca.
43020007	Shinallara umai pillushca llachapara ricuca, mana chishu llachapaunahua pariju, astaun shujpi pilluchisha churashcara.
43020008	Shinajpi chishu yachachishca runa, pambashcama ñaupa pactamuj, shinallara icucami. Ricusha quiricami.
43020009	Paiguna Quillcashcai quillcashcara Jesús huañushcaunamanda causarina ministishcara chara mana intindinaucachu.
43020010	Yachachishca runauna paiguna huasima tigranauca.
43020011	Astaun María pambashca canzhai huacasha tiauca; huacaushallara pambashca uctura ricungaj cumurica.
43020012	Ishqui angelda ricuca, yuraj churarishcaunara, shuj umama, shuj chaquima, Jesúspa aichara churashcai.
43020013	Angelguna paita ninauca: “Huarmi, ¿imamanda huacaunguiri? María nica: “Ñuca Señorda apashcamanda. Paita maibi churashcaras mana yachanichu.”
43020014	Shina rimashca huasha, María huashama vultiarisha, Jesústa chihui shayauta ricuca. Pai Jesús ajta mana ricsicachu.
43020015	Jesús paita nica: “Huarmi, ¿imarasha huacaunguiri? ¿Pita mascaunguiri?” María, sisa pambara cuirajmi iyasha, nica: “Señor, can paita apashca ajpi, maibi churashcara cuintahuai. Ñuca paita apasha.”
43020016	Jesús: “¡María!” nica. Pai vultiarisha ricusha: “¡Raboni!” nica. Caimi “Yachachij” nin.
43020017	Jesús paita nica: “Ama llangahuaichu. Chara Yayajma mana sicashcanichu. Ñuca uquiunama ri; paigunama rimairi: ‘Ñuca Yayajma, canguna Yayajmas, ñuca Diosma canguna Diosmas sicauni. ’ “
43020018	María Magdalena rica yachachishca runaunama cuintangaj imasna Señorda ricushcaras, pai rimashcaras.
43020019	Chi quiquin punzha, ña chishiyaupi, simana callarina punzha ajpi, yachachishca runauna tandarinauca. Paiguna tandariushcai pungu ishcashca aca, judiugunara manzhashcamanda. Jesús shamusha, paiguna chaupi shungüi shayarisha, paigunara nica: “Cushiyaichi.”
43020020	Caita rimashca huasha, Jesús paihua maquiunara paihua custillas quinriras ricuchica. Yachachishca runauna Señorda ricusha cushiyanaucami.
43020021	Shinajpi Jesús paigunara nica: “Cushiyaichi. Yaya ñucara cachashcasna, shinallara cangunara cachauni.”
43020022	Casna rimashca huasha, Jesús paiguna ahuai samaca: “Santu Ispiritura apichi,” nica.
43020023	”Maicanma ucharashcaunara llushpichisha, llushpichishca anaunmi. Maicanmas ucharashcaunara saquisha, saquishca anaunmi.”
43020024	Tomás, chunga ishquimanda shuj, ‘Chapa Huahua’ nishca, illacami Jesús shamushcai.
43020025	Chishu yachachishca runauna paita ninauca: “Señorda ricushcanchi.” Tomás cutipaca: “Paihua maquii quilavashca uctuunara mana ricusha, ñuca rirura quilavu uctuunai mana satisha, ñuca maquiras custillas quinrii mana satisha, mana quirishachu.”
43020026	Pusaj punzha huasha, cutillara yachachishca runauna ucui tianauca, Tomás paigunahua pariju tiauca. Jesús icuca, pungu ishcashca ashcai. Paiguna chaupi shungül shayarisha: “Cushiyaichi,” nica.
43020027	Shinajpi Jesús Tomasta nica: “Rirura apamui, ñuca maquiunara riqui, Caima maquira chutachi, custillas quinrii sati, Ama mana quirij tucuichu, astaun quirij tucui.”
43020028	Shinajpi Tomás cutipaca: “Ñuca Señor, ñuca Dios.”
43020029	Jesús paita nica: “Can, Tomás, ricushcamandalla quirishcangui. Astaun mana ricusha quirijcuna bindisiashca anaungami.”
43020030	Jesús shinallara ashca munanaita ricurinaunara rarcami pai yachachishca runauna ñaupajpi, chigunara cai quillcai mana quillcashcachu.
43020031	Caigunara quillcashcami canguna Jesús Cristomi ashcara, Diospa Churimi, quiringaj, canguna quirisha causaira charingaj paihua shutii.
43021001	Chimanda huasha, Jesús cuti pai yachachishca runaunama ricurimuca, Tiberias lamar patai. Cai samii ricurica:
43021002	Simón Pedro, ‘Chapa Huahua’ nishca Tomás, Galilea Canámanda Natanael, Zebedeo churiuna, shu ishqui Jesús yachachishca runaunandi pariju tianauca.
43021003	Simón paigunara nica: “Licangaj riuni.” Chishujcunas: “Canhua catimunchi,” ninauca. Risha, canuai icunauca. Tuta pagarijta licasha, mana imaras apinaucachu.
43021004	Punzhayaushcai, Jesús pulayai shayarica. Yachachishca runauna Jesús ajta mana ricsinaucachu.
43021005	Jesús: “Churihuauna,” nica, “¿imahuallas micunara charinguichichu?” “Illanmi,” ninauca.
43021006	Paigunara nica: “Licara ali maqui partima shitaichi, tupanguichimi. Shinajpi licara shitajpi, ashca aichahua apirica. Licara mana imasna rashas llucchihuaj aca, ashca aichahua tiashcamanda.
43021007	Shinajpi chi Jesús llaquishca yachachishca runa Pedrora nica: “Señormi.” Simón Pedro Señor ajta uyasha, churarinara churarisha chumbillica, llatan ashcamanda; chasna rasha yacuma pahuaca.
43021008	Chishu yachachishca runauna canuandi shamunauca, licara aisasha, paiguna yacu mayanmanda mana yapa carui anauca, patsaj metro tupullai.
43021009	Allpama pactamusha, ninara apichishcara ricunauca, nina ahuai aichahuara churashcaras, tandandi,
43021010	Jesús paigunara nica: “Cuna apishca aichahuamanda apamichi.
43021011	Simón Pedro sicasha, licara pulayama aisamuca. Atun aichahuaunahua undashca aca, shu patsaj picha chunga quinsa tupu. Shina ashca ajllaira lica mana lliquiricachu.
43021012	Jesús paigunara nica: “Micuj shamichi” Pihuas paita tapungaj manzhanauca: “Canga, ¿pitangui?” nisha, pai Señor ashcara riparashallara.
43021013	Shinajpi Jesús shamusha, tandara apisha paigunara cuca, shinallara aichahuaras.
43021014	Caita ña quinsa cuti Jesús pai yachachishca runaunama ricurimuca pai causarishca huasha.
43021015	Micushca huasha, Jesús Simón Pedrora nica: “Simón, Jonaspa churi, ¿caigunamanda yali ashcara llaquihuanguichu?” Pedro cutipaca: “Ari, can yachangui, Señor, ñuca canda llaquinimi.” Jesús paita nica: “Ñuca burigu huahuaunara carangui.”
43021016	Ishqui cuti Jesús paita nica: “Simón, Jonaspa churi, ¿ashcara llaquihuanguichu?” “Ari,” nica, “can yachangui, Señor, ñuca canda llaquinimi.” Jesús paita nica: “Ñuca buriguunara carangui.”
43021017	Jesús quinsa cuti tapuca: “Simón, Jonaspa churi, ¿llaquihuanguichu can?” Pedro, Jesús quinsa cuti tapushcai, “Llaquihuanguichu,” nishcamanda llaquiricami. Cutipaca: “Señor, tucuira yachangui. Ñuca canda llaquishcara yachangui.” Jesús paita nica: “Ñuca buriguunara carangui.
43021018	Sirtu pacha canda nini: Can malta ashcai canllara churaricangui, maima munashcamas purij acangui. Randi can rucu tucushcai, maquiunara chutachingui, shuj canda churachingami, can mana munashcama canda pushangami.”
43021019	Caita nica Jesús, Pedro ima huañunahuara huañungarauca, Diosta sumajyachingaj. Shina rimasha Jesús, “Catihuai,” nica.
43021020	Pedro vultiarisha, Jesús llaquishca yachachishca runara catimujta ricuca. Pai Jesúspa rayai quimirisha sirij aca tuta micushcai, Jesústa tapuca, “Señor, ¿pita canda intrigangaraun?”
43021021	Pedro paita ricusha, Jesústa nica: “Señor, ¿cai runa imara?”
43021022	Jesús nica: “Ñuca cuti tigramungagama pai tiauchu munasha, ¿canda imara? Canga, catihuai.”
43021023	Shinajpi uquiunapura cai shimi mirarica, cai yachachishca runa mana huañunachu.” Astaun Jesús mana nicachu: “Mana huañunachu,” randi casna nica: “Cai runa ñuca cuti tigramungagama tiauchu ñuca munasha, ¿canda imara?”
43021024	Caimi cai tucuira rimaj yachachishca runa. Cai tucuira quillcacami. Pai rimashcauna sirtu ajta yachanchi.
43021025	Shinallara Jesús shu rashcauna ashca tianaun; caranda chican chican quillcajpiga intiru cai pacha mana pactanmachu aca quillcashca libruunara charingaj yachin. Amen.
44001001	Ñuca ñaupa quillcashcai canda rimashcani, Teófilo, imasnara Jesús tucui imaunaras rangaj camachingaj callarica.
44001002	Santu Ispíritu camachishca shimiunara pai ajllasha cachashca runaunama rimasha, Jesús ahua pachama cayai tucunagama.
44001003	Pai huañushca huasha, Jesús causarisha paigunama sirtu ricurimuca chuscu chunga punzha tupura. Shina rasha, Dios mandana pacha shimira paigunama rimaca.
44001004	Jesús paigunahua pariju tiausha, paigunara mandaca: “Jerusalenmanda ama ringuichi. Yaya cusha nishcara chapaichi, ñucamanda uyashcara.
44001005	Juan sirtu pacha yacui bautisaca. Astaumbas cai punzhaunamanda huashalla canguna Santu Ispiritui bautisaringuichimi.”
44001006	Shinajpi tandarimujcuna tapunauca: “Señor, ¿cai hurascunai Israelba gubirnura atarichinguichu?”
44001007	Jesús paigunara nica: “Timpuuna mana canguna yachanachu, astaun Yaya paihua quiquin ushaibi churaca.
44001008	Astaumbas ushaira apinguichimi Santu Ispíritu canguna ahuai shamushcai. Ñucamanda rimajcuna anguichi Jerusalembi, tucui Judeai, Samariai, cai pacha puchucai pundagama.”
44001009	Cai shimiunara rimashca huasha, paiguna ricujllaira, Jesús ahuama rica; shu puyu paita apica, paiguna ñahuimanda paita quillpacami.
44001010	Paiguna ahuama ricuushcai, Jesús riupi, ishqui runa yuraj churarina churarishca paigunahua pariju shayarinauca.
44001011	Chi runauna ninauca: “Galilea runauna, ¿ima rasha ahuama ricunguichiri? Cai quiquin cangunajmanda ahua pachama apashca Jesús cuti shamunga, canguna pai riushcai ricushcasna shinallara shamungami.”
44001012	Shinajpi Olivos urcumanda Jerusalenma tigranauca. Caimi chaupi samai purina tupu.
44001013	Llactai icusha ahua patama sicanauca. Chihui causanauca Pedro, Jacobo, Juan, Andrés, Felipe, Tomás, Bartolomé, Mateo, Alfeo churi Jacobo, Zelotes nishca Simón, Jacobo uqui Judasndi.
44001014	Paiguna tucui pariju tianauca, shu iyaillahua Diosta mañasha, rugasha, huarmiunandi, Jesuspa mama Mariandi, paihua uquiunandi.
44001015	Chi punzhaunai uquiuna chaupi shungüi Pedro atarica. Tandarijcuna patsaj ishqui chunga tupu anauca.
44001016	Shina nisha rimaca: “Runauna, uquiuna, shina tucuna ministiricami, David shimimanda Santu Ispíritu ñaupa rimashca shimiuna pactaringaj, imasnara Judas Jesusta apijcunara yanapaca.
44001017	Pai ñucanchihua yupashca aca, ñucanchihuas Diosta sirvij aca.
44001018	Cai Judas shu pambara randica, pai irus rashcamanda pagashca cullquihua; huarcurisha, icsa tujyasha, chunzhulli talirica.
44001019	Jerusalembi tiajcunara cai tucui yacharicami. Shinajpi chi pambara shutichinauca paiguna quiquin shimii: ‘Aquéldama. ’ Runa shimii nin: ‘Yahuar pamba. ’
44001020	Salmos Quillcai quillcashca tian: ‘Pai causana huasi chunllayachu, pihuas ama chihui causachu. ’ Shinallara: ‘Shuj paihua ranara rachu. ’
44001021	Ministirinmi cai ñucanchihua pariju tiaj runaunamanda shujta ajllangaj, Señor Jesús causarishcara ricushcara rimaj tucungaj ñucanchihua pariju,
44001022	shu ñucanchihua pariju tiaj runa tucui Señor Jesús ñucanchihua purishca punzhaunai, Juan paita bautisashcamanda paita ahuama api tucuna punzhagama.”
44001023	Ishquira ricuchinauca: José Barsabas, paihua shu shuti Justo, shinallara Matías.
44001024	Diosta mañasha rimanauca: “Señor, canmi tucui shungura ricsij angui. Cai ishquimanda maicanda ajllashcara ricuchi,
44001025	pai canda sirvingaj, can cachamushca tucungaj, imasna Judas uchara rashcamanda mana valijpi, ucu pachama ringaj urmaca!’
44001026	Cai ishquimanda maicanda Dios ajllanga camanauca. Matías ajllashca aca. Chimanda huasha, pai chunga shuj Jesucristo cachashca runaunahua yupashca aca.
44002001	Pentecostés punzha pactarijpi, paiguna tucui shu iyaillahua pariju tandarishca anauca.
44002002	Cungaimanda, ahua pachamanda shu shinzhi huaira cuinta uyarimuca; paiguna tiaushca intiru huasii undarica.
44002003	Paigunama nina cuinta calluuna ricurimunauca, caran runa ahuai tiarisha.
44002004	Tucui paiguna Santu Ispirituhua undashca anauca. Shu shimiunai rimai callarinauca, Santu Ispíritu rimachishcasna.
44002005	Chi hurascunai, cai pacha tucui partimanda Diosta llaquij judiuguna Jerusalembi tianauca.
44002006	Casna uyarimujpi, tucui runauna tandarimunauca. Manzharinauca, caran duiñu paihua quiquin shimii rimashcara uyasha.
44002007	Paiguna mana intindisha manzharinauca, shina nisha: “¿Manzhu tucui casna rimajcuna Galilea runauna?
44002008	¿Imarasha paiguna rimashcara uyaunchi caran duiñu ñucanchi pagarishca shimii?”
44002009	Cai tucui llactaunamanda shamujcuna uyanauca: Partia, Media, Elam, Mesopotamia, Judea, Capadocia, Ponto, Asia llactaunamanda.
44002010	Shinallara Frigiamanda, Panfiliamanda, Egiptomanda, Africamanda Cirene huasha partiunamanda, Romamanda pasiajcunandi, judiuguna ashas, paiguna yachaira catimujcuna ashas.
44002011	Shinallara Cretamanda, Arabiamanda shamujcunas uyanauca. Tucui ninauca: “Ñucanchi quiquin shimii Dios munanaita rashcaunara uyanchi.”
44002012	Tucui runauna mana yachai tucusha manzharinauca, paigunapura rimanausha: “Casna, ¿imarai?” nisha.
44002013	Shujcuna randi, burlasha asinauca: “Caiguna machashcaunami,” nisha.
44002014	Shinajpi Pedro shayarisha, paihua pariju chunga shuj runaunandi, paigunara rimaca: “Judio runauna, tucui Jerusalembi causajcunas, cai shimira yachaichi, ñuca shimiunara uyaichi.
44002015	Cai runauna mana machashcachu anaun, canguna iyashcasna; chara las nueve tupullami.
44002016	Caita Diosmanda rimaj Joel casna nica:
44002017	‘Puchucai punzhaunai shina tucungami, Dios nin, Ñuca Santu Ispiritura talishami tucuiguna ahuai. Canguna churiuna, canguna ushushiuna ñucamanda rimanaungami; Canguna maltauna nuspaibi ricunaungami; Canguna rucuuna nuspaigunai nuspanaungami.
44002018	Sirtu pacha chi punzhaunai Ñucara sirvij cariuna huarmiuna ahuai ñuca Ispiritura talishami. Paiguna ñucamanda rimanaungami.
44002019	Ahua pachai munanaitaunara ricuchishami; Cai pachais imaras mana ricuihuaj ricuringami, Yahuar, nina, cushni.
44002020	Indi llanduyangami, quiila yahuar cuinta tucungami, Manara Diospa atun punzha, tucui pajllai ricushca punzha, shamungami.
44002021	Maicans Diospa shutii mañasha quishpichishca anga. ’
44002022	”lsrael runauna, ñuca rimashcara uyaichi: Dios Nazaretmanda Jesusta ‘Alimi’ nishcara ricuchica ashca munanaita rashcaunahua ricurinaunahuas canguna chaupi shungüi, Jesuspa maquihua rasha, canguna yachashcasna.
44002023	Canguna cai Jesusta, Dios munashcahua, Dios ñaupamanda yachashcahua cushca, apisha huañuchicanguichi, uchayuj maquiunahua paita chacatasha.
44002024	Paita Dios atarichicami; huañuna nanaigunamanda cacharicami; huañuna mana ushacachu arcanara.
44002025	David Jesusmanda rimaca: ‘Señorda tucui huras ñuca ñaupajpi ricucani; Pai ñuca ali maqui partima tiausha, mana turbarishachu.
44002026	Chiraigumanda ñuca corazón cushiyacami, ñuca callu cushiyaca; Shinallara ñuca aicha chapasha samanga.
44002027	Ñuca almara ucu pachai mana saquinguichu; Shinallara camba Santu Churi ismungaj mana lugarda cunguichu.
44002028	Causana ñambiunara ricsichihuacangui. Canhua pariju tiaupi, ñuca shungura cushihua undachinguimi. ’
44002029	”Runauna, uquiuna, sirtu pacha cangunara pajlla pambai rimanara ushanchi Rucu Davidmanda. Pai huañucami, pambashca aca. Paita pambashca caibimi; ñucanchihua tiaun cuna punzhagama.
44002030	Cai David Diosmanda rimaj aca. Pai yachaca imasna Dios paihua quiquin shutillai rimasha sirtura rimaca: ‘Camba miraigunamanda, aichamanda rimasha, Cristora atarichisha camba rey apu tiarinai tiaringaj. ’
44002031	Ñaupa hurasmanda ricusha, Cristo causarinara rimacami, paihua alma ucu pachai mana saquiricachu; paihua aicha mana ismucachu.
44002032	Cai Jesusta Dios causachicami. Ñucanchi caita ricujcunami anchi.
44002033	Shinajpi Jesús, Diospa ali maquima ahuayachishca asha, Yayamanda cusha nishca Santu Ispiritura apishca asha, cai canguna ricushcara uyashcaras talishcami.
44002034	David ahua pachama mana sicacachu. Shinashas pai riman: ‘Señor ñuca Señorda nica: Ñuca ali maquima tiari,
44002035	ñuca canda chijnijcunara camba chaqui ucui churanagama. ’
44002036	Tucui Isracl runauna, sirtu pacha yachaichi, cai chacatashca Jesusta Dios Señorda Cristora rarca!’
44002037	Shinajpi caita uyasha, uyajcuna shungüi nanarisha, Pedroras chishu cachashca runaunaras rimanauca: “Runauna, uquiuna, ¿Imara rashun?”
44002038	Pedro paigunara nica: “Aripintirichi, caran duiñu bautisarichi Jesucristo shutii, canguna ucharashcara perdonaringaj. Santu íspiritura apinguichimi.
44002039	Cai rimashcara cangunara cushcami, shinallara canguna churiunaras, maibi carui tiajcunaras, maicans ñucanchi Señor Dios cayashcaunara cushcami cai rimashcara.”
44002040	Ashca shimiunahua rimasha paigunara camachica: “Quishpichishca aichi cai manali miraigunamanda.”
44002041	Shinajpi pai rimashca shimiunara chasquijcuna bautisarinauca. Chi punzhai paigunahua quinsa huaranga runa tupu yaparinauca.
44002042	Cachashca runauna yachachishcai catinauca, paigunapura parijumanda llaquinausha, tandara paquinais, Diosta mañanais.
44002043	Tucui runauna manzhanaucami. Jesús cachashca runauna ashca munanaita ranaunara ranauca.
44002044	Tucui quirijcuna pariju tianauca; paiguna charishcaunara pariju charinauca.
44002045	Paiguna allpaunara, paiguna charishcaunaras catusha, caranma cunauca, caran runa ministishca tupura.
44002046	Shina rasha, tucui parijulla caran punzha templo huasii tianaucami. Paiguna huasiunai tandara paquisha, cushi shunguhua chuya shunguhua pariju micunauca,
44002047	Diosta alabasha, tucui runaunahua ali shunguhua tianaucami. Señor caran punzha quirijcunama quishpina ajcunara llutachica.
44003001	Pedrondi Juandi templo huasima sicanauca, Diosta mañana huras, las tres tupu chishira.
44003002	Chihui shu runa tiaca, mama icsamanda pacha anga chaqui pagarishca. Paita Diospa huasi ‘Sumaj’ nishca pungüi caran punzha aparimusha churanauca. Diospa huasima shamujcunara cullquira mañasha tiaca.
44003003	Cai runa Pedrora Juandas Diospa huasii icuuta ricusha: “Cullquira cuyahuapai,” nisha rugaca.
44003004	Pedro Juandi paita ali pacha ricusha, rimaca: “Ñucanchira riqui.”
44003005	Shinajpi paigunara ricuca: “Imaras cuhuanaungami ranaun” iyasha chapauca,
44003006	Astaun Pedro rimaca: “Cullquiras curiras mana charinchi, randi ñuca charishcara canda cuni. Nazaretmanda Jesucristo shutii canda nini: “Atari, puri.”
44003007	Pedro paihua ali maquimanda apisha paita atachicami. Chi ratullaira paihua chaquiuna chaqui tulluunandi shinzhiyanaucami.
44003008	Chi runa pahuasha shayarica, purica. Paigunandi Diospa huasii icuca, ali purisha, saltasha, Diosta alabasha.
44003009	Tucui runauna pai purishcara, pai Diosta alabashcaras ricunauca.
44003010	Tucui runauna paita Diospa huasi ‘Sumaj’ nishca pungüi tiarisha cullquira mañaj ajta ricsinauca. Tucui runauna ashcara manzharinauca cai runara alichishcamanda.
44003011	Alichishca anga chaqui runa Pedroras Juandas apilla charicami. Tucui runauna manzharisha paigunama tandarinaucami, Salomomba pungüi.
44003012	Pedro caita ricusha, runaunara cutipaca: “Israel runauna, ¿imamanda cai rashcara manzharinguichi? ¿Imamanda ñucanchira ricunguichi, ñucanchi ushaihuachu caita rashcanchi, ñucanchi shungu ali ashcamandachu cai runara purichishcanchi?
44003013	Abrahamba, Isaacpa, Jacobpa Dios, ñucanchi yayauna Dios, paihua Churi Jesusta sumajyachicami; randi canguna paita intrigacanguichi. ‘Paita mana ricsinchichu,’ nicanguichi Pilato ñaupajpi, chi Pilato paita cacharisha nijpi.
44003014	Canguna Santu Ajta, Ali Ajta, ‘Mana ricsinchichu,’ nicanguichi, astaumbas shu runara huañuchijta cacharingaj mañacanguichi.
44003015	Shinallara canguna Causaira Cujta huañuchicanguichi. Astaumbas Dios paita huañushcaunamanda causachicami. Caita ñucanchi sirtu ricujcuna anchi.
44003016	Jesuspa shutii quirishcamanda, cai canguna ricushca canguna ricsishca runara cai shuti shinzhiyachicami. Paihua Dios cushca quirina paita sumajta alichicami tucui canguna ñaupajpi.
44003017	Cunaga, uquiuna, ñuca yachani canguna mana yachashcamanda shina rashcanguichimi, shinallara canguna apuunas.
44003018	Shinajpi Dios tucui paimanda rimajcuna ñaupa rimashcara pactachishcami, imasna paihua Cristo turmindarina aca.
44003019	Shinajpi aripintirichi, Diosma tigraichi, canguna uchaunara pichai tucungaj. Shina rajpi, Diospa ñaupajmanda ali ganas causana shamungami;
44003020	cangunama Jesucristora cachamungami ñaupamanda cangunama rimashcasna.
44003021	Shina ajllaira sirtu ministirinmi pai ahua pachai tiangaj tucuira alichina punzhagama, imasna Dios paimanda santu rimajcuna shimimanda rimacami callari hurasmanda,
44003022	imasna Moisés yayaunara rimaca: ‘Canguna Señor Dios canguna uquiunamanda shu ñucasna Diospa shimira rimajta cachamungami. Pai tucui rimashcara uyanguichi. ’
44003023	Maican alma chi Rimajta mana uyajpi, runaunamanda ichui tucungami.
44003024	Shinallara tucui Diosmanda rimajcuna, Samuelmanda, paimanda huasha shamujcunandi, maicanguna rimashas, cai punzhaunara rimanaushcami.
44003025	Canguna chi ñaupa rimajcunamanda churiuna anguichi. Canguna shinallara Dios ñucanchi yayaunara pactachina shimii rimashca runauna anguichi, Dios Abrahanma nisha: ‘Canmanda miramuj churiunai rimashca runauna anguichi, imasna Dios Abrahanma nica: ‘Canmanda miramuj churiunai tucui cai pacha ailluuna bindisiashca anaungami. ’
44003026	Dios paihua Churira atarichisha, paita cangunama ñaupa cachamuca cangunara bindisiangaj, caran duiñu ucharashcaunara saquisha vultiaringaj.”
44004001	Pedroni Juandi runaunama rimaushcai, sacerdoteuna Diospa huasira cuiraj guardauna capitandi, saduceogunandi paigunama shamunauca.
44004002	Paiguna runaunara yachachishcamanda, Jesús huañushcaunamanda causarishcara rimashcamandas, caiguna piñarisha shamunauca.
44004003	Paigunara apisha, chunda cularbi ishcanauca cayandi punzhagama, ña chishi ajpi.
44004004	Cai shimira uyajcunamanda ashcauna quirinauca, cariuna shu pichca huaranga tupu anauca.
44004005	Casna tucucami: cayandi punzha judio apuuna rucuunandi yachaira yachachijcunandi Jerusalembi tandarinauca.
44004006	Shinallara sacerdote atun apu Anás, Caifás, Juan, Alejandro, tucui sacerdote atun apu ailluunandi tandarinauca.
44004007	Paiguna chaupi shungüi Pedroras Juandas shayachisha tapunaucami: “¿Ima ushaihua, pihua shutii, caita rashcanguichi?”
44004008	Shinajpi Pedro, Santu Ispirituhua undashca asha paigunara rimacami: “Runaunara mandaj apuuna, Israel rucuuna:
44004009	Cuna punzha canguna shu runara alichishcara tapunguichi, imasna rasha paita alichishca aca.
44004010	Yachaichi tucui canguna, tucui Israel runaunandi: Nazaretmanda Jesucristo shutii cai runara canguna ñaupajpi alichishcami. Cai canguna chacatashca Jesús, Dios paita huañushcaunamanda causachica, paihua shutii cai runara canguna ñaupajpi alichishcami.
44004011	Cai Jesús canguna huasira sicachijcuna mana munasha ichushca rumimi; cai rumi huasi istandi rumi tucushcami.
44004012	Shujpajpi quishpina illanmi. Cai pachai shu shutiras runaunama mana cushcachu ñucanchi quishpichi tucungaj.”
44004013	Apuuna, Pedrondi Juandi mana manzhashcara ricusha, paiguna quillcara mana yachajcuna ashcara, yanga runauna cuinta ashcaras ricsinauca. Astaun Jesushua purij runauna ashcara ricsinauca.
44004014	Chi alichishca runara paigunahua pariju tiauta ricusha, mana imaras cuntra rimanara ushanauca.
44004015	Paigunara taripaushca ucumanda canzhama llucshingaj mandanauca, apuuna paigunapuralla cuintananauca.
44004016	Ninauca: “¿Imara rana angairi cai runaunahua? Sirtu pacha paiguna shu munanaita rashcara ranaushca, tucui Jerusalembi tiajcuna yachanaushcami. Mana pacaihuajchu.
44004017	Shina rasha maican runaunamas ama astaun cuintanauchu, paigunara camachishun: ‘Cunamanda, cai shutii ama mas rimaichichu. ’ “
44004018	Paigunara cayasha camachinauca: “Ima samiras Jesuspa shutii ama rimaichichu, ama yachachichichu.”
44004019	Shinajpi Pedrondi Juandi cutipasha paigunara ninauca: “Canguna iyaichi, ¿Diospa ñaupajpi alichu anga cangunara uyangaj Diosmanda ñaupara?
44004020	Ñucanchi ricushcara, ñucanchi uyashcara rimanara saquingaj mana ushanchichu.”
44004021	Apuuna paigunara camachisha cachanauca, imasna rashas mana livachihuaj tucusha, runaunara manzhashcamanda. Tucui runauna paiguna rashcamanda Diosta alabanauca.
44004022	Munanaita alichishca runa chuscu chunga yali huatayuj aca.
44004023	Pedrondi Juandi lugaryashca huasha paigunajma shamunauca; sacerdote apuuna rucuunandi paigunara rimashcara cuintanauca.
44004024	Paiguna cuintashcara uyasha, tucui parijulla Diosta rimanauca, shina nisha: “Tucuira mandaj Señor, ahua pachara, cai pacharas, lamardas, tucui imaras chihui causajcunandi raj Dios mangui;
44004025	can, canda sirvij Davidpa shimimanda rimacangui: ‘¿Imarasha runauna piñarisha caparinaun, yanga iyaigunara iyarinaun?
44004026	Cai pacha rey apuuna chishu apuunandi shujllai tandarinauca, Señorhua paihua Cristohua cuntra tucusha. ’
44004027	Sirtu pacha cai llactai can ajllashca santu Churi Jesusta chignisha, Herodes, Poncio Pilato, gentilgunandi, Israel runaunandi, tucui tandarinauca,
44004028	tucui imaras can ñaupa pundamanda camba maquihua camba iyaibis munashcara pactachingaj.
44004029	Ricupai, Señor, paiguna chijnisha rimashcara. Cuna canda sirvijcunama ama manzhasha camba shimira rimangaj cupangui.
44004030	Camba maquira cachamui runaunara alichingaj, ima munanaita ricurinaras rangaj, camba santu Churi Jesuspa shutii.”
44004031	Diosta mañashca huasha, paiguna tiashca huasi chucchurica. Tucui paiguna Santu Ispirituhua undashca anauca. Mana manzhasha Diospa shimira rimanauca.
44004032	Quirij runauna, ashca ashas, shu shungulla shu almalla tucunauca. Paiguna charishcaunamanda mana pihuas: “Cai ñucajmi,” nisha rimajcuna aca. Astaun tucui parijulla charijcuna aca.
44004033	Cachashca runauna Señor Jesús causarishcara ashca ushaihua rimanauca. Ashca ali llaquina iyaihua undashca anauca.
44004034	Paigunapurai mana pihuas ministij tiacachu. Maican allpaunara huasiunara charijcuna catunauca, catushcamanda cullquira apamunauca.
44004035	Cachashca runaunama cullquira cunauca, caranma paiguna ministishca tupura cushca aca.
44004036	Shinajpi José, cachashca runaunamanda Bernabé shutichishca (Cai runa shimii ‘Cushiyachij’ nin), Levi aillumanda, shu Chipre islamanda runa,
44004037	shu pai charishca allpara catusha, cullquira cachashca runaunama cucami.
44005001	Shu Ananías nishca runa paihua Safira huarmindi shu allpara catunauca.
44005002	Paiga paihua huarmindi apishca cullquira pishiyachinauca; chaupillara apamusha, cachashca runaunama cunauca.
44005003	Pedro nica: “Ananías, ¿imamanda Satanás camba corazonda llullahua undachishca, Santu Ispiritura llullangaj, camba allpamanda apishca cullquimanda pishira cungaj?
44005004	¿Allpara huacachisha, manzhu cambaj aca? Catushca asha, ¿manzhu can yachacangui? ¿Imamanda caita camba shungüi iyacangui? Mana runaunallara astaun Diosta llullashcangui.
44005005	Shinajpi Ananías cai shimira uyasha, huañusha urmaca. Shina tucujpi, tucui uyajcuna ashcara manzharinauca.
44005006	Shinajpi, maltauna atarisha paita pillunauca, llucshisha pambai rinauca.
44005007	Quinsa huras tupu pasashca huasha, paihua huarmi shamuca, cai tucushcaunara mana yachasha.
44005008	Shinajpi Pedro rimaca: “Rimahuai, ¿canguna allpara chi tupuichu catucanguichi?” Huarmi cutipaca, “Ari, chi tupui!’
44005009	Pedro paita nica: “¿Imamanda cuintanaushcanguichi Diospa Ispiritura umangaj? Camba carira pambajcuna pungüi tianaun. Canda shinallara lluchinaungami.”
44005010	Chi ratullaira Pedro chaquii huarmi huañusha urmaca. Maltauna icumusha huarmi huañushcara tupanauca. Llucchisha, pambai rinauca paihua carihua pariju.
44005011	Tucui iglesiai tiajcuna ashcara manzharinauca, tucui cai rashcaunara uyajcunandi.
44005012	Cachashca runauna paiguna maquimanda ashca munanaita ricurinaunaras rashcaunaras ranauca runauna ñaupajpi. Paiguna tucui shu iyaillahua Salomomba pungüi pariju tianauca.
44005013	Shujcunamanda mana pihuas llutarinara ushacachu manzhashcamanda. Runauna paigunara ashcara alabanauca.
44005014	Señorbi quirijcuna ashcara yaparinauca, ashca cariunas ashca huarmiunas.
44005015	Shina rasha ungushcaunara ñambiunai churanauca. Caituunai huanduunai churanauca, Pedro pasausha paihua llandullas huaquinguna ahuara llandusha pasangaj.
44005016	Mayan llactaunamanda Jerusalenma ashca runauna shamunauca, ungushcaunara pushamusha, irus supaiguna turmindachishcaunandi. Tucui alichi tucunauca.
44005017	Sacerdoteuna atun apu atarisha, paihua pariju tiajcunandi, saduceo muntunmanda asha, piñarishca anauca.
44005018	Cachashca runaunara apisha, chunda cularbi ishcanauca.
44005019	Astaumbas, Diospa angel chunda cular pungura tuta pascasha, paigunara llucchisha, rimaca:
44005020	”Richi,” nisha, “templo huasii icusha, runaunara cai tucui causana shimiunara yachachichi.”
44005021	Caita uyasha, tutamanda Diospa huasii icunauca, chihui yachachinauca. Astaun sacerdoteuna gubirnui mandaj apuunara tandachinauca, Israel rucuunandi. Chunda cularma cachanauca cachashca runaunara pushangaj.
44005022	Guardauna chunda cularma pactai risha, runaunara mana tupasha, tigrasha cuintanauca.
44005023	Shina nisha rimanauca: “Sirtu pacha chunda cular pungu ali ishcariaita tupacanchi. Pungüi suldaruuna shayanaushca aca. Astaumbas, pungura pascasha pitas mana tupacanchichu.”
44005024	Sacerdote atun apu, templo huasi guardauna capitandi, sacerdote apuunandi caita uyasha, mana yachai tucunaucachu imaira pasanaushca anga,
44005025	Astaun shu runa shamusha, nica: “Canguna chunda cularbi ishcashca runauna templo huasii tianaun, runaunara yachachirianaun.”
44005026	Shinajpi capitán risha guardaunandi, paigunara alimandalla pushamunauca, runaunara manzhasha rumihua shitai tucunamanda.
44005027	Paigunara pushamusha, mandaj apuuna tandarinai icuchinauca. Sacerdoteuna atun apu paigunara tapucami:
44005028	¿Manzhu shinzhira rimacanchi cai shutii ama yachachingaj? Cunaga, canguna yachachishcahua tucui Jerusalenda undachishcanguichi. Canguna, cai runa huañushcamanda ñucanchi ahuai cauźara churasha ninguichi.”
44005029	Pedro, cachashca runaunandi, cutipanauca: “Runaunamanda yali Diosta caźuna ministirin.
44005030	Ñucanchi yayauna Dios Jesusta atarichicami, canguna paita yurai huarcusha huañuchishcara.
44005031	Dios pai ali maquihua cai Jesusta ahuayachica Señor Quishpichij tucungaj, Israel runauna paiguna ucha rashcaunara aripintirinauchu, uchaunara perdonai tucungaj.
44005032	Ñucanchi cai tucuira paihua sirtu ricujcuna anchi, Santu Ispíritu shinallara ricujmi. Cai Santu Ispiritura Dios tucui paita caźujcunama cushcami.”
44005033	Apuuna caita uyasha ashcara piñarinauca, paigunara huañuchinara munanauca.
44005034	Shinajpi mandaj apuuna tandarishcai, shu Gamaliel nishca fariseo runa, ley shimira yachachij, ataricami. Paita tucui runauna yapa llaquinauca. Paiga: “Cai runaunara shu ratu canzhama llucchichi” mandaca.
44005035	Shinajpi Gamaliel apuunara nica: “Israel runauna, canguna ricuichi imara ranara iyanguichi cai runaunara.
44005036	Cai punzhaunamanda ñaupa, shu Teudas nishca runa ataricami, ‘Atun mani,’ nisha. Paihuajma shu chuscu patsaj tupu runa llutarinauca. Paiga huañuchi tucuca, tucui paita catijcuna sayanauca, paigunamanda imas illaca.
44005037	Paimanda huasha, Galileamanda Judas shinallara ataricami, runaunara yupana punzhai. Paihua ashca runauna shinallara llutarinauca. Pai shinallara huañuca, paihua pariju tiajcuna shinallara sayanauca.
44005038	Cuna cangunara nini: Cai runaunara saquichi, paigunamanda anzhurichi. Paiguna camachishca shimiuna, paiguna rashcauna runamandalla asha, chingarinaungami.
44005039	Diosmanda ajpiga mana ushanguichichu chingachinara, astaun canguna Dioshua cuntrauna tucunguichimi.”
44005040	Gamaliel rimashcara uyanaucami. Cachashca runaunara cayasha, azutishca huasha, Jesuspa shutii ama rimangaj mandanauca. Chi huasha paigunara lugaryachinauca.
44005041	Paiguna mandaj apuuna tandarinamanda llucshinauca. Yapa cushiyanauca Dios paigunara lugarda cushcaraigu Jesuspa shutimanda pingarishca tucungaj.
44005042	Tucui punzhauna templo huasii tucui huasiunais Jesucristo shutira rimanara camachinaras mana saquinaucachu.
44006001	Chi punzhaunai quirijcuna ashca yaparinauca. Paigunamanda griegu shimira rimajcuna hebreo shimira rimajcunahua piñarinauca: “Ñucanchi huaccha huarmiunara caran punzha micuna caranara cungarinaushcami,” ninauca.
44006002	Shinajpi chunga ishqui cachashca runauna tucui quirijcunara cayasha tandachinauca: “Ñucanchi Diospa shimira saquina mana valinzhu mesaunara sirvingaj,” ninauca.
44006003	Shinajpi, uquiuna, cangunamanda canzhis runara, ali rimashcaunara, Santu Ispirituhua, ali iyaihua undashcaunara mascaichi, paigunara cai tarabanai churangaj.
44006004	Ñucanchiga Diosta mañasha, paihua shimira yachachisha causashun.”
44006005	Tucui tandarimujcuna ali munaihua uyanauca. Cai runaunara ajllanauca: Esteban, shu ali quirij Santu Ispirituhua undashca runara, Felipe, Prócoro,” nicanor, Timón, Parmenas nishcaunara, Antioquíamanda Nicolasndi, shu grieguunamanda judiu tucushca runa.
44006006	Cachashca runauna ñaupajpi cai runaunara pushamunauca. Cachashca runauna shamujcuna uma ahuai maquira churasha, Diosta mañanauca.
44006007	Diospa shimi mirarisha rica. Jerusalembi quirijcuna ashcara yaparinauca. Shinallara sacerdoteunamanda ashcauna quirinauca.
44006008	Astaumbas Esteban, Diospa ali llaquina iyaihua ushanahuas undashca asha, runauna ñaupajpi ima munanaita ranaras gustu ricurinaras rarcami.
44006009	Shinajpi, Libertinouna, Cirenemanda, Alejandríamanda judioguna tandarina huasimanda huaquinguna atarinauca, huaquin Ciliciamandaunandi, Asiamandaunandi. Estébanhua cuntra rimanaucami.
44006010	Astaumbas paihua sabiru iyaira Ispirituhua rimashcaras mana ushanaucachu vinsinara.
44006011	Shinajpi cai runauna shujcunara paganauca llullasha rimangaj: “Ñucanchi paita irus shimiunara rimashcara uyashcanchi, Moisestas Diostas camisha.”
44006012	Paiguna tucui runaunara, rucuunara, yachaira yachachijcunaras turbachinauca. Estébanda tupasha apinauca. Mandaj apuuna tandarinama pushanauca.
44006013	Llullasha rimaj runaunara chima pushamunauca: “Cai runa cai santu llactaras, ley camachishca shimiras irusta rimanara mana saquin,” ninauca.
44006014	Casna rimashcara uyashcanchi: “Nazaretmanda Jesús cai llactara tulangami, Moisés cushca yachaira turcangami,” nin.
44006015	Shinajpi mandaj apuuna tandarinai tucui tiajcuna, Estébanda ricuusha, paihua ñahuira angelba ñahuisna ricunaucami.
44007001	Shinajpi sacerdoteuna atun apu nica: “¿Caiga sirtuchu?”
44007002	Esteban cutipaca: “Runauna, uquiuna, yayaunas, uyaichi: Sumaj ahua pacha Dios ñucanchi yaya Abrahanma ricurimuca pai Mesopotamia llactai causaushca huraspi, manara Harán llactama rishcai.
44007003	Dios paita rimaca: ‘Camba llactamanda, camba aillumanda llucshi. Ñuca canda ricuchingaraushca llactama shami. ’
44007004	Shinajpi Caldeoscuna llactamanda llucshicami, Harán llactai causaca. Paihua yaya huañujpi, chimanda llucshisha, Dios paita cai llactama pushamuca, canguna cuna huras causaushca llactama.
44007005	Chihuis ansallas allpara mana cucachu, paihua chaqui aitana tupuhuallas. Astaumbas Dios: ‘Cai allpara cushami,’ nica, ‘canma, camba churiunamas,’ Abraham chara churi illaj ajllaira.
44007006	Dios casnami rimaca: ‘Camba miraiguna mushuj shamujcuna tucunaungami, shujpa llactai. Chihui sirvijcuna tucunaungami, turmindachi tucunaungami chuscu patsaj huata tupugama.
44007007	Astaun paiguna sirvishca llactara ñuca taripashami,’ nica Dios. ‘Cai huasha paiguna llucshimusha, ñucara sirvihuanaungami cai quiquin llactai. ’
44007008	”Dios Abrahanda circuncisión nishca pactachina shimira cuca. Shinajpi Abraham paihua churi Isaacta tupasha, pusaj punzhai cai circuncisión mandashcara rarcami, shinallara Isaac Jacobtas, Jacob paihua chunga ishqui churiunaras.
44007009	Chi churiuna Josera chijnisha, paita Egipto llactama catunauca. Astaumbas Dios paihua tiauca.
44007010	Dios tucui llaquiunamanda Josera llushpichica. Egipto rey apu Faraomba ñaupajpi paita ali shungura, ali iyairas cuca. Faraón paita Egipto llactai apura churacami, shinallara Faraomba huasii José apu tucuca.
44007011	Chi hurascunai ashca yarcai tucuca, tucui Egipto llactai, Canaan llactais; ashca llaqui tucuca, Ñucanchi yayauna micunara mana tupanaucachu.
44007012	Jacob, Egiptoi trigu tiashcara uyasha, ñucanchi yayaunara ñaupa punda cachaca.
44007013	Huasha, paiguna ishqui cuti rishcai, José paillara paihua uquiunama ricsichica. Faraón José aillura yachacami.
44007014	José paihua yaya Jacobta tucui aillundi pushangaj cachaca. Canzhis chunga pichca tupu runauna shamunauca.
44007015	Shina rasha Jacob Egiptoma shamuca. Chihui pai ñucanchi yayaunandi huañunauca.
44007016	Chigunara Siquem llactama apanauca. Chihui Abraham randishca pamabana uctui pambanauca. Chi pambana uctura Siquem llactai Hamor churiunamanda Abraham cullquihua randica.
44007017	”Dios Abrahanma rimashca punzha mayallayaupi, Israel runauna Egiptoi ashcara mirasha yaparinauca.
44007018	Chi huasha, shu rey apu tiauca Egipto llactai, Josera mana ricsij.
44007019	Pai ñucanchi yayaunara umachisha turmindachica. Shina rasha cari huahuaunara huañuchinauca, paiguna ama miranauchu.
44007020	”Chi punzhaunai Moisés pagarica. Pai Dios munashca aca. Quinsa quilla tupura paihua yaya huasii iñachisha charica.
44007021	Cai Moisés huañuna tucujpi, Faraomba ushushi apasha, quiquin churi cuinta paita iñachica.
44007022	Moisés Egipto runauna tucui yachanara yachachishca aca; paiguna rimaihua, paiguna rashcaunahua yapa ushayuj aca.
44007023	Moisés chuscu chunga huatayuj tucusha, paihua uquiunara, Israel churiunara, ricui rinara munaca.
44007024	Shu Egipto runa shu Israel runara livachishcara ricusha, Moisés paita yanapaca, Egipto runara chugrichisha paita cutipaca.
44007025	Moisés paihua uquiuna ‘Intindinaungami’ nisha iyaca, imasnara Dios paihua maquihua quishpichinma. Astaumbas, mana shina intindinaucachu.
44007026	Cayandi punzhai ishqui Israel runauna piñananauca. Moisés shamusha, arcasha rimaca: ‘Runauna, uquipura anguichi, ¿imamanda parijumanda piñanaunguichi?’
44007027	Piñanau runaunamanda manali rajca Moisesta tangasha cutipaca: ‘¿Pita canda ñucanchi ahuai mandajtas taripajtas churaca?
44007028	¿Can caina Egipto runara huañuchishcasna ñucaras huañuchinara munanguichu?’
44007029	”Moisés cai shimira uyasha, miticuca. Carumanda shamuj runa cuinta Madián llactai causaca, chihui ishqui churira tupacami.
44007030	”Chuscu chunga huata huasha, shu angel Moisespa ñaupajpi ricurimuca, Sinai urcu chaquishca allpa partii, ninahua sindij yurai.
44007031	Shinajpi Moisés pai ricushcara ricusha manzharica. Astaun ali ricungaj mayanllayaushcai, Diospa shimi paima uyarica.
44007032	‘Ñuca camba yayauna Dios ani, Abrahamba Dios, Isaacpa Dios, Jacobpa Diosmi ani. ’ Moisés chucchusha, ricunara mana munacachu, manzhashcamanda.
44007033	Señor paita nica: ‘Camba zapatusta llucchi; can shayaushca pamba santu allpami.
44007034	Sirtu pacha ñuca Egipto llactai tiaj runauna llaquirishcara ricushcani, huacashcaras uyashcani. Paigunara liuriyachingaj irgumushcani,’ nica, ‘cuna shami, Egipto llactama canda cachasha. ’
44007035	”Cai ñaupa mana munashca Moisesta, ‘Maican canda taripaj apura churacachu?’ paita rimashca asha, cai Moisesta Dios paita mandaj quishpichijta rasha, sindij yurai ricurij angel rimasha cachacami.
44007036	Cai Moisés Israel runaunara llucchicami. Munanaita rashcaunaras gustu ricurinaunaras ricuchica Egipto llactai, Puca lamarbi, chaquishca allpa partiis, chuscu chunga huata tupura.
44007037	Cai Moises Israel churiunara rimaca: ‘Shu ñucasna Diosmanda rimajta canguna Señor Dios atarichingami canguna uquiunamanda. Paita uyanguichi. ’
44007038	Cai Moisés chaquishca allpa partii tandarishca Israel runaunahua, Sinai urcui rimaj angelhua, ñucanchi yayaunahua tiaucami. Pai causaira cuj shimiunara ñucanchima rimangaj cui tucuca.
44007039	”Ñucanchi yayauna paita uyanara mana munanauca. Mana caźunaucachu, paiguna shungüi Egipto llactama tigranara iyanauca.
44007040	Paiguna Aaronma rimanauca: ‘Dioscunara rasha cuhuai,’ nisha, ‘ñucanchira pushangaj. Cai ñucanchira Egiptomanda llucchimuj Moisesta, ima tucushcara mana yachanchichu. ’
44007041	”Shinajpi shu malta huagrara ranauca. Cai runa rashca yanga diosma sacrificiora ricuchinauca. Paiguna quiquin maquihua rashcaunai cushiyanauca.
44007042	Paigunamanda Dios anzhuricami; paigunara saquica istrillascunara adurangaj, imasna Diosmanda rimajcuna quillcashcai tiaun: ‘¿Sacrificiounarachu, huañuchishca animalgunarachu chaquishca allpa partii ricuchihuacanguichi chuscu chunga huata tupura, Israel runauna?
44007043	Randi Moloc nishca yanga diosta alabana carpa huasira apacanguichi, canguna Renfán nishca yanga diospa istrillastas, canguna maquihua rashcaunara, chigunara adurangaj. Chiraigumanda ñuca cangunara Babilonia llacta huashama cachashami. ’
44007044	”Ñucanchi yayauna tabernáculo carpa huasira charinauca chaquishca allpa partii, Dios paigunahua pariju tiajta ricuchingaj, Dios Moisesta mandashca cuinta, pai ricushca samillarara rangaj.
44007045	Ñucanchi yayauna chi huasira apasha, Josuehua pariju gentilgunamanda apishca allpai icuchinauca. Dios chi gentilgunara ichuca ñucanchi yayauna ñaupajmanda, David causaushca punzhaunagama.
44007046	Cai David Diospa ñaupajpi llaquishcara tupaca; Jacobpa Diospajta shu huasira sicachinara munaca.
44007047	Randi Salomón Diospajta shu huasira sicachica.
44007048	Astaumbas ahua pachai tiau Dios mana maquihua rashca huasiunai causanzhu, Diosmanda rimaj rimashcasna:
44007049	‘Ahua pacha ñuca tiarina, cai pacha ñuca chaqui aitarina. ¿Ima huasira rahuanguichi?’ Señor nin. ‘¿Maibirai ñuca samana?
44007050	¿Manzhu ñuca maqui cai tucuiunara rarca?’
44007051	”¡Shinzhi shunguyujcuna, mana caźuj rinriyujcuna! Santu Ispiritura tucui huras mana uyanguichi. Canguna yayaunasna tucushcanguichi.
44007052	¿Maican Diosmanda rimajcunaras canguna yayauna manzhu caticachanauca? Ali dirichu aj Señor shamungaraushcara rimajcunara huañuchinauca. Maspas canguna cai quiquin ali dirichu aj Señorda intrigacanguichi, huañuchicanguichi.
44007053	Canguna Diospa ley shimira angelgunamanda apicanguichi, shina ajllaira mana huacachicanguichi.”
44007054	Runauna Esteban casna rimashcara uyasha, paiguna shunguunai piñarinauca, paimanda quiru mucurinauca.
44007055	Esteban Santu Ispirituhua undashca, ahua pachama ricusha Diospa sumajta ricuca, Jesustas Diospa ali maqui partima shayauta ricucami.
44007056	Esteban rimaca: “Ahua pachara pascariaita ricuni, shinallara Runa Churira Diospa ali maqui partima tiauta ricuni.”
44007057	Shinajpi paita uyajcuna shinzhira caparisha, rinrira tapanauca; paigunapura pariju callpamusha paita nitinauca.
44007058	Llactamanda paita llucchisha, rumihua shitanauca. Ricujcuna paiguna churarinara shu Saulo nishca malta runa chaquii churanauca.
44007059	Estébanda rumihua shitanauca. Paiga cayasha nica: “Señor Jesús, ñuca almara apipangui.”
44007060	Cungurisha shinzhira caparica: “Señor, caigunara ama cauźayachipanguichu cai uchara.” Shina rimasha huañusha puñucami.
44008001	Saulo Esteban huañunara munaca. Chi punzhaunai Jerusalembi tiaj quirijcunara ashcara turmindachisha caticachanauca. Tucui Judea partima Galilea partimas sayanauca. Jesucristo cachashca runaunalla saquirinauca.
44008002	Ali shunguyuj runauna Estébanda pambangaj apanauca. Paimanda ashcara huacanauca.
44008003	Saulo iglesiara turmindachica. Caran huasiunai icusha, cariunara huarmiunaras aisasha, chunda cularbi ishcachica.
44008004	Chausirij runauna tucui partira Diospa evangelio shimira rimasha rinauca.
44008005	Shinajpi Felipe Samaria llactama risha, Cristo shutira camachica.
44008006	Tucui runauna shu iyaillahua Felipe rimashcaunara uyanauca, pai munanaita rashcaunara uyanauca, ricunauca.
44008007	Ashca runaunamanda irus supaiguna caparisha llucshinauca. Ashca suchuuna, anga chaquiuna alichishca anauca.
44008008	Shinajpi, ashca cushihua anauca chi llactai.
44008009	Shu Simón nishca runa tiauca Samaria llactai. Pai ñaupa huras tsalamanga aca. Pai chi llactai tiaj runaunara umachisha causauca, pailla, “Atun mani,” nisha.
44008010	Paita tucui runauna munaihua uyanauca; ichillaunamanda atungunagama ninauca: “Cai runa Diospa atun ushaira charinmi.”
44008011	Paita uyanauca, unaimanda pacha paihua yachaimanda rashcaunahua paigunara umachisha charica.
44008012	Felipe Dios mandana pacha evangelio ali shimira Jesucristo shutiras rimajpi, runauna quirisha bautisarinauca, cariunandi huarmiunandi.
44008013	Chi Simombas quirisha bautisarica, Felipehua llutarica. Munanaita rashcaunara ricusha manzharica.
44008014	Jerusalembi tiau cachashca runauna Samaria llactai tiajcuna Diospa shimira chasquishcara uyasha, Pedroras Juandas cachanauca.
44008015	Paiguna shamusha, Diosta mañanauca quirijcuna Santu Ispiritura apingaj.
44008016	Santu íspíritu chara pihuajpis mana irgumushcachu aca; Jesuspa shutii bautisashcaunalla anauca.
44008017	Shinajpi cachashca runauna maquira paiguna ahuai churajpi, quirijcuna Santu Ispiritura apinauca.
44008018	Simón imasna cachashca runauna maquira churashcahua Santu Ispiritura cushcara ricusha, paigunama cullquira ricuchica.
44008019	”Cai ushaira ñucamas cuhuaichi,” nica, “ñucas maicandas paihua ahuai maquira churajpi shinallara Santu Ispiritura apichu.”
44008020	Shinajpi Pedro rimaca: “Camba cullqui canhua pariju chingarichu, Diospa ushaira cullquihua randinara iyarishcamanda.
44008021	Canga cai raushcai mana imaras charinguichu. Camba corazón Diospa ñaupajpi mana alichu.
44008022	Aripintiri cai can manali rashcara. Diosta rugai, pai perdonanga chari camba shungüi iyarishcara.
44008023	Camba shungu ayajmi, can manalihua huatashca ajta ricuni.”
44008024	Shinajpi Simón cutipasha nica: “Canguna ñucamanda Señorma rugapaichi, canguna rimashcasna ñucahua ama tucungaj.”
44008025	Cachashca runauna Diospa shimira rimashca huasha, Jerusalenma tigranauca. Ashca Samaria runa llactaunai Diospa evangelio ali shimira rimanauca.
44008026	Shu Diospa ángel Felipera rimaca: “Atari, sur quinri partima ri, Jerusalenmanda Gaza llactama rina ñambira. Chihui runa illaj parti.”
44008027	Shinajpi Felipe atarisha rica. Chihuimi shu Etiopía llacta eunuco runa, Candace nishca Etiopía reina apu atun mandaj runa. Paihua cullquira huacachij aca. Pai Jerusalenma Diosta adurangaj shamushca aca.
44008028	Paihua carrui tiarisha tigramuuca. Isaías, Diosmanda rimaj quillcashca quillcai ricuuca.
44008029	Diospa Ispíritu Felipera nica: “Ri, carruma llutari.”
44008030	Felipe pactai risha, chi runa Isaías quillcai ricushcara uyasha, tapuca: “¿Can ricushcara intindinguichu?”
44008031	”¿Ima rashara ushasha maicambas mana yachachijpi?” nica. Felipera rugaca sicangaj, paihua pariju tiaringaj.
44008032	Pai ricushca quillca casna nica: “Burigu cuinta huañuchinama pushanauca; Burigura rutujpa ñaupajpi upa cuinta, Paihua shimira mana pascaca.
44008033	Pai pishi tucushcai mana uyai tucuca, ¿Maican paimanda alira rimanga? Cai pachamanda paihua anzhuchishca aca!’
44008034	Etiopíamanda runa Felipera tapuca: “Cuintahuapai, canda rugauni, rimaj pimanda riman? ¿Pai quiquinmandachu, shujmandachu riman?”
44008035	Shinajpi Felipe cai quillcamanda Jesuspa evangelio ali shimira rimai callarica.
44008036	Ñambira riushcai shu yacuma pactanauca. Etiopía runa nica: “Caibimi yacu. ¿Imara arcan ñuca bautisaringaj?”
44008037	Felipe paita nica: “Can tucui shunguhua Jesucristoi quirijpi, ushanguimi.” Etiopía runa cutipasha nica: “Jesucristo Diospa Churi ashcara quirinimi.”
44008038	Paihua carrura shayachingaj mandaca. Felipe Etiopía runandi yacuma irgunauca, Felipe paita bautisaca.
44008039	Paiguna yacumanda sicamushcai, Diospa Ispíritu cungaimanda Felipera pushacami. Etiopía runa paita mana mas ricucachu. Paiga paihua ñambira cushiyashca ricami.
44008040	Randi Felipe Azoto llactai tuparica. Pai riushcai Diospa evangelio ali shimira rimaca tucui llactaunai, Cesarea llactama pactangagama.
44009001	Paulo chara Señorbi quirijcunara chijnisha, huañuchisha nisha, sacerdote atun apuma rica.
44009002	Paimanda quillcaunara mañaca Damasco llactai tiaj judioguna tandarina huasiunai icungaj. Chihui icusha cai Ñambi nishcara catijcunara tupasha, cari ashas, huarmi ashas, paigunara apisha Jerusalenma pushangaj.
44009003	Saulo ñambira riushcai, Damasco llactama pactana mayambi, cungaimanda ahua pachamanda paihua muyujta chiujlla ricurica.
44009004	Allpai urmasha, shu shimi rimauta uyaca; “Saulo, Saulo,” nisha, “imarasha turmindachihuangui?”
44009005	Saulo nica: “¿Pitangui, Señor?” Uyashca shimi cutipaca: “Ñuca can turmindachiushca Jesúsmi ani. Can tucsina pundai nijtasha, canllara chugringu.”
44009006	Manzharisha, chucchusha, Saulo nica: “Señor, ¿imara munangui ñuca rangaj?” Señor nica, “Atari, llactama icui. Chihui imara ranara canda rimanaunga.”
44009007	Saulohua riu runauna manzharisha pariju shayarinauca. Shimira sirtu uyanauca, astaun pitas mana ricunaucachu.
44009008	Shinajpi Saulo allpamanda atarisha, ñahuira pascasha mana imaras ricucachu. Shina rasha maquimanda apisha, paita pushanauca; Damasco llactama icuchinauca.
44009009	Chihui quinsa punzhara mana ricusha tiauca, mana micusha, mana upisha.
44009010	Shu quirij runa Damascoi tiauca, paihua shuti Ananías nishca. Nuspaibi Señor paita rimaca: “Ananías” Pai cutipaca: “Caibimi ani, Señor.”
44009011	Señor paita nica: “Atari, ri ‘Dirichu’ nishca ñambima. Chihui, Judaspa huasii, shu Tarso llactamanda runara mascai, paihua shuti Saulo. Pai Diosta mañaun.
44009012	Cai Saulo shu Ananías nishca runara nuspaibi ricushcami, paihuajpi icusha, maquira paihua ahuai churaca ñahuira pascangaj!’
44009013	Shinajpi Ananías cutipaca: “Señor, cai Saulomanda ashca runaunamanda uyashcani pai ashca llaquira rashcara Jerusalembi causau canda quirijcunara.
44009014	Astaumbas, caibi sacerdote apuunamanda mandashcara charinmi tucui camba shutii mañajcunara apingaj!’
44009015	Señor paita nica: “Ri, cai Saulo ñuca ajllashca runami. Pai ñuca shutira gentilgunama, rey apuunama, Israel churiunamas rimangami.
44009016	Ñuca paita ricuchisha imasna pai turmindarina anga ñuca shutimanda,”
44009017	Shinajpi Ananías rica, huasima icusha, paihua maquira Saulo ahuai churaca.”Uqui Saulo,” nica, “can shamuushca ñambii ricurij Señor Jesús ñucara cachamushcami camba ñahuira pascangaj, camba shungüi Santu Ispirituhua undashca angaj!’
44009018	Chi ratullaira, paihua ñahuimanda aichahua cara cuinta urmajpi alira ricuca. Atarisha bautisaricami.
44009019	Saulo micushca huasha, ursara apica. Saulo huaquin punzhauna Damascoi tiaj quirijcunahua pariju tiauca.
44009020	Dsaslla Saulo judiuguna tandarina huasiunai Cristo shutira camachica, pai “Diospa Churimi,” nisha.
44009021	Tucui paita uyajcuna manzharisha rimanauca: “¿Manzhu cai Saulo jerusalembi Jesuspa shutira rimajcunara tucuchiuca? ¿Manzhu chihuaj caimas shamuca quirijcunara apisha pushangaj sacerdote apuunama?”
44009022	Astaumbas SauIo, Diospa shimii mas shinzhiyaca. Damascoi causaj judiuguna pandarishcara ricuchica, “Sirtu pacha cai Jesús Cristomi,” nisha.
44009023	Ashca punzhauna pasashca huasha, judiuguna pariju rimanausha Saulora huañuchingaj iyarinauca.
44009024	Paiguna iyaushcara Saulo riparacami. Judioguna punzhandi tutandi punguunai chapanauca paita huañuchingaj.
44009025	Shinajpi quirijcuna Saulora apisha, tuta, tasai irguchinauca llacta quinzha huasha partima.
44009026	Jerusalenma pactamusha Sauio quirijcunahua llutarinara munaca, randi tucui paita manzhanauca, pai quirij ashcara mana quirisha.
44009027	Shinajpi Bernabé Saulora apisha, cachashca runaunama pushaca. Paigunara cuintaca imasnara Saulo ñambii Señorda ricujpi, Señor paita rimaca, shinallara cuintaca Damascois mana manzhashcahua Jesuspa shutii rimaca.
44009028	Saulo Jerusalembi tiaj quirijcunahua icusha llucshisha tiauca.
44009029	Mana ansas manzhashcahua Saulo Señorba shutii rimaca. Grieguunahua rimananauca; chiguna paita huañuchinara munanauca.
44009030	Uquiuna caita riparasha, Saulora Cesarea llactagama pushasha, paita Tarso llactama cachanauca.
44009031	Iglesiauna ganaslla tucunauca, Judea, Galilea, Samaria partiunai. ïñasha rinauca, Señorda manzhashcahua causasha, Santu Ispirituhua shinzhiyachishca mirarinauca.
44009032	Pedro caran partima purisha, Lida nishca llactai causaj quirijcunama shamuca.
44009033	Chihui shu Eneas nishca runara tupaca; ña pusac huatara caitui sirica. Suchu, mana purij aca.
44009034	Pedro paita nica: “Eneas, Jesucristo canda alichinmi. Atari, camba puñunara pillui!’ Chi ratullaira ataricami.
44009035	Paita tucui Lida Saronas llactaunai causajcuna ricunauca. Paiguna Señorbi quirinauca.
44009036	Jope llactai shu quirij huarmi tiaca, paihua shuti Tabita, shu shimii Dorcas. Cai huarmi alira raj aca, tsuntsuunama cuyaj.
44009037	Chi punzhaunai ungusha, Dorcas huañucami. Paita armachishca huasha, shu ucui churanauca.
44009038	Lida Jope llacta mayambi aca. Quirijcuna Pedro chihui ajta uyasha, ishqui runara cachanauca: “Ñucanchijma uctalla shamupai,” nisha rugasha.
44009039	Pedro atarisha paigunahua rica. Pai pactai rijpi, chi ucuma pushanauca. Huañushca huarmi muyujta, huaccha huarmiuna pai sirashca bataunaras churarinaunaras huacasha ricuchinauca, Dorcas paigunahua pariju tiaushcai rashcaunara.
44009040	Shinajpi Pedro tucuira canzhama cachasha, cungurisha Diosta mañaca. Huañushca huarmima tigrarisha paita rimaca: “Tabita, atari!’ Ñahuira pascaca, Pedrora ricusha atarisha tiarica.
44009041	Pedro paita maquimanda apisha atarichica. Shinajpi quirijcunara cayasha huaccha huarmiunandi paita causarishcara ricuchicami,
44009042	Cai rashca uyarica tucui Jope llactai. Ashca runauna Señorbi quirinauca.
44009043	Casna rasha Pedro unaira tiaca Jope llactai, shu Simomba huasii. Simón aicha caraunara chaquichij aca.
44010001	Cesarea llactai shu runa tiaca, paihua shuti Cornelio nishca. Pai Italiano suldaru muntunmanda capitán aca.
44010002	Cai runa Diosta llaquij, Diosta manzhaj aca, paindi, tucui paihua huasii tiajcunandi; ashcara cuyaj aca. Tucui huras Diosta mañaca.
44010003	Cai Cornelio, las tres chishi tupura, nuspaibi shu Diospa angelda pajlla pambai ricuca. Cai angel paihuajma icusha rimaca: “Cornelio,” nisha.
44010004	Pai angelda ricusha, manzharisha tapuca: “¿Imarai, Señor?” Angel cutipaca: “Can Diosta mañashcauna, can cuyashcauna Diospajma pactanaushcami pai iyaringaj.
44010005	Cuna, runaunara cachai Jope llactama, shu Simón nishca runara pushamungaj, paihua shu shuti Pedromi.
44010006	Cai Pedro shu Simomba huasii tiaun. Cai Simón aicha caraunara chaquichij runami, paihua huasi lamar rayai tian. Cai Pedro can ima ministishcaras rangaj canda rimangami.”
44010007	Paihua rimaj angel rishca huasha, Cornelio ishqui paihua sirvijcunara, shu paita yanapaj Diosta llaquij suldarundi cayaca.
44010008	Paigunara tucui pai ricushcara cuintashca huasha, Jopema cachaca.
44010009	Cayandi punzha, paiguna ñambira riushcai, llactama pactana mayambi, Pedro ahua patama Diosta mañangaj sicaca, doce mayan tupura.
44010010	Pedro ashcara yarcachisha, micunara munaca. Micunara puruntungama chapaushcai, cungaimanda nuspasha ricucami,
44010011	Ahua pacha pascarishcara ricuca. Chimanda shu atun llachapa cuinta ricurij, chuscundi pundamanda huatashca, allpama irgumujta ricuca.
44010012	Chihui tucui cai allpai purij chuscu chaquiyuj aichauna, allpara llucajcunas, ahuara huamburij pishcuunas tianauca.
44010013	Shu shimi uyarica: “Pedro, atari. Huañuchisha micui.”
44010014	Shinajpi Pedro nica: “Mana, Señor, ñuca mana ima huraspas ima sami yanga aichara, ima irustas micushcanichu.”
44010015	Chi uyarimuj shimi cutillara rimaca: “Dios pichashcara ama ‘Yangami’ nichu!’
44010016	Cai samillara quinsa cuti ricurica. Chi huasha llachapa ahua pachama apai tucuca.
44010017	Pedro mana yachai tucusha tiaushcai, “¿Ima samira angairi cai ricushcara?” nisha iyariuca. Chi ratullai, Cornelio cachamushca runauna pactamunauca. Paiguna Simomba huasira tapusha, punguma llutarimunauca.
44010018	Cayasha tapunauca: “¿Shu Simón, paihua shu shuti Pedro, caibichu tiaun?”
44010019	Pedro pai ricushcara chara iyariushcai, Diospa Ispíritu paita rimaca: “Quinsa runa canda mascanaun.
44010020	Atari, irgüi, ama ansas manzhasha paigunahua ri. Ñuca paigunara cachamucani.”
44010021	Shinajpi Pedro irgusha, Cornelio cachamushca runaunara nica: “Ñuca canguna mascaushca runa ani. ¿Imamanda shamushcanguichi?”
44010022	Shamujcuna cutipanauca: “Cornelio nishca, shu capitán, ali shunguyuj, Diosta manzhaj, tucui judiuguna aillui ali rimashcami. Paita shu santu angel rimaca canda pushamungaj paihua huasima, can rimashca shimiunara uyangaj.”
44010023	Shinajpi runaunara ucuma icuchisha, Pedro paigunara chihui puñuchica. Cayandi punzha Pedro atarisha paigunahua rica. Huaquin Jopemanda uquiunas pariju catinauca.
44010024	Cayandi punzha, Cesarea lïactai icunauca. Cornelio paigunara chapauca, paihua ailluunandi, pai llaquishca amiguunandi.
44010025	Pedro icujpi, Cornelio llucshimusha paita tupaca, tuama urmasha paita aduraca.
44010026	Pedro paita atarichica, “Atari,” nisha, “ñucas runallarami ani.”
44010027	Paihua cuintanausha, ucuma icusha, ashca runa tandarishcara tupaca.
44010028	Pedro paigunara nica: “Canguna yachanguichi imasna judiuguna shu llactamanda runaunahua mana llutarinachu. Astaumbas Dios ricuchihuashcami, ‘Maican runaras ama ‘Yanga, irus’ nisha rimanguichu. ’
44010029	Chiraigumanda can cayashcara uyasha, mana manzhasha shamushcani. Shinajpi tapuuni, ¿Imaraigumanda cayahuacangui?”
44010030	Cornelio cutipaca: “Ña chuscu punzha, cai tupu huraspi, yarcaibi, ñuca huasii mañacani, las tres tupui. Cungaimanda shu chiujlla ricurij churarishca runa ñuca ñaupajpi shayarica.
44010031	Pai nica: ‘Cornelio, can mañashcara uyashcami. Can cuyashcaunara Dios iyarishcami.
44010032	Jope llactama cachai. Chimanda shu Simón nishcara pushai rinauchu. Paihua shu shuti Pedro. Pai caraunara chaquichij Simomba huasii tiaun. Chi huasi lamar rayai. Cai Pedro shamusha canda rimangami. ’
44010033	Shinajpi chi ratullai canma cachacani. Can alira shamushcangui. Cuna tucui caibi manchi, Diospa ñaupajpi, tucui Dios canma mandashca shimiunara uyangaj.”
44010034	Pedro rimasha nica: “Sirtu pacha ricsini Diospa ñaupajpi tucui runauna chi tupulla anchi.
44010035	Dios maican llacta runaras, paita manzhajta, alira rauta, llaquin.
44010036	Dios Israel churiunama shu shimira cachaca, cushi shungura cuj evangelio ali shimira Jesucristomanda rimasha. Cai Jesús tucuihuaj Señormi.
44010037	Tucui Judea partii rimashcara yachanguichi, Galileamanda callarisha, Juan camachishca bautisarina huasha,
44010038	Dios Nazaretmanda Jesúspa ahuai Santu Ispirituras ushairas talicami. Pai alira rasha purica, tucui supai turmindachishcaunara alichica, Dios paihua tiashcamanda.
44010039	Ñucanchi sirtu ricujcuna anchi cai tucui Jesús rashcaunara Judea partii Jerusalembis. Paita huañuchinauca, caspii clavasha.
44010040	Paita quinsa punzhai Dios atarichicami. Paillara ricuchica.
44010041	Mana tucui runaunama ricuricachu. Randi Dios ñaupamanda ajllashca sirtu ricujcunama, ñucanchima, paihua pariju micujcuna upijcuna, pai huañushcaunamanda causarishca huasha.
44010042	Ñucanchira runaunara camachingaj mandacami, sirtura rimangaj, imasna Dios paita churashcami causajcunaras huañushcaunaras Taripaj tucungaj.
44010043	Cai Jesusmanda tucui Diosmanda rimajcuna rimanaun, imasna tucui paita quirijcuna uchaunara perdonai tucunaunga paihua shutii.”
44010044	Pedro chara rimaullaira, Santu Ispíritu tucui uyajcuna ahuai urmacami.
44010045	Circuncisionda raj quirijcuna, Pedrohua pariju shamujcuna, manzharinauca imasna gentilguna ahuai cuyashca Santu Ispíritu talirica.
44010046	Paigunara shu tunu shimiunai rimajta uyanauca, shinallara Diosta ahuayachishcara.
44010047	Shinajpi Pedro cutipasha nica: “¿Maicambas ushanzhu yacura mitsanara cai Santu Ispiritura apijcunara ama bautisaringaj ñucanchisna?
44010048	Paigunara bautisaringaj mandaca Señor Jesuspa shutii. Shinajpi Pedrora unaira paigunahua tiangaj ruganauca.
44011001	Cachashca runauna Judea partii tiau uquiunandi gentilguna Diospa shimira chasquishcara uyanauca.
44011002	Pedro Jerusalenma sicajpi, circuncisionda rajcuna paihua rimananauca.
44011003	”¿Imamanda circuncisionda mana rajcuna huasii icucangui, paigunahua micucangui?” ninauca.
44011004	Shinajpi Pedro cuintangaj callarica tucui paihua pasashcara.
44011005	”Ñuca Jope llactai tiaushcai, Diosta mañasha, nuspashcara cuinta ricucani. Shu atun llachapara cuinta ahua pachamanda ñuca tiashcama chuscundi pundamanda irguchishca aca.
44011006	Llachapara ricuusha, chihui cai pachai purij chuscu chaquiyuj aichaunara, milli aichaunandi, allpara llucajcunandi, ahuara huamburij pishcuunandi ricucani.
44011007	Shu shimi ñucahua rimashcara uyacani: ‘Atari, Pedro, huañuchisha miqui,’
44011008	‘Señor, mana,’ nicani, ‘ima yanga irus aichara mana ima huras amulishcanichu. ’
44011009	Shinajpi chi ahua pachamanda shimi cutipahuacami: ‘Dios pichashcara ama, yangami, nichu. ’
44011010	Cai sami quinsa cuti ricurica. Chi huasha tucui ahua pachama apai tucuca.
44011011	Cungaimanda quinsa runa ñuca tiaushca huasima shamunauca, Cesareamanda ñucama cachamushcauna.
44011012	Ispíritu rimahuaca: ‘Ama manzhasha paigunahua ri. ’ Cai sucta uquiuna ñucahua catinauca. Shu runa huasii icucanchi.
44011013	Chi runa ñucanchira cuintaca: ‘Shu angelda ñuca huasii ricucani. Shayarisha nihuaca: ‘Jope llactama cachai. Pushai rinauchu shu Simonda, paihua shu shuti Pedro.
44011014	Pai canda camba huasii tiajcunandi almara quishpichina shimiunara rimangami. ’
44011015	Ñuca rimai callarishcai, Santu Ispíritu paiguna ahuai urmacami, callari huras ñucanchihua tucushcasna.
44011016	Shinajpi Señor rimashcara iyaricani: ‘Sirtu pacha Juan yacui bautisaca, astaumbas canguna Santu ïspirituhua bautisai tucunguichimi. ’
44011017	Shina rasha Dios paigunara Santu Ispiritura cuca ñucanchi, Jesucristoi quirijcunama cushcasna. ¿Pita acani Diosta arcangaj?”
44011018	Shinajpi cai shimiunara uyasha chunllayanauca, Diosta alabanauca: “Gentilgunamas Dios aripintirinara cushcami causanauchu.”
44011019	Esteban huañushcamanda turmindachiushca huraspi chausirij runauna Fenicia, Chipre, Antioquía llactaunagama pasanauca. Judiugunamalla Diospa shimira rimanauca.
44011020	Paigunamanda huaquin Chipremanda, Cirenemanda runauna Antioquía llactama shamusha, griegounama Señor Jesusmanda rimaj evangelio ali shimira rimanauca.
44011021	Dios paigunara yanapaca. Ashcauna quirinauca, Señorbajma vultiarinauca.
44011022	Paiguna shina rashca Jerusalembi tiaj iglesiai uyarigrica. Shinajpi Bernabera Antioquiama cachanauca.
44011023	Bernabé pactai risha, Dios yanapashcara ricusha, cushiyaca. Tucui runaunara camachica paiguna quirishcara ama saquisha Señorda catinauchu.
44011024	Bernabé ali runami aca, ali quirij, Santu Ispirituhua undashca. Ashca runauna Señorbajma tandarimunauca.
44011025	Chimanda huasha, Bernabé Tarso llactama rica Saulora mascangaj. Paita tupasha, Antioquiama pushaca.
44011026	Shu huata tupura iglesiahua tandarisha tianauca. Ashca runaunara yachachinauca. Chihui, Antioquía llactai, quirijcunara ‘Cristiano’ nisha ñaupa punda shutichinauca.
44011027	Chi punzhaunai, Diosmanda rimajcuna Jerusalenmanda Antioquiama shamunauca.
44011028	Paigunamanda shuj, Agabo nishca, ataricami. Diospa Ispiritumanda rimasha intindichica imasna ashca yarcai cai pachai shamungarauta. Cai yarcai Claudio mandaushca huraspi shamuca.
44011029	Shinajpi quirijcuna caran shuj pai ushashca tupura Judeai tiau uquiunama yanapasha cachangaj iyarinauca.
44011030	Shina ranauca. Paiguna yanapashcara Bernabé Saulo maquiunai cusha, quirij rucuunama cachanauca.
44012001	Chi hurasllaira, Herodes rey apu quirijcunara turmindachingaj callarica.
44012002	Juamba uqui Jacobora isparahua huañuchica.
44012003	Caita judiuguna munanauta ricusha, Herodes Pedroras apica. Puscu illaj tanda ista punzhauna aca.
44012004	Paita apisha, chunda cularbi ishcaca. Chunga sucta suldaruma cushca aca ricungaj. Pascua ista pasashca huasha runauna ñaupajpi llucchinara munaca.
44012005	Shina rasha Pedrora chunda cularbi ishcariaica. Randi quirijcuna mana saquisha Diosta mañanauca Pedromanda.
44012006	Herodes paita llucchisha nisha iyaushcai, chi tutai Pedro puñuriaica ishqui suldaru chaupi shungüi; ishqui cadenahua huatashca aca, Chunda cuiarda cuiraj suldaruuna pungu ñaupajpi cuirarianauca.
44012007	Cungaimanda shu Señorba angel ricurimuca. Chunda cularbi punzhajlla tucuca. Angel Pedrora custillas quinrii tangasha llicchachica: “Uctalla atari,” nisha. Cadenauna paihua maquimanda urmanauca,
44012008	Angel rimaca: “Chumbilli, zapatusta huatai. Camba churarinara churarisha catihuai.” Shinami rarca.
44012009	Pedro llucshisha angelda catica. Caita mana sirtu chari iyaca angel rashcara. Astaumbas, “Nuspaunimi,” nisha iyaca.
44012010	Ucuma ricuu suldaruunaras canzhama ricuucunaras pasanauca. Llactama llucshina iru pungu paiguna pasangaj paihua munaillara pascarica. Llucshisha shu ñambira pasanauca. Chi huasha angel paimanda anzhurica.
44012011	Shinajpi Pedro ali iyaihua iyarisha nica: “Cuna intindini, sirtu pacha Dios paihua angelda cachamusha ñucara quishpichihuaca Herodes maquimanda, tucui judiuguna chapashcamandas.
44012012	Caita riparasha, Pedro Juamba mama María huasima pactamuca. Cai Juan, shu shuti Marcosmi. Chihui ashcauna tandarisha pariju tianauca Diosta mañasha.
44012013	Pedro canzha pungüi cayajpi, shu Roda nishca sirvij huarmi ricungaj llucshica.
44012014	Roda Pedro shimira ricsisha, cushiyashcamanda pungura mana pascacachu. Astaun ucuma callpaca rimangaj: “Pedro caibimi,” nisha, “pungüi shayaun.”
44012015	Paiguna rimanauca: “Can nusparisha rimaungui.” Huarmiga: “Sirtumi nini,” nica, Paiguna randi, “Paihua ayami anga,” ninauca.
44012016	Astaumbas Pedro maspas cayauca. Paiguna pungura pascasha, paita ricusha manzharinauca.
44012017	Pedro randi, chunllayangaj maquihua ricuchisha, paigunara rimaca imasnara Dios paita chunda cular ucumanda llucchica.”Cai tucuira Jacobora uquiunaras uyachichi,” nica. Chi huasha llucshisha, shu partima rica.
44012018	Ña punzhayajpi, suldaruuna ashcara nusparinauca: “Pedro ¿imara tucushcangairi?” nisha.
44012019	Herodes Pedrora mascasha, mana tupacachu. Cuirajcunara taripasha huañuchingaj cachacami. Chimanda huasha, Judeamanda Cesareama irguca. Chihui tiauca. Chimanda huasha Herodes Judeamanda Cesarea llactama rica, chihui saquirica.
44012020	Herodes Tiro llactamandaunahua Sidón llactamandaunahuas piñarishca aca. Shina ajllaira pariju paihuajma shamunauca. Paita sirvij Blasto nishcahua valirisha, aliyanara munanauca. Paiguna llacta Herodes allpaunamanda micunara apijcuna aca.
44012021	Herodes, pai rimashca punzhai, rey apu churarinara churarisha, paihua rey apu tiarinai tiarisha, paigunara camachica.
44012022	Runauna caparinauca: “¡Dios riman, mana runachu!”
44012023	Chi ratullaira, Diospa angel paita susirichica, mana Diosta alabashcaraigumanda. Chi ratullaira curuuna paita micujpi, Herodes huañuca.
44012024	Astaumbas Diospa shimi mirarisha, yaparisha rica.
44012025	Bernabé Saulondi Jerusalenmanda tigranauca, paiguna mingashcara pactachisha. Paigunahua Juan Marcos nishcara pushanauca.
44013001	Antioquía llactai tiaj iglesiai Diosmanda rimajcuna, yachachijcunas tianauca: Bernabé, Simón Niger nishca, Cirenemanda Lucio, Herodes apuhua pariju iñaj Manaén, Saulondi.
44013002	Paiguna Diosta sirvisha, sasisha, Diosta mañanauca. Santu Ispíritu paigunara rimaca: “Bernabera, Sauloras chicanyachichi ñuca munashcara rangaj, chihuaj paigunara cayashcani.”
44013003	Shinajpi sasisha, Diosta mañashca huasha, maquira paiguna ahuai churasha, cachanauca.
44013004	Paiguna, Santu Ispíritu cachashcauna, Seleucia llactama irgusha, Chipre islama rinauca,
44013005	Salamina llactama pactamusha, Diospa shimira rimanauca judiuguna tandarina huasiunai. Juambas yanapasha cumpañauca.
44013006	Intiru islara pasasha Pafos llactagama, shu sagra runara tupanauca. Pai llulla shimira rimaj judiu aca, paihua shuti Barjesús nishca.
44013007	Pai Sergio Paulo nishca atun apuhua tiauca, Cai Sergio Paulo ali iyaiyuj aca. Bernabera Sauloras cayaca, Diospa shimira uyanara munaca.
44013008	Cai Elimas nishca sagra runa, (paihua shuti runa shimii Sagra nin), paigunara arcaca, apura pai quirinamanda anzhuchisha nisha.
44013009	Shinajpi Saulo, caiga Pablomi, Santu Ispírituhua undashca asha, Elimasta ricusha, rimaca:
44013010	”Tucui umanahua manaii ranahua undashca angui, supaihua churi, ali ranara chijnisiqui. ¿Señorba ali ñambira huajlichingaj saquinara mana ushanguichu?
44013011	Cunami Diospa maqui canda susirichin. Ñausa tucungaraungui, indira unaigama mana ricungui.” Shinajpi paihua ñahui llanduyasha tuta tucucami. Muyujta purisha mascaca pitas paita aisasha pushangaj.
44013012	Apu casna tucushcara ricusha quiricami, Señormanda yachachishcara manzharisha.
44013013	Pablo, paihua pariju ajcunandi, Pafosmanda llucshinauca. Panfilia partii tiaj Perga llactama pactanauca. Juanga paigunamanda anzhurisha Jerusalenma tigraca.
44013014	Paiguna Pergamanda pasasha, Pisidia partii tiaj Antioquíama shamunauca. Samana punzhai judiuguna tandarina huasii icusha tiarinauca.
44013015	Ley shimiras Diosmanda rimajcuna shimiunaras ricushca huasha, tandarina huasi apuuna paigunara rimanauca: “Runauna, uquiuna, ima camachina shimiunaras charisha runaunara yachachingaj, rimaichi.”
44013016	Shinajpi Pablo atarisha, maquihua chunlla tucungaj ricuchisha, nica: “Israel runauna, Diosta manzhajcunas, uyaichi:
44013017	Cai Israel runauna Dios ñucanchi yayaunara ajllaca, paigunara ahuayachica. Paiguna Egipto llactai shu caru partimanda shamujcuna ajpi, shinzhi maquihua paigunara chimanda llucchica.
44013018	Chuscu chunga huata tupura chaquishca allpa partii paigunara ahuantaca.
44013019	Canzhis llactaunara tulashca huasha Canaan partii, chi runauna allpara paigunama cuca.
44013020	Chimanda huasha, chuscu patsaj pichca chunga huata tupura, Diosmanda rimaj Samuel shamunagama, taripajcunara cuca.
44013021	Shinajpi, ‘Rey apura cuhuai,’ nisha mañanauca. Dios paigunara Cispa churi Saulda cuca. Pai Benjamín aillumanda aca. Chuscu chunga huatagama rey apu aca.
44013022	Dios paita anzhuchisha, Davidta rey apura churaca. Paimanda alira rimaca: ‘Isai churi Davidta tupashcani, paihua shungu ñuca munashcasna. Pai tucui ñuca munashcara rangami. ’
44013023	Cai David miraigunamanda, Dios pai cushca shimira pactachingaj, Jesusta atarichicami, Israelba quishpichij tucungaj.
44013024	Jesús manara shamujllaira, Juan tucui Israel runaunara: ‘Aripintirisha bautisarichi,’ nisha camachica.
44013025	Juan pai camachinara pactachisha casna nica: ‘¿Pimi nishara iyahuanguichi? Mana paichu ani. Astaumbas ñuca huashai shuj shamun, paihua zapatusta pascangajllas mana valijchu ani. ’
44013026	Runauna, uquiuna, Abrahanmanda miramuj churiuna, cangunahua tiaj Diosta manzhajcunas, cangunama cai quishpina shimira cachamushcami.
44013027	Jerusalemhi causajcuna, paiguna apuunandi, cai Jesusta mana ricsinaucachu. Shinallara ñaupa huras Diosmanda rimajcuna quillcashca shimiunara caran samana punzhai ricusha, mana ricsinaucachu. Shinajpi Jesusta cauźayachisha, paiguna cai shimiunara pactachinauca.
44013028	Mana imaras paihuajpi tupashallara huañunara, Pilatora mañanauca paita huañuchingaj.
44013029	Tucui paimanda quillcashcaunara pactachishca huasha, cruzmanda anzhuchisha, pambana uctui churanauca.
44013030	Astaumbas Dios paita huañushcaunamanda atarichicami.
44013031	Cai Jesús Galileamanda Jerusalenma paihua pariju shamujcunama ricurimuca ashca punzhauna. Cuna caiguna sirtu ricujcuna tucunaushcami runauna ñaupajpi.
44013032	Ñucanchi shinallara evangelio ali shimira cangunama cuintanchi, ñucanchi yayaunama cushca shimi rimashcasna.
44013033	Cai shimira Dios pactachishcami paiguna churiunama, ñucanchimas, Jesusta causachisha. Shinami Salmos cantana quillcai quillcashca tian: ‘Ñuca churi angui, cuna punzha canda tupashcani. ’
44013034	imasna huañushcaunamanda atarichicami, ama ima huras ismungaj, casna nica: ‘Davidma cusha nishca ali bindisiashcaunara cushca anguichi. ’
44013035	Chiraigumanda shu Salmoi nin: Tugarda mana cunguichu camba santu Churi ismungaj. ’
44013036	Sirtu pacha David, paihua pariju causajcunara Dios munashca tupura sirvishca huasha, huañuca; paihua yayaunandi pambashca aca, ismuca.
44013037	Randi Dios causachishca Santu Churi mana ismucachu.
44013038	Runauna, uquiuna, yachaichi: Paimanda uchara perdonanara cangunama rimashcami.
44013039	Moisespa ley mandashca shimii tucui imaras mana Dioshua alichihuaj ajta, Jesuspi maicans quirijta alichishcami.
44013040	Ricuichi, Diosmanda rimajcuna rimashca ama shamungaj:
44013041	‘Ricuichi, pishiyachijcuna, manzharichi, huañuichi. Canguna causaushca punzhaunai shu ranara rauni, Maican rimajpis mana quiringuichima. ’
44013042	Paiguna judiuguna tandarina huasimanda llucshijpi, gentilguna ruganauca: “Shamuj samana punzhai cai shimiunara cuti rimaichi,” nisha.
44013043	Tandarimuj runaunara dispirishca huasha, ashca judiuguna paiguna yachaira ali catimujcunandi Pablora Bernaberas catinauca. Paigunahua llutarijcunara camachinauca Diospa ali llaquina iyaibi quirisha tianauchu.
44013044	Cayandi samana punzha pactamujpi, ñacalla intiru llacta Diospa shimira uyangaj tandarimunauca.
44013045	Judiuguna, ashca runauna tandarishcara ricusha, mana munasha piñarinauca. Pablo rimashcara arcanauca, “Mana sirtuchu,” nisha; shinallara paita caminauca.
44013046	Shinajpi Pablo Bemabendi mana manzhasha rimanauca: “Sirtu ministiricami Diospa shimira ñaupa punda cangunama rimangaj; astaumbas canguna mana munasha ichucanguichi; canguna huiñai causaira apingaj, ‘Mana valijchu anchi,’ nisha iyacanguichi. Chiraigumanda gentilgunama rinchi.
44013047	Casnami Señor ñucanchira mandaca, shina nisha: ‘Gentilgunaj canda vila cuinta churashcani, runaunara quishpichingaj cai pacha puchucai pundagama. ’ “
44013048	Gentilguna caita uyasha cushiyanauca, Diospa shimira alabanauca. Tucui huiñai causaira charina ajcuna quirinauca.
44013049	Diospa shimi tucui chi parti llactaunai uyarica.
44013050	Judiuguna ali huarmiunara charij huarmiunandi llacta apuunandi camachinauca Pablora Bernaberas turmindachingaj. Paigunara chi llactamanda ichunauca.
44013051	Paiguna chaquii llutarij allpapa chaquimanda paigunama chausisha, Iconio llactama pactamunauca.
44013052	Quirijcuna cushihua Santu Ispirituhuas undashca anauca.
44014001	Iconio llactai, Pablo Bernabendi judiuguna tandarina huasii pariju icunauca. Casnami rimanauca ashca judiuguna ashca grieguunas quirinauca.
44014002	Astaun, mana quirij judiuguna gentilgunara turbachinauca uquiunara turmindachingaj.
44014003	Shinajpis chi llactai unaira tianauca, mana manzhasha rimasha, Señorbi quirinai samausha, Señor paiguna rimashca ali shimiunara sirtu ajta ricuchisha, paiguna maquihua gustu ricurinaunaras munanaita rashcaunaras rarcami.
44014004	Chi llactai tiaj runauna ishqui muntumbi chaupirinauca, shu muntun judiugunahua, shu muntun cachashca runaunahua.
44014005	Judiuguna gentilgunandi paiguna apuunahua pariju paigunara camingaj, rumihua shitangaj, shamunauca.
44014006	Paiguna riparasha miticunauca Listra Derbe nishca Licaonia llactaunama. Chi mayan llactaunais purinauca.
44014007	Chihui evangelio ali shimira camachinauca.
44014008	Shu Listra llactamanda runa, paihua mama icsamanda pacha anga chaqui llucshij, tiauca; ima huraspas mana puricachu.
44014009	Cai runa Pablo rimashcara uyaca. Pablo paita ricusha, pai aliyangaj quirinara charijta ricuusha,
44014010	shinzhira rimaca: “Dirichulla atari camba chaquii.” Runa saltasha purica.
44014011	Shinajpi runauna Pablo rashcara ricusha, Licaonia shimihua caparinauca: “Runasna ricurij dioscuna ñucanchima irgumunaushcami.”
44014012	Bernabera ‘Jupiter’ nisha shutichinauca. Pablora, shimira yapa rimaj ajpi, ‘Mercurio’ nisha shutichinauca.
44014013	Jupiterba sacerdote, paihua diosta alabana huasi llacta ñaupajpi tiajpi, punguuna ñaupajma huagraunara sisaunaras apamuca, sacrificiora rangaj, paindi runaunandi.
44014014	Cachashca runauna Bernabé Pablondi caita uyasha, paiguna churarinara lliquisha, runa muntunma chaupi shunguma caparisha callpanauca:
44014015	”Runauna,” nica, “¿imamanda casna ranguichi? Ñucanchis runallara anchi canguna cuintallara. Cangunara rimanchi cai mana valij samiunaras saquingaj, causaj Diosta quirinauchu. Pai ahua pachara, cai pacharas, lamardas rarca, paigunajpi tucui tiajcunandi.
44014016	Pai ñaupa hurascunai tucui runaunara saquishcami paiguna quiquin ñambiunai puringaj.
44014017	Shina rasha Dios paillara shimi illajta mana saquicachu, alira rasha, tamiaunara ahuamanda cachamusha, muyuuna aparina hurascunara cusha, ñucanchira carasha, ñucanchi shungura cushiyachisha.”
44014018	Cai shimiunara rimasha, ashca turmindushua uyachinauca runaunara, paiguna sacrificiora ama rangaj.
44014019	Shinajpi judiuguna Antioquiamandas Iconiomandas shamunauca, runaunara uyachinauca. Pablora rumihua shitasha, llacta ucumanda pajllama aisasha ichunauca, “Huañushcami,” nisha iyanauca.
44014020	Astaun quirijcuna paihua muyujta shayanauca. Pai atarisha llactai icuca. Cayandi punzha Bernabehua pariju llucshisha, Derbe llactama rica.
44014021	Chi llactai evangelio ali shimira rimanauca. Ashca runauna quirijpi, paigunara yachachinauca. Chimanda llucshisha, Listra, lconio, Antioquía llactaunama tigranauca.
44014022	Quirijcunara cariyachinauca paiguna almai. Camachisha ninauca: “Canguna quirinai ama sambayanguichi. Ashca turmindarinahua ministirin ñucanchi Dios mandana pachai icungaj.”
44014023	Caran iglesiai cuiraj rucuunara ajllanauca. Sasisha Diosta mañanauca, paigunara paiguna quirishca Señorba maquii saquinauca.
44014024	Pisidia partira pasasha, Panfilia partima shamunauca.
44014025	Perga llactai Diospa shimira rimashca huasha, Atalia llactama uraira rinauca.
44014026	Chimanda lamarda chimbanauca Antioquiama. Chi llactamanda ñaupa punda Diospa ali llaquina iyaibi mingashca anauca. Cuna paiguna mingashcara tucuchishca huasha tigramunauca.
44014027	Paiguna pactai risha, quirijcunara tandachisha, cuintanauca ima atun ranaunara Dios paigunahua rashcara, imasnara gentilgunama quirina pungura pascashca aca.
44014028	Chihui unaira saquirinauca quirijcunahua.
44015001	Shinajpi huaquin Judeamanda shamujcuna uquiunara yachachinauca: “Canguna circuncisionda mana rasha Moisés mandashcasna, quishpinara mana ushanguichichu.”
44015002	Pablo Bernabendi shamujcunahua piñanausha rimananauca. Shinajpi Pablo Bernabendi huaquin quirijcunandi Jerusalenma rinara iyarinauca, chihui tiaj cachashca runaunahua cuiraj rucuunahuas cai rimashcara cuintangaj.
44015003	Paiguna, iglesiamanda quirijcuna cumpañasha, Fenecia Samaria llactaunara pasanauca, gentilguna quirishcara cuintasha. Tucui uquiuna cushiyanauca.
44015004	Jerusalenma pactajpi, quirijcuna, cachashca runaunas, cuiraj rucuunas paigunara apinauca. Dios tucui paigunahua rashcaunara cuintanauca.
44015005	Huaquin quirij fariseoguna rimasha atarinauca, “Circuncisonda rana anga” ninauca, “shinallara Moisés ley mandashca shimiunara pactachina anga.” Paiguna yanapashcara Bernabé Saulo maquiunai cusha, quirij rucuunama cachanauca.
44015006	Cachashca runauna cuiraj rucuunandi tandarinauca cai shimira yachangaj.
44015007	Unaira cuintanaushca huasha, Pedro shayarisha paigunara nica: “Runauna, uquiuna, canguna ali yachanguichi imasnara unai Dios ñucara ajllaca gentilguna ñuca shimimanda Diospa evangelio ali shimira uyanauchu, quirinauchu.
44015008	Shunguunara cuiraj Dios, paiguna quirishcara ricsisha, Santu Ispiritura paigunama cuca, ñucanchima cushcasna.
44015009	Ñucanchimanda gentilgunara mana chicanyachicachu, quirishcamanda paiguna shungura pichasha.
44015010	Cunaga, ¿imamanda Diosta tintanguichi, quirijcunara turmindusta apachisha nisha, ñucanchi yayauna ñucanchindi mana apana ushashcara?
44015011	Astaumbas Señor Jesuspa ali llaquina iyaimanda, ñucanchis paigunasna quishpishun.”
44015012	Shinajpi tucui tandarijcuna chunllayasha uyanauca. Bernabé Pablondi cuintanauca imasna gentilguna llactaunai Dios paiguna maquimanda gustu ricurinaras munanaita rashcaunaras rashcara.
44015013	Paiguna rimai pasajpi, Jacobo cutipaca: “Runauna, uquiuna, uyahuaichi.
44015014	Simón cuintaca imasna Dios gentilgunara ñaupa bindisiaca, paigunamanda runaunara ajliasha paihua shutira alabangaj.
44015015	Casnami rimanauca Diosmanda rimajcuna, paiguna quillcashcasna:
44015016	”Caigunamanda huasha ñuca tigramusha; Davidpa huasira urmashca ajta cuti shayachisha. Tularishcaunara alichisha; Cutilla sicachishami.
44015017	Tucui puchuj runauna Diosta mascanauchu; Tucui gentilgunandi, maicambas ñuca shutihua shutichishcauna.
44015018	Casnami Señor nin; cai tucuira yachachishcami callari hurasmanda pacha.”
44015019	Chiraigumanda casna iyauni, gentilgunamanda Diosta quirijcunara ama turbachingaj.
44015020	Astaumbas quillcashunchi: “Idolo nishca runa rashca dioscunamanda anzhurinauchu, shujhua tacarinamandas; shinallara yahuaryuj aicharas, yahuardas ama micunauchu.
44015021	Ñaupa hurasmanda, Moisés pai camachishca shimira rimajcunara caran llactai charin judiuguna tandarina huasiunai, chihui caran samana punzhai ricusha rimanaun.
44015022	Shinajpi cachashca runauna, cuiraj rucuuna, tucui tandarishca uquiunandi alimi ninauca paigunamanda huaquin runaunara ajllangaj, Pablohua Bemabehuas Antioquíama cachangaj. Judas Barsabás nishcara Silas nishcandi ajllanauca, uquiuna valichishcaunara.
44015023	Casna nisha quillcashun, paigunahua cachangaj: “Señor cachashca runauna, cuiraj rucuunandi, uquiunandi, gentilgunamanda uquiunara saluranchi, Antioquía, Siria, Cilicia, partiunai tiajcunara.
44015024	Uyashcanchi imasna huaquin ñucanchimanda llucshijcuna cangunara turmindachinaushca, canguna almara llaquichisha: ‘Circuncisionda rana anguichi,’ nisha, ‘ley shimira huacachingajpas. ’ Ñucanchi casna rimajcunara mana cachacanchichu.
44015025	Ñucanchi tucui shu iyarishcallai pactasha, iyarishcanchi runaunara ajllangaj cangunajma cachangaj, ñucanchi llaquishca Bernabehuas Pablohuas cumpañangaj.
44015026	Cai runauna paiguna causaira churanaushcami Señor Jesucristo shutira llaquishcamanda.
44015027	Shinajpi Judaspas Silaspas cachanchi, paigunamanda cai shimiunara rimasha cangunara uyachinaungami.
44015028	Alimi yachin Santu Ispiritumas ñucanchimas cangunara ama mas mandangaj. Cai mandashcaunallara ministirin:
44015029	Runa rashca dioscunara sacrifcioi ricuchishca aichara ama micuichichu. Yahuardas, yahuaryuj aicharas ama micuichichu. Shujhua tacarinaras saquinguichi. Caigunara pactachisha, alira ranguichi. Ali pasanguichi.”
44015030	Shinajpi cachashcauna Antioquíama rinauca. Tucui quirijcunara tandachisha, quillcara cunauca.
44015031	Paiguna caita ricusha cushiyanauca, quillcashcamanda.
44015032	Judas Silasndi shinallara Diosmanda rimajcuna asha, uquiunara cariyachinauca, shinzhiyachinauca, ashca shimiunara rimasha.
44015033	Chihui unaillara tiashca huasha, uquiunamanda cushihua dispirisha paigunara cachajcunama tigranauca.
44015034	Astaun Silas chihui saquirinara, ‘Alimi,’ nisha iyarica.
44015035	Pablo Bernabehua Antioquía llactai tianauca, Señorba shimira yachachisha. Ashca shujcunandi evangelio ali shimira camachinauca.
44015036	Ansa punzha pasashca huasha, Pablo Bernabera nica: “Acu, ricui rishun uquiunara tucui ñucanchi Diospa shimira camachisha pasamushca llacatunai imasna ashcaras yachangaj.”
44015037	Bernabé Marcos nishca Juanda paihua pariju pushanara munaca.
44015038	Astaun Pablo Marcosta paihua pariju pushanara mana munacachu, Marcos paigunamanda Panfilia llactai anzhurishcamanda, Diosta sirvinama mana catishcamanda.
44015039	Paigunapura mana ali tucusha, paigunapura anzhurinauca. Bernabé Marcosta pushasha, Chipre islama chimbaca.
44015040	Pablo Silasta ajllasha llucshisha rica, uquiuna paita Señorba ali llaquina iyaibi minganauca.
44015041	Siria Cilicia partiunai purinauca, iglesiaunara shinzhiyachisha.
44016001	Chimanda huasha, Derbe, Listra llactaunama pactamunauca. Chihui shu Timoteo nishca quirij runa tiaca, paihua mama quirij judiu huarmi, paihua yaya griegu runami aca.
44016002	Cai Timoteomanda Listra Iconio llactaunai tiaj uquiuna alira rimanauca.
44016003	Paita Pablo munaca paihua pariju pushangaj. Chi partii tiaj judiuguna ama turmindachinauchu nisha, paita circuncisionda rarca. Paihua yaya griegu ajta tucui runauna yachanauca.
44016004	Llactaunara pasausha, mandashcaunara huacachingaj rimanauca, imasna cachashca runauna rucuunandi Jerusalembi rimashcara.
44016005	Shinajpi iglesiauna cariyachishca anauca paiguna quiriushcai. Caran punzha yaparinauca.
44016006	Frigia, Galacia partiunara pasajpi, Santu Ispíritu: “Ama rimaichichu Asia partii,” nisha rimaca.
44016007	Misia partima pactamujpi, Bitinia partima ringaj iyarinauca, astaumbas Ispíritu mana lugarda cucachu.
44016008	Misia partira pasasha, Troas llactama irgunauca.
44016009	Pablo tuta nuspaibi casna ricuca—shu Macedonia partimanda runa paihua ñaupajpi shayarisha, “Macedonia partima ñucanchira yanapangaj shami,” nisha rugaca,
44016010	Tuta nuspaibi ricushca huasha, chi ratullaira Macedoniama rinara iyaricanchi.”Sirtu pacha Dios cayanmi,” nisha iyacanchi, “chihui evangelio ali shimira yachachingaj.”
44016011	Troasmanda risha, pitijta shamucanchi Samotracia islama. Cayandi punzha Neápolis llactama pactamucanchi.
44016012	Chimanda Filipos llactama shamucanchi, Macedonia parti gubirnu llacta, shu colonia nishca. Chi llactai unaillara tiacanchi.
44016013	Shu samana punzhai, llacta pungumanda llucshisha, yacu mayambi Diosta mañana pambama ricanchi. Tiarisha, chihui tandarij huarmiunara rimacanchi.
44016014	Shinajpi shu Lidia nishca huarmi, Tiatira llactamanda puca llachapara catuj, Diosta aduraj asha, uyauca. Dios paihua shungura pascaca, Pablo rimashcara ali asirtasha uyangaj.
44016015	Pai bautisarishca huasha paihua aillundi, ñucanchira rugaca: “Canguna ñucara Señorbi ali quirijmi iyasha, ñuca huasii icuichi, samaichi,” nica. Ñucanchira ashcara rugacami saquiringaj.
44016016	Ñucanchi Diosta mañangaj riushcai, shu malta huarmi tupaj shamuca, shu supai icushca yachaj huarmi. Paihua patrungunara ashcara ganachica pai rimashcaunamanda.
44016017	Cai huarmi Pabloras ñucanchiras caticami, shina caparisha: “Cai runauna ahua pacha Diosta sirvijcunami, quishpina ñambira yachachinaun.”
44016018	Shina rarca ashca punzhaunara. Astaun Pablo, mana munasha, vultiarisha, supaira rimaca: “Jesucristo shutii canda mandani, llucshi cai huarmimanda.” Chi ratullaira supai llucshica.
44016019	Paihua patruncuna ganachij supai llucshishcara ricusha, Pabloras Silastas apisha, pulasama apuuna ñaupajma pushanauca,
44016020	Patrunguna cai runaunara apuunama ricuchinauca, nisha: “Cai runauna judiuguna ashallara intiru llactara nuspachinaun.
44016021	Paiguna yachachishcara mana uyanachu, mana ranachu, ñucanchi Romano runauna ashcaraigu.”
44016022	Llactai tiaj runauna gun tandarinauca. Apuuna paiguna churarinara lliquinauca. Pablounara caspiunahua livachingaj mandanauca.
44016023	Paigunara ashcara livachishca huasha chunda cularbi ishcanauca, “Chunda cularda cuiraj ali ricuchu,” nisha.
44016024	Pai cai mandashcara uyasha, paigunara huasha tapa ucuma ishcaca. Paiguna chaquiunara cepoi apichica.
44016025	Chaupi tutai Pablo Silasndi Diosta mañanauca, shinallara cantanauca. Paigunahua pariju ishcashca runaunas uyanauca.
44016026	Shinajpi cungaimanda allpa shinzhira cuyuca; shinarasha chunda cular shayachishca rumiuna cuyunauca. Chi ratullai tucui punguuna pascarinauca, tucui runaunara huatashca cadenauna pitirisha urmanauca.
44016027	Chunda cularda cuiraj runa lliccharisha, chunda cular punguuna pascarishcara ricuca. Paihua isparara llucchisha paillara huañungarauca, ishcashca runauna miticusha rinaushca angami, iyarisha.
44016028	Pablo, shinzhira caparisha, nica: “Huañunara ama iyaichu, tucui caillai manchi.”
44016029	Cuiraj runa vilara mañasha ucuma icuca, manzharisha Pablo Silaspa chaquii tuama urmaca,
44016030	Paigunara canzhama llucchisha tapuca: “Señores, ¿imara ranara ministini ñuca quishpingaj?”
44016031	Paiguna ninauca: “Señor Jesucristoi quiri, quirisha quishpi tucungui, shinallara camba aillus.”
44016032	Diospa shimira rimanauca, paita tucui paihua huasii tiajcunandi.
44016033	Chi tuta hurasllaira paigunara pushasha, chugrichishcaunara maillaca. Chi ratullaira bautisaricami, pai tucui paihua huasii tiajcunandi.
44016034	Paigunara paihua huasima pushasha micunara caraca. Shinallara cushiyanauca pais tucui paihua huasii tiajcunandi Diosta quirishcamanda.
44016035	Punzhayashcai apuuna suldaruunara cachanauca: “Chi runaunara cacharinauchu,” nisha.
44016036	Chunda cularda cuiraj runa Pablora nica: “Apuuna cangunara cacharingaj cachamunaushca. Shinajpi llucshichi, cushihua richi.”
44016037	Shinajpi Pablo paigunara nica: “Tucuihua ñaupajpi mana taripasha ñucanchira livachihuanauca, Romanoscuna ashallara, maspas ñucanchira chunda cularbi ishcanauca. Cuna randi, ñucanchira pacalla llucchinara munanaun. Mana. Paigunallara shamunauchu ñucanchira llucchingaj.”
44016038	Suldaruuna tigrasha, apuunama cai shimiunara rimai rinauca. Paiguna cai runauna Romanoscuna ajcunara uyasha manzharinauca.
44016039	Shinajpi shamusha ruganauca, Pablounara llactamanda llucshingaj rimanauca.
44016040	Shina rasha, chunda cularmanda llucshisha, Lidia huasii icunauca. Uquiunara ricusha, paigunara cushiyachinauca. Chi huasha rinauca.
44017001	Amphipolis Apollonia llactaunara pasasha, Tesalónica Ilactama pactanauca. Chihui shu judiuguna tandarina huasi tiaca.
44017002	Pablo paihua yachaira rasha paigunajma rica, Quinsa samana punzhara paigunahua rimananauca.
44017003	Quillcashcaunamanda Pablo ricuchisha yachachica imasnara Cristo turmindarina aca, huañushcaunamanda causarina aca: “Cai ñuca cangunara rimaushca Jesús quiquin Cristomi,” nica.
44017004	Paigunamanda huaquinguna quirinauca, Pablohua Silashua llutarinauca, ashca Diosta llaquij grieguunandi, valij huarmiunandi mana ansallauna.
44017005	Shinajpi mana quirij judiuguna piñarisha, paigunahua pariju huaquin quilla runaunara manali runaunaras tandachinauca. Intiru llactara nuspachinauca. Jasomba huasima shamunauca macanaungaj. Pablora Silasta llucchinara munanauca runaunajma.
44017006	Astaumbas paigunara mana tupasha, Jasonda huaquin quirij uquiunandi apuunajma pushasha caparinauca: “Cai runauna intiru mundura turmindachijcuna caima shamunaushca.
44017007	Jasón cai runaunara apishcami. Tucui caiguna César mandashcaunara mana pactachinaun, shu rey apu Jesús tianmi,” nisha.
44017008	Judiuguna runaunara apuunaras nuspachinauca, cai shimiunara uyasha.
44017009	Jasón shujcunandi cullquira cushca huasha cachari tucunauca.
44017010	Uquiuna dsaslla, chi tutallaira, Pablora Silastas Berea llactagama cachanauca. Paiguna pactai risha judiuguna tandarina huasima icunauca.
44017011	Caiguna Tesalonicaunamanda yali valijcuna anauca. Ali shunguhua shimira uyanauca. Caran punzha Quillcashcaunara ricunauca, “¿Cai shimiuna alichu manzhu ali? nisha,
44017012	Shinajpi paigunamanda ashcauna quirinauca, valij griegu huarmiunas, mana ansalla cariunas.
44017013	Tesalonicamanda judiuguna uyanauca imasna Berea llactais Pablo Diospa shimira rimashcara. Chimas risha intiru llactara nuspachigrinauca.
44017014	Chi ratullaira uquiuna Pablora lamar partima cachanauca. Silas Timoteo chillai saquirinauca.
44017015	Pablora pushajcuna paita pushanauca Atenas llactagama. Pablo shimira cachaca Silasta Timoteora uctalla shamunauchu, nisha. Caita uyasha rinauca.
44017016	Pablo Atenas llactai paigunara chapausha, paihua shungüi yapa sindirica, runa rashca dioscunara alabashcara tucui partii ricusha.
44017017	Shinajpi judiuguna tandarina huasii rimananauca, judiugunahua Diosta llaquijcunahuas. Shinallara pulasai caran punzha tuparijcunahua rimananauca.
44017018	Huaquin epicúreo estoico nishca yachajcuna paihua rimananauca. Huaquinguna ninauca: “¿Imara nin cai shimi sapa?” Shujcuna ninauca: “Pai carumanda supai shutiunara camachisha shamun, yachin,” Pablo Jesuspa evangelio ali shimiras causarinaras rimashcamanda.
44017019	Runauna Pablora apisha, paita Areópago nishca pulasama pushanauca, casna nisha: “¿Ushanchichu uyangaj can rimaushca mushuj yachachishcara?
44017020	Ñucanchi mana uyaushca shimira rimaj shamungui. Caita yachashun ninchi.”
44017021	Tucui Atenas llactai causajcunas carumanda shamusha tiajcunas mushuj shimillara uyanaras rimanaras munanauca.
44017022	Shinajpi Pablo Areópago pulasa chaupi shungüi shayarisha nica: “Atenas runauna, canguna dioscunara yapa alabaisiqui ajcunara ricuni.
44017023	Ñambira pasausha shu altar nishca sacrificio rana mesara tupacani casna quillcashcahua: ‘Mana ricsishca Dios. ’ Cai Diosta canguna mana ricsisha alabajpi, paita cangunara rimauni.
44017024	Cai pachara raj Dios, tucui chihui tiajcunaras iñachij, ahua pacha cai pacha Dios asha, maquihua rashca huasiunai mana causaunzhu.
44017025	Runa maquimanda mana sirvi tucun, pai imaras ministiujsna. Pai tucuima causairas samairas tucui imaras cun.
44017026	Shu yahuarmandalla tucui runara iñachicami, intiru cai pachai causanauchu. Paiguna causana punzhaunaras allpaunaras ñaupa hurasmanda pacha cushcami.
44017027	Shinajpi runauna Diosta mascanauchu imasna tunuis rasha tupanauchu. Sirtu pacha caran ñucanchimanda pai mana caruichu.
44017028	Paihuajpi causanchi, purinchi, tiaunchi; imasna huaquinguna canguna quiquin rimajcuna rimashcasna: ‘Ñucanchis paimanda mirajcuna anchi. ’
44017029	Diospajmanda mirajcuna asha, Diosta curihua cullquihua rumihua rashca samira mana iyashunchi, runa iyaushca samira.
44017030	Dios cai iyai illaj hurascunara mana riparasha, cuna mandan tucui runaunara tucui partiunai aripintirinauchu.
44017031	Chimandami shu punzhara cushca, pai ajllashca Runa ali dirichu shunguhua cai pachara taripangaj. Cai tucui sirtu ajta tucui runaunama ricuchingaj cai Runara huañushcaunamanda causachica.”
44017032	Huañushca runauna causarinara uyasha, huaquinguna burlanauca; shujcuna ninauca: “Caimanda canda uyashun cutillara.”
44017033	Shinajpi Pablo paiguna chaupi shungumanda llucshica.
44017034	Huaquinguna quirinauca. Pablohua llutarinauca. Chigunamanda Dionisio nishca Areópago runa aca, shu Dámaris nishca huarmindi, shujcunandi.
44018001	Caimanda huasha Pablo Atenasmanda llucshisha, Corinto llactama rica,
44018002	Shu Pontomanda judiu runara tupaca, paihua shuti Aquila, Italiamanda mushuj pactamuj, paihua huarmi Priscilandi. Atun rey apu Claudio tucui judiuguna Roma llactamanda llucshinauchu nisha mandaca. Pablo paigunahua llutarica.
44018003	Pablo paiguna tarabana samira yachaj asha, paigunahua causaca. Pariju tarabanauca, carpa huasira rajcuna anauca.
44018004	Tucui samana punzhaunai tandarina huasii judiugunahua grieguunahua rimananauca.
44018005	Silas Timoteo Macedoniamanda shamushcai, Pablo intiru munaihua Diospa shimira camachiuca, judiugunara yachachisha: “Cai Jesús sirtu Cristomi,” nisha.
44018006	Judiuguna uyanara mana munanauca, Diosta camisha caparinauca. Chiraigumanda Pablo paihua churarinara chausisha nica: “Canguna yahuar canguna uma ahuai tiachu; ñuca ima cauźaras mana charinichu. Cunamanda gentilgunajma risha.”
44018007	Chimanda llucshisha Justo nishca runa huasima rica, cai Justo Diosta llaquij aca. Paihua huasi judiuguna tandarina huasi rayai aca.
44018008	Crispo nishca, judiuguna tandarina huasi apu, paihua ailluunandi, Jesuspi quirinauca. Shinallara Corinto llactamanda ashcauna uyasha quirinauca, bautisarinauca.
44018009	Shinajpi Dios Pablora rimaca nuspaibi: “Ama manzhaichu. Rimailla, ama chunllayaichu.
44018010	Ñuca canhua tiauni. Pihuas canda mana huajlichingachu. Cai llactai ñucara quiringaraucunara ashcara charini.”
44018011	Chihui unaiyaca shu huata sucta quilla tupura, Diospa shimira paigunara yachachisha.
44018012	Galión nishca Acaya partimanda apu ajpi, judiuguna atarisha gun tandarinauca. Pablora apisha, apu ñaupajma pushanauca.
44018013	Paiguna ninauca: “Cai runa ñucanchi ley shimi mana rimashcasna runaunara yachachiun Diosta alabangaj.”
44018014	Pablo rimai callarijpi, Galión judiugunara cutipasha nica: “Ima manali rashca ajpi, ima atun cauźa ajpis, cangunara uyaima, Judiuguna, ley shimii rimashcasna.
44018015	Randi shimiunamanda, shutiunamanda, canguna ley shimimanda asha, canguna yachanguichi; cai sami taripanara mana munanichu.”
44018016	Paigunara paihua ñaupajmanda cachaca.
44018017	Shinajpi tucui grieguuna Sóstenesta, judiuguna tandarina huasimanda apura apisha, paita Galiomba ñaupajpi macanauca. Pai randi mana imais satiricachu.
44018018	Astaumbas Pablo unai punzhaunara tiashca huasha, uquiunamanda dispirisha, Siria partima chimbacami. Paihua pariju Priscilandi Aquilandi rinauca. Cencreas llactai, Diosma shimira cushcara ricuchingaj paihua umara rutuca.
44018019	Pablo Efeso llactama pactasha, Aquilaras Priscilaras chihui saquica. Paiga judiuguna tandarina huasii icusha, judiugunahua rimananauca.
44018020	Efeso runauna paita ruganauca unaira paigunahua tiangaj, randi mana munacachu.
44018021	Pablo paigunamanda dispirisha, nica: “Ursamanda ministirinmi ñuca Jerusalenma pactangaj shamuj istara huacachingaj. Huasha, Dios munajpi tigramushami.” Casna rimasha Efesomanda barcui ricami,
44018022	Cesareama pactasha, Jerusalenma sicaca quirijcunara salurangaj. Chimanda huasha Antioquíama rica.
44018023	Chihui unaira tiashca huasha llucshica. Galacia Frigia partiunara purisha, caran llactai tucui quirijcunara cariyachica.
44018024	Chi hurascunai shu Apolos nishca judiu runa Efesoma pactamuca. Pai Alejandría llactamanda shamuj, ali cuintayuj runa, Diospa shimira rimanara ushaj aca.
44018025	Cai runa Señorba ñambii yachachishca aca. Shinzhi ispirituyuj asha, Señorba shimiunara rimasha alira yachachica. Shina ajllaira Juan bautisana samillara yachaca.
44018026	Pai mana ansas manzhasha, judiuguna tandarina huasii rimangaj callarica. Priscila Aquilandi uyasha, paita sapallai cayasha, Diospa ñambira astaun alira yachachinauca.
44018027	Pai Acaya partima pasasha nijpi uquiuna paita animachinauca ringaj, quirijcunama quillcanauca paita apingaj. Chihui pactasha, quirijcunara ashcara yanapaca, paiguna Diospa ali llaquina iyaimanda quirijcuna asha.
44018028	Paiga ashca ushaihua runauna ñaupajpi judiuguna pandarishcara ricuchica. Quillcashcaunamanda ricuchisha: “Cai Jesús quiquin Cristomi,” nica.
44019001	Apolos chara Corintoi tiaushcai, Pablo urcu partii purishca huasha, Efeso llactama shamuca. Chihui huaquin quirijcunara tupaca.
44019002	Paigunara tapuca: “¿Canguna quirishcai Santu Ispiritura apishcanguichichu?” Paiguna cutipanauca: “Santu Ispíritu tiashcara mana ansallas uyashcanchichu.”
44019003	Shinajpi Pablo nica: “¿Imaira bautisashcauna anguichi?” Paiguna cutipanauca: “Juan bautisashcai.”
44019004	Pablo nica: “Juan aripintirijcunara bautisaca, runaunara yachachisha paimanda huasha shamuj Jesuspi quirinauchu; pai Cristomi.”
44019005	Caita uyasha, Señor Jesuspa shutii bautisarinauca.
44019006	Pablo paiguna ahuai paihua maquira churajpi, Santu Ispíritu paigunama shamuca. Paiguna shu shimiunara rimanauca, shinallara Diosmanda rimanauca.
44019007	Tucui cai runauna chunga ishquipura anauca.
44019008	Pablo judiuguna tandarina huasii icusha, quinsa quilla tupura mana ansas manzhasha, Dios mandana pacha shimira yachachica, runaunahua rimananausha.
44019009	Astaun huaquinguna shinzhiyasha, mana quirisha, tandarishca runauna ñaupajpi Jesuspa Ñambi nishcara manali rimanauca. Pablo paigunajmanda anzhurisha, quiricunara chicanyachica. Caran punzha shu Tiranno nishca runa escuela huasii yachachica.
44019010	Shina rasha, ishqui huata tupura catica. Shinajpi tucui Asia partii causajcuna, judiu ashas, griegu ashas, Señor Jesuspa shimira uyanauca.
44019011	Dios mana rimaihuaj munanaita rashcaunara rarca Pablo maquihua.
44019012	Shinajpi Pablo aichai pichashca pañuilounara churarinaunaras ungushcaunama apanauca. Shina rasha ungushcauna aliyanauca, paigunamanda irus supaiguna llucshinauca.
44019013	Huaquin yanga purij judiuguna, supaigunara ichujcuna tianauca.”Señor Jesuspa shutira rimashun,” ninauca supai icushca runaunara alichingaj. Supaigunama: “Pablo rimaushca Jesuspa shutii llucshi,” ninauca.
44019014	Shu Sceva nishca runa, judiu runa, sacerdoteuna apu, canzhis churiyuj aca. Caiguna casna ranauca.
44019015	Manali supai cutipasha nica: “Jesusta ricsini, yachanimi pitairi Pablo, randi canguna, ¿pita anguichiri?”
44019016	Supai icushca runa paiguna ahuai saltasha, paigunara vinsica. Shinajpi paiguna chi huasimanda llatanguna chugrichishcauna miticunauca.
44019017	Tucui Eíeso llactai causajcuna uyanauca, judiu ashas, griegu ashas. Tucui manzharinauca, shinarasha Señor Jesuspa shutira ahuayachishca aca.
44019018	Quirijcunamanda ashcauna shamunauca, paiguna ñaupa rashcaunara cuintasha ricuchinauca.
44019019	Shinallara ashca sagrana yachajcuna paiguna yachaushca quillcaunara apamusha tucuihua ñaupajpi rupachinauca. Quillcauna valishcara yupasha ricujpi pichca chunga huaranga cullqui aca.
44019020	Shinajpi Diospa shimi mirarisha rica, ushaihua vinsica.
44019021	Cai tucui pasashca huasha, Pablo paihua almai iyarica Jerusalenma ringaj, Macedonia Acaya partiunara purishca huasha. Pai nica: “Ñuca Jerusalembi tiashca huasha ministirinmi shinallara Roma llactama ringaj.”
44019022	Pablo paita yanapajcunamanda ishquira, Timoteora Erasto nishcandi, Macedonia partima cachaca. Pai randi Asia partii unaira saquirica.
44019023	Chi hurascunai Jesuspa Ñambira rimashcamanda, runauna ashcara nusparisha piñarinauca.
44019024	Shu Demetrio nishca cullquira tarabaj runa ichilla huasiunara raj aca, Diana nishca huarmi diospa alabana huasi cuinta ricurij. Shina tarabajcunama ashcara ganachij aca.
44019025	Demetrio caigunama, shina tarabajcunamas, nica: “Runauna, canguna ali yachanguichi imasna cai tarabanamanda charij anchi.
44019026	Ricunguichi shinallara uyanguichi imasna cai Pablo mana Eíeso llactallai rimaun, astaun ñaca tucui Asia partii. Ashca runaunara rimasha anzhuchishcami, casna nisha: ‘Maquihua rashca dioscuna mana sirtu dioscunachu. ’
44019027	Manzhai tianmi ñucanchi ganana pishii urmangami, shinallara atun Diana huarmi diospa templo huasi mana ansas llaquishca tucunga; maspas tucui Asiai, intiru mundui llaquishca huarmi diospa sumajta huajlichingaj callaringa.”
44019028	Caita uyasha ashcara piñarinauca, casna nisha caparinauca: “Efesioscuna Diana atunmi.”
44019029	Intiru llacta nusparica. Tucui pariju paiguna tandarina huasima gun callpasha rinauca. Macedoniamanda Gayora Aristarcora, Pablora cumpañajcunara, apinauca.
44019030	Pablo runaunajma icusha nijpi, quirijcuna mana munanauca.
44019031	Shinallara huaquin Asiamanda apuuna, paihua amiguuna asha, shimira Pabloma cachanauca: “Tandarina huasima, ama icui richu,” nisha.
44019032	Shujcuna shu samira caparinauca, chishujcuna shujta, Tandarijcuna nusparishca anauca. Mana yachanaucachu paiguna tandarishcara.
44019033	Runauna chaupi shungumanda shu Alejandro nishca runara judiuguna llucchisha shayachinauca. Shinajpi Alejandro chunllayachingaj maquihua ricuchica, runaunara rimasha nisha.
44019034	Paita judiu ajta ricsisha, tucui runauna ishqui huras tupura pariju caparinauca: “Efesioscuna Diana atunmi.”
44019035	Shinajpi quillcaj apu runaunara chunllayachisha rimaca: “Efeso runauna, tucui runauna yachanaun imasna Efeso llacta Diana atun huarmi diospa huasiras, Jupitermanda urmamujtas cuirajmi.
44019036	Caita mana cutipaihuaj asha, canguna chunllayana ministirinmi, mana imaras dsas rasha.
44019037	Cai canguna pushamushca runauna camba huarmi diospa huasimanda mana shuhuanaushcachu, paihua shutiras mana caminaushcachu.
44019038	Demetrio, paihua pariju tarabajcunandi, ima piñanaunaras charisha, taripana tian, taripajcunas tianaun. Parijumanda taripanuichi.
44019039	Maspas ima taripanaras charijpi, gubirnu tandarinai aíichina usharin.
44019040	Manzhaimi ñucanchillara cauźayachi tucungaj, cai tandarinama yangamanda tandarishcaraigu”
44019041	Caita rimashca huasha tandarijcunara dispirisha cachacami.
44020001	Llacta nusparishca chunllayajpi, Pablo quiricunara cayasha paigunara cariyachica. Ujllarisha Pablo paigunara dispirica; Macedonia partima ringaj llucshica.
44020002	Cai partiunai purishca huasha, quirijcunara ashca rimashcahua cariyachishca huasha, Grecia partima pactamuca.
44020003	Chihui quinsa quilla tiashca huasha, Siria partima chimbasha nica. Pai llucshiushcai judiuguna paita huañuchinara munanauca. Chiraigumanda Macedonia partima tigranara iyarica.
44020004	Cai runauna Pablora cumpañanauca Asiagama: Bereamanda Sopater, Tesalonicamanda Aristarco Segundondi, Derbemanda Gayo Timoteondi, Asiamanda Tíquico Trófimondi.
44020005	Caiguna ñaupasha, Troas llactai ñucanchira chapanauca.
44020006	Pascua ista pasashca huasha, Filiposmanda chimbacanchi, Troas llactama. Pichca punzha huasha paigunahua tandaricanchi Troaspi. Chihui saquiricanchi canzhis punzhara.
44020007	Simana ñaupa punda punzhai, quirijcuna tandara paquingaj tandarinauca. Pablo paigunara camachica, cayandi punzha ringarausha. Pai rimaushcara chaupi tutagama yalichica.
44020008	Ahua patai paiguna tandariushcai ashca vilara charinauca.
44020009	Shu Eutico nishca malta vintana pungüi tiauca. Pablo unaira rimajpi, Eutico huañujta puñusha, ahua patamanda allpama urmaca. Huañushcara atarichinauca.
44020010	Shinajpi Pablo irgumusha, cumurisha, paita ujllarica, casna nisha: “Ama manzharichichu, causaunmi.”
44020011	Sicamushca huasha, Pablo tandara paquica, micuca; chimanda huasha ashcara rimaca, punzhayanagama. Shina rasha llucshica.
44020012	Maltara causajta apanauca; chimanda ashcara cushiyanauca.
44020013	Ñucanchi ñaupasha barcui ricanchi Ason llactama, chihui Pablora tupangaj. Pablo shina rangaj munaca, paiga chaquihua risha nica.
44020014	Pai Asón llactai ñucanchihua tandarijpi, paita barcui apisha Mitilene islama shamucanchi.
44020015	Chimanda barcui purisha, shu punzha huasha Quío rayai shamucanchi. Cayandi punzha Samos isla pungiii llutaricanchi. Trogilio llactai llutarisha, cayandi punzha Mileto llactama pactamucanchi.
44020016	Pablo Efeso llactara mana icusha, pasasha nica, Asia partii ama unaiyangaj. Pai uctalla risha nica, usharijpi Pentecostés punzhai Jerusalemhi tiangaj.
44020017	Miletomanda Pablo Efesoma cachaca quirijcunamanda cuiraj rucuuna shamungaj.
44020018	Paihuajma shamujpi, Pablo paigunara rimaca: “Canguna yachanguichi imasna ñuca Asia partima shamushca punzhamanda pacha, alira causashcani cangunahua.
44020019	Diosta sirvicani mansu shunguhua, ashca huacashcahua, ashca camashcaunahua, judiuguna ñucara huañuchishun nishcamanda.
44020020	Mana imaras pishiyashcani cangunama ali valij shimiras rimangaj, pajllais huasiunais.
44020021	Judiugunama gentilgunamas Diospa ñaupajpi aripintirinara, Señor Jesucristoi quirinaras sirtura rimashcani.
44020022	Cuna, Jerusalenma riuni, ñuca ispiritui huatashca cuinta ima tucunahuas chihui ñucahua mana yachasha.
44020023	Astaun tucui llactaunai Santu Ispíritu riman, ishcarinauna turmindarinaunas ñucara chapahuanaun, nisha.
44020024	Mana imaras caźunichu; ñuca causairas mana llaquinichu, usharijpi ñuca causaira cushihua tucuchisha, shinallara Scñor Jesús ñucara cushca sirvinara, Diosta llaquishcamanda evangelio shimira rimasha.
44020025	Cunaga, ñuca yachani imasna cangunahua Dios mandana pacha shimira rimasha pasashcani, cangunamanda mana pihuas ñuca ñahuira cuti ricuhuangachu.
44020026	Chiraigumanda cangunara nini: Cuna punzha mana pimandas cauźayujchu ani.
44020027	Tucui Dios camachishca shimira mana pishiyasha cangunara rimashcani.
44020028	Shinajpi cangunapura ricuichi, shinallara tucui quirijpuras, imasna Santu Ispíritu cangunara churashcami cuiraj rucuuna tucungaj, Señorba quiquin yahuarhua randishca iglesiara carangaj.
44020029	Yachani, ñuca rishca huasha, canguna chaupi shungüi milli puma cuinta huajlichij runauna shamunaunga; quirijcunara mana saquinaungachu.
44020030	Cangunamandallara irusta rimaj runauna atarinaungami, quirijcunara: “Catihuai,” nisha, aisangaj.
44020031	Chiraigumanda chapaichi, iyarisha imasna ñuca quinsa huatara tutandi punzhandi caran duiñura camachinara mana saquicanichu, huacashcahua camachisha.
44020032	Cunaga, uquiuna, cangunara Diospa maquii, paihua ali llaquina iyai shimiis saquiuni. Pai ushajmi cangunara shayachingaj, tucui sumajyachishcaunahua paihua herencia nishca cuyanara cungaj.
44020033	Cullquiras curiras churarinaras mana pihuajtas munasha ricushcanichu.
44020034	Astaumbas canguna yachanguichi ñuca ñucahua pariju ajcunandi ñucanchi ministishca tupura cai quiquin maquiunahua tarabashcara.
44020035	Tucuibi cangunara yachachishcani casna tarabasha ministiujcunara yanapangaj, shinallara Señor Jesús rimashcara iyaringaj, imasna nica: ‘Apinamanda yali, cuyana mas valin cushi tucungaj. ’ “
44020036	Caita rimashca huasha, Pablo cungurisha Diosta mañaca tucui paigunandi.
44020037	Shinajpi paiguna ashcara huacanauca, Pablora cunga tullui ujllarisha muchanauca.
44020038	Pai rimashcamanda ashcara llaquirinauca, pai: “Ñuca ñahuira mana cutihuaj ricuhuanguichu,” nishcamanda. Shinajpi barcuma paita cumpañanauca.
44021001	Paigunajmanda anzhurishca huasha, barcui pitijta ricanchi Cos islama. Cayandi punzha Rodas islama pactamucanchi. Chimanda Pátara llactama ricanchi.
44021002	Shu Fenicia llactama riu barcura tupasha, icusha ricanchi.
44021003	Chipre isla ricurishcara, lluqui maqui partima saquisha, Siria partima huamburicanchi, Tiro llactama pactacanchi. Barcumanda cargara chihui llucchina aca.
44021004	Quirijcunara tupasha, chihui canzhis punzhara saquiricanchi. Paiguna Ispiritumanda yachachishca asha, Pablora rimanauca: “Jerusalenma ama richu,” nisha.
44021005	Chi punzhauna pactarishca huasha llucshicanchi. Tucui quirijcuna cumpañahuanauca, huarmiunandi, churiunandi, llactamanda pajllagama. Yacu patai cungurisha Diosta mañacanchi.
44021006	Parijumanda ujllarishca huasha, barcui icucanchi. Paigunaga huasiunama tigranauca.
44021007	Tiromanda barcui purisha, Tolemaida llactama pactamucanchi. Uquiunara salurasha paigunahua shu punzhara saquiricanchi.
44021008	Cayandi punzha, Pablo, paita cumpañajcunandi, ricanchi, Cesareama shamucanchi. Evangelio shimira rimaj Felipe huasii icucanchi. Pai ñaupa huras canzhis ajllashcaunamanda shuj aca. Paihua huasii tiacanchi.
44021009	Felipe chuscu huanra ushushiunara charica. Paiguna Diosmanda rimajcuna aca.
44021010	Ñucanchi chihui unai punzhaunara tiaushcai, shu Agabo nishca Diosmanda rimaj shamuca.
44021011	Agabo ñucanchima shamusha, Pablo chumbillina carara apisha, chaquindi maquindi paillara huatarica. Casna rimaca: “Santu Ispíritu casna nin: “Cai chumbillinayujta judiuguna casnami huatanaunga Jerusalembi. Paita gentilguna maquii cunaungami.”
44021012	Caita uyasha ñucanchindi chi llactai tiajcunandi Pablora rugacanchi ama ringaj Jerusalenma.
44021013	Shinajpi Pablo cutipaca: “¿Imara ranguichi huacasha, ñuca shungura llaquichisha? Ñuca huatai tucungaj puruntu ani, shinallara Jerusalembi huañungaj, Señor Jesuspa shutira llaquishcamanda.”
44021014	Pai uyanara mana munajpi, rimanara saquicanchi: “Señor munashca tunura rashca achu,” nisha.
44021015	Cai punzhauna huasha, puruntusha, Jerusalenma sicacanchi.
44021016	Huaquin Cesareamanda quirijcuna ñucanchihua shamunauca. Shu Mnasón nishca runara paigunahua pariju pushamunauca. Pai Chipremanda shamuj aca, shu rucu quirij runa. Paihua huasii tiana acanchi.
44021017	Jerusalenma pactai rijpi, uquiuna cushihua ñucanchira apinauca.
44021018	Cayandi punzha Pablo icuca ñucanchihua pariju, Jacobora ricungaj. Tucui ricuj rucuuna tandarishca anauca.
44021019	Paigunara saiurashca huasha, Pablo tucui Dios gentilgunahua rashcaunara pai sirvishcamanda shuj shujlla rimasha cuintaca.
44021020	Paiguna uyasha Diosta alabanauca: “Riqui, uqui, imasnara ashca huaranga judiuguna quirinaushca. Tucui paiguna ley mandashcara munaihua huacachinaun.
44021021	Astaun canmanda casna rimashcara uyanaushca. ‘Canmi gentilgunahua tiaj judiugunara yachachiungui,’ ninaun, ‘Moisés mandashcaunara saquingaj, churiunara ama circuncisionda rangaj, yachaira ama catingaj. ’
44021022	Shinajpi, ¿imara rana angai? Sirtu pacha runauna tandarimunaunga can, ‘Shamushcami,’ nishcara uyasha.
44021023	Shinajpi casna rai, ñucanchi rimashcasna: Ñucanchipurai chuscu runa tianaun, Diosma shimira cushcauna.
44021024	Caigunara canhua pariju apisha, Moisés rimashcasna armaichi. Paiguna ministishcara pagai can, paiguna ruturingaj. Can casna rasha, tucui intindinaunga paiguna canmanda uyashca mana sirtuchu. Shinallara yachanaunga cambas ley shimira pactachishcara.
44021025	Randi, gentilgunamanda quirijcunama ña quillcashcanchi cai samiunara ama uyanauchu, astaun runa rashca dioscunama sacrificioi ricuchishca aichara ama micunauchu, yahuardas, yahuaryuj aicharas ama micunauchu, shinallara shujcunahua ama tacarinauchu.”
44021026	Shinajpi Pablo chi runaunara apica. Cayandi punzha paigunandi armasha, Diospa templo huasii icuca, paiguna armashca punzhauna pactarinara rimangaj, caran duiñu cuyashcara alichingaj.
44021027	Chi canzhis punzha ña pactaringaraushcai, huaquin Asiamanda judiuguna Pablora temploi ricusha, tucui runaunara nuspachinauca, Pablora apinauca.
44021028	Caparisha ninauca: “Israel runauna, yanapaichi. Cai runa tucui partii, judiugunaras, ley shimiras, cai huasiras cuntra riman tucui runaunama. Maspas gentilgunara temploi icuchisha cai santu huasira huajlichica.”
44021029	Ñaupa huras Efesomanda Trofimora Pablohua pariju puriuta ricunauca. Pablo paita temploi icuchishcami nisha iyanauca.
44021030	Shinajpi intiru llacta nusparica, tucui runauna gun shamunauca. Pablora apisha templomanda pajllama aisasha llucchinauca. Templo punguunara uctalla tapanauca.
44021031	Paiguna Pablora huañuchingaj mascanauca. Chi ratullaira runauna atun capitanma rimanauca: “Intiru Jerusalen llacta nusparishcami,” nisha.
44021032	Atun capitán shu capitangunara suldaruunandi pushasha, paigunajma callpanauca. Runauna atun capitanda suldaruunaras ricusha, Pablora macanara saquinauca.
44021033	Shinajpi atun capitán pactai risha, Pablora apisha, paita ishqui cadenahua huatangaj mandaca. Shina rasha tapuca: “¿Pitairi? ¿Imara rarca?”
44021034	Chihui tandarijcunamanda, shujcuna shu tunura, chishujcuna shu tunura rimanauca. Capitán ima sirtura intindinara mana ushacachu paiguna caparishcaraigu. Pablora cuartelma apangaj mandaca.
44021035	Rumi chacanama pactaushcai suldaruuna Pablora huandusha apanauca, runauna nuspachishcaraigumanda,
44021036	Paiguna huashai ashca runauna caparimunauca: “Huañuchu,” nisha.
44021037	Pablora cuartel ucuma icuchingaj callarijpi, pai atun capitanda nica: “¿Imaras canda rimanara ushanichu?” Capitán nica: “¿Griegu shimira yachanguichu?
44021038	Can, ¿manzhu chi Egipto runa angui, ñaupa huras gubirnura piñasha, chuscu huaranga huañuchijcunara runa illashca partima pushacangui?”
44021039	Shinajpi Pablo nica: “Ñuca sirtu pacha judiu runami ani, Tarso llactamanda. Tarso Cilicia partii atun llactami. Canda rugauni lugarda cuhuai runaunama rimangaj.”
44021040	Atun capitán lugarda cujpi, Pablo rumi chacanai shayarisha, runaunara maquihua ricuchica. Tucui chunllayajpi, Pablo hebreo shimii rimaca.
44022001	Pablo nica: “Runauna, uquiuna, yayaunandi, ñucajmanda cangunama rimangaraushcara cuna uyaichi.”
44022002	Pablo hebreo shimii rimashcara uyasha, runauna maspas chunllayanauca. Pablo nica:
44022003	”Ñuca sirtu pacha judiu runami ani. Cilicia partii Tarso llactai pagaricani. Randi cai llactai iñacani, Gamalielba ñaupajpi yachasha. Ñucanchi yayauna ley shimii yachachishca acani, Diosta llaquij imasna anguichi tucui canguna cuna punzhai.
44022004	Jesuspa Ñambii causajcunara huañuchingagama caticachacani; cariunandi, huarmiunandi chunda cularbi ishcachij acani.
44022005	Sacerdote atun apu, shinallara tucui rucuunas, caita ali yachanaun. Paigunamanda quillcaunara uquiunama apasha, Damasco llactama ricani, chi llactamanda ajcunara Jerusalenma cauźayachisha pushamungaj, paigunara livachingaj.
44022006	”Ñuca Damascoma riushcai, pactana mayambi, chaupi punzha tupui, cungaimanda ahua pachamanda ashca punzhajlla ricurica ñuca muyujta.
44022007	Allpama urmacani, shu shimira rimajta uyacani: ‘Saulo, Saulo, ¿imamanda turmindachihuangui?”
44022008	Shinajpi cutipacani: ‘¿Pitanguiri, Señor?’ Pai ñucara nica: ‘Ñuca Nazaretmanda Jesúsmi ani, can turmindachiushca. ’
44022009	Ñucahua tiajcuna punzhajlla ricurishcara sirtu pacha ricunauca, caita ricusha manzharinauca. Randi ñucahua rimaujpa shimira mana intindinaucachu.
44022010	Ñuca nicani: ‘¿Imara rashai Señor?’ Pai cutipasha nica: ‘Atari, Damascoma ri. Chihui tucui canda rangaj mandashcara rimashca anga. ’
44022011	Ñuca ricunara mana ushacanichu, cai sumaj punzhayashcara ricushcamanda. Ñucahua tiajcuna Damascoma, maquimanda apisha pushahuanauca.
44022012	Shinajpi shu runa, Ananías, ley shimira pactachij, tucui chihui tiaj judiugunamanda ali rimashca,
44022013	ñucama shamusha, llutarisha rimahuaca: ‘Saulo, uqui, ricuj tucui. ’ Chi ratullaira ñuca ñahuiuna pascarinauca, paita ricucani.
44022014	Ananías nica: ‘Ñucanchi yayauna Dios canda ajllashcami pai munashca tunura ricsingaj, ali dirichu aj Diosta ricungaj pai rimashca shimiras uyangaj.
44022015	Can sirtu ricushcara paimanda rimaj tucuna angui, tucui runaunama can ricushcaras uyashcaras cuintangaj.
44022016	Shinajpi cuna, ¿Imarasha chapaungui? Atari, bautisari, camba uchara maillai, Jesuspa shutii rimasha. ’
44022017	”Ñuca Jerusalenma tigrashcai, temploi Diosta mañaushcai, nuspashca cuinta munanaita ricucani.
44022018	Ñucara rimajta ricucani: ‘Uctalla ri,’ nica, ‘Jerusalenmanda llucshi; can ñucamanda rimashcara mana uyanaungachu. ’
44022019	Ñuca nicani: ‘Señor, paiguna yachanaun ñuca chunda cularbi ishcachij ashcara. Tucui judiuguna tandarina huasiunai canda quirijcunara azutij acani;
44022020	camba sirtu rimaj Estébanba yahuar talirishca huras, ñucas chihui acani; pai huañunara munacani; paita huañuchijcuna churarinara huacachij acani.
44022021	Shina ajllaira Señor rimahuaca: “Ri, canda caruma cachasha gentilgunama.”
44022022	Cai shimigama Pablora uyanauca. Shinajpi caparisha ninauca: “Cai pachamanda casna runara anzhuchi. Pai causangaj mana valinzhu.”
44022023	Paiguna caparisha, churarinaunara ichusha, allpa pulvura ahuama shitanauca.
44022024	Atun capitán Pablora cuartel ucui icuchingaj mandaca. Paita livachisha tapungaj mandaca, yachangaj imamanda runauna paimanda casna caparinauca.
44022025	Pablora cara huascahua huatanauca. Paiga chihui tiaj capitanda nica: “¿Usharinzhu shu romano runara livachingaj manara cauźayachijllaira?”
44022026	Chi capitán Pablo rimashcara uyasha, rimai rica atun capitanma, casna nisha: “¿Imara rangaraungui? Cai runa romano runami.”
44022027	Atun capitán Pabloma shamusha, paita tapuca: “Rimahuai, ¿sirtuchu can romano runa angui?” Pablo, “Ari,” nica.
44022028	Atun capitán nica: “Ñuca romano runa tucungaj ashca cullquira pagacani” Shinajpi Pablo nica: “Ñuca, randi, pagarishcamanda pacha romano runami ani.”
44022029	Shinajpi, chi ratullaira, paita turmindachijcuna anzhurinauca. Atun capitambas manzhacami Pablo romano runa ajta uyasha, paita huatashcamanda.
44022030	Cayandi punzha, sirtura yachanara munaca imamanda judiuguna Pablora cauźayachinauca. Sacerdote apuunara cayachi cachaca tucui paiguna gubimui mandaj runaunandi. Pablora llucchisha paiguna ñaupajpi ricuchica.
44023001	Shinajpi Pablo gubirnui mandaj runaunara ricusha, casna nica: “Runauna, uquiuna, ñuca ali iyaihua Diospa ñaupajpi causashcani cuna punzhagama.”
44023002	Sacerdote atun apu, Ananías, paihua rayai tiajcunara mandaca Pablora shimii sajmangaj.
44023003	Shinajpi Pablo nica: “Dios canda sajmanga, ishqui shimiyujta. ¿Ley shimimanda ñucara taripangaj caibi tiaungui, randi ley shimira paquisha sajmachihuangui?”
44023004	Chihui tiajcuna ninauca: “¿ Shina rimasha sacerdote atun apura camingui?”
44023005	Pablo nica: “Uquiuna, pai sacerdote atun apu ajta mana yachacanichu. Quillcashca tianmi: ‘Runauna atun apura ama caminguichu. ’ “
44023006	Shinajpi Pablo riparasha ricuca shu parti runauna saduceoguna anauca, shu parti fariseoguna anauca. Paiguna ñaupajpi caparica: “Runauna, uquiuna, ñuca fariseomi ani, fariseomanda churi ani. Ñucanchi chapaushcara, huañushcaunamanda causarinaras taripai tucuni.”
44023007	Pablo caita rimajpi, fariseoguna saduceogunahua piñarinauca. Tandarijcuna chaupirinauca.
44023008	Saduceoguna huañushcamanda causarinas, angelgunas, supaigunas, imas illan, ninaun. Randi fariseoguna cai tucui tianmi ninaun.
44023009	Ashcara caparinauca. Fariseoguna partimanda yachaira yachachijcuna atarisha rimanauca.”Cai Pablo ima manali rashcaras mana tupanchichu. Ima ispíritu, ima angel paihua rimashca ajpi, Diosta ama arcashunchi.”
44023010	Paigunapura ashcara piñarinauca, Atun capitán, “Pablora tsuntsura huactanaungami,” nisha suldaruunara cayachi cachaca Pablora paiguna chaupimanda dsas llucchingaj, cuartelma pushangaj.
44023011	Cayandi tuta Señor Jesús Pabloma ricurica: “Pablo,” nica, “cariyai, ama manzhaichu. Imasnara Jerusalembi ñuca shutira rimashcangui, shinallara Roma llactais ñuca shutira rimana angui.”
44023012	Punzhayashcai huaquin judiuguna Pablora huañuchingaj iyarinauca.”Ama micushun, ama upishun Pablora huañuchingagama” Diospa shutii rimasha ninauca.
44023013	Chuscu chunga yali casna rimajcuna anauca,
44023014	Chiguna sacerdote apuunama rucuunamas rinauca: “Ñucanchi Diospa shutii rimashcanchi ama micungaj Pablora huañuchinagama,” ninauca.
44023015	”Cuna canguna gubirnui mandaj runaunandi atun capitanda rimanguichi, Pablora caya apamunauchu, canguna paimanda imaras yachanara munanchi, nisha. Ñucanchi pai manara pactamujllaira huañuchingaj chapariashun.”
44023016	Shinajpi shu Pablo panimanda huahua paiguna casna rimashcara uyasha, cuartelbi icuca Pablora cuintangaj.
44023017	Pablo shu capitanda cayasha rimaca: “Cai maltara atun capitanma pushai. Shu shimira paita rimanara charin.”
44023018	Shinajpi paita atun capitanma pushasha, nica: “Chunda cularbi ishcariai Pablo ñucara cayasha rugahuaca, ‘Cai maltara canma pushai,’ nisha. Shu shimira canda rimanara charin.”
44023019	Atun capitán maltara maquimanda apisha, shujma anzhurisha, tapuca: “¿Imara rimasha ningui?”
44023020	Chi malta nica: “Judiuguna iyarinaushca canda rugangaj Pablora caya gubimu huasima cachangaj, paimanda imaras mas sirtura yachangarau cuinta,
44023021	Astaumbas, can ama quiringuichu paigunara. Paigunamanda chuscu chunga yali pacalla chapanaun, Diospa shutii rimasha: ‘Ama micushun ama upishun,’ nisha, ‘Pablora huañuchinagama. ’ Cuna can rimasha nishcara puruntu chaparianaun uyangaj.”
44023022	Shinajpi atun capitán maltara dispirisha paita nica: “Can ñucara cuintashcara ama pimas rimanguichu.”
44023023	Atun capitán ishqui capitangunara cayasha, nica: “Las nueve tupura tuta, ishqui patsaj suldaruunaras, canzhis chunga caballoi purijcunaras, ishqui patsaj lanzayujcunaras, puruntushcara charinguichi, Cesareama ringaj.”
44023024	Shinallara caballuunara alichingaj mandaca, Pablo muntangaj, Félix nishca atun gubirnadurhuajma ali pactangaj.
44023025	Casna nisha shu quillcara quillcacami:
44023026	”Ñuca, Claudio Lysias, canda, Félix, atun gubirnadurda, salurauni.
44023027	Cai runara, judiuguna apishcara, paiguna huañuchingaraushcara ñuca uyasha, suldaruunandi quishpichingaj ricani, pai romano runa ashcara yachasha.
44023028	Imamandara paita cauźayachinaun nisha yachangaj, paita paiguna gubimu huasima pushacani.
44023029	Chihui yachacani paiguna ley camachishca shimiunamanda paita cauźayachinauca. Ishcangaj, huañuchingaj, mana ima cauźaras charicachu.
44023030	Judiuguna cai runara huañuchingaraushcara rimahuanauca. Shinajpi uctalla paita cambajma cachamucani. Cauźayachijcunas camba ñaupajpi rimanauchu nicani, paimanda ima cauźaras charisha. Alilla tiangui.”
44023031	Suldaruuna capitán mandashcasna Pablora tuta pushanauca Antipatris llactagama,
44023032	Cayandi punzha caballuyuj suldaruuna saquirinauca Pablohua ringaj. Chishujcuna tigranauca paiguna cuartelma.
44023033	Cesareama pactashcai quillcara cunauca atun gubirnadurma, shinallara Pablora paihua ñaupjpi ricuchinauca.
44023034	Atun gubirnadur quillcara ricusha, tapuca: “¿Ima partimandarairi?” Cilicia partimanda ajta yachasha,
44023035	”Uyashcanguimi,” nica, “canda cauźayachijcuna shamushcai.” Pablora Herodespa huasima huacachingaj cachaca.
44024001	Pichca punzha huasha, sacerdote atun apu Ananías, huaquin rucuunandi, shu Tértulo ali cuintayuj runandi, Pablora cauźayachingaj, atun gubirnadurba ñaupajma shamunauca.
44024002	Pablora cayashca huasha, Tértulo paita cauźayachingaj callarica: “Ali Felix,” nisha, “canmanda imasnara ali ganashua causaunchi, tucui ali tucun cai llactai can alira rashcamanda,
44024003	ima huraspas, maibis, cai tucuira agrasisha chasquinchi.
44024004	Shinajpi canda mana yapa mulistangaj, camba ali shunguhua shu ratulla uyahuapai.
44024005	Cai runa yapa turmindachin, tucui judiugunara macanauchin cai pacha tucui partiunai. Astaumbas pai Nazaretcuna muntunmanda apumi.
44024006	Shinallara templo huasira huajlichinara munaca. Paita apisha, ñucanchi ley mandashca tunui taripanara munacanchi.
44024007	Randi cai Lisias nishca atun capitán satirisha, ashca ursahua Pablora ñucanchi maquimanda dsas quichuca.
44024008	Paita cauźayachijcuna canma shamunauchu, nisha mandaca. Canllara paita taripasha tucui ñucanchi cauźayachishcaunara yachanara ushangui.”
44024009	Shinallara judiuguna: “Cai tucui sirtumi,” nisha rimanauca.
44024010	Shinajpi gubirnadur Pablora maquihua ricuchica rimangaj. Pablo cutipaca: “Can cai llactai ashca huataunara taripaj ajpi, ali munaihua ñucamanda rimasha.
44024011	Can yachanara ushangui chara chunga ishqui punzhallami Jerusalenma shamucani adurangaj.
44024012	Ñucara mana tupahuanaucachu pihuas rimananauta, pi tandarishca runaunaras nuspachiuta, templo huasii, tandarina huasiunais, llactais.
44024013	Shinallara paiguna ñucara cuna cauźayachishcaunara mana ushanaunzhu ricuchinara.
44024014	Caita canda sirtu rimani: Paiguna ‘Llulla Shimi’ nishca Ñambira catisha, ñuca yayauna Diosta sirvini. Tucui ley shimii, tucui Diosmanda rimajcuna camachishcaunai quillcashcara quirisha causashcani.
44024015	Diospi chapasha tiauni, paiguna chapashcasna, imasna huañushcauna causarinaungami, aliunas manaliunas.
44024016	Chimanda tucui huras mascauni ali chuya iyaira charingaj, Diospa ñaupajpis runauna ñaupajpis.
44024017	”Huaquin huatauna huasha, ñuca llactama cullquira cuyangaj shamucani.
44024018	Ñuca casna raushcai, huaquin Asiamanda judiuguna ñucara temploi armashcara tupahuanauca, mana ashca runaunahua, mana caparishcahua.
44024019	Chiguna camba ñaupajma shamunaunmaca ñucara cauźayachingaj, imaras ñucamanda rimanara charisha.
44024020	Manajpi caigunallara rimanauchu ima manalirara ñucajpi tupahuanauca ñuca gubirnu ñaupajpi ricurishcai.
44024021	Manasha paiguna ñaupajpi shinzhira caparisha,” nicani: “Huañushcauna causarinamanda cuna canguna ñaupajpi taripai tucuni.”
44024022	Shinajpi Félix, cai tucuira uyashca huasha, cai Ñambi nishcara alira yachasha, paigunara chapachica: “Lisias nishca atun capitán shamushcai, canguna rimashcara uyasha,” nica.
44024023	Gubirnadur capitanda rimaca Pablora huacachingaj, shina ajllaira paita ansa lugarda cungaj.”Maicans paihua amiguunamanda shamujpi paita sirvingaj, paita cumpañangaj, ama arcanguichu,” nica.
44024024	Ansa punzhauna huasha, Félix paihua huarmi Drusilandi shamuca. Chi huarmi judiu huarmi aca. Pablora cayasha, paimanda Jesucristoi quirina shimiunara uyanauca.
44024025	Pablo ali causanaras, aicha munaira arcarinaras, huasha taripanaras rimaca. Félix manzharisha, nica: “Cuna ri. Huasha lugarda charishcai cayashcangui.”
44024026	Shina rasha chapacami, “Pablo cullquira cungami” iyasha, paita cacharingaj. Caran cuti paita cayachi cachaj aca paihua rimangaj.
44024027	Astaun, ishqui huata huasha, Félix randimanda Porcio Festo gubirnadur tucuca. Félix judiuguna llaquihuanauchu nisha, Pablora ishcariaita saquicami.
44025001	Festo cai partima pactamusha, quinsa punzha huasha Cesareamanda Jerusalenma rica.
44025002	Paima sacerdote apuuna valij judiugunandi shamunauca, Pablora cauźayachingaj ruganauca.
44025003	Paiguna mañasha ruganauca: “Pablora Jerusalenma cachamupai,” nisha, Pablora ñambii huañuchingaj.
44025004	Astaun Festo cutipaca: “Pablo ishcashca tiaun Cesarea llactai. Chimallara ña ringarauni,” nica.
44025005	”Cangunamanda ushajcuna acuichi ñucahua pariju, paihuajpi ima cauźa tiajpi cauźayachichi.”
44025006	Paigunahua pariju Festo Jerusalembi chapauca ansa punzhaunara, pusajchu chungachu, ima chari. Chimanda huasha Cesareama shamusha, cayandi punzha gubirnu huasii tiarica. Pablora pushangaj cachaca.
44025007	Pablo shamujpi, Jerusalenmanda shamuj judiuguna paihua muyujta tandarinauca. Pablora ashcara cauźayachinauca; randi paiguna cauźayachishca sirtu ajta ricuchinara mana ushanaucachu.
44025008	Astaumbas Pablo rimaca: “Judiuguna ley shimimandas, templomandas, Cesarba ñaupajpis mana ima ucharas rashcanichu.”
44025009	Astaun Festo, judiuguna llaquihuanauchu nisha iyasha, Pablora nica: “¿Jerusalenma rinara munanguichu chihui ñuca ñaupajpi taripai tucungaj?”
44025010	Pablo cutipaca: “César taripana huasii tiauni, caibi taripai tucuna mani. Judiugunara mana ima manaliras rashcanichu, imasna can alira yachangui.
44025011	Ñuca ima manaliras, ima huañuna tupuras rashca asha, puruntumi ani huañungaj. Astaun paiguna ñucara cauźayachishcauna mana sirtu ajpi, pis mana ushanzhu ñucara paiguna maquii intrigangaj. César taripahuachu, nini.”
44025012	Festo gubirnui mandajcunahua rimanausha cutipaca: “¿Cesarbajma rinara munangui? Cesarbajma ringui.”
44025013	Ansa punzha pasashca huasha, rey apu Agripa paihua huarmi Bernicehua Cesareama shamunauca Festora salurangaj.
44025014	Paiguna ashca punzhaunara chihui tiaushcai, Festo rey apura Pablora cauźayachishcara cuintaca: “Félix shu runara ishcashcara saquica.
44025015	Ñuca Jerusalenma rishcai, sacerdote apuuna judiuguna apuunandi ñucama shamunauca, ñucara mañasha paita cauźayachingaj.
44025016	Paigunara cutipacani: Romanouna yachaibi pitas huañuchingaj mana cunachu manara cauźayachishca runa paita cauźayachijcunara rimashcaira paihua cauźamanda llushpiringaj.
44025017	Shinajpi paiguna shamunaupi, mana unaiyasha, cayandi punzha taripana huasii tiarisha, chi runara apamungaj cachacani.
44025018	Paiguna ñaupajpi mana ansas ñuca iyashcasna cauźayachinaucachu.
44025019	Astaun, paiguna quirishcamanda paita cauźayachinauca, shinallara shu huañushca Jesús nishcamanda, astaun Pablo paimanda, ‘Sirtu pacha causaunmi,’ nica.
44025020	Ñuca cai samiunara mana yachasha, paita nicani: “¿Jerusalenma rinara munanguichu chima taripai tucungaj?”
44025021	Astaun Pablo Augusto César uyachu, nisha mañaca; paita huacachingaj mandacani Cesarma cachanagama.
44025022	Shinajpi Agripa Festoma nica: “Ñucas chi runara uyanara munani.” Festo cutipaca: “Caya punzha paita uyangui.”
44025023	Cayandi punzha Agripa Bernicehua shamunauca, sumaj churarishcauna. Taripana huasii icusha capitangunahua, llactamanda valij runaunahua, Festo mandashca ajpi Pablora pushamunauca.
44025024	Shinajpi Festo nica: “Rey apu Agripa, tucui ñucanchihua pariju tiaj runaunas, cai runara caibi charinguichi. Tucui judiuguna Jerusalembis cai llactais cai runamanda rugahuanauca, ama mas causachu nisha caparisha.
44025025	Ñuca mana ima huañunaras tupacanichu paihuajpi. Paillara Augustoma rinara munajpi, paita cachangaj iyaricani.
44025026	Ñuca mana imaras sirtura charisha ñuca señorma quillcangaj, paita canguna ñaupajpi llucchicani, maspas camba ñaupajpi, Rey Apu Agripa, paita tapushca huasha ñuca imaras charisha quillcangaj.
44025027	Mana valinzhu, yachin, shu cauźayuj runara cachangaj, paihua cauźara mana rimasha.”
44026001	Shinajpi Agripa Pabloma rimaca: “Cambajmandallara rimanara ushangui.” Shinajpi Pablo maquira chutachisha, shina rimangaj callarica:
44026002	”Cushimi ani, Rey Apu Agripa, cuna punzha camba ñaupajpi ñucajmanda rimangaj, tucui imamandas judiuguna ñucara cauźayachishcara.
44026003	Can tucui judiuguna yachaira ali yachangui, shinallara paiguna iyarishca tunuras. Chiraigumanda canda rugauni alimanda uyahuapai.
44026004	”Ñuca maltamanda pacha ñaupa pundamanda ñuca Jerusalembi causacani. Tucui judiuguna ñuca causashcara yachanaun.
44026005	Paiguna shinallara yachanaun, rimasha nijpi, imasnara ñaupa pundamanda pacha ñucanchi yachaira mas yali pactachisiqui muntumbi acani, fariseo acani.
44026006	Cunaga Dios ñucanchi yayaunama cushca shimira chapaushcaraigumanda cauźayachi tucuni.
44026007	Ñucanchi chunga ishqui aillu cai shimi pactarishcara ricungaj chapanaun, tutandi punzhandi Diosta sirvisha. Cai chapanaraigumanda, Rey Apu Agripa, judiuguna ñucara cauźayachinaun,
44026008	¿Imarasha cangunapura mana quirihuajta iyaringuichi Dios huañushcaunara causachingami?
44026009	Ñuca sirtu pacha iyaricani imara rashas Nazaretmanda Jesuspa shutira huajlichingaj.
44026010	Jerusalembi shinallara rarcani, chunda cularbi ashca quirijcunara ishcachicani, sacerdote apuuna cushca ushaihua; ima huras huañuch¿naupi, ‘Alimi,’ nij acani.
44026011	Ashca cuti paigunara livachicani tucui judiuguna tandarina huasiunai. Paigunara Diospa shutira camichicani. Ashca milliyashcahua paigunara caru llactaunagama caticani.
44026012	”Shina rasha Damascoma riucani; sacerdote apuuna cachahuanauca paiguna mandashcahua.
44026013	Chaupi punzha, ñambii riushcai, Rey Apu, indimanda yali punzhara ahua pachamanda ricucani. Ñucandi ñucahua pariju tiajcunandi muyujta ricurica.
44026014	Tucui ñucanchi allpama urmacanchi. Shu shimira ñucara rimajta uyacani hebreo shimii: ‘Saulo, Saulo,’ nisha, ‘¿imamanda turmindachihuangui? Can tucsina pundai nijtasha canllara chugringui. ’
44026015	Shinajpi ñuca nicani: ‘¿Pitanguiri, Señor?’ Señor Jesús cutipahuaca: ‘Ñuca can turmindachiushca Jesusmi ani.
44026016	Atari, shayari. Chiraigumanda canma ricurimushcani. Canda churashcani ñucara sirvij, ñucamanda rimaj tucungaj, can ricushcaunara rimangaj, shinallara ñuca canda huasha ricuchingaraushcaras cuintangaj.
44026017	Canda camba ailluunamandas gentilgunamandas quishpichisha, cuna canda paigunama cachauni,
44026018	paiguna ñahuira pascangaj, llandumanda punzhama turcaringaj, supai apu ushaimanda llushpirisha Diospi quiringaj, paiguna ñucara quirisha uchamanda perdonda apingaj, sumajyachishcaunahua Dios cushcara apingaj. ’
44026019	”Chiraigumanda, Rey Apu Agripa, ahua pachamanda ricuchishcara uyacani.
44026020	Shinajpi ñaupa punda Damascoi, Jerusalembi, tucui Judea llactaunai, shinallara gentilgunamas rimacani aripintirinauchu, Diospi quirinauchu, ali rashcaunahua paiguna aripintirishcara ricuchisha.
44026021	Caimanda judiuguna ñucara apihuanauca temploi, huañuchingaj iyarinauca.
44026022	Dios yanapashcamanda cuna punzhagama rimasha catiuni, ichillaunamas atungunamas. Imara Moisés Diosmanda rimajcunas rimashca tucungaraushcara chillarara yachachishcani:
44026023	imasna Cristo turmindaringarauca, huañushcaunamanda ñaupa punda causarij tucungaj, causana shimira runaunamas gentilgunamas rimangaj.”
44026024	Pablo paimanda rimajpi Festo shinzhira caparica: “Lucu tucushcangui, Pablo, Can ashca yachashcamanda lucu tucushcangui.”
44026025	Pablo nica: “Yapa ali Festo, mana lucuchu ani. Astaumbas sirtu shimiunara ali shimiunaras rimauni.
44026026	Rey apu caigunara ali yachan, chiraigumanda paihua ñaupajpi mana manzhasha rimauni. Ñuca iyani pai tucuira ali pacha yachan, mana pacallai rashcachu aca.
44026027	Rey Apu Agripa, ¿Diospa shimira rimajcunara quiringuichu? Yachani can quiringuimi.”
44026028	Shinajpi Agripa Pabloma rimaca: “Ñacalla iyachihuangui ñucara shu cristianu tucungaj.”
44026029	Pablo cutipaca: “Dios munanma mana ñacalla astaun intiru iyaihua can ñucasna tucungaj, mana canlla astaun tucui ñucara uyajcuna, randi mana ñucasna cadenayuj.”
44026030	Pablo cai tucuira rimashca huasha, rey apu, gubirnadur, Bernice, paigunahua pariju tiajcunandi, atarinauca.
44026031	Paiguna shujma risha, paigunapura rimananauca: “Cai runa mana ima huañunaras, mana ima ishcarinaras charinzhu.”
44026032	Agripa Festoma nica: “Cai runa ushanmaca cachari tucungaj mana: ‘César taripahuachu,’ nishca ajpi.”
44027001	Ñucanchi Italia llactama shu barcui ringaj nishcai, Pablora shu cauźayujcunandi shu Julio nishca capitanma cunauca. Pai Augusta nishca suldaru muntun capitanmi aca.
44027002	Shina rasha, shu Adrumeto llactama rij barcui icucanchi; Asia parti yacu punguunai llutarina aca. Aristarco, shu Tesalónicamanda Macedonia runa, ñucanchihua cumpañasha, llucshicanchi.
44027003	Cayandi punzha Sidonma pactacanchi. Julio Pablora llaquisha, paita lugarda cuca paihua amiguunajma ringaj, amiguuna Pablora cuiranauchu.
44027004	Chimanda huamburisha, Chipre islara huaira illashca partira pasacanchi, huaira shujpurama shinzhi aitaupi.
44027005	Cilicia Panfilia partiunara mayanda pasacanchi. Licia partii tiaj Mira llactama pactamucanchi.
44027006	Chihui ñucanchi capitán shu Alejandríamanda barcura tupaca, Italiama riuta. Chi barcui ñucanchira icuchica.
44027007	Ashca punzhauna alimanda huamburishca huasha, turmindushua Cnido llacta ñahuipurai pactacanchi, huaira arcajpi. Shina rasha Creta islara huaira illashca partira pasacanchi Salmon llacta ñahuipurai.
44027008	Ashca turmindushua isla mayanlla huamburicanchi. Ali Punguuna llactama pactacanchi, Lasea llacta mayanllara.
44027009	Ashcara unaiyashcamanda, shinallara sasina punzhauna pasashcamanda, lamarbi huamburina ña huañuihuaj tucuca.
44027010	Pablo paigunara camachisha, nica: “Runauna turmindushua huamburishun, ashca piridirinahua; mana cargalla barculla pirdirinaungachu astaun shinallara ñucanchis.
44027011	Suldaru capitán Pablo rimashcara mana quiricachu; randi barcu capitanda barcuyuj duiñura uyaca.
44027012	Cai pungu mana valijpi tamia timpura pasangaj, ashcauna chimanda llucshingaj iyarinauca, usharijpi Fenice punguma pactangaj, chihui tamiara pasangaj. Fenice shu Creta pungu aca, indi llucshimuna rayara ricurij.
44027013	Huaira alilla sur quinri partimanda aitamujpi, paiguna munashcami shamun, nisha iyanauca. Barcura apichina garautura aisasha llucchisha, Creta isla yacu pata mayanda rinauca.
44027014	Manas chinijhuara riushcai, Euroclidón nishca shinzhi huaira ali maqui partimanda aitasha, barcura apica.
44027015	Huaira barcura apajpi, mana ushacanchichu paihua pundara huairapurama muyuchingaj; shinajpi barcura saquicanchi huaira apashcama ringaj.
44027016	Ñucanchi shu ichilla islara, Clauda nishcara, ali maqui partima pasacanchi, chihui turmindushua ichilla canuara apinara ushacanchi.
44027017	Ichilla canuara barcui icuchishca huasha, barcura huascaunahua shinzhira huatanauca ama paquiringaj. Sirte nishca partima pactai rinara manzhasha, huaira aitana llachapaunara irguchinauca, barcu huaira apashcama ringaj.
44027018	Astaumbas, cayandi punzha, huaira mas shinzhiyaca; shina rajpi cargara lamarma ichunauca barcura pangallayachingaj.
44027019	Quinsa punzhai, ñucanchi quiquin maquiunahua barcu charishcaunara ichungaj callaricanchi.
44027020	Unaira indis, istrillascunas mana ricurijpi, huaira shinzhi atarijpi, mana chari causashun iyacanchi.
44027021	Shinajpi ñucanchi unaira mana micujpi, Pablo paiguna chaupi shungüi shayarisha, nica: “Sirtu pacha, runauna, ali anmaca ñuca rimashcara uyangaj, ama llucshingaj Cretamanda, casna turmindustas pirdirishcaras ama apingaj.
44027022	Astaun, cuna rimauni: Cariyaichi. Shu runas mana chingaringachu,randi barculla chingaringami.
44027023	Cuna tuta, Diospa angel ñucahua tiauca. Ñucas cai Diospaj ani, paita sirviuni.
44027024	Angel rimasha nihuaca: ‘Pablo, ama manzhaichu. Can Césarba ñaupajpi pactai rina angui. Dios tucui canhua pariju cumpañajcunaras canda cushcami. ’
44027025	Chiraigumanda cushiyaichi, runauna. Ñucaga Diosta quirinimi. Pai rimashcasna pactaringami.
44027026	Shu islai shitai tucuna anchi.”
44027027	Chunga chuscu tuta tucushcai, Adriático lamarbi huamburicanchi. Barcura apaicachajcuna chaupi tuta huraspi, “Allpa mayambi chari anchi,” nisha iyanauca.
44027028	Yacu tupuna huascara cacharisha, yacura tupunauca. Ishqui chunga rigra tupu ucumi aca. Mas ñaupajma risha, cutilla huascara shitanauca. Chihui chunga pichca rigra tupumi aca.
44027029	Rumii tacarinamanda manzhasha, barcu siquimanda chuscu apichina garautura cachanauca. Uctalla punzhayachu nisha chapanauca.
44027030	Barcura apaicachajcuna miticungaj, ichilla canuara yacuma irguchinauca, pundamanda garautura cacharingaraujsna rasha.
44027031	Pablo capitanda suldaruunaras rimaca: “Caiguna mana barcui saquirinaupi, canguna quishpinara mana ushanguichichu.”
44027032	Shinajpi suldaruuna huascaunara pitisha canuara cacharinauca.
44027033	Punzhayai callarijpi Pablo tucuira camachica: “Canguna tucui micuichi,” nica.”Cuna ña chunga chuscu punzhara yarcaihua pasashcanguichi, mana ansas micusha.
44027034	Chiraigumanda cangunara rugauni, micuichi, canguna causaimanda. Canguna umamanda mana shu acchallas urmangachu.”
44027035	Casna rimashca huasha, Pablo tandara apisha, tucuihua ñaupajpi Diosta agrasica, tandara paquisha micungaj callarica.
44027036	Shinajpi tucui ña cushiyasha, shinallara micunauca.
44027037	Tucui ñucanchi barcui tiajcuna ishqui patsaj canzhis chunga suctapura acanchi.
44027038	Pactajta micushca huasha, barcura pangallayachinauca, apaushca trigura lamarma ichusha.
44027039	Ña punzhayajpi, ricurij allpara mana ricsinaucachu. Shu pulayayuj lamar muyuira ricunauca. Chihui barcura llutachinara iyanauca, usharijpi.
44027040	Huascaunara pitisha, garautuunara lamarbi saquinauca. Cahuinara huatana huascaras cacharinauca. Barcu pundai aj huaira aitana llachapara atarichinauca, pulayama llutaringaj.
44027041	Astaun ishqui yacupura aitashcamanda barcu punda rumii siririca. Barcu siqui pascaringaj callarica, lamar tsajlas shinzhi aitashcamanda.
44027042	Shinajpi suldaruuna tucui cauźayujcunara huañuchingaj iyarinauca, ama pihuas huaitasha miticungaj.
44027043	Astaun capitán Pablora quishpichinara munasha, paiguna iyarishcara arcaca, shina nisha: “Huaitanara ushajcuna yacuma ñaupa saltaichi pulayama llucshingaj.”
44027044	Chishujcunamanda huaquinguna palaunai huaquinguna ima barcu paquiunais llutarisha, tucui pulayama llucshisha quishpinauca.
44028001	Ña quishpishca huasha yachacanchi cai isla shuti Malta aca.
44028002	Islai causaj runauna ñucanchira ali munaihua ricunauca. Ninara apichisha tucui ñucanchira cayanauca, shinzhi tamiashcamanda, ñucanchi chirichishcamandas.
44028003	Shinajpi Pablo ansa chaquishca hualista pallasha, ninai taucaca. Nina rupajmanda shu machacui llucshisha Pablo maquii pillurica.
44028004	Chi runauna Pablo maquii machacui huamburijta ricusha, islai tiajcuna paigunapura rimananauca: “Sirtumi cai runa shu runara huañuchishca. Pai lamarmanda quishpijta Dios paita mana lugarda cun causangaj.”
44028005	Astaun Pablo machacuira ninai chausica; imas mana tucucachu.
44028006	Shinajpi paiguna chapanauca, “Ñalla maqui punguingami,” nisha, “manasha huañusha urmangami.” Unaira chapashca huasha, mana imas tucujpi, shu tunura iyarinauca: “Pai shu diosmi,” nisha.
44028007	Chi isla partii, islamanda apu allpauna tianauca. Paihua shuti Publio aca. Pai ñucanchira cayaca. Quinsa punzhara ñucanchira gustu cuirasha charica.
44028008	Publio yaya calinturahua ungushca asha caitui siriuca, yahuardas ismasha huañuuca. Pablo paihuajma icuca, Diosta mañashca huasha ungushca ahuai maquira churasha paita alichica.
44028009	Caita rashca huasha, shinallara shujcunas islai tiaj ungushcaunas shamunauca, alichi tucunauca.
44028010	Chiguna shinallara ñucanchira llaquinauca, ashcara ñucanchima cuyanauca. Ñucanchi riupis tucui ministishcaunara cuyanauca.
44028011	Shina rasha quinsa quilla huasha, Alejandríamanda barcui icucanchi, chi barcu tamia timpura islai pasaca. Barcu shuti Cástor y Pólux nishca aca.
44028012	Siracusa llactama pactasha, quinsa punzhara chihui tiacanchi.
44028013	Chimanda isla mayanda risha, Regio llactama pactamucanchi. Shu punzha huasha, huaira huashamanda aitajpi, cayandi punzha Puteoli llactama shamucanchi.
44028014	Chihui quirij uquiunara tupacanchi. Ñucanchira ruganauca paigunahua canzhis punzha tupura tiangaj. Chimanda huasha Roma llactama ricanchi.
44028015	Chimanda uquiuna ñucanchi shamushcara uyasha, ñucanchira tupangaj llucshimunauca. Apio catuna pulasagama, Quinsa Samana Huasi llactagamas shamunauca. Pablo paigunara ricusha, Diosta agrasisha cariyaca.
44028016	Roma llactama pactamushcai, ñucanchi capitán cauźayujcunara atun capitanma intrigaca. Randi Pablora lugarda cushca aca shujpi causangaj, shu suldaru cuirashcai cunauca.
44028017	Quinsa punzha huasha Pablo judiuguna apuunara cayaca. Paiguna paihua pariju tandarijpi, Pablo paigunara nica: “Runauna, uquiuna, ñuca mana imaras rashcanichu judiugunaras ñucanchi yayauna yachairas huajlichingaj. Jerusalenmanda pacha cauźayachishca shamushcani Romanoscuna maquii intrigashca.
44028018	Paiguna ñucara taripashca huasha cacharinara munanauca, mana ima huañuna cauźas tiajpi.
44028019	Astaun judiuguna inquitanauca, chiraigumanda, “César taripahuachu,” nicani. Shina rasha judiugunara cauźayachingaj mana ansas charinichu.
44028020	Chiraigumanda cangunara cayashcani, cangunara ricusha rimangaj. Israel chapaushcamanda cai cadenahua huatai tucuni.”
44028021	Shinajpi paiguna Pablora rimanauca: “Ñucanchi Judea llactamanda mana ima quillcaras apishcanchichu canmanda rimajta. Shinallara maican uquiunas mana shamunaushcachu canda cauźayachingaj. Canmanda mana ima manaliras rimanaushcachu.
44028022	Astaumbas canmanda imaras uyanara munanchi. Cai sami quirijcunamanda tucui partimanda uyanchi manali rimashcaunara.”
44028023	Shinajpi judiuguna shu punzha tandaringaj rimanauca. Pablo huasima ashca runauna shamunauca. Paigunara Dios mandana pacha shimira rimaca. Moisés camachishca ley shimimanda Diosmanda rimajcunamandas Pablo paigunara Jesusmanda ricuchisha rimaca tutamanda pacha chishigama.
44028024	Huaquinguna pai rimashcara chasquinauca, huaquinguna mana quirinaucachu.
44028025	Paigunapura mana pariju iyarinaupi, paiguna ringaj callarinaupi, Pablo cai shimira rimaca: “Santu Ispíritu ñucanchi yayaunama alimi rimaca Diosmanda rimaj Isaías shimimanda:
44028026	‘Cai runaunama ri, paigunara rimai: Rinrihua uyashallara mana intindinguichi; Ñahuihua ricushallara, mana ricsinguichi.
44028027	Cai runauna shungu llashacyashcami; Rinriuna uyashallara upa tucunaushcami, Ñahuiunaras ishcanaushcami; Ama ñahuihua ricusha, Ama rinrihua uyasha, Ama shungüi intindinauchu, Ama ñucama tigranauchu, Ñuca paigunara ama alichingaj. ’
44028028	Yachaichi, gentilgunama cai Diosmanda quishpichina shimira cachamushcami. Paiguna uyanaungami.”
44028029	Pablo caita rimashca huasha, judiuguna paigunapura ashcara rimanausha rinauca.
44028030	Pablo pai quiquin mañachishca huasii ishqui huata tupura tiaca, tucui paima shamujcunara chasquisha.
44028031	Pablo Dios mandana pacha ali shimira camachica, Señor Jesucristomanda yachachica pajlla pambai, mana imas arcasha.
45001001	Pablo, Jesucristora sirvij, cayashca shu apóstol nishca Dios cachashca runa tucungaj, chicanyachishca aca Diospa evangelio ali shimira rimangaj.
45001002	Dios ñaupa hurasmanda cai evangelio ali shimira cusha nica, paimanda rimajcuna quillcashca santu Quillcaunai.
45001003	Cai Quillcashcauna paihua Churi ñucanchi Señor Jesucristomanda rimanauca. Pai Davidpa miraigunamanda miraj aca paihua aichai.
45001004	Diospa Churi nishca aca, ushanahua, Santu Ispiritumanda huañushcaunamanda causarishcaraigu.
45001005	Paimanda Diospa gracia nishca yangamanda llaquishcara charinchi, apóstol nishca cachashca runauna tucusha, tucui llactauna evangelio ali shimira quirisha caźungaj, paihua shutira llaquishcamanda.
45001006	Cangunas chigunamanda anguichi, Jesucristojcuna tucungaj cayashcauna.
45001007	Tucui canguna Roma llactai tiajcunama quillcauni, Dios llaquishcauna, sumajyachishca tucungaj cayashcauna. Gracia nishca ali llaquina iyairas cushi shunguras charichi, ñucanchi Yaya Diosmanda, Señor Jesucristomandas.
45001008	Ñaupa punda Diosta agrasini Jesucristomanda, tucui cangunamanda. Canguna quirishca intiru mundui uyarishcami.
45001009	Ñuca ispiritui Diosta sirviuni paihua Churimanda rimaj evangelio ali shimira rimausha. Pai ñucara ricujmi imasna mana saquisha tucui huras cangunara iyariuni ñuca Diosta mañashcaunai.
45001010	Diosta rugauni imasnais pai munajpi, ñuca alira purisha cangunajma shamusha chari.
45001011	Cangunara ricusha nini, shu almai cuyashcara saquingaj, cangunara shinzhiyachingaj.
45001012	Casna nisha nini, ñuca cangunahua parijumanda cushi tucungaj, ñucanchi ishquindi quiriushcai, canguna quirishca ñuca quirishcas.
45001013	Munani, uquiuna, canguna yachangaj ashca cuti cangunajma shamusha nishcani, astaun cuna hurascama arcarishcani, ñuca cangunajmanda ima aparishcaras tupangaj, imasna shu gentilgunai tupashcani.
45001014	Ñuca grieguunamas mana grieguunamas, yachajcunamas mana yachajcunamas dibiyuj ani.
45001015	Shinajpi, ñuca ushashcagama puruntu mani evangelio ali shimira rimangaj, canguna Romai tiajcunamas.
45001016	Ñuca evangelio ali shimimanda mana pingarinichu. Caimi Diospa ushana tucui quirijcunara quishpichingaj, ñaupa punda judiugunama, shinallara grieguunamas.
45001017	Cai evangelio ali shimii Diospa ali dirichu causana ricurin, quirinahua callarisha, quirinahua tucuringagama, imasna quillcashca tian: “Ali dirichu runa pai quirishcamanda causangami.”
45001018	Dios piñarishca ahua pachamanda ricurin tucui paita mana ricsijcunamas, tucui manali rajcunamas, paiguna Diospa sirtu shimira uyanara arcasha paiguna manali rashcaunamanda;
45001019	ima Diosmanda ricsishcara, Dios chita paigunama ricsichicami.
45001020	Diosmanda mana ricuihuajcuna, paihua huiñaigama ushanas, pai Dios ashcaras ali ricurinaun, cai pacha rashca hurasmanda. Caiguna intindinaushcami pai rashcaunamanda. Chiraigumanda runauna cutipanara mana ushanaunzhu, “Mana yachacanichu,” nisha.
45001021	Paiguna Diosta ricsishallara, paita mana ahuayachinaucachu quiquin Diosta cuinta, maspas paita mana agrasinaucachu. Astaumbas paiguna iyaushcai upa tucunauca, paiguna upa shungu llandu tucuca.
45001022	Paiguna, “Intindijcuna manchi,” nisha, upauna tucunauca.
45001023	Mana ismuihuaj Diospa sumajta turcanauca, ismuihuaj runa samii, pishcuuna, chuscu chaquiyujcuna, machacuiguna samiunais.
45001024	Chiraigumanda Dios paigunara cuca irusta rangaj paiguna shunguuna ucha munaibi, parijumanda paiguna quiquin aichara huajlichinauca.
45001025	Diospa sirtu shimira turcasha, llulla shimira uyanauca; tucuira raj Diosta alabana randimanda pai rashcaunara alabanauca, ahuayachinauca, astaun paita alabashca achu huiñaigama. Amen.
45001026	Chiraigumanda Dios casna rajcunara pinganaita munaira rangaj cuca, huarmiuna paigunama cushca rana samira saquisha, mana cushca samira ranauca.
45001027	Shinallara cariuna huarmiunahua puñunara saquisha, salinashca cuinta, irus ucha aicha munaibi caripura pinganaita rasha, paiguna irus rashcamanda paganara apinaun paigunajpi.
45001028	Maspas paiguna Diosta iyarinara mana munajpi, Dios paigunara saquica nuspasha causangaj, mana valijcunara rasha.
45001029	Tucui manali ranara yapajta ranauca: shujhua tacarina, irusta rana, cullquira yapajta munana, manalirana, shujpajta ricusha munana, runara huañuchina, macanauna, umachinauna, manalira rimanauna,
45001030	piñajcuna, shimihua huajlichijcuna, Diosta chijnijcuna, camijcuna, mas tucuisiquiuna, ‘Atun mani,’ nijcuna, manali rangaj iyarijcuna, yayaunara mana uyajcuna,
45001031	upauna, shimira mana pactachijcuna, shungu illajcuna, shinzhi shunguuna, mana llaquijcuna.
45001032	Caigunaga Diospa taripanara intindishallara, casna rajcuna huañunauna anaun, shina ajllaira cai samiunara ranaun, maspas casna rajcunara cariyachinaun.
45002001	Chiraigumanda imaras rimanara mana ushanguichu, pi taripaj runas, imais shujta taripasha canllara cauźayangui, can taripaj ashas cai samillarara raungui.
45002002	Astaun yachanchi imasna Dios taripashca sirtumi tucui casna rajcunahua.
45002003	Canga casna rajcunara taripasha, shinallara chi tupullarara rasha, ¿can, “Diospa taripanara quishpishami,” nishachu iyangui?
45002004	Canga, ¿Diospa atun ali shungura, pai ahuantashcara, paihua chapaisiqui shungu valishcara pishii churanguichu? ¿Manzhu ricsingui imasna paihua ali shungu canda aripintiringaj pushamun?
45002005	Astaun camba shungu shinzhiyashcamanda, mana aripintirishcamanda, piñarinara tandachingui camba quiquimbajta, piñarina punzhai, Diospa ali dirichu taripana ricurina punzhai.
45002006	Dios caran duiñura pai rashca tupura pagangami:
45002007	huiñai causaira cunga alira rajcunama. Caiguna sumaj tucunara, ali shutira, mana huañunaras mascanaun.
45002008	Astaumbas camijcunama, sirtu shimira mana uyajcunama, piñanaras, piñarinaras pagangami, paiguna manali shimira uyajcuna ajpi.
45002009	Turmindarinaras, turbarinaras tucui manali raj runama pagangami, ñaupa punda judiugunama, shinallara grieguunamas.
45002010	Astaumbas, sumaj tucunara, ali shutira, cushi causanara pagashca anga tucui alira rajcunama, ñaupa punda judiugunama, shinallara grieguunamas.
45002011	Dios tucui runaunara chi tupullara ricun.
45002012	Tucui ley camachishca shimi illajcuna camachishca shimi illaj huañunaungami. Tucui camachishca shimii causajcuna ucharajpi, camachishca shimimanda taripashca anaunga.
45002013	Ley camachishca shimira rinrillahua uyajcuna mana ali dirichu tucunaunzhu Diospa ñaupajpi, astaun camachishca shimira rajcuna ali dirichu tucunaungami.
45002014	Gentilguna ley camachishca shimira mana charishallara, paiguna munaimandalla camachishca shimira pactachisha, caiguna camachishca shimira mana charishas, paiguna quiquinllara camachishca shimiyuj tucunaun.
45002015	Paiguna shina rasha, camachishca shimi yachachishcaunara paiguna shungüi quillcashca ajta ricuchinaun, paiguna iyaibi shina rimausha, paiguna iyaiguna huaquingunara cauźayachinaun, huaquingunama lugarda cunaun,
45002016	Señor taripana punzhai, ima huras runauna pacashcara taripangami Jesucristomanda, ñuca evangelio ali shimii rimashcasna.
45002017	Canga, judiu shutira charingui, ley camachishca shimiis samaungui, Diospi cushiyaungui,
45002018	can Diospa munaira yachangui, ley camachishca shimii yachachishcamanda ali ranara munangui,
45002019	can iyaungui, “Ñausaunara ricuchijmi ani, llandui tiajcunaj punzhami ani,” nisha,
45002020	mana yachajcunara yachachij, huahuaunaras yachachij asha, ley camachishca shimii yachana tunura sirtu shimi tunuras charingui.
45002021	Canllara shujta yachaehij, ¿manzhu can quiquinllara yachachingui? Can, “Ama shuhuaichu,” nisha rimaushallara, ¿can shuhuangui?
45002022	Can, “Ama tacarichu,” nishallara, ¿shujhua tacaringui? Can runa rashca dioscunara chijnishallara, ¿paiguna huasiunara huajlichinguichu?
45002023	Can ley camachishca shimii mas tucusha, ley shimira mana pactachisha, ¿Diospa shutira huajlichingui?
45002024	Imasna quillcashca tian: “Diospa shutira camishcami gentilgunai cangunaraigumanda!’
45002025	Sirtu pacha circuncisión nishcara rana valinmi, can ley camachishca shimira huacachijpi, astaumbas can ley shimira mana huacachijpi, can circuncisionda rashca mana valinzhu, circuncisión illaj cuinta tucungui.
45002026	Shinajpi, ima huias circuncisión illaj runa ley camachishca ranaunara huacachiusha, ¿manzhu chi circuncisión illaj runa ña circuncisionda rashca cuinta tucunga?
45002027	Maican runas paihua aichai circuncisión illaj ashas, astaumbas ley camachishca shimira ali pacha huacachisha, canda cauźayachingami, can ley shimiras circuncisiondas charishallara, ley shimira mana huacachijpi.
45002028	Mana judiuchu canzhama ahua aichallai ricurij, shinallara mana circuncisionzhu canzhama ahua aichallai ricurij.
45002029	Astaumbas shungu ucumanda judiu aj sirtu judiumi. Sirtu circuncisionga shungu ucuimi, ispiritui, mana quillcamandalla. Paihua alabana mana runamandachu, astaun Diosmandami.
45003001	Judiu runa, ¿imaira yalin? ¿Imajta valin circuncisión?
45003002	Ashcami, tucuibi. Ñaupa punda, judiugunama Diospa shimira cushca aca.
45003003	¿Paigunamanda huaquinguna mana quirijcuna ashca, imarai? ¿Paiguna mana quirishca Diospa sirtu ajta huajlichingachu?
45003004	Mana, Astaumbas Dios sirtu achu, maspas tucui runa llullaj achu, imasna quillcashcasna: “Can ali tucuchu can tucui rimaushcaunai, vinsingaj canda taripaushcais.”
45003005	Shinajpi, ñucanchi ucharashca Dios ali ajta yalichisha, ¿imara nishun? ¿Manzhu Dios manali anga ucharashcara livachisha? Runasna rimauni.
45003006	Mana. Shina tucujpi, ¿ima rashara Dios mundura taripanma?
45003007	Astaun, ñuca llullamanda Dios sirtu ajta yalichishca ajpi paita ahuayachingaj, ¿imarashara ñuca chara uchayuj cuinta taripai tucuni?
45003008	Shinallara ¿imarasha mana nishun: “Uchara rangaichi ali tucungaj?” Huaquinguna ñucanchira caminaun, llullasha casna nisha rimanaun. Paiguna cauźayachina ali anmaca.
45003009	Shinajpi, ¿imarai? ¿Ñucanchiga, paigunara yalinchichu? Mana. Ña cauźayachishcanchi judiugunaras gentilgunaras imasna tucui ucha ucui tianaun.
45003010	Imasna quillcashca tian: “Ali runa illanmi, mana shujllas tianzhu;
45003011	illan intindij runa, Diosta mascajpas illan.
45003012	Tucui anzhurinaushca, pariju mana valijcuna tucunaushca. Alira raj illanmi, mana shujpas tianzhu.
45003013	Paiguna tunguri pascarishca pambana uctusna; calluhua umachinaun; machacui ambi paiguna shimii tian.
45003014	Paiguna shimi manali shimiunahuas ayaj shimiunahuas undajta tian.
45003015	Paiguna chaquiuna uctalla callpanaun yahuarda talingaj.
45003016	Tularinas nijtarinas paiguna ñambiunai tianaun.
45003017	Cushi causana ñambira mana ricsinaushcachu.
45003018	Paiguna ñahui ñaupajpi Diosta manzhana mana tianzhu.”
45003019	Shinajpi caita yachanchi: Ley shimi ima rimashcaras ley mandashcai tiajcunama riman; tucui shimi ishcarichu, tucui mundu Diospa taripanai tiachu.
45003020	Ley shimira pactachina ranaunahua pi aichas mana dirichu alichishcachu Diospa ñaupajpi. Ley shimi uchara ricsichin.
45003021	Cuna leymanda chican, Dioshua dirichu alichina ricurimunmi, ley shimiis Diosmanda rimajcuna shimiunais rimashcami.
45003022	Caimi Dios munashca ali dirichu causana, Jesucristoi quirishcamanda tucui paita quirijcunama. Pitas mana chicanyachishcachu.
45003023	Imasna tucui runauna ucharanaushcami, Diospa sumajmanda anzhurinaushcami.
45003024	Astaun, mana ima paganahuas Dioshua dirichu alichishca anaun, Diospa gracia yangamanda llaquishcaraigu, Cristo Jesús paigunara randishcamanda.
45003025	Cristo Jesusta Dios ricuchica shu pagana cuinta, paihua yahuar talirishcamanda, quirishcahua chasqui tucungaj. Caita Dios rarca paihua ali shungura ricuchingaj, ñaupa huras ucha rashcaunara pasachishcamanda, pai chapaisiqui ashcamanda,
45003026	cai hurasllai, Dios pai ali dirichu ashcara ricuchingaj; pai ali dirichu tucuchu, shinallara Jesuspi quirijcunara dirichu alichingaj.
45003027	Shinajpi, ¿alabarina tianzhu? Illanmi. ¿Ima sami leymanda? ¿Ali ranauna leymandachu? Mana, astaumbas shu quirina leymandami.
45003028	Shinajpi ricsinchi shu runa ali dirichu tucun pai quirishcamandalla, ley ranauna illaj.
45003029	Dios, ¿judiugunajllachu? ¿Manzhu shinallara gentilgunajpas? Sirtu, shinallara gentilgunajpa Diosmi,
45003030	Dios shujllami. Pai circuncisionda rajcunara shinallara mana rajcunaras dirichu alichingami paiguna quirishcamanda.
45003031	Shinajpi, ¿ley shimira tulanchichu quirishcamanda? Mana, astaun ley shimira shinzhiyachinchi.
45004001	Abrahanmanda, ¿imara nishun? ¿imara tupacachu? Paiga aichai ñucanchi yayami.
45004002	Abraham, pai rashcaunamanda ali dirichu tucushca asha, charinmi alabaringaj, astaumbas mana Diospa ñaupajpi.
45004003	Quillcashcaiga, ¿imara nin? “Abraham Diospi quirica, chimanda ali dirichumi nisha rimashca aca.”
45004004	Tarabaj runama, pai ganashca cullquira mana cuyashcasna iyanachu, astaun dibishcamanda.
45004005	Maicans, mana tarabajpi, astaun manalira rajta alichij Diospi quirijpi, paihua quirina ali dirichu tucunami nishca anga,
45004006	Imasna David shinallara riman: “Cushimi shu runa ali ranauna illaj ajllaira, Dios paita, ‘Alimi angui,’ nin.”
45004007	Shina nisha: “Cushiunami maicanguna ucharashcaunara perdonashca asha, maicanguna uchaunara quillpashcami.
45004008	Cushimi maican runas, Señor paita: ‘Mana uchayujchu angui,’ nijpi.”
45004009	¿Cai cushiga circuncisionda rajcunamallachu? ¿Manzhu shinallara mana rajcunamas? Ña nishcanchi Abrahamba quirina ali dirichu tucunami nishca aca.
45004010	¿Ima huras pai ali dirichu tucushca iyashcachu aca? ¿Pai circuncisionda rashca huashai, pai circuncisionda manara rashcaira? Mana rashca huashai, astaumbas manara rashcai.
45004011	Abraham circuncisionda apica shu ricuchina cuinta, pai ñaupa huras quirishcamanda ali dirichu tucushca sirtu ajta ricuchingaj, pai circuncisionda manara rajllaira. Shinami aca Abraham tucui circuncisionda mana apijcunamanda yaya tucungaj, paigunajmas paiguna quirina ali dirichu tucushca nishca achu.
45004012	Shinallara yaya tucuca circuncisionda rajcunaj, mana circuncisionllara rajcunajpas, astaun shinallara ñucanchi yaya Abraham quirishca aitaushcai catijcunajpas, imasna pai circuncisionda manara rashcaira quirij aca.
45004013	Dios cushca shimira Abrahanmas paihua miraigunamas mana cushcachu aca pai ley shimira pactachishcamanda, pai mundura apij tucungaj, astaun pai Diospi quirisha ali dirichu tucushcamanda.
45004014	Shinajpi ley shimira catijcuna herederos nishca apijcuna tucujpi, quirina mana valinzhu, shimira cushcas mana sirvinzhu.
45004015	Ley shimi piñarinara apamun, astaun ley shimi illajpiga, uchas shinallara illanmami.
45004016	Chiraigumanda Dios cushca shimira quirijcunama cushca aca yangamanda llaquishcaraigu cui tucungaj, shinallara sirtu tucungaj tucui Abraham miraigunama. Mana ley shimira rajcunamalla cushcachu aca, astaun quirijcunamas, imasna Abraham quirishcasna. Shinajpi Abraham tucui ñucanchi yaya tucun,
45004017	pai quirishca Diospa ñaupajpi; imasna quillcashca tian, “Canda ashca intiuna yayara churashcani” Dios huañushcaunara causaira cun, shinallara illajcunara cayaun tiajcunara cuinta.
45004018	Abraham ima chapanaras mana charishallara, chapacami quirishcamanda, ashca intiunahua yaya tucungaj, paita rimashcasna: “Shinallarami camba miraiguna tucunaunga.”
45004019	Paiga mana sambayacachu pai quirinai, paihua aicha ña huañushcasna ajta riparasha, pai ñaca patsaj huatayuj ashcamanda, shinallara Sara mana huahuara tupanara ushashcamanda.
45004020	Shinallara pai Dios cushca shimira quiricami, “Pactaringami,” nisha. Maspas quirisha, shinzhi tucuca, Diosta ahuayachisha.
45004021	Abraham ali pacha yachaca Dios ushayuj ashcara pai cusha nishcara pactachingaj.
45004022	Chiraigu pai quirishcamanda Dioshua, “Ali dirichumi,” nishca aca.
45004023	Cai shimira mana pai quiquinmallara quillcashcachu aca, pai ali dirichumi nishca asha,
45004024	astaun ñucanchimas, cai ali dirichu tucushca ñucanchimandas nishca anga, ñucanchi Señor Jesusta huañushcaunamanda atarichij Diospi quirijcunama.
45004025	Pai ñucanchi manali rashcaunamanda intrigashca aca, maspas causachishca aca ñucanchi ali dirichu tucungaj.
45005001	Dioshua alichishcaunami anchi ñucanchi quirishcamanda, cushiras charinchi Dioshua, ñucanchi Señor Jesucristomanda.
45005002	Paimanda cai gracia nishca Dios yangamanda llaquishcara apishcanchi quirishcamanda, chihui shinzhi shayarinchi, shinallara cushiyanchi Diospa sumajta chapausha.
45005003	Maspas, turmindarishcaunai cushiyanchi, caita yachasha: turmindarina ahuantaj shungura raun;
45005004	ahuantaj shungura Dios “Alimi” nin; Dios “Alimi” nishca shunguga chapana iyaira iñachin;
45005005	shinallara chapana iyai mana pingachinzhu, ñucanchima cushca Santu Ispíritu Dios llaquishcara ñucanchi shungüi talishcamanda.
45005006	Ñucanchi chara irquiuna ajllaira, paihua huraspi Cristo manaliuna randimanda huañuca.
45005007	Ali runa randimanda shu runa huañunma chari. Astaun shu ali shungu runamanda, shu runa huañusha ninma.
45005008	Astaumbas Dios pai quiquin llaquishcara ñucanchima ricuchin, ñucanchi chara uchayujcuna ajllaira, Cristo ñucanchi randimanda huañuca.
45005009	Maspas ñucanchi cuna Dioshua ali dirichu tucusha Cristo yahuarmanda, paimanda Dios piñarishcara quishpishun.
45005010	Ñucanchi, chijnijcuna ashallara. Dioshua amigouna tucucanchi paihua Churi huañushcaraigu, astaun mas cuna amigopura asha, quishpichi tucushun pai causashcamanda.
45005011	Maspas, Diospi cushiyanchi, ñucanchi Señor Jesucristomanda, cuna paimanda amigouna tucushcanchi.
45005012	Chiraigumanda imasna shu runamandalla ucha mundui icuca, uchamanda huañuis icuca, shinallarami huañui tucui runaunama shamuca, paiguna tucui ucharashcamanda.
45005013	Ley shimi manara tiashcai, ucha mundui tiaca, astaumbas ley shimi illajpi ucha mana ricuricachu.
45005014	Shina ajllaira huañui mandaca Adanmanda Moisescama, Adan ucharashca samira mana rajcunamas. Adan huasha shamungarau Runara richuchijmi,
45005015	Dios yanga cuyashca mana ucha samichu aca. Shu runa manali rashcamandalla ashcauna huañunauca, maspas ashcaunama Diospa gracia yangamanda llaquina yaparica. Shinallara Dios cuyashca shu Runa yangamanda llaquishcamanda yaparica. Cai Runa Jesucristomi.
45005016	Shinallara Dios yangamanda cuyashca mana shu runa ucharashca cuintallachu aca. Taripana sirtu pacha shu uchamanda shamuca, cauźayachingaj, astaun Dios cuyashca ashca uchaunaraigumanda shamuca runauna Dioshua ali dirichu tucungaj.
45005017	Shu runa ucharashcamandalla, huañui mandaca. Cunaga shu sapalla Jesucristomanda, gracia yangamanda llaquishcaras, ali dirichu tucuna cuyashcaras apijcuna, causaibi maspas mandanaungami.
45005018	Shinajpi, imasna shu runa ucharashcamandalla tucui runauna cauźayuj tucunauca, shinallarami shu runa ali rashcamandalla ali dirichu tucuna tucui runaunama shamuca, paiguna causaibi Dioshua ali dirichu tucungaj.
45005019	Chiraigumanda, imasna shu runa mana caźushcamandalla ashcauna uchayuj tucunauca, shinallara shu Runa caźushcamandalla ashcauna Dioshua ali dirichu tucunaungami.
45005020	Ley shimi icuca uchara yapachingaj, astaumbas ucha mirarijpi gracia Dios yangamanda llaquishca yalis yaparica.
45005021	Shinajpi imasna ucha mandaca huañunagama, shinallara gracia yangamanda llaquishca mandachu ali dirichu causaimanda huiñai causaira cungaj ñucanchi Señor Jesucristoi.
45006001	Shinajpi, ¿imara nishun? ¿uchara rasha catishunzhu, gracia yangamanda llaquina yaparingaj?
45006002	Mana. Ñucanchi uchara rangaj huañushcauna asha, ¿imarasha cuti ucharanai causashun?
45006003	¿Manzhu yachanguichi imasna tucui ñucanchi Cristo Jesuspi bautisashcauna paihua huañuibi bautisashca acanchi?
45006004	Ñucanchi bautisarishcai Jesushua pariju pambashca acanchi huañuibi. Imasna Cristo huañushcaunamanda causarimuca Yaya sumaj ushaimanda, shinallara ñucanchi mushuj causaibi purishunchi.
45006005	Ñucanchi Cristohua pariju tarpushca asha pai huañushca tunui, shinallara paihua pariju ricurimushun pai causarishca tunui.
45006006	Caita yachanchi: ñucanchi rucu runa, ñucanchi rucu causai, Cristohua pariju chacatashca aca, ucha aichara tucuchingaj, ñucanchi ama mas ucharanara sirvingaj.
45006007	Huañushca runa ucharanamanda ña alichishcami.
45006008	Ñucanchi Cristohua pariju huañusha, shinallara paihua pariju causashun nisha, quirinchi.
45006009	Caita yachasha: Cristo huañushcaunamanda causarishca asha, mana cuti huañungachu. Huañuna ña paita mana mandanzhu.
45006010	Cristo huañushca asha, uchamanda huañuca shu cutilla, astaun pai cuna causaushca causai Diospajta causaun.
45006011	Shinallara canguna sirtu pacha ucharangaj, “Huañushca mani,” nisha iyaichi, astaun Diospajta causajcuna, ñucanchi Señor Jesucristoi.
45006012	Ucharana ama mandachu canguna huañunalla aichai, pai manali munashcaunara uyangaj.
45006013	Shinallara canguna aichara ama cuichichu uchara rangaj; astaun cangunallara Diosma cuichi, huañushcaunamanda causajcuna cuinta, canguna aichara shinallara Diosma cuichi aliranara rangaj.
45006014	Ucha cangunara mana mandangachu, canguna mana ley shimi mandaushcai tiaunguichichu, astaumbas gracia yangamanda llaquiushcai.
45006015	Shinajpi, ¿imarai? ¿Uchara rashunzhu ñucanchi mana ley shimi ucui tiausha, astaun gracia yangamanda llaquishcai? Mana.
45006016	Manzhu yachanguichi pimas canguna aichara cunguichi paita uyangaj, paita sirvijcuna tucunguichi, canguna paita uyasha, uchara sirvijcuna asha huañungaj, caźujcuna asha ali dirichuuna tucungaj?
45006017	Shinajpi Diosta agrasinchi canguna ñaupa huras uchara sirvijcuna ashallara, cuna shungumanda cai yachana samira uyashcanguichi, cai yachanama intrigashca acanguichi catingaj.
45006018	Canguna uchamanda llushpichishca asha, ali ranara sirvijcuna tucushcanguichi.
45006019	Runasna rimauni, canguna aicha irqui ashcamanda. Imasna ñaupa canguna aichara cucanguichi irus ranara manali ranaras sirvisha irus tucungaj, shinallara cuna canguna aichara cuichi ali ranara sirvingaj, canguna chuyaj tucungaj.
45006020	Shinajpi canguna ucharanara sirviushca huraspi, ali ranamanda lugarguna acanguichi.
45006021	¿Imara pallacanguichi chi tunui causashcamanda? Shina rashcaunamanda cuna pingaringuichi. Casna ranauna huañunai tucurinaun.
45006022	Cuna huras, ucharanamanda llushpichishca asha, Diosta sirvijcuna tucusha, canguna aparishca muyu cuinta sumaj tucunguichi, puchucaibi huiñai causaira charinguichi.
45006023	Uchamanda pagana huañuimi, randi Dios yangamanda cuyashca huiñai causaimi, nucanchi Señor Jesucristoi.
45007001	¿Manzhu yachanguichi, uquinuna, imasna ley camachishca shimi runara mandan pai causaushca punzhaunai? Ley shimira yachjcunama quillcauni.
45007002	Cariyuj huarmi carira uyana anga cari causaushca huraspi, ley shimi mandashcasna. Astumbas cari huañujpi, huarmi llushpirishcami cari mandanamanda.
45007003	Shinasha, cari causaullaira, huarmi shu carihua llutarijpi shujhua tacarij nishca anga, astaumbas cari huañujpi, huarmi chi ley shimimanda llushpirishcami, mana shujhua tacarij anga shu carihua llutarijpis.
45007004	Shinallara canguna, ñuca uquiuna, huañushca anguichi ley shimi ñaupajpi, Cristo aichai huañushcaraigu, canguna shujpaj tucungaj, huañushcaunamanda atarijpaj, ñucanchi Diospajta aparishca muyura cuinta aparingaj.
45007005	Ñucanchi aichai causaushcai, ley shimimanda ucha munai ñucanchi aichai tarabasha, huañuira apachica.
45007006	Cunaga, ley shimimanda llushpichishca anchi, ñucanchira mandaj ley shimimanda huañushca asha, mana rucu quillcashcamanda causaira catisha, astaun mushuj causaira Ispiritui catingaj.
45007007	Shinajpi, ¿imara nishun? ¿ley shimiga uchachu? Mana, Astaumbas ley shimi illajpi, ñuca uchara mana yachaimacani. Shinallara shujpajta munanara mana yachaimacani ley shimi mana nishca ajpi: “Ama shujpajta munanguichu.”
45007008	Ucha, ley shimimanda valirisha, tucui shujpajta munanaras icuchica ñuca shungüi. Ley shimi illajpi, ucha huañushcami.
45007009	Shinajpi, ñuca ñaupa huras ley shimi illaj causacani, astaumbas ley camachishca shimi shamujpi, ucha causarica, ñuca huañucani.
45007010	Shinajpi caita tupacani: Camachishca shimi causaira cungaj iyarishca asha, ñucara huañuchica.
45007011	Uchaga, camachishcaunamanda valirisha, ñucara umachica, shinallara ñucara huañuchica.
45007012	Shinajpi ley shimi sirtu pacha chuyajmi, shinaïlara camachishca shimi chuyajmi, alimi, valijmi.
45007013	¿Ley shimi ali ashallara huañuna tucucachu ñucahua? Mana. Astaun ucha, pai irus ajta ricuchingaj, ley shimi ali ashallara nucajta huañunara rarca. Shinami aca camachishcaunamanda ucha irus tunu yapajta irus ajta ricuchica.
45007014	Yachanchi imasna ley shimi ispirituma riman, ñucaga aichalla mani, uchara rangaj catushca.
45007015	Ñuca rashcara mana intindinichu, ñuca munashcara mana raunichu, astaun ñuca chijnishcara, chita rauni.
45007016	Ñuca, ñuca mana munashcara rausha, ley shimi ali ashcara ricsini.
45007017	Shinajpi, mana ñucachu chita rauni, astaun ñuca aichai tiaj ucha chita raun,
45007018	Ñuca yachani imasna ñucajpi, ñuca aichai, ali rana mana tianzhu. Ñuca ali rana munaira charini, astaumbas alira rangaj mana pactanichu.
45007019	Ñuca, ñuca munashca alira mana raunichu, astaun ñuca mana munashca manalira, chita rauni.
45007020	Ñuca mana munashcara rasha, mana ñucachu rauni, astaumbas ñuca aichai tiaj ucha chita raun.
45007021	Shinajpi, ñuca alira rasha nisha, cai ley shimira tupauni: Manalirana ñucajpi tian.
45007022	Ñuca shungu ucui, Diospa ley shimii cushiyauni.
45007023	Shinajpi, shu ley shimira ricuni ñuca aichai, caiga ñuca iyaibi tiaj ley shimihua macanaun, ñucara apisha nin, ñuca aichai tiaj ucha ley shimira rangaj.
45007024	¡Pugri runami ani! Pita ñucara cai huañuna aichamanda llushpichihuangairi?
45007025	Diosta agrasini, ñucanchi Señor Jesucristomanda. Shina tucunmi: ñuca iyaibi Diospa ley shimira sirvini, astaumbas ñuca aichai ucharana ley shimira sirvini.
45008001	Cunaga, Cristo Jesuspi tiajcuna ima cauźaras mana charinaunzhu, mana aicha munaira catisha astaun Ispiritura.
45008002	Ispíritu mandashca ley shimi, Cristo Jesupi causaira cusha, ñucara llushpichihuaca ucharana ley shimimanda, huañuna ley shimimandas.
45008003	Ley shimi mana ushashcara, irqui tucujpi aicha mana valishcamanda, Dios chita rarca, paihua Churira cachasha uchayuj aicha samii, ucharaigumanda. Shina rasha Dios uchara cauźayachica aichai,
45008004	ley shimi ministishcaunara ñucanchijpi pactarinauchu, mana aicha munaibi causajcunahua astaun Ispíritu munashcai purijcunahua.
45008005	Aicha munashcara catijcuna aicha munashcara iyanaun, randi Ispíritu munashcara catijcuna Ispíritu munashcara iyanaun.
45008006	Aicha munashcara rana huañuimi, randi Ispíritu munashcara rana causaimi, cushi shungumi.
45008007	Uchara rana munai Diosta chijnin, Dios camachishca shimira mana uyan, mana ushan.
45008008	Aicha munashcai causajcuna Diosta cushiyachinara mana ushanaun.
45008009	Canguna mana aicha munashcai causaunguichichu, astaumbas Ispíritu munashcai, Diospa Ispíritu canguna ucui causaupi. Maicans Cristo Ispiritura mana charisha, mana paihuajchu.
45008010	Astaun Cristo cangunajpi tiaupi, aicha sirtu pacha huañushcami ucharaigu, randi ispíritu causaun ali dirichu ashcaraigu.
45008011	Jesusta huañushcaunamanda causachij Ispíritu canguna ucui causausha, Cristo Jesusta huañushcaunamanda causachij Dios shinallara canguna huañunalla aichara causachingami paihua Ispiritumanda, pai canguna ucui tiausha.
45008012	Shinajpi, uquiuna, mana dibiyujchu anchi aichama, aicha munashcai causangaj.
45008013	Canguna aicha munashcai causausha huañunguichimi, astaumbas Ispiritumanda aicha ranaunara huañuchisha, causanguichimi.
45008014	Tucui Diospa Ispíritu pushashcauna, caigunami Diospa churiuna anaun.
45008015	Canguna isclavu cuinta sirvina iyaira mana apicanguichichu cuti manzhaihua tiangaj, astaun churi cuinta apina iyaihua, “Abba, Yaya,” nisha caparingaj.
45008016	Diospa Ispiritullara ñucanchi ispiritui riman imasna ñucanchi Diospa churiuna ashcara.
45008017	Ñucanchi churiuna asha, shinallara herederos nishca apijcuna anchi, Diosmanda cushcara apijcuna; Cristohua pariju apijcuna anchi ñucanchi paihua pariju turmindarisha, paihua pariju sumajyachishca angaj.
45008018	Caita sirtu pacha yachani: ñucanchi cuna huras turmindariushca mana imaschu, astaun ñucanchira huasha huras ricuringarau sumajyachina ashcami valin.
45008019	Munai munaihua tucui Dios rashcauna Diospa churiuna ricurimunara chapanaun.
45008020	Tucui Dios rashcauna mana valij tucunauca, mana paiguna munaimanda, astaun casna raj Diospa munaimanda; pai chapausha shina rarca.
45008021	Tucui Dios rashcaunara shinallara ismunamanda llushpichishca anaunga, Diospa churiuna gustu sumaj liuri tucunai icungaj.
45008022	Yachanchi tucui Dios rashcauna pariju nanachinaun cuna hurascama, imasna shu huarmi huahuara pagarichingaj nanachishcasna.
45008023	Mana chigunalla, astaun ñucanchis, Ispiritura charijcuna, ñaupa punda aparishca cuintami, shinallara shungu ucui huacanchi; Dios ñucanchira churiunasna apingaraushcara chapaunchi, caimi ñucanchi aichara cuti randina.
45008024	Chapausha quishpichi tucucanchi, astaun ima ricurijtas mana chapanallachu. ¿Ricurijtaga, imarasha chapana?
45008025	Randi, ñucanchi mana ricurijta chapausha, ahuantasha chapaunchimi.
45008026	Shinallara Ispíritu ñucanchi irqui ajta yanapaun, imasna ñucanchi ministishcara mañangaj mana ali yachanchichu, astaun quiquin Ispíritu ñucanchimanda mañaun, mana rimaihuaj shimihua rugasha.
45008027	Astaumbas shungura ricuj Dios Ispíritu munashcara yachan. Ispíritu quirijcunamanda mañaun, Dios munashcasna.
45008028	Caita yachanchi: Diosta llaquijcunama tucui imas pariju yanaparin ali tucungaj, pai munashcamanda cayashcaunama.
45008029	Pai ñaupamanda ricsishca runaunara ajllaca, paihua Churisna ricurijcuna tucungaj, Churi ashca uquiunamanda ñaupa punda pagarij tucungaj.
45008030	Ajllashcaunara shinallara cayaca, cayashcaunara ali dirichuunara rarca, ali dirichu rashcaunara shinallara sumajyachica.
45008031	Caimanda, ¿imara nishun? Dios ñucanchihua ajpi, ¿pita ñucanchihua cuntra tucungai?
45008032	Dios paihua quiquin churira mana mitsacachu, astaun paita cuca tucui ñucanchi randimanda, ¿manzhu paihua pariju tucuira ñucanchira cungai?
45008033	Pita Dios ajllashcaunara cauźayachinga? Dios ali dirichu alichijmi.
45008034	¿Pita ñucanchira cauźayachinga? Cristo huañushca, causarishca, maspas Diospa ali maqui partii tiaun, pai shinallara ñucanchimanda mañaun.
45008035	¿Pita ñucanchira Cristo llaquishcamanda anzhuchingai? ¿Turmindarina, huacana, yarcai, llatan tucuna, huañuna, sauli—caiguna anzhuchihuanaungachu?
45008036	Imasna quillcashca tian: “Canda llaquishcamanda intiru punzhaunai huañuchishcami anchi. Huañuchina buriguunasna iyashcami anchi.”
45008037	Astaun cai tucuibi yalijta vinsijcunami anchi, ñucanchira llaquij Cristomanda.
45008038	Chiraigumanda sirtu yachani huañuna, causana, angelguna, atunguna, ushajcuna, cuna huras tiajcuna, huasha huras shamujcunas,
45008039	ahuai tiaj, ucui tiajpas, ima causajpas, mana ushanzhu ñucanchira anzhuchinara Diospa llaquinamanda, cai llaquina ñucanchi Señor Jesucristoimi.
45009001	Sirtu shimira rimauni Cristoi, mana llullanichu. Ñuca iyai casnami riman Santu Ispiritui.
45009002	Ashcara llaquiriuni, nanashalla catihuan ñuca shungüi.
45009003	Ñuca uquiunara llaquishcamanda, paiguna aichai ñuca aillu asha, ñucallara munaimacani maldiciashca angaj, Cristomanda anzhurishca tucungaj.
45009004	Israelguna anaun, paigunajmi churisna apina, sumaj tucuna, Dioshua pactachina shimi, camachishca shimira cushcas, alabanas, Dios cushca shimiunas.
45009005	Paigunajmi yayauna, paigunamandami Cristo shamuca paihua aichai. Cristo quiquin Diosmi, tucui ahuai tiaj, huiñai huíaigama bindisiashcami. Amen.
45009006	Mana sirtuchu Diospa shimi mana valij tucushca. Mana tucui Israelmanda mirajcuna quiquin ísrael runaunachu.
45009007	Shinallara Abrahanmanda mirajcuna ashas, mana tucui Abrahamba churiunachu, astaumbas nin: “Isaacmanda pagarijcuna quiquin mirajcunami nishca anga.”
45009008	Caita nin: “Aichamanda churiuna mana Diospa quiquin churiunachu, astaun cushca shimimanda churiuna, caigunami quiquin miraiguna.”
45009009	Cushca shimi casna nin: “Paihua timpui shamushami, Sara shu churira charingami.”
45009010	Maspas, Rebeca shinallara shu carimanda huahuaunara tupaca, ñucanchi yaya Isaacmanda.
45009011	Shinajpi huahuauna manara pagarijllaira, ima aliras ima manaliras manara rajllaira, Dios munasha ajllashcasna tucuchu, mana rashcaunamanda astaun Dios cayashcamanda,
45009012	rimashca aca: “Ñaupa punda churi quipara sirvingami.”
45009013	Imasna quillcashca tian: “Jacobta llaquicani, Esaúra chijnicani.”
45009014	Shinajpis, ¿imara nishun? ¿Dios mana alichu? Mana.
45009015	Astaumbas Dios Moisesta nin: “Maicandas llaquisha, llaquishami; maicandas yanapasha, yanapashami.”
45009016	Chiraigumanda, mana munajmandachu, mana camajmandachu, astaumbas Dios llaquishcamandami.
45009017	Quillcashcai Faraonma nin: “Caita ricuchingaj canda sicachishcani, canmanda ñuca ushaira ricuchingaj, ñuca shuti rimai tucuchu intiru mundui.”
45009018	Shinajpi, maicandas Dios llaquisha nisha, llaquin; maicandas shungura shinzhiyachisha nisha, shinzhiyachin.
45009019	Rimahuanguimi: “¿Imaraigu piñarin? ¿Pi paihua munaira arcan?”
45009020	Astaumbas can, runa, ¿Pitanguiri can Diosta cutipangaj? ¿Allpa manga paita llutajta ningachu: “¿Imaraigu ñucara casna llutahuashcangui?”
45009021	Manzhu mangara llutaj ushaira charin mangallpamanda shu inu mangara llutangaj, manasha shu yanga mangara llutangaj?
45009022	Imarai, Dios pai piñarishcara ricuchisha nijpi, pai ushanara yachachisha nijpis, unaira chapasha piñana ajcunara ahuantaca, tucuchingaj puruntushcaunara,
45009023	shinallara paihua sumaj valij ashcara yachachisha nisha, pai llaquishcaunama ricuchica, ñaupa hurasmanda puruntushcaunama, paigunara sumajyachingaj?
45009024	Ñucanchi chiguna manchi, pai cayashcauna, mana judiugunamandallachu, astaun gentilgunamandas.
45009025	Imasna shinallara Oséaspa Quillcashcai nin: “Mana ñuca runauna ajcunara, ‘Ñuca runaunami,’ nisha; mana llaquishcaunaras, ‘Llaquishcaunami,’ nisha.”
45009026	Shinallara maibi rimashca aca: “Canguna mana ñuca runauna anguichichu,” nijpi, chihui nishca anga: “Causaj Diospa churiunami.”
45009027	Shinallara Isaías, Israelgunamanda caparisha nin: “Israel churiuna lamar tiyu cuinta yupashca ashas, shina ajllaira puchujcunalla quishpichi tucunaungami;
45009028	Señorga pai cauźayachishcara mundui pactachingami alira rasha, uctalla rasha.”
45009029	Shinallara imasna Isaías ñaupara nica: “Ejercitounamanda Señor ñucanchijta shu miraira mana saquishcajpiga, Sodoma cuinta tucunchimaca, Gomorra cuinta ricurimunchimaca.”
45009030	Shinajpi, ¿imara nishun? Gentilguna ali dirichu causanara mana catijcuna ashas, ali dirichu tucunama pactamunaushca, caimi quirinamnda ali dirichu tucuna.
45009031	Astaumbas, Israel ali dirichu tucuna ley shimira catijcuna ashas, mana pactanauca chi ali dirichu tucuna ley shimima.
45009032	¿Imaraigumanda? Paiguna quirinahua mana catinauca astaun ley shimimanda ranaunahua. Chiraigumanda, nijtana rumii urmanauca.
45009033	Imasna quillcashca tian: “Caiga, Sión llactai shu nijtana rumira churauni, shu urmachina rumiras. Maicans paihuajpi quirisha mana pingaringachu.”
45010001	Uquiuna, sirtu pacha ñuca shungüi munaihua Diosta mañauni Israelmanda, paiguna quishpingaj.
45010002	Ñuca paigunamanda nini, Diosta ashcara llaquinaunmi, astaun mana yachanahua.
45010003	Paiguna Dios cushca ali dirichu tucunara mana ricsisha, paiguna quiquin rashca ali tucunara catisha nisha, Diosmanda ali dirichu tucunara mana uyanaucachu.
45010004	Cristo ley shimira tucuchishcami, tucui paita quirij runauna ali dirichu tucunauchu.
45010005	Moisés ley shimimanda ali dirichu tucunara cuintan, casna nisha: “Caigunara raj runa paigunamanda causanga.”
45010006	Astaun quirinamanda ali dirichu tucuna casnami nin: “Ama nichu camba shungüi: ‘¿Pita ahua pachama sicangairi?’ (Caita nin, ‘Cristora irguchingaj);
45010007	shinallara: “¿Pita ucu pachama irgungairi?” (Caita nin, Cristora huañushcaunamanda sicachingaj).
45010008	Astaun, ¿imara nin? “Rimashca shimi camba mayanbimi tiaun, camba shimii, camba shungüi.” Cai shimi ñucanchi rimaushca quirina shimimi.
45010009	Casnami nin: “Camba shimihua rimasha, ‘Jesús Señormi,’ nisha, shinallara camba shungüi Dios Cristora huañushcaunamanda causachishcara quirisha, quishpichishca angui.”
45010010	Shunguhua runa quirin ali dirichu tucungaj, shinallara shimihua riman, “Quirinimi,” nisha, quishpichi tucungaj.
45010011	Quillcashcai, casnami nin: “Pi runas paihuajpi quirisha mana pingaringachu.”
45010012	Mana chican chicanzhu judiugunahua grieguunahua. Tucuihua Señor ali shungumi tucui paita cayajcunahua.
45010013	Tucui Señorba shutira cayaj quishpichishca anga.
45010014	¿Imarasha shu mana quirishca Diosta cay anaunga? ¿Imarasha shu mana uyashca quishpichijta quirinaunga? ¿Imarasha uyanaunga, shu rimaj runa illajpi?
45010015	¿Imarasha rimanaunga mana cachashca asha? Imasna quillcashca tian: “¡Ima sumajtairi cushi shimira rimajcuna chaquiuna, shinallara evangelio ali shimira rimajcuna chaquiunas!”
45010016	Shinashas, mana tucui uyanaucachu evangelio ali shimira. Isaías nin: “¿Pita ñucanchi rimashcara quirishcairi?”
45010017	Shinajpi, quirina uyanamandami shamun, shinallara uyanas Diospa shimimandami shamun.
45010018	Maspas nin: ¿Manzhu uyanaushca? Sirtu pacha uyanaucami. Astaun: “Paiguna shimi intiru mundui pasashcami, paiguna rimashcaunas mundu puchucai pundagama pasanaushcami.”
45010019	Shinallara nini: ¿Israelguna manzhu yachanauca? Ñaupa punda Moisés nin: “Cangunara piñachisha shu yanga runaunahuas; iyai illaj runaunahuas cangunara piñachisha.”
45010020	Maspas, Isaías, pajlla pambai rimasha, nin: “Mana mascahuajcuna ñucara tupahuanauca. Ñucallara ricuchicani ñucara mana tapujcunama.”
45010021	Astaumbas Israelmanda riman: “Intiru punzha maquira pascacani mana uyaj mana munaj runaunama.”
45011001	Shinajpi nini: ¿Dios paihua runaunara ichushcachu? Mana. Ñucas Israel runami ani, Abrahamba miraimanda, Benjaminba aillumanda.
45011002	Dios pai ñaupa huras ricsishca runaunara mana ichushcachu. ¿Manzhu uyangui imara nin Quillcashcai, Eliasmanda rimasha, imasna Elías Israelmanda piñasha Diosta riman:
45011003	”Señor, canmanda rimajcunara huañuchinaushca, camba altar nishca sacrificiora rana mesaunara tulanaushca; ñuca sapalla saquirishcani, maspas ñucara mascahuanaun huañuchingaj?”
45011004	Astaun Dios cutipasha, ¿imara nin? “Ñucajta canzhis huaranga runaunara huacachishcani,” nica, “cunguri mucuhua mana cungurijcunara Baalba ñaupajpi.”
45011005	Shinallarami cai punzhaunais, puchujcuna tianaun Diospa gracia yanga llaquisha ajllashcamanda.
45011006	Cai gracia yangamanda llaquishcamanda asha, mana ranamandachu. Mana shina ajpis, gracia yangamanda llaquina ña mana graciachu. Shinallara ranaunamanda asha, cai mana gracia yangamanda llaquinamandachu. Mana shina ajpis, rana ña mana ranachu.
45011007	¿Imara? Isarael paiguna mascashcara mana pactanaucachu, randi ajllashcauna pactanaucami. Shujcuna shinzhiyachishca tucunauca.
45011008	Imasna quillcashca tian: “Dios paigunara shu upa shungura cuca, mana ricuj ñahuiunara, mana uyaj rinriunaras cuna punzhagama.”
45011009	Shinallara David nin: “Paiguna micuna mesa tujlla cuinta tucuchu, lica cuinta, shu nijtana, shu cuti pagana.
45011010	Paiguna ñahuiuna llanduyarichu ama ricungaj; paiguna huasha tullu cumurichu huiñaigama.”
45011011	Ñuca nini: ¿Urmangajchu nijtanauca Israelguna? Mana. Astaumbas paiguna nijtashcamanda, quishpichina shamuca gentilgunama, Israelguna ricusha tigramunauchu.
45011012	Israelguna ucharashca mundura charijyachipi, shinallara paiguna anzhurina gentilgunara charijyachijpi, ¿manzhu paiguna tigramuna tucuira mas mas charijyachinga?
45011013	Cangunara rimauni, gentilguna. Imasna gentilgunama ñuca Dios cachashca runami ani, ñuca tarabanara ahuayachiuni,
45011014	imara raushas ñuca ailluunara iyarichingaj, paigunamanda huaquinguna quishpichi tucungaj.
45011015	Paiguna Diosmanda anzhurina mundura mayanllayachijpi Dioshua amigu tucungaj, ¿imara angai paigunara cuti chasquina? ¿Manzhu huañushcaunamanda causarina anga?
45011016	Ñaupa pucuj muyu santu ajpi, shinallarami tucui muyuunas santu anaunga. Sapi santu ajpi, shinallarami pallcauna santu anaunga.
45011017	Huaquin pallcauna paquirishca ajpi, can shu sachamanda yanga olivo pallca asha, canda paquirishcauna randimanda yurai satishca ajpi, can olivo yuramanda paihua sapira, paihua causana yacuras apiusha,
45011018	ama burlaichu pallcaunara. Burlasha ama cungaringui can pallcalla asha mana sapira shayachinguichu, astaun sapi canda shaychiun.
45011019	Can ningui chari: “Pallcauna paquirinauschca aca ñuca yurai sati tucungaj.”
45011020	Alimi. Paiguna mana quirishcaraigu paquirinaushca aca, astaun can camba quirinamanda shayaringui. Ama mas tucuichu astaun manzhai.
45011021	Dios quiquin pallcaunara mana perdonasha, shinallara canda mana perdonangachu.
45011022	Ricupai Diospa ali shungura, paihua shinzhi shunguras: Dios shinzhi aca urmajcunahua, astaun canhua ali shungu aca, can paihua ali shungüi tiaupi. Manajpi, cambas shinallara piti tucunguimi.
45011023	Paigunas, paiguna mana quiriushcai mana saquirijpi, shinallarami sati tucunaunga yurai. Dios yapa ushajmi paigunara cutillara satingaj.
45011024	Can sachamanda yanga olivo yuramanda pitishca ajpi, astaun Dios mana cushca samii ali olivo yurai satishca acangui, ¿manzhu maspas caiguna, quiquin olivomanda pallcauna, cutillara paiguna quiquin olivo yurai sati tucunaunga?
45011025	Canguna, uquiuna, cai pacashca shimira yachaichi, nisha munani, canguna ama mas tucuisiqui tucungaj; huaquin Israelgunahua shungura shinzhiyachishcami, gentilguna pactajta bindisiai tucunagama.
45011026	Shinajpi tucui Israel quishpichi tucungami, imasna quillcashcasna: “Sionmanda Llushpichij shamunga; Jacobmanda ucharanara quichungami.
45011027	Caimi ñuca pactachina shimi paigunahua, ñuca paiguna uchara quichuna punzhai.”
45011028	Shinajpi, evangelio ali shimimanda rimajpi, judiuguna chijnishcauna tucunaushca cangunaraigumanda, astaun Dios ajllashcamanda rimajpi, llaquishcauna anaun, yayaunara llaquishcaraigumanda.
45011029	Dios cushca cuyashcaunas pai cayashcas mana turcaihuajchu.
45011030	Imasna canguna ñaupa huras Diosta mana uyajcuna acanguichi, astaumbas cuna Dios llaquishcara apishcanguichi Israelguna mana uyashcaraigu,
45011031	shinallara cuna caiguna mana uyajcuna anaushcami, paigunas cangunara llaquishcasna shinallara llaqui tucunauchu.
45011032	Dios tucui runaunara, “Mana caźujcunami,” nica, tucui paigunara llaquisha bindisiangaj.
45011033	¡Ima ashca valij tupurai Diospa iyai, paihua yachanas! ¡Mana tupuihuajchu paihua taripanauna, mana ricuihuajchu paihua ñambiuna!
45011034	¿Señorba iyaira pihuas yachacachu? ¿Pihuas paita camachijchu aca?
45011035	¿Pita imaras paima ñaupara cuca, huasha cutipai tucungaj?
45011036	¿Paihuajmi, paihuajtas, paimandas tucui imas tian. ¡Pai alabashca achu huinai huinaigama! Amen.
45012001	Shinajpi uquiuna, Dios cangunara llaquishcamanda, cangunara rugauni canguna aichara Diosta cuyaichi, shu causaj sacrificiora cuinta, chuyajlla, Dios chasquihuajllami. Caimi canguna Diosta iyaihua alabana.
45012002	Cai mundu causana samira ama catirichichu. Randi turcarichi, canguna iyaira mushujyachishcamanda, Diospa ali sumaj chasquinalla munaira yachangaj.
45012003	Ñuca nini, Dios ñucara cushca gracia ali llaquina iyaimanda, caran cangunajpi tiauta nini, pai quiquinmandallara ama yapajta iyarichu, astaun ali tupulla iyari, Dios caran duiñura cushca quirina tupui.
45012004	Imasnara shu aichai ashca partiuna tian, shinashas mana tucui partiuna chi tunullarara ranaun,
45012005	shinallara ñucanchi ashca partiuna ashallara, shu aichallami anchi Cristoi, caran aicha parti shinallara tucui chishuj partiunajmi.
45012006	Shinajpi caran duiñu shu tunu shu tunu cuyashcara charinchi, ñucanchira cushca gracia ali llaquina iyaimanda; Diosmanda rimana ajpi, quirishca tupui rimachu;
45012007	sirvina ajpi, sirvichu; yachachij yachachichu;
45012008	camachij camachichu; cuyaj ali shungumanda cuyachu; mandaj ricushalla mandachu; alira raj cushi shunguhua rachu.
45012009	Canguna llaquina sirtu llaquina achu; manali ranara chijnichi, ali ranara catichi.
45012010	Parijumanda llaquinuichi, uquipura cuinta; caran duiñu parijumanda ahuayachisha.
45012011	Canguna ranaunai ama quillasha raichi; sindij almahua Señorda sirvisha;
45012012	cushihua chapasha, turmindarinais ahuantasha; mana saquisha mañasha.
45012013	Quirijcuna ministishcaunai yanapaichi; shamujcunara pasiachichi.
45012014	Cangunara turmindachijcunara bindisiaichi. Bindisiaichi, ama maldisiaichichu.
45012015	Cushiunahua cushiyaichi; huacajcunahua huacaichi.
45012016	Shu iyaillahua cangunapura, ama mas tucujcuna aichi, astaun pugriunahua cumpañasha. Ama yachajcuna tucuichichu canguna quiquin iyaibi.
45012017	Pitas manalira manalihua ama pagaichichu. Aliranara ricuchichi tucui runauna ñaupajpi.
45012018	Ranalla ajpi, canguna ushashca tupura, cushihua causaichi tucui runaunahua.
45012019	Cangunamanda ama cutipaichichu, ñuca llaquishcauna, astaumbas lugarda cuichi Dios piñangaj. Quillcashca tian: “Cutipana ñucajmi, ñuca pagashami,” Señor nin.
45012020	Shinajpis, canda chijnij yarcachishca ajpi, paita carangui; upinaichishca ajpi, upichingui; shina rasha paita pingachingui.
45012021	Manalihua ama vinsi tucuichu, randi manalira alihua vinsi.
45013001	Caran runa gubirnura uyachu; pi gubirnus mana tian Dios mana munajpi; gubirnuunara Dios churashcaunami.
45013002	Maicambas gubirnura arcasha, Dios mandashcara arcan; arcajcuna cauźayanara apinaun paigunajta.
45013003	Taripajcuna ali rajcunara mana manzhachingaj tianaunzhu, astaun manali rajcunara. ¿Gubirnura mana manzhasha ningui? Alira rai. Gubirnu canda alabangami.
45013004	Paiga Diosta sirvijmi, canda yanapangaj. Astaun can manalira rasha, manzhai; mana yangamanda isparara apaunzhu. Gubirnu Diosta sirvijmi, paimanda pagajmi, manali rajta livachingaj.
45013005	Chiraigumanda gubirnura uyangaj ministirinmi, mana livanamandalla manzhasha, astaun ali rana iyaimanda.
45013006	Shinallara gubirnuma paganara pagaichi. Paiguna Diosta sirvijcunami casnallara rangaj.
45013007	Dibishcara pagaichi tucuigunama, gubirnu cullqui ajpi cullquira, pagana ajpi paganara, manzhana ajpi manzhanara, ahuayachina ajpis ahuayachinara.
45013008	Pitas ama imaras dibiyaichichu, astaun parijumanda llaquinaungaj. Maicans paihua mayambi causajta llaquisha, ley shimira pactachishcami.
45013009	Shinajpi, ama shujhua tacarichu, ama huañuchinguichu, ama shuhuanguichu, shujmanda ama llullanguichu, ama yapajta munanguichu. Shu camachishca shimi tiashas, cai shimi shinallarami nin: Camba mayambi causajta can cuintallara llaquinami angui.
45013010	Llaquina paihua mayambi causajta mana huajlichinzhu. Shinajpi ley shimira pactachij llaquinmi.
45013011	Hurasta ricsinguichi, ña puñunamanda lliccharina hurasmi. Ñucanchi quishpina ña mas mayanllayamushcami ñucanchi ñaupa quirishca hurasmanda,
45013012	Tuta pasashcami, ña punzhayaun. Llandu tuta ranaunara ichushunchi, punzha iru churarinara churarishunchi.
45013013	Punzhai cuinta purishunchi, ali shunguhua; mana yapajta micusha, mana machasha, mana shujhua tacarisha, mana nuspasha causasha, mana macananausha, mana chijnishas.
45013014	Astaun Señor Jesucristora churarichi, shu churarinara cuinta; aichara ama caźuichichu paihua munaira rangaj.
45014001	Ansalla quirij runara chasquichi, astaun mana pai iyashcaunara taripangaj.
45014002	Huaquin runa, “Tucuira micunami” nin; shuj, ansalla quirij asha, pangaunallara micun.
45014003	Micuj runa ama burlachu mana micujta. Shinallara mana micuj runa ama taripachu micujta. Dios paita chasquishcami.
45014004	¿Pitangui can shujpa sirvijta taripangaj? Paihua quiquin patrumba ñaupajpi shayarin, urman. Shayaringami, Señorga ushajmi paita shayachingaj.
45014005	Shu runa punzhaunara chicanyachin, shujca tucui punzha shinallarami nin. Caran duiñu paihua quiquin iyaibi sirtura pacha yachachu.
45014006	Maican runas punzhara chicanyachisha, shina raun Diospa ñaupajpi; punzhara mana ricuj runas Diospa ñaupajpi punzhara mana ricun. Shinallara aichara micuj runa Diospa ñaupajpi micun, Diosta agrasisha; mana micuj runa Diospa ñaupajpi mana micun, shinallara Diosta agrasin.
45014007	Pi runas causasha, mana paihuajllara causan; pi runas huañusha, mana paihuajllara huañun.
45014008	Causaushas, Diospa ñaupajpi causaunchi; huañushas, Diospa ñaupajpi huañunchi. Causaushas, huañushas, Señorbajmi anchi.
45014009	Chiraigumanda Cristo huañuca, atarica, causarica pai Señor tucungaj huañushcaunamandas, shinallara causajcunamandas.
45014010	Shinajpi can, ¿imarasha camba uquira taripangui? Can, shinallara ¿imarasha camba uquira pishii urmachingui? Tucui ñucanchi Cristo taripana ñaupajpi shayarinami anchi.
45014011	Quillcashcami tian: “Causaunimi ñuca” Señor nin, “ñuca ñaupajpi tucui cunguri mucu cunguringami, tucui callu Diosta ricsisha rimangami.”
45014012	Shinajpi caran duiñu pai quiquinmanda Diosta cuintangami.
45014013	Shinajpi ama parijumanda taripanaushunchi, astaun ricuichi nijtachinaras urmachinaras ama churangaj camba uqui ñaupajpi.
45014014	Ñuca yachani, ñuca quirini Señor Jesuspi, imasnara mana imas iruschu pai quiquinmanda, randi pi runas imas irusmi iyajpi, paihuaj irus tucunmi.
45014015	Astaumbas can camba uquira llaquichisha micunamanda, ña mana llaquishcahua puriunguichu. Ama huajlichichu camba uquira camba micunamanda, imasna Cristo paimandas huañucami.
45014016	Canguna ali rana ama manali rimai tucuchu.
45014017	Dios mandana pacha mana micunachu, mana upinachu, astaun ali causana, ganas shungu, cushi shungus, Santu Ispiritui.
45014018	Maican runa cai samiunai Cristora sirvisha Diosta cushiyachin, runaunahuas “Alimi” nishca anga.
45014019	Shinajpi imaras ganas shungura cusha, imaras parijumanda shinzhiyarisha, caigunara catishunchi.
45014020	Diospa tarabanara ama huajlichichu micunamanda. Tucui micuna micunallami, astaumbas mana valinzhu shujcunara nijtachisha urmachingaj micunamanda.
45014021	Alimi aichara mana micungaj, vinuras mana upingaj, imaras mana rangaj, camba uquira ama urmachingaj, ama piñachingaj, ama irquiyachingaj.
45014022	Can, ¿quirinara charinguichu? Charilla canllara Diospa ñaupajpi. Cushimi maican runas mana paillara cauźayachij pai, “Alimi” nishcamanda.
45014023	Maican runas, “Micunallachu manzhu micunalla,” nisha micujpi, cauźayachishcami, mana quirisha micushcamanda. Tucuira mana quirinahua rashca uchami.
45015001	Shinajpi, ñucanchi shinzhiuna asha, irquiunamanda sambayashcara yanapana anchi, mana ñucanchillarara cushiyachisha.
45015002	Ñucanchimanda caran duiñu paihua mayambi causajta cushiyachichu ali ranahua, paita shinzhiyachingaj.
45015003	Quiquin Cristo mana paillara cushiyaricachu; astaun quillcashcasna: “Canda camijcuna camishcauna ñuca ahuai urmanauca.”
45015004	Ñaupa huras Quillcashcauna ñucanchira yachachingaj quillcanaushca aca, ñucanchi ahuantana shungumanda, Quillcashcauna cariyachishcamandas, ali chapanara charingaj.
45015005	Ahuantaj, cushiyachij Dios cangunara cuchu cangunapura shu iyaillara charingaj Cristo Jesuspi,
45015006	canguna shu iyaillahua, shu shimillahua Diosta sumajyachingaj, paimi ñucanchi Señor Jesucristo Yaya.
45015007	Chiraigumanda parijumanda chasquinuichi, imasna Cristo ñucanchira chasquica, Diosta sumajyachingaj.
45015008	Cangunara nini, Cristo Jesús judiugunara sirvij tucuca Dios sirtu ashcara ricuchingaj, Dios yayaunama cushca shimi ali ashcara ricuchingaj,
45015009	shinallara gentilguna Diosta sumajyachinauchu pai llaquishcaraigumanda, imasna quillcashcasna: “Chiraigumanda camba shutira rimasha gentilguna chaupi shungüi. Camba shutira cantashami.”
45015010	Cutillara nin: “Cushiyaichi, gentilguna, canguna runaunahua.”
45015011	Cutillara: “Señorda alabaichi, tucui gentilguna. Paita ahuayachichi, tucui runauna.”
45015012	Cutillara, Isaías nin: “Isaihua sapi tiangami, pai ataringami gentilgunara mandangaj; gentilguna paihuajpi chapanaunga.”
45015013	Chapanara cuj Dios cangunara undachichu tucui cushihua, tucui ganas shunguhuas canguna quirinai, canguna undanauchu ali chapanahua Santu Ispíritu ushaimanda.
45015014	Ñuca cangunara ali yachani, ñuca uquiuna, imasna canguna ali shunguhuas, tucui yachanahuas, undashca anguichi. Shina ajllaira parijumanda camachinaunara ushanguichi.
45015015	Shinajpi, uquiuna, cangunara quillcashcani pajlla pambai rimasha, cangunara iyachingaj Dios ñucama cushca gracia ali llaquina iyaimanda,
45015016	ñuca Jesucristora sirvij tucungaj gentilgunama, Diospa evangelio ali shimira camachisha, gentilguna shu ali sacrificio cuinta tucungaj, Santu Ispirituhua chuyayachishca, chasquinalla tucungaj,
45015017	Shinajpi Cristo Jesuspi cushiyani, ñuca Diospajta sirvishcai.
45015018	Rimanara mana munanichu shujcuna rashcaunara, astaumbas rimasha imaras Cristo ñucahua rashcara gentilguna uyangaj, shimiunahuas, rashcaunahuas, munanaita ranaunahuas, atun ushanahuas, Diospa Ispíritu yanapashcamanda.
45015019	Shinajpi Jerusalenmanda, muyujta tiaj llactaunais Ilírico partigama, tucui partiunara undachishcani Cristo evangelio ali shimihua.
45015020	Shina rasha tarabacani evangelio ali shimira yachachingaj, mana Cristo shutira ñaupa huras uyashca llactaunai, shu runa rashca ahuai ama shayachingaj.
45015021	Astaun, imasna quillcashca tian: “Paimanda mana rimashcauna ricunaungami, paimanda mana ima huraspas uyajcuna intindinaungami.”
45015022	Chiraigumanda ashca cuti arcashca acani cangunajma shamungaj.
45015023	Randi, cuna mana mas lugar tiajpi cai partiunai, shinallara ña ashca huataunai cangunajma shamusha nisha iyarishcani,
45015024	ñuca España llactama riushcai cangunajma shamusha. Ñuca pasaushcai cangunara ricusha nini, shinallara munani canguna ñucara ñambira cachangaj, cangunahua pasiashca huasha,
45015025	Cuna llucshiuni Jerusalenma ringaj, chihui aj quirijcunara sirvingaj.
45015026	Macedonia Acaya partiunai tiajcuna munanauca shu cuyanara cachangaj Jerusalembi tiau ministiu quirijcunama.
45015027	Casna munanauca, maspas dibiyujcuna anaun. Imasna gentilguna chigunamanda alma yanapanaunara apinaushca, ministirinmi paigunama aichara yanapanaunara cachangaj.
45015028	Shinajpi, caita rai pasashca huasha, cai cuyashcara intrigashca huasha, cangunajpi pasiashca huasha Españama risha.
45015029	Yachanimi, ñuca cangunajma shamuna huraspi, ashca Cristomanda evangelio ali shimii bindisiashcahua pactamusha.
45015030	Cangunara rugauni, uquiuna, Señor Jesucristomanda, Santu Ispíritu llaquishcamandas, ñucara yanapahuaichi, ñucamanda Diosta mañasha,
45015031	ñuca llushpirichu Judeai tiaj mana caźujcunamanda, shinallara mañasha Jerusalembi tiaj quirijcuna ñuca sirvishcamanda cuyashcara chasquinauchu;
45015032	ñuca cushihua cangunajma pactamuchu nisha, Dios munashcasna, ñuca cangunahua pariju samangaj.
45015033	Cushi shungura cuj Dios tucui cangunahua tiachu. Amen.
45016001	Ricuichi, nini, ñucanchi pani Fébera, pai Cencreaspi tiaj iglesiara sirvijmi.
45016002	Paita chasquichi Señorba shutii, quirijpurasna; paita imara cangunamanda ministijpi yanapaichi. Pai ashcaunara yanapajmi, shinallara ñucaras.
45016003	Priscilandi Aquilandi saluraichi, ñucahua pariju tarabajcuna Cristo Jesusta sirvinai.
45016004	Paiguna causaira churanauca ñucara quishpichingaj. Paigunara agrasinchi, mana ñucalla astaun tucui gentilguna iglesiaunandi.
45016005	Shinallara paiguna huasii tiaj iglesiara saluraichi. Ñuca llaquishca Epenetora saluraichi, pai Acayamanda ñaupa punda Cristoi quirijmi.
45016006	Saluraichi Mariara, pai ashcara tarabashcami cangunahua.
45016007	Andronicora Juniasta saluraichi, ñuca quiquin ailluuna, ñucahua pariju chunda cularbi cumpañajcuna, cachashca runauna llaquishcauna, shinallara ñucamanda ñaupara Cristoi quirijcuna.
45016008	Ampliasta saluraichi, ñuca Señorbi llaquishca amigu.
45016009	Urbanora saluraichi, ñucanchira yanapaj Cristo Jesusta sirvinai, shinallara ñuca llaquishca Estáquista.
45016010	Apélesta saluraichi, Cristora sirvinai, “Alimi,” nisha rimashca runa. Saluraichi Aristóbulo huasii tiajcunara.
45016011	Ñuca aillu Herodionda saluraichi, Narciso huasii tiajcunaras, Señorbi ajcunara.
45016012	Trifenara Trifosara saluraichi, Señorda sirvisha tarabajcunara. Saluraichi llaquishca Pérsidara, Señorbi ashcara tarabaj huarmimi.
45016013	Saluraichi Rufora, Señor ajllashca runara, shinallara paihua mamara, paiga ñuca mama cuintami.
45016014	Asíncritora, Flegóntera, Hermasta, Patrobasta, Hermestas saluraichi, paigunahua pariju tiaj uquiunandi.
45016015	Saluraichi Filólogora, Juliara, Nereora, paihua panindi, shinallara Olímpasta, tucui paigunahua pariju tiaj quirijcunandi.
45016016	Parijumanda saluranuichi shu sumaj muchanahua. Tucui Cristo iglesiauna cangunara saluranaun.
45016017	Cangunara rugauni, uquiuna, tucui quirijcunara chaupichijcunara ricsichi, tucui urmachijcunaras, canguna uyashca ali yachanara huajlichijcunaras. Paigunamanda anzhurichi.
45016018	Casnauna mana ñucanchi Señor Jesucristora sirvinaunzhu, astaun paiguna quiquin icsara, ali uyarij shimiunahua, yanga alabarina shimiunahuas mana yachajcunara umachinaun.
45016019	Canguna caźushca tucuigunama uyarishcami; chiraigumanda cangunamanda cushiyauni. Maspas, ñuca munani canguna ali ranaunai iyaiyuj tucungaj, astaun manali ranaunai mana yachajcuna.
45016020	Cushira cuj Dios uctalla Satanasta aitanga canguna chaqui ucui. Ñucanchi Señor Jesucristo gracia ali llaquina iyai cangunahua tiachu.
45016021	Ñucara yanapaj Timotea, ñuca ailluuna Lucio, Jasón, Sosípater cangunara saluranaun.
45016022	Ñuca, Tercio, cai quillcara quillcaj, cangunara salurauni Señorbi.
45016023	Gayo, ñucara pasiachij, shinallara tucui iglesiaras, cangunara saluraun. Erasto, llacta cullquira tandachij runa, cangunara saluraun, shinallara ñucanchi uqui, Cuarto.
45016024	Ñucanchi Señor Jesucristo gracia ali llaquina iyai tucui cangunahua achu.
45016025	Dios ushan cangunara shinzhiyachinara, imasna nin ñuca evangelio ali shimii, shinallara Señor Jesucristo camachishcais, imasna Dios pai pacashca shimira ricuchin, huiñaimanda pacashcara.
45016026	Astaun cuna huras ricuchishcami, shinallara Diosmanda rimajcuna Quillcashcaunai ricurin, imasna huiñai tiaj Dios mandashcasna, tucui runaunama rimashca, paiguna quirisha uyangaj.
45016027	Sapalla yachaj Diosta ahuayachishca achu Jesucristomanda huiñai huiñaigama. Amen.
46001001	Pablo, Diospa munaimanda cayashca Jesucristo cachashca runa tucungaj, ñucanchi uqui Sostenesndi,
46001002	Corinto llactai tiaj Diospa iglesiama quillcanchi, Cristo Jesuspi sumajyachishcaunama, chuyaj tucungaj cayashcauna, shinallara tucui Señor Jesucristo shutii mañajcunaras, maibi tiaushas, quillcanchi. Paiga paiguna Señormi, shinallara ñucanchijpas.
46001003	Gracia ali llaquina iyairas cushi shunguras charichi ñucanchi Yaya Diosmanda, shinallara Señor Jesucristomandas.
46001004	Tucui huras ñuca Diosta agrasiuni cangunaraigumanda, shinallara cangunama cushca Diospa gracia ali llaquina iyaimandas Cristo Jesuspi;
46001005	imasna canguna Cristoi pactajta bindisiai tucushcanguichi tucui shimiunais, tucui intindinais;
46001006	imasna Cristomanda cuintashca shimi ali sirtu ajta ricuchishcara cangunama.
46001007	Shina ajllaira canguna ñucanchi Señor Jesucristo ricurimunara chapausha, mana imas Dios cuyashca pishinzhu cangunahua.
46001008	Pai canguna quirishcai cangunara shinzhiyachingami puchucai punzhagama, canguna cauźa illaj tucungaj ñucanchi Señor Jesucristo shamuna punzhai.
46001009	Dios sirtu quirihuajllami. Pai cangunara cayaca paihua Churi ñucanchi Señor Jesucristohua pariju cumpañasha causangaj.
46001010	Cangunara rugauni, uquiuna, Señor Jesucristo shutira llaquishcamanda, canguna tucui chi tunui rimanguichi, ama chican chican chaupirisha, astaun tucui parijulla shu iyaillahua tucusha, shu iyarinallahua, shu ricunallahua.
46001011	Cloeguna cuintahuanauca imasna cangunapura piñanaushcara, uquiuna.
46001012	Casna rimasha nini: Cangunamanda shu runa nin, “Ñuca Pablo runami ani;” shuj, “Ñuca Apolospaj ani;” shuj, “Ñuca Cefaspaj ani;” shuj, “Cristojmi ani.”
46001013	¿Cristo chaupirishcachu aca? ¿Pablo canguna randimanda chacatashcachu aca? ¿Pablo shutiichu bautisaricanguichiri?
46001014	Diosta agrasini imasna cangunamanda mana pitas bautisacanichu, randi Crispollara, Gayollara,
46001015	ama pihuas rimachu: “Pablo shutiimi bautisaricani.”
46001016	Maspas Estéfanaspa aillura bautisacani. Chishujcunamanda mana pitas bautisacani yachin. Mana iyai tianzhu.
46001017	Ñucara Cristo mana cachahuacachu bautisangaj, astaun evangelio ali shimira camachingaj. Mana rimacanichu yachashca shimihua, Cristo cruzta ama yanga rashca tucuchu.
46001018	Cruzmanda cuintana shimi yanga shimimi iyanaun chingariujcuna, randi ñucanchima, quishpichishcaunama, cai shimi Diospa ushaimi iyanchi.
46001019	Quillcashcami tian: “Yachajcuna yachanara huajlichishami, iyaiyujcuna iyaira ichushami.”
46001020	¿Maibirairi yachaj? ¿Maibirairi ley shimira yachachij? ¿Maibirairi cuna huras rimaisiqui runa? ¿Manzhu Dios cai pacha yachanara yanga lucu shimira cuinta rashca?
46001021	Dios pai yachashcamanda cushcasna, mundu paita mana ricsicachu yachanamanda. Astaun Dios cucami quirijcunara quishpichingaj lucu cuinta shimira camachishcamanda.
46001022	Judiuguna munanaita rashcaunara ricunara munanaun; grieguuna yachanara mascanaun.
46001023	Astaun ñucanchi Cristora chacatashcara camachinchi, judiuguna ricujpi shu nijtana cuinta, gentilguna ricujpi shu yanga lucu shimi cuinta.
46001024	Randi cayashcauna ricujpi, judiu ashas, gentil ashas, Cristo Diospa ushaimi, Diospa yachanami.
46001025	Dios yanga samira rashca ima runa yachairas yalin. Dios irqui samira rashca runamanda yali shinzhimi.
46001026	Ricuichi uquiuna, imasna cayashca acanguichi. Cangunahua mana yapa ashca yachajcuna tian, runa ricujpi, mana yapa ashca ushajcuna, mana yapa ashca charijcuna.
46001027	Astaun Dios mundumanda upaunara ajllacami yachaiyujcunara pingachingaj; shinallara mundumanda mana ushajcunara Dios ajllacami ushajcunara pingachingaj.
46001028	Mundumanda pugriunaras, chijnishcaunaras Dios ajllaca, maspas imas illajta ajllaca tiajcunara tucuchingaj.
46001029	Dios shinami rarca pihuas ama ahuayarichu paihua ñaupajpi.
46001030	Cristo Jesuspi Diospajcuna anguichi. Dios rashcamanda Cristo ñucanchihua yachanas, ali dirichu tucunas, chicanyachinas, randinas tucushcami;
46001031	imasna quillcashcami tian: “Pihuas alabasha nisha, Diosta alabachu.”
46002001	Shina ajllaira, uquiuna, ñuca cangunajma shamushca huras, Diospa shimira rimangaj, sumaj shimiunahua yachana shimiunahuas mana shamucanichu.
46002002	Casna nisha iyacani: “Cangunajpi tiausha mana imaras yachashachu astaun Jesucristollara pai chacatarishcallara.”
46002003	Ñuca sambayashca asha, manzhasha chucchusha, cangunahua tiaucani.
46002004	Ñuca rimasha, ñuca camachisha, mana uyanalla shimihua, mana runa yachanahua rimacani, astaun Ispíritu ricuchishcahua, ushaihua rimacani.
46002005	Casna rimacani canguna quirina ama runauna yachashcai shayarichu astaun Diospa ushanai.
46002006	Shinajpi, yachana shimira ña yachajcunahua rimanchi. Cai yachana mana cai timpumandachu, mana cai timpu apuunamandachu. Chiguna tucui huañunaun.
46002007	Ñucanchi Dios pacashca yachana shimira rimanchi, paihua mana ricurij yachanara. Cai yachanara callari hurasmanda pacha Dios cuca ñucanchira sumajyachingaj.
46002008	Cai yachanara cai timpu apuunamandas mana pihuas intindicachu. Paiguna cai yachanara intindishca asha, Sumaj Ahua Pacha Señorda mana chacatanaunmachu aca.
46002009	Astaun, imasna quillcashca tian: “Ima ñahui mana ricushcaras, ima rinri mana uyashcaras, runa shungüi mana iyashcaras, caigunara Dios puruntushcami paita llaquijcunama.”
46002010	Shinajpi Dios caigunara ñucanchima ricuchishcami paihua Ispiritumanda. Ispirituga tucuira mascan, ricun, Diospa atun yachanandi.
46002011	¿Pita yachan runa iyarishcaunara? Duiñu ispiritullami yachan. Shinallara Ispíritu iyarishcaunara mana pihuas yachacachu. Diospa Ispiritullami yachaca.
46002012	Cai pachamanda ispiritura mana apishcanchichu, astaun Diosmanda Ispiritura apishcanchi, pai ñucanchima cuyashcara ricsingaj.
46002013	Caita mana rimanchichu runamanda yachana shimiunahua, astaun Ispíritu yachachishca shimiunahua, Ispíritu iyarishcara, Ispíritu cushca shimiunahua rimasha.
46002014	Randi, yanga runa Diospa Ispíritu iyaigunara mana ansas ricsinzhu, “Yanga lucu shimimi,” nisha. Shinallara intindinara mana ushanzhu. Ispiritui intindinallami.
46002015	Ispirituyuj runa tucuira caman, randi mana pihuas paita camanzhu.
46002016	¿Pita Señorba iyaira yachan? ¿Pita paita yachachinga? Astaun ñucanchi quiquin Cristo iyaira charinchimi.
46003001	Uquiuna, cangunahua rimanara mana ushanichu Ispirituyujcunara cuinta, astaun ucha aicha munaira catijcunara cuinta, Cristoi huahuauna cuinta ajcunara.
46003002	Lichi yacullara upichisha, micunara mana caracanichu. Chi huraspi, micunara mana ushacanguichi, cunagamas mana ushanguichichu.
46003003	Chara aicha munaira catijcuna anguichi. Chijnijcuna, piñanaujcuna cangunahua tiausha, ¿manzhu aicha munaira catijcuna anguichi, yanga runauna cuinta?
46003004	Shu runa nin: “Ñuca Pablomanda quirij ani;” shuj, “Ñuca Apolosmanda ani;” nin. Shina nisha rimasha, ¿manzhu aicha munaira catijcuna anguichi?
46003005	¿Imami Pablo? ¿Imami Apollos? Diosta sirvijcunami anchi cangunara quirichingaj, Dios caran duiñuma cushcasna.
46003006	Ñuca tarpucani, Apolos yacura talica, astaun Dios iñachica.
46003007	Shinajpi tarpujpas, yacura talijpas mana imaschu, randi iñachij Dioslla valin.
46003008	Tarpujpas talijpas shujllami; shina ajllaira caran duiñu pai rashca tupura apingami.
46003009	Ñucanchi Dioshua pariju tarabajcuna anchi, cangunaga Diospa chagra, Dios shayachishca huasi cuinta anguichi.
46003010	Imasna Dios paihua gracia ali llaquina iyaira cuhuaca, ñuca shu huasi rana yachaj cuinta istandi siquira churacani. Shu runa chi ahuai huasira shayachin. Caran duiñu cuirachu imasna rashara shayachishcara.
46003011	Shu istandi siquira mana pihuas ushanzhu churanara. Ña churashca istandi siqui JesucristoIlami.
46003012	Cai istandi siqui ahuai, maicambas curira, cullquira, valij rumiunara, caspira, quihuara, pangaunara paltasha shayachisha,
46003013	caran duiñu rashca tunu ricuringami. Ricuchina punzhai ricsichishca anga. Ninai ricsichishca anga. Caran duiñu rashcara ninahua camashca anga, ima tunu ajpis.
46003014	Maican runa rashcauna shayachishcai paltashca mana rupajpi, paganara apingami.
46003015	Maican runa rashca rupajpi, pai pirdinga. Astaun pailla quishpingami, ninamanda quishpishcasna.
46003016	¿Manzhu yachanguichi canguna Diospa templo huasi ashcara, imasna Diospa Ispíritu cangunajpi causashcara?
46003017	Maicambas Diospa huasira tulajpi, Dios paita tulangami. Diospa huasi santumi, cangunaga cai huasi anguichi.
46003018	Ama pihuas paillara umachichu. Cangunamanda maican runas, “Cai timpui yachajmi ani,” nisha, paihua yachanara saquichu, ali yachanara apingaj.
46003019	Dios ricujpi, cai mundu yachana yanga upa cuinta yachanami. Quillcashca tian: “Yachajcunara paiguna quiquin yachaushcai apin.”
46003020	Shinallara nin: “Yachajcuna iyarishcaunaras Señor yachan, imasna mana imajpas valinzhu.”
46003021	Chiraigumanda pihuas runaunai ama ahuayarichu.
46003022	Tucui imas cangunajmi: Pablo, Apolos, Cefas, cai pacha, causai, huañui, cuna huras, huasha huras, tucui, tucui cangunajllami.
46003023	Canguna Cristojmi anguichi, Cristoga Diospajmi.
46004001	Runauna ñucanchira ricsinauchu Cristora sirvijcunara cuinta, Dios pacashca shimiunara yachachijcunara cuinta.
46004002	Maspas ministirinmi yachachijcunahua shimira pactachijcuna anauchu.
46004003	Cangunas, shu camajcunas ñucara camajpi, mana yapa manzhanichu. Ñuca quiquinllaras mana camaunichu.
46004004	Ñucajpi ima manali rana iyairas mana charinichu. Shina ajllaira mana chimandachu ali tucuni. Ñucara camaj Señormi.
46004005	Shinajpi ama ñaupara taripanguichichu, Señor shamunagama. Pai tucui llandui pacashcaras punzhai ricuchingami, tucui runa shungüi rasha nisha iyarishcaunaras. Chi hurasllaira caran duiñu Diosmanda paita alabashcara apingami.
46004006	Cai tucuira ricuchishcani, uquiuna, ñucajpis Apolospajpis, shu ricuchina cuinta, cangunara llaquishcamanda, cangunara yachachingaj quillcashca shimira caźusha puringaj, ama mas tucusha, shu yachachijta valichisha shujta mana valichisha.
46004007	¿Pita canda chicanyachin shujcunamanda? ¿Imara mana cuyashcara charinguiri? ¿Cuyashca ajpi, ima rasha mas tucungui mana apij cuinta?
46004008	Ña basta sacsashcanguichi. Ña charijcuna tucushcanguichi. Ñucanchi illaushcai rey apuuna cuinta mandanguichi. Canguna rey apuuna tucunauchu nisha munanchi, ñucanchis shinallara cangunahua pariju rey apuuna tucungaj.
46004009	Ñuca ricujpi, ñucanchi Dios cachashca runauna ajpi, pai ñucanchira churashcami puchucaigunara cuinta ricui tucungaj, huañungaj taripashcauna cuinta. Ricui tucushcanchi mundu ñaupajpi, angelguna ñaupajpi, runauna ñaupajpis.
46004010	Cristora llaquishcamanda upauna cuinta tucushcanchi, astaun canguna iyaiyujcuna anguichi; ñucanchi sambauna, randi canguna ursayujcuna; canguna ali rimashcauna, randi ñucanchi mana valishcauna.
46004011	Cunagama yarcachisha, upinaichisha, llushti asha, sajmai tucusha, huasi illaj tiashcanchi.
46004012	Sambayasha tarabanchi, ñucanchi quiquin maquillahua. Maldisiai tucusha, bindisianchi. Turmindachinaupis ahuantanchi.
46004013	Caminaupis ruganchi. Cunagama cai mundumanda shu chinda cuinta tucushcanchi, tucui runauna ichushca basura cuinta.
46004014	Caita mana quillcaunichu cangunara pingachingaj, randi camachingaj, ñuca quiquin llaquishca churiunara cuinta.
46004015	Canguna Cristoi chunga huaranga yachachijcunara charishallara, mana ashca yayaunara charinguichi. Ñuca Cristo Jesuspi canguna yaya tucucani, paihua evangelio ali shimimanda.
46004016	Chimanda nini, ñucara catirijcuna tucuichi.
46004017	Chiraigumandalla Timoteora cachacani, pai ñuca llaquishca churimi Señorbi, ñuca shimira pactachij. Cangunara iyarichingami ñuca Cristo ñambii puriushcara, ima samira yachachiuni tucui partii, tucui iglesiaunai.
46004018	Huaquinguna mas tucuisiquiuna tucushcanguichi, ñuca mana ima huraspas shamungaraushca cuinta.
46004019	Astaumbas Señor munajpi uctalla shamushami. Shamusha, mas tucuisiquiunara ricsisha; mana paiguna shimira, astaumbas paiguna ushaira yachangaj.
46004020	Dios mandana pacha mana shimiunamandallachu, astaun ushaimandami.
46004021	¿Imara munanguichi? ¿Caspihuachu livachingaj shamusha? ¿Llaquij mansu shunguhuachu shamusha cangunajma?
46005001	Sirtu pacha uyarin, “Cangunahua shujhua tacarina tian,” nisha, gentilgunahua mana rimashca tunu. Shu runa paihua quiquin yaya huarmihua causaun, ninaun.
46005002	Canguna mas tucuisiqui anguichi. ¿Manzhu llaquirina acanguichi, casna raj runara cangunajmanda anzhuchingaj?
46005003	Sirtu pacha ñuca, cangunahua pariju mana tiaushallara ñuca aichai, astaun ispiritui tiausha, cangunahua tiaushcasna chita raj runara ña taripashcani.
46005004	Ñucanchi Señor Jesucristo shutii, canguna tandarisha, ñuca ispíritu shinallara cangunahua tiaushas, ñucanchi Señor Jesucristo ushaihua,
46005005	chi runara Satanasma intrigaichi, paihua aichara tucuchingaj, randi paihua ispíritu quishpichi tucuchu Señor Jesuspa punzhai.
46005006	Mana valinzhu canguna, “Alimi anchi” nishcara. ¿Manzhu yachanguichi imasna ansalla tanda punguichina pulvu intirura punguichin?
46005007	Shinajpi, rucu punguichina pulvura ichuichi, canguna mushuj tanda tucungaj, punguichina pulvu illaj, canguna ashcasna. Cristora, ñucanchira quishpichina burigura, ña huañuchishcami ñucanchimanda, ñucanchi pascua nishca cuinta.
46005008	Shinajpi, istara rashunchi, mana rucu punguichina pulvuhua, mana manali shungu manali rana punguichina pulvuunahua, astaun mana punguichishca tanda cuinta, ali ranahuas sirtu shimihuas istara rashunchi.
46005009	Cangunara quillcacani cartai shujhua tacarijcunahua ama cumpañangaj, nisha.
46005010	Randi, ñuca casna nisha, mana nicanichu cai pachai tiaj shujhua tacarijcunahua, cullquira yapajta munajcunahua, shuhuajcunahua, runa rashca diosta adurajcunahua ama cumpañangaj. Ñuca casna nisha rimashca ajpi, cai mundumanda llucshinara ministinguichima.
46005011	Astaun casna nishami quillcacani: “Shu uqui nishca runa shujhua tacarij ajpi, cullquira yapajta munaj ajpi, runa rashca diosta aduraj ajpi, maldisiaj ajpi, machaisiqui ajpi, shuhuaj ajpi, ama paihua puringuichi. Cai sami runahua micunais ama micunguichichu.”
46005012	¿Ima rasha iglesiamanda canzhai aj mana quirijcunara taripaimacani? ¿Manzhu canguna iglesia ucui tiajcunara taripanguichi?
46005013	Iglesiamanda canzhai ajcunara Dios taripanga. Chi uchara raj runara cangunajmanda anzhuchichi.
46006001	Cangunamanda shuj shu uquira piñasha, ¿manzhu pingaringuichima mana quirijcuna ñaupajpi taripachingaj? ¿Manzhu quirijcuna ñaupajma rina aca taripachingaj?
46006002	¿Manzhu yachanguichi imasna quirijcuna mundura taripanga ranaun? Canguna mundura taripanauna asha, ¿manzhu ushanguichi ichilla taripanaunaras?
46006003	¿Manzhu yachanguichi imasna angelgunara taripana anchi? Shinajpi, maspas cai causaimanda taripanaunara taripanami anchi.
46006004	Cai causaimanda ima taripana tiajpis, ¿ima rasha quiricunamanda pishi valijcuna ñaupajpi taripachinguichi?
46006005	Cangunara pingachingaj shina nini. ¿Illanzhuiri cangunajpi shu iyaiyuj runa uquipura taripangaj?
46006006	Astaun, shu uqui shu uquira taripachin, astaun maspas mana quirijcuna ñaupajpi raun.
46006007	Cangunapura piñanujpi yapa mana valinzhu. Astaun, ¿ima rasha mana ahuantangui canda manali rashcara? ¿Ima rasha mana ahuantangui quichusha nishcara quichunauchu?
46006008	Randi canguna quiquin uquiunara manalira raunguichi, shinallara uquiunamandas quichunguichi.
46006009	Randi, ¿manzhu yachanguichi, Dios mandana pachara mana apinaungachu manalira rajcuna? Ama pandanguichichu: shujhua tacarijcunas, runa rashca diosta adurajcunas, huarmihua tacarijcunas, irusta rajcunas, caripura tacarijcunas,
46006010	shuhuajcunas, cullquira yapajta munaisiquiunas, machajcunas, camijcunas, umachisha quichujcunas, Dios mandana pachara mana apinaungachu.
46006011	Casna tunui causajcuna acanguichi huaquinguna. Astaumbas maillashca acanguichi, sumajyachishca acanguichi, ali dirichu tucushcanguichi Señor Jesucristo shutii, ñucanchi Diospa Ispiritumandas.
46006012	Tucui imaras ranallami ñucahua, astaun mana tucui valinzhu; tucui imaras ranallami ñucahua, shina ajllaira lugarda mana cunichu ima ranas ñucara vinsingaj.
46006013	Micunaga icsajmi, icsas micunajmi. Ishquindira Dios huasha tucuchinga. Runa aicha mana rashcachu aca shujhua tacarisha causangaj. Runa aicha Señorbajmi, Señorbas runajmi.
46006014	Señorda atarichij Dios shinallara ñucanchira atarichingami paihua ushaihua.
46006015	¿Manzhu yachanguichi imasna canguna aicha quiquin Cristo aicha partimi? ¿Shinajpi Cristo aicha partira quichusha, shujhua tacarij huarmihua llutachishachu? ¡Mana!
46006016	¿Manzhu yachanguichi imasna shu cari shujhua tacarij huarmihua llutarisha paigunapura shu aichalla tucun? Quillcashca tian: “Chi ishqui shu aichalla tucunaunga.”
46006017	Randi maicambas Señorhua llutarisha, paihua shu ispiritulla tucun.
46006018	Shujhua tacarinamanda miticuichi, Shu tunu uchauna aichamanda canzhaimi, randi shujhua tacarisha, duiñu paihua quiquin aichara huajlichin.
46006019	¿Manzhu yachanguichi imasna canguna aicha Santu Ispíritu causana huasi ashcara, paiga canguna shungüi tian, Diosmanda paita charinguichi? Mana canguna quiquimbajchu anguichi.
46006020	Randishca acanguichi. Shina asha, Diosta ahuayachinguichi canguna aichai, canguna ispirituis. Diospajmi anaun.
46007001	Canguna quillcai tapushcamanda rimasha nini. Alimi anma cari huarmira ama llangangaj.
46007002	Astaun tacarisha tintarinamanda, caran duiñu paihua quiquin huarmira charichu, huarmis quiquin carira charichu.
46007003	Cariga huarmihua casarashcai ranaunara pactachichu, shinallara huarmis carihua.
46007004	Huarmi aicha mana paihuajchu astaun paihua carijmi. Shinallara cari aicha mana paihuajchu astaun huarmijmi.
46007005	Ama mitsanuichichu. Huaquin hurasllai ishquindimanda munashaga saquinauchu, cungaillai Diosta mañangaj. Chi huasha cutillara llutarinauchu, ama supai cangunara tintangaj ahuantanara mana ushashcamanda.
46007006	Ñuca casna rimani, mana mandasha astaun lugarda cusha.
46007007	Ñuca munani astaun tucui runauna ñuca cuinta anauchu. Randi caran duiñu Diosmanda paihua quiquin cuyashcara charin, shuj shu tunura, shujpas shu tunura.
46007008	Maltaunaras, huaccha huarmiunaras nini: “Alimi anmaca ñuca cuinta saquiringaj.”
46007009	Randi ahuantanara mana ushasha, casaranauchu; casaranaipi huañuusha, astaun alimi casarangaj.
46007010	Casarashcaunara mandani, huarmi carimanda ama llushpirichu. Caita mana ñuca mandashca astaun Señor mandashcami.
46007011	Llushpirishaga, ama shujta apichu; mana casna rasha cutillara llutarichu paihua quiquin carihua. Shinallara, cari ama ichuchu paihua huarmira.
46007012	Shujcunama casna nini ñuca, mana Dios rimanzhu: “Maican uqui shu mana quirij huarmira charisha, huarmi paihua pariju causasha nijpi, cari paita ama ichuchu.
46007013	Shinallara huarmi mana quirij carira charisha, cari paihua pariju causasha nijpi, huarmi paita ama ichuchu.
46007014	Mana quirij cari Diosma sumajyachishca tucun paihua huarmiraigumanda; shinallara mana quirij huarmi paihua cariraigumanda Diosma sumajyachishca tucun. Mana shina ajpi, canguna churiuna yanga huahuaunami anaunma, astaun cuna sumajyachishca huahuaunami.
46007015	Mana quirij llushpirisha nijpi, llushpirichu. Shina llushpirijpi, quirij uqui quirij pani lugaryanmi. Dios ñucanchira cayaca cushihua causangaj.
46007016	Huarmiga, ¿imarara yachangui, camba carira quishpichina ashca imaras? Cariga, ¿imarara yachangui camba huarmira quishpichina ashca imaras?
46007017	Caran duiñu Señor cushcallai causachu, Dios cayashcallai. Casnami mandani tucui iglesiaunai.
46007018	¿Shu runa pai cayashcai circuncisionda rashcachu acai? Shina rashca asha saquirichu. ¿Shuj mana circuncisionda rashcai cayai tucucai? Ama rachu circuncisionda.
46007019	Circuncisionda ranas mana ranas mana imaschu, randi mandashca shimira pactachina yapa valin.
46007020	Caran duiñu Dios cayashca huraspi tiashcasna tiachu.
46007021	¿Can cayashca huraspi, sirvijchu acangui? Ama llaquirichu. Randi lugaryana usharijpi, llushpiringuilla.
46007022	Maican runa sirvij ashcai cayashca tucujpi, Señorbi cacharishca runa cuinta tucun. Shinallara pihuas lugar ashcai cayashca tucujpi, Cristora sirvij runami tucun.
46007023	Paganahua randishca acanguichi. Shinajpi runaunara sirvijcuna ama tucunguichichu.
46007024	Shinajpi, uquiuna, imasna shu runa pai cayai tucushcasna, shinallara achu Diospa ñaupajpi.
46007025	Huanra huarmiunamanda ima mandashca shimiras mana charinichu Señormanda, randi ñuca iyaimandalla rimani. Shina ajllaira, Señor ñucara llaquishcamanda, ñuca shimi quirinallami.
46007026	Ñuca ricujpi, casna turmindarina huraspi alimi shu runa pai tiashcasnalla tiangaj.
46007027	Canga, ¿huarmiujchu angui? Ama mascaichu llushpirinara. ¿Huarmi illajchu angui? Casaranara ama mascaichu.
46007028	Randi can huarmira apisha, mana uchara rangui. Huanra huarmis casarasha, mana uchara ran. Shina ajllaira casarajcuna turmindarinaungami cai causaibi. Cai turmindarinamanda cangunara quishpichisha nicani.
46007029	Shina ajllaira uquiuna, cangunara nini, timpuuna tucurinaun. Cunamanda huarmiyujcuna mana huarmiyujcunasna causanauchu.
46007030	Huacajcuna mana huacajcunasna anauchu. Cushiyujcuna mana cushiyujcunasna anauchu. Randijcunas mana imaras charijcunasna anauchu.
46007031	Cai mundura gustajcuna mana gustajcunasna anauchu. Cai mundu ricurina tunu ña pasariunmi.
46007032	Ñuca munani canguna ama turbarisha tianauchu. Malta runa Señorbajta iyarin imasna rasha Señorda cushiyachingaj.
46007033	Randi, huarmiyuj cari mundura ricun paihua huarmira cushiyachingaj.
46007034	Cariyuj mana cariyujpas shinallara caran tunura iyarinaun. Huanra huarmi Señorbajta ricun sumajyachishca tucungaj, aichais ispirituis. Randi cariyuj huarmi cai mundumandara iyarin, imasna rasha carira cushiyachingaj.
46007035	Ñuca caita nini cangunara yanapangaj; canguna mana shu tujllai cuinta urmachingaj, astaun ima aliras, ima ali ricurijtas rai tucuchu, shinallara mana imais arcarichu canguna Señorbajma mayanllayamungaj.
46007036	Shu runa paihua huanra ushushira huanra charina mana valinzhu nisha iyajpi, pai ña rucuyaupi casarangaj, shinallara ministirijpi huarmi casarachu, shina rasha mana uchara ran.
46007037	Astaun pai shinzhi runa asha, ushushi casarangaj mana ministijpi, paihua munaira shinzhi huacachij asha, paihua ushushira mana casarachisha nisha iyasha, paita huanralla huacachisha nisha, alirami ran.
46007038	Shinajpi casarachij yaya alirami ran, mana casarachij yaya astaun mas alirami ran.
46007039	Casarashca huarmi paihua carihua huatashcami cari causaushcai. Randi cari huañujpi, huarmi ña lugaryashcami maicandas casarangaj, pai Señorbi quirij ajpi.
46007040	Randi, ñuca ricujpi, huarmi shinalla tiasha mas cushi tucunma. Casna rimasha, Diospa Ispíritu munaira charinimi nisha iyauni.
46008001	Runa rashca dioscunama ricuchishca micunamanda rimasha, ricsinchimi imasna tucui ñucanchi, “Yachanimi,” nisha iyaunchi. Yachana runara yanga atunyachin, randi llaquinaga iñachin.
46008002	Maicambas, “Ñuca yachanimi,” nisha, chara mana imaras yachanzhu, imasna rasha yachanara.
46008003	Maicambas Diosta llaquijpi, Dios paita ricsin.
46008004	Shinajpi runa rashca dioscunama ricuchishca micunamanda rimasha, ñucanchi yachanchi shu runa rashca dios mana imaschu cai mundui. Shu sapalla Diosmi tian.
46008005	Huaquin yanga dios nishcauna tiashas ahua pachais cai pachais, imasna ashca dioscunas ashca señorgunas tianaun,
46008006	shina ajllaira ñucanchihua shu sapalla Dios tian, Dios Yayami. Paimandalla tucui rashcauna llucshinaun, ñucanchis paihuajta causaunchi. Shinallara shu Señor Jesucristollami tiaun. Paimandalla tucui imaras rashca aca, ñucanchis paimanda anchi.
46008007	Randi mana tucui runauna caita intindinaunzhu. Huaquinguna ñaupa hurasmanda runa rashca dioscunara adurajcuna asha, cunagamas chi micunara micunaun chi dioscunama ricuchishcasna iyasha; shina rajpi, paiguna ali rana iyai samba asha huajlirin.
46008008	Micunamanda mana mas chasquihuaj tucunchi Diospa ñaupajpi. Micushas mana mas valij tucunchichu, mana micushas mana pishi valij tucunchichu.
46008009	Ricuichi canguna liuri ashcara samba uquiunara ama urmachingaj.
46008010	Shu runa canda runa rashca diospa huasi mesai tiajta ricusha, can Diosta ricsij runa ajpi, paiga samba runa asha, ¿manzhu runa rashca diosma ricuchishca micunara mas mas micungairi?
46008011	Shina rasha, can yachashcamanda chi samba uqui urmasha chingarin. Chi uquiraigumanda Cristo huañuca.
46008012	Shina rasha, can uquiuna ñaupajpi uchara rasha, paiguna samba iyaira chugrichisha, Cristo ñaupajpi uchara raungui.
46008013	Chiraigumanda, micuna ñuca uquira urmachijpi, ñuca ima huraspas mana micushachu aichara, ñuca uquira ama urmachingaj.
46009001	¿Manzhu Dios cachashca runa ani? ¿Manzhu lugar runa ani? ¿Manzhu ricushcani ñucanchi Señor Jesucristora? ¿Manzhu Señorbi canguna ñuca tarabana anguichi?
46009002	Shujcuna ñucara mana cachashca runachu ninaupis, sirtu pacha canguna ricujpi cachashcami ani. Canguna mari ñucara cachashca ajta ricuchina anguichi Señorbi.
46009003	Ñucara cauźayachijcunama caimi ñuca cutipana.
46009004	¿Manzhu dirichura charinchi micungajpas, upingajpas?
46009005	¿Manzhu dirichura charinchi quiquin casarashca quirij huarmira pushangaj chishu cashashca runaunasna, Señorba uquiunasna, Cefasna?
46009006	¿Ñucalla Bernabellahua dirichura mana charinchichu tarabanara saquingaj?
46009007	¿Pi suldarus paihua quiquin cullquihuachu guirara rarca? ¿Pi runas uvillas yurara tarpusha, paihua muyumanda manzhu upingai? ¿Pi runas chivuunara cuirasha, paigunamanda lichira manzhu upingai?
46009008	¿Yanga runasna caita rimasha ninichu? ¿Manzhu shinallara nin ley mandashca shimi?
46009009	Moisés cushca ley shimii casna nin: “Muyura aitasha llushtiu huagra shimira ama huataichu.” ¿Dios huagrallarachu casna rimasha cuiran?
46009010	¿Manzhu ñucanchimandas iyarin? Ari, ñucanchira yachachingaj quillcashcami. Huachuj runa cushihua chapasha huachun. Muyura llushtij runas cushihua chapasha llushtichu, huasha micunara iyarisha.
46009011	Ñucanchi canguna ispiritui imaras tarpusha, ¿manzhu pallana anchi canguna charishcaunamanda?
46009012	Shujcuna cangunajmanda pallanaupi, manzhu ñucanchi maspas dirichura charinchi pallangaj? Casna rana dirichura mana apishcanchichu. Astaun imaras ahuantashcanchi Cristo ali evangelio shimira ama arcachingaj.
46009013	¿Manzhu yachanguichi imasna Diospa huasii santu cosascunai tarabajcuna Diospa huasimanda micunaun, shinallara altarbi sirvijcuna altarmanda micunaun?
46009014	Shinallara Señor mandashca casnami: “Evangelio ali shimira camachijcuna evangelio shimimanda causanauchu.”
46009015	Astaun mana imaras apishcanichu caimanda, shinallara mana quillcashcanichu, “Shina tucuchu,” nisha ñucahua. Manara quichunaullaira cai ñuca cushi causaira, astaun huañunara munaima.
46009016	Ñuca evangelio ali shimira camachisha, ahuayanara mana ushanichu. Ursamanda camachinami ani. ¿Imara tucushairi Diospa shimira mana camachisha?
46009017	Caita ñuca munaimanda rasha, paganara charishami. Randi mana ali munaihua rasha, ñucara mandashca shimira pactachiuni.
46009018	Shina rasha ¿ima cuyashcarara apishairi? Caimi ñucara pagana: Cristo evangelio ali shimira camachisha, mana imaras apisha, yangamanda camachiuni, shimira camachishcamanda apinara ushashas, mana apinichu.
46009019	Mana pihuas ñucara mandajllaira, ñuca tucui runaunara sirvij tucushcani mas runaunara ganangaj.
46009020	Judiugunahua judiu cuinta tucucani judiugunara ganangaj. Ley mandashca shimira uyajcunahua ley shimira uyajsna tucucani uyajcunara ganangaj, ñuca mana uyaj ashallara.
46009021	Ley shimira mana charijcunahua ley shimira mana charij cuinta tucucani paigunara ganangaj, ñuca mana Dios mandashca shimi illaj asha, astaun Cristo mandashca shimira uyaj ani.
46009022	Samba ajcunahua samba sami tucucani, sambaunara ganangaj. Tucui runaunahua ima tunus tucucani, ima tunuras rasha huaquingunara quishpichingaj.
46009023	Cai tucuira rauni evangelio ali shimira llaquishcaraigumanda, paihua bindisianamanda imaras apingaj.
46009024	¿Manzhu yachanguichi imasna pulasai callpaujcuna tucui callpanaun, astaun shujlla cuyashcara ganan? Shina callpaichi, ganangaj.
46009025	Maicambas callpasha nisha, paihua aicha munaira arcan; paiguna callpanaun ismunalla panga llaitura ganangaj, astaun ñucanchi mana ismuihuaj llaitura ganangaj callpaunchi.
46009026	Ñuca casna callpauni, mana yanga callpasha. Ñuca casna macanauni, mana huairallara macasha.
46009027	Astaun ñuca quiquin aichallara macauni, ñuca quiquin aichara sirvichinimi, ñuca shujcunara camachij tucushca huasha ama ichui tucungaj.
46010001	Uquiuna, mana munanichu canguna cungaringaj imasna ñucanchi yayauna tucui puyu ucui tianauca, tucui Puca Lamarda pasanauca.
46010002	Moiseshua tucui bautisarinauca puyuis lamarbis.
46010003	Ispíritu micunara tucui chi tunullara micunauca.
46010004	Ispíritu upinara tucui chi tunullara upinauca, Dios cushca rumimanda llucshijta, paigunara catij rumimanda. Cai rumi Cristomi aca.
46010005	Shina ajllaira paigunamanda ashcaunahua Dios mana cushiyacachu. Chimanda tiyu pambai ichurinauca.
46010006	Casna tucuca ñucanchira yachachingaj, ama paiguna cuinta irusta munangaj paiguna munashcasna.
46010007	Ama runa rashca dioscunara aduranguichichu, paigunamanda huaquinguna rashca cuinta, imasna quillcashcasna: “Runauna tiarinauca micungaj, upingaj; chihuasha atarinauca pujllangaj.”
46010008	Ama shujcunahua tacarishunchi, paigunamanda huaquinguna rashca cuinta, imasna paiguna shina rashcamanda ishqui chunga quinsa huaranga tupu huañunauca shu punzhallai.
46010009	Ama tintashunchi Señorda, paigunamanda huaquinguna rashca cuinta, imasna ashcauna shina rajpi machacuiguna huañuchinauca.
46010010	Ama piñashunchi Diosta, paiguna piñashca cuinta; huañuchij angel paigunara huañuchica.
46010011	Cai tucui tucuca shu ricuchina cuinta, ñucanchira yachachingaj quillcashca aca, ñucanchi puchucai punzhaunai causaujcuna ajta.
46010012	Shinasha, maicambas Alimi shayauni, nisha iyasha, ali iyarichu ama urmangaj.
46010013	Runaunara apina tintanaunalla cangunara apishcami. Dios paihua shimira pactachijmi, mana lugarda cungachu shu mana ahuantaihuaj tintana canda apingaj, astaun tintanahua pariju shu quishpinara cachamungami canguna ahuantangaj.
46010014	Shinajpi, llaquishcauna, runa rashca diosta aduranamanda miticuichi.
46010015	Iyaiyujcunara cuinta cangunara rimauni. Ñuca rimashcara camaichi.
46010016	Ñucanchi bindisiana vasura bindisiasha, ¿manzhu upiusha Cristo yahuarda pariju iyariunchi? Ñucanchi paquina tandara, ¿manzhu micusha Cristo aichara pariju iyariunchi?
46010017	Imasna tanda shujlla ajpi, ñucanchi ashcauna ashas, shu aichallami anchi, tucui ñucanchi shu tandallara micushcamanda.
46010018	Israel runaunara iyarichi paiguna causana tunui. Sacrifício rashcaunara micujcuna, ¿manzhu altarmanda micunaun?
46010019	¿Imasna ajpira shina nini? ¿Runa rashca dios sirtu diosmi ninichuiri? ¿Runa rashca dioscunama sacrificioi ricuchishca micuna valijmi ninichuiri?
46010020	Mana shina ninichu. Astaun caita nini: Gentilguna sacrificiora rasha, supaigunama ricuchinaun, mana Diosma. Canguna supaigunahua pariju rangaj mana munanichu.
46010021	Señorba vasura upiusha, supaihua vasuras mana ushanguichichu upinara. Señorba mesai tiarisha, supaiguna mesais mana ushanguichichu tiarinara.
46010022	¿Señorda piñachishunzhuiri? ¿Paimanda yali ushajchu anchi?
46010023	Tucuira rangaj lugarmi ani, shina ajllaira mana tucuichu sirvin rangaj. Tucuira rangaj lugar ani, shina ajllaira mana tucuichu sirvin rangaj. Tucuira rangaj lugar ani, shina ajllaira mana tucuichu ñucara shinzhiyachin.
46010024	Pihuas paihua quiquin ali tucunara ama mascachu, astaun shujpaj ali tucunara mascachu.
46010025	Imaras aicha catuna huasii catushcara micuichilla, ama imaras tapusha ali rana iyaimanda.
46010026	Cai pacha Señorbajmi, shinallara cai pachai tiajpas paihuajllami.
46010027	Shu mana quirij runa cangunara cayajpi micungaj, canguna rinara munasha, imara carashcaras micuichilla, mana imaras tapusha ali rana iyaimanda.
46010028	Randi shuj cangunama nijpi: “Caiga runa rashca diosma sacrificioi ricuchishcami aca,” ama micunguichichu, chi runaraigumanda, paihua ali rana iyaimanda.
46010029	Paihua ali rana iyaimanda, nini, mana cambajchu. ¿Imaraigu shujpa ali rana iyaimanda ñuca taripashca ashairi?
46010030	Ñuca, “Pagarachu,” nisha micusha, ¿ima rasha cami tucushai chi ñuca agrasishca micunamanda?
46010031	Shinajpi, micushas upishas, imara rashas, tucuira raichi Diosta ahuayachingaj.
46010032	Ama imaras raichichu shujcunara urmachingaj, judiu ajpis, griegu ajpis, Diospa iglesia ajpis.
46010033	Ñucas shinallara imara rashas, tucui runaunara cushiyachini, mana ñuca quiquin ali tucunara iyarisha, astaun ashcaunara iyarisha, quishpinauchu, nisha.
46011001	Ñucara catirichi, imasna ñucas Cristora catirini.
46011002	Cangunara nini: alimi rashcanguichi, uquiuna, tucuibi ñucara iyarishcamanda, shinallara yachachishca shimiunara ñuca rimashcasna huacachishcanguichi.
46011003	Shina ajllaira canguna yachangaj munani imasna caran cari uma Cristomi; shinallara caran huarmi uma paihua carimi. Cristo uma Diosmi.
46011004	Maican cari paihua umara quillpashcahua Diosta mañasha, Diosmanda rimashas, paihua umara pingachin.
46011005	Randi huarmi, Diosta mañasha, Diosmanda rimasha, mana umara quillpasha, paihua umara pingachin. Paihua uma llambu rutushcasna tucun.
46011006	Shu huarmi paihua umara mana quillpasha, acchara pitichu. Pinganaita tucuna ajpi acchara pitingaj, rutungaj, umara quillpachu.
46011007	Cariga umara ama quillpachu. Pai Diospa ricurinami, Diospa sumajta ricuchin. Astaun huarmi cari sumajta ricuchin.
46011008	Cari mana huarmimandachu, astaun huarmi carimanda rashca aca.
46011009	Shinallara cari mana huarmiraigumandachu rashca aca, randi huarmi cariraigumanda rashca aca.
46011010	Chimanda huarmi caźuna quillpaira charinami anga umai angelguna ricuushcamanda.
46011011	Astaun Señorbi cari huarmira ministin, shinallara huarmis carira mistin.
46011012	Imasna huarmi carimanda rashca aca, shinallara cuna cari huarmimanda pagarin. Randi tucui Diosmanda shamun.
46011013	Canguna ricujpi, ¿shu huarmi umara mana quillpasha Diosta mañajpi alichu?
46011014	¿Manzhu canguna quiquin iyaibi pinganaita shu cari suni acchara charingaj?
46011015	Astaun huarmi suni acchayuj asha, cai paihuajta valin. Acchara paima cushcami quillpangaj.
46011016	Shina ajllaira huaquinguna cai shimira mana munajpis, ñucanchi huarmi mana quillpana yachaira mana charinchichu; shinallarami tucun Diospa iglesiaunai.
46011017	Ñuca ña rimangaraushcai cangunara mana alabaunichu. Canguna tandarisha, alira mana raunguichichu astaun manalira.
46011018	Ñaupa punda, uyauni: canguna iglesiai tandarisha chicanyanguichi, caran muntun tucusha. Caita ñaca ñaca quirinimi.
46011019	Ministirinmi huaquin shu tunu iyarijcuna tiangaj cangunahua, alimi nishcauna ricsi tucungaj cangunahua.
46011020	Shinajpi canguna tandarisha, Señorba cenara micungaj mana shamunguichichu.
46011021	Astaun, caran duiñu paihua quiquin micunara uctalla micusha nin. Shina rajpi, shu runa yarcaihua tian, shuj machan.
46011022	¿Manzhu huasiunara charinguichi, chihui micungaj upingaj? ¿Casna rasha, Diospa iglesiara pishiyachinguichichu? ¿Mana charijcunaras pingachinguichichu? ¿Imara nishairi ñuca? ¿Cangunara alabashachu? ¡Mana! Caimanda mana alabanichu cangunara.
46011023	Ñuca cangunara yachachishcara quiquin Señormanda apicani. Señor Jesús paita intrigana tutai tandara apica;
46011024	Diosta agrasishca huasha tandara paquica.”Apichi, micuichi,” nica; “caiga ñuca aichami cangunajta paquishca. Caita ranguichi ñucara iyaringaj.”
46011025	Shinallara micui pasashca huasha vasura apica, casna nisha: “Cai vasu mushuj pactachina shimimi, ñuca yahuarbi cushca. Caran cuti upisha, ñucara iyarisha ranguichi.”
46011026	Shinajpi caran cuti cai tandara micusha, vinura upishas, Señor huañushcara ricuchinguichi pai shamunagama.
46011027	Maicambas cai tandara mana iyarishcahua micusha, Señorba vasura mana iyarishcahua upishas, Señorba aicharas yahuardas pishyachishcamanda cauźayachi tucungami.
46011028	Chimanda caran duiñu paillara camachu, shina rasha tandara micuchu, vasura upichu.
46011029	Maicans yangamanda micusha upisha, Señorba aichara mana iyarisha, taripanara micun, upin paihuajta.
46011030	Chimanda ashca sambauna, ashca ungushcauna tianaun cangunahua, ashcauna huañuibi puñunaun.
46011031	Ñucanchi ñucanchillara tariparisha, mana taripai tucunchimachu.
46011032	Astaun taripai tucujpi, Señor ñucanchira livachin, ñucanchi ama munduhua pariju cauźayai tucungaj.
46011033	Shina ajpi, ñuca uquiuna, canguna micungaj tandarisha, parijumanda chapaichi.
46011034	Maicambas yarcachishca asha, paihua quiquin huasii micuchu, canguna tandarishcai ama taripai tucungaj. Ñuca shamusha charaj mana alichishcaunara alichishami.
46012001	Mana munanichu, uquiuna, canguna yachai illaj tucungaj Ispíritu cuyashcaunamanda.
46012002	Canguna yachanguichi imasna mana quirishca huraspi maimas pushai tucusha runa rashca upa dioscunara caticanguichi.
46012003	Chimanda intindipaichi mana pihuas Diospa Ispirituhua rimanzhu: “Jesús maldisiashca achu,” nisha. Shinallara mana pihuas rimanara ushanzhu, “Jesús Señormi,” nisha, Santu Ispíritu mana paita yanapajpi.
46012004	Ima tunu cuyashcas tianmi, randi Ispíritu chi tunullarami.
46012005	Ima tunu sirvinas tianmi, randi Señor chi tunullarami.
46012006	Ima tunu tarabanas tianmi, randi tucuira raj Dios chi tunullarami.
46012007	Caran duiñuma Ispíritu ricurinara cushcami yanapangaj.
46012008	Shujma ali iyarina shimira cushcami Ispiritumanda, shujma ali yachana shimira cushcami chi quiquin Ispiritumanda.
46012009	Shujma quirinara chi Ispiritumanda cushcami; shujma ungüigunara alichinara chi Ispiritumanda cushcami.
46012010	Shujma munanaita ranara rangaj cushcami; shujma Diosmanda shimira rimangaj; shujma ispirituunara ricsinara; shujma shu tunu shimiunara rimanara; shujma shu tunu shimiunara chimbachinara cushcami.
46012011	Cai tucui ranauna shu Ispiritumandallami, caran duiñuma cun pai munashcasna.
46012012	Imasna runa aicha shujllami, shina ajllaira ashca partiunara charin, chi tucui partiuna ashcauna ajllaira shu aichallami tucun; shinallarami Cristo.
46012013	Shu Ispiritullai tucui bautisashca acanchi shu aichallai, judiuguna ashas, grieguuna ashas, sirvijcuna ashas, lugarguna ashas. Tucui ñucanchi chi Ispiritumandalla upichishca anchi.
46012014	Aicha mana shu partillachu, astaun ashca partiunara charin.
46012015	Chaqui, “Mana ñahui asha, mana aichamandachu ani,” nijpi, shina nijpi ¿manzhu aichamanda tucun?
46012016	Rinri, “Mana ñahui asha, mana aichamandachu ani” nijpi, shina nijpi, ¿manzhu aichamanda tucun?
46012017	Intiru aicha ñahuilla ajpi, ¿maibirairi rinri? Intiru aicha rinrilla ajpi, ¿maibirairi muctina?
46012018	Cuna Dios caran partira aichai churashcami, pai munashcasna.
46012019	Tucui aicha shuj partilla ajpi, ¿maibirai intiru aicha?
46012020	Cuna randi, ashca partiuna tiashallara, shu aichallami tucun.
46012021	Ñahui maquira rimanara mana ushanzhu, “Canda mana ministinichu,” nisha. Shinallara uma chaquiunara rimanara mana ushanzhu, “Cangunara mana ministinichu,” nisha.
46012022	Astaun aichamanda samballa yachij partiuna maspas ministirinaun.
46012023	Aicha partiuna pishi valijcuna yachijpi, mas sumajlla churachinchi, mana ali ricurij partiunara mas alira cuiranchi.
46012024	Ali ricurij partiuna mana ministinaun yanapanara. Astaun Dios tucui aicha partiunara ali churashcami, mana ali ricurij partiunara mas valichisha,
46012025	tucui aicha partiuna ama chican chican anauchu, astaun tucui partiuna parijumanda cuiranauchu.
46012026	Shina ajpi shu parti turmindarijpi, tucui partiuna turmindarinaun. Shu parti ahuayachishca ajpi, tucui partiuna pariju cushiyanaun.
46012027	Canguna Cristo aichami anguichi, caran duiñu paihua aichamanda shu partillami.
46012028	Dios paihua iglesiai caran tunu cuyashcaunara churashcami; ñaupa punda pai cachashca runauna, chi huasha Diosmanda rimajcuna, chi huasha yachachijcuna, chi huasha munanaita rajcuna, chi huasha ungüigunara alichijcuna, shujcunara yanapajcuna, mandajcuna, shu tunu shimiunara rimajcuna
46012029	¿Tucuichu cachashca runauna anaun? ¿Tucuichu Diosmanda rimajcuna? ¿Tucuichu yachachijcuna? ¿Tucuichu munanaita rajcuna?
46012030	¿Tucuichu ungushcaunara alichinara ushanaun? ¿Tucuichu shu tunu shimiunara rimanaun? ¿Tucuichu shu tunu shimiunara chimbachinaun?
46012031	Mas valij cuyashcaunara mascaichi. Randi shu yali valij ñambira cangunara ricuchini.
46013001	Ñuca runa shimira rimashas, angelba shimira rimashas, mana llaquishcahua rimajpi uyarij, yanga tilin, tilin uyarij campana cuintalla ani.
46013002	Diosmanda shimira rimanara ushashas, tucui pacashcara, tucui yachanara intindiushas, urcura anzhuchina tupu quirinara charishas, astaun mana llaquisha, mana imajpas valinichu.
46013003	Ñuca tucui charishcaunara cuyashas mana charijcunara carangaj, ñuca quiquin aichara rupachingaj cushas, astaun mana llaquisha, mana imajpas sirvinzhu.
46013004	Llaquina unaira chapanmi, ali shunguyujmi; mana chijninzhu, mana pimandas yali tucusha ninzhu, “Yapa valinimi,” nisha mana rimanzhu.
46013005	Ima mana ricuihuajtas mana ranzhu, paihuajllara mana mascanzhu, mana dsaslla piñarinzhu, ima manali rashcaras mana iyarinzhu.
46013006	Manali ranaunai mana cushiyanzhu, randi sirtu shimira uyasha cushiyanmi.
46013007	Tucuira ahuantan, tucuira quirin, tucuira chapan, tucuira ahuantasha chasquin.
46013008	Llaquina mana ima huras tucuringachu, astaun Diosmanda rimashcauna illanaunga, shu tunu shimiuna tucurinaunga, shinallara yachana pasangallami.
46013009	Ñucanchi chaupira ricsinchi, Diosmanda rimanara chaupira rimanchi.
46013010	Shina ajllaira ali pactajta aj shamusha, ima mana pactajtas pasangami.
46013011	Ñuca huahua ashcai, huahua cuinta rimacani, huahua cuinta iyaricani, huahua cuinta intindicani. Astaun shunguyuj tucusha, huahua tunu ranara saquicani.
46013012	Cuna ispijui ricushca cuinta, mana chiujlla ricunchichu, randi huasha huras ñahuipura ricushun. Cuna chaupira yachani, huasha tucuira ricsishami, imasna ñuca ali ricsishca acani.
46013013	Shinajpi quirinas, chapanas, llaquinas saquirinaunmi, cai quinsa. Randi caigunamanda yali valij llaquinami.
46014001	Llaquina ñambira catichi. Ispiritui cuyashcaunara mascaichi, maspas Diosmanda shimira rimangaj.
46014002	Shu tunu shimiunara rimaj Diosmalla riman, mana runaunama. Mana pihuas intindinzhu pai rimashcara, Ispiritumanda pacashca shimira rimajpi.
46014003	Astaun Diosmanda rimaj runaunama riman, paigunara iñachingaj, cariyachingaj, cushiyachingaj.
46014004	Shu tunu shimira rimaj pai quiquinllara shinzhiyachin, randi Diosmanda rimaj iglesiara iñachin.
46014005	Shina ajllaira, ñuca munani tucui canguna shu tunu shimiunara rimanauchu, astaun mas munani canguna Diosmanda rimangaj. Shu tunu shimiunara rimaj pishi valijmi, pai shimira mana chimbachijpi iglesia intindingaj. Yali valinmi Diosmanda rimaj.
46014006	Uquiuna, ñuca cangunajma shamusha, shu tunu shimiunara rimasha, ¿imajta valingai cangunara yanapangaj, ñuca mana rimajpi shu ricuchishca shimira, shu yachana shimira, shu Diosmanda rimashcara, shu camachina shimira?
46014007	Causana illaj tucanauna uyarijpi, llautasna, guitarasna, mana intindinalla uyarijpi, ¿imasna rashara llautahua guitarahua tucashcara yachana angai?
46014008	Curmetara mana ali tucajpi, pita yachangai guirara ranara puruntungaj?
46014009	Shinallara canguna mana intindihuajta rimajpi, ¿pita intindingai canguna rimashcara? Huairai yanga rimashca cuinta tucunga.
46014010	Cai mundui ashca ima tunu shimiunas tianmi. Tucui shimi alimi uyarin.
46014011	Shina ajllaira ñuca mana chi shimira intindisha, chi shimira rimajhua ñuca shu carumanda shamuj cuinta tucusha, shinallara paihuas shu carumanda runa cuinta angami ñucahua.
46014012	Cangunahua shinallarami. Ispiritumanda cuyashcaunara munaichi; iglesiara shinzhiyachina cuyashcaunara ashcara mascaichi.
46014013	Chiraigumanda maicambas shu tunu shimira rimasha, chimbachina ushaira Diosmanda mañachu.
46014014	Ñuca shu mana ricsishca shimii Diosta mañajpi, ñuca ispíritu mañan, randi ñuca iyaibi mana imaras intindinichu.
46014015	¿Imara rashai? Ispirituhua mañasha, shinallara iyaihuas; ispirituhua cantasha, shinallara iyaihuas.
46014016	Can ispiritullai Diosta bindisiajpi, shu mana intindij runa can rimashcara uyasha, mana intindisha, ¿ima rashara “Amen” nishcara ningairi can agrasishcai, can rimashcara mana intindisha?
46014017	Canga ali pacha agrasiungui, shina ajllaira chi runa mana intindisha, mana shinzhiyai tucun.
46014018	Diosta agrasini ñuca tucui cangunamanda yali shu tunu shimiunahua rimauni.
46014019	Iglesiai ima chunga huaranga shimiunara mana ricsishca shimii rimashcamanda yali, shu pichca shimiunara intindinahua rimangaj munani, shujcunara yachachingaj.
46014020	Uquiuna, ama huahuauna cuinta iyanguichichu, astaun uchara ranaunai huahuauna cuinta aichi; randi iyarinaiga rucuuna cuinta tucuichi.
46014021	Ley mandashca shimii quillcashca tian: “Shu tunu shimiunahuas, shu tunu rimaj shimi caraunamandas, cai runaunama rimashami, shina ajpis mana uyahuanaungachu,” Señor nin.
46014022	Shinajpi, shu tunu shimiuna ricuchina cuinta tucunaun, quirijcunamaga mana, randi mana quirijcunama, astaun Diosmanda shimiuna shu ricuchina cuinta tucunaun, mana mana quirijcunama randi quirijcunama.
46014023	Intiru iglesia shujpi tandarijpi, tucui runauna mana ricsishca shimiunahua rimanaupi, mana intindij runauna, mana quirij runaunas icusha, ¿manzhu “Lucuunami,” nisha rimanaungai?
46014024	Randi tucui quirijcuna Diosmanda rimaupi, shu mana quirij, shu mana intindij runa icusha, uyasha, tucui runauna rimashcamanda paihua uchara riparanga, tariparinga.
46014025	Paihua shungüi pacashca ricuringami. Shina tucujpi tuama urmasha, Diosta adurangami, “Sirtu pacha Dios caibimi tiaun cangunahua,” nisha.
46014026	Shinajpi, ¿imarai, uquiuna? Canguna tandarijpi, caran duiñu shu cantanara, shu yachachina shimira, shu Diosmanda shimira, shu mana ricsishca shimira, shu shimira chimbachishcara charin. Tucuira raichi shujcunara shinzhiyachingaj.
46014027	Mana ricsishca shimiunara rimanaupi, ishquilla quinsalla rimanauchu, shuj shujlla rimasha; shuj chimbachichu rimashca shimiunara.
46014028	Shu chimbachij runa illajpi, chunlla saquirichu iglesiai. Pailla shungu ucullai rimachu Diostas.
46014029	Shinallara Diosmanda rimajcuna ishquilla quinsalla rimanauchu, shujcuna paiguna rimashcara camanauchu.
46014030	Ima shimira ricuchishca ajpi shu tiau runara, ñaupa rimaj saquichu.
46014031	Tucui Diosmanda rimanara ushanguichimi, shuj shujlla rimasha, tucui yachanauchu, tucui cariyashca anauchu.
46014032	Diosmanda rimajcuna ispirituuna Diosmanda rimajcunara uyanaun.
46014033	Dios mana mulujta rajchu, randi sumajta raj Diosmi.
46014034	Imasna tucui quirijcuna iglesiaunai, canguna huarmiuna chunlla tianauchu tandarishcaunai. Paigunara mana lugarda cushcachu rimangaj, astaun caźunauchu, ley mandashca shimi rimashcasna.
46014035	Huarmiuna imaras yachasha nisha, cariunara tapunauchu huasii. Shu huarmi tandarishcai rimajpi pinganaitami.
46014036	¿Imarairi? ¿Cangunamandachu llucshica Diospa shimi? ¿Cangunamallachu pactamuca?
46014037	Maicambas, “Diosmanda rimajmi ani, Ispirituyujmi ani,” nisha, pai ñuca quillcashcara Señor mandashcauna ajta ricsichu.
46014038	Maicans caita mana ricsisha, paihuas ama ricsi tucuchu.
46014039	Shinajpi, uquiuna, Diosmanda rimanara mascaichi; shinallara runauna shu tunu shimiunara rimanara ama arcaichichu.
46014040	Tucui ranaunara ali sumajlla raichi, caran shuj paihua turnui.
46015001	Uquiuna, cangunara iyachisha nini ñuca cangunara camachishca evangelio ali shimira. Cai shimira uyacanguichi, shinallara catiunguichi.
46015002	Cai shimi cangunara quishpichinmi, canguna ñuca camachishca shimira ali huacachijpi, mana yanga quirishca ajpi.
46015003	Naupa punda ñuca quiquin uyashcara cangunara yachachicani: Cristo ñucanchi uchamanda huañuca, Quillcai quillcashcasna.
46015004	Pambashca aca, quinsa punzhai causarica, Quillcai quillcashcasna.
46015005	Cefasma ricurica, huasha chunga ishqui yachachishca runaunamas.
46015006	Chimanda huasha, pichca patsaj yali quirijcunama ricurica. Chigunamanda ashcauna cunagama causanaun, huaquinguna ña huañusha puñunaun.
46015007	Chimanda huasha, Jacoboma ricurica, huasha tucui cachashca runaunama.
46015008	Tucuimanda puchucaibi, ñucaras ricurica, shu cungaimanda llucshij huahuara cuinta.
46015009	Ñucaga cachashca runaunamanda pishi mani, mana valinichu cachashca runa nii tucungaj, ñuca Diospa iglesiara turmindachij ashcamanda.
46015010	Shina ajllaira Diospa gracia nishca ali llaquishcamanda, ñuca casna tucushcani. Pai llaquishcara ñucama mana yangachu ricuchishca aca. Astaun ñuca tucui chishu cachashca runaunamanda yali shinzhira tarabacani. Shina ajllaira mana ñucachu acani astaun ñucajpi tiau Diospa gracia nishca ali llaquina.
46015011	Shina ajpi, ñuca ashas, paiguna ashas, shinami camachicanchi, shinallara quiricanguichi.
46015012	Shina ajpi, Cristo huañushcaunamanda causarishcami nisha camachijpi, ¿imasna ajpira cangunamanda huaquinguna ninaun: “Huañuimanda ima causarinas illanmi?”
46015013	Huañuimanda causarina illajpi, Cristos shinallara mana causarinmachu aca.
46015014	Cristo mana causarishca ajpi, yangami anmaca ñucanchi camachishca shimi, yangamanda quirishcanguichimaca.
46015015	Ñucanchi Diosmanda yanga llullasha rimajcuna anchima. Ñucanchi, “Dios Cristora causachica,” nicanchi, astaun mana shinachu aca, huañushcauna sirtu pacha mana causarijpi.
46015016	Huañushcauna mana causarijpi, Cristos mana causarishcachu,
46015017	Cristo mana causarishca ajpi, yangamanda quirishcanguichi, chara canguna uchai causaunguichi.
46015018	Shinallara Cristoi huañusha puñujcunas chingarinaushcami.
46015019	Cai causallai ñucanchi Cristoi quirisha chapausha, tucuigunamanda yali llaquinaitauna manchi.
46015020	Randi, sirtu pacha Cristo huañuimanda causarishcami, puñushcaunamanda ñaupa punda causarij tucushca.
46015021	Imasna shu runamanda huañuna shamuca, shinallara shu runamanda huañunamanda causarinas shamucami.
46015022	Imasna Adanmanda tucui huañunaun, shinallara Cristomanda tucui causarinaungami.
46015023	Caran duiñu paihua huraspi causaringa, Cristo ñaupa punda causarij, chimanda huasha Cristoi ajcuna pai shamushcai.
46015024	Chimanda huasha tucurina huras pactamungami. Cristo pai mandana pachara intrigangami Yaya Diosma, tucui mandanaras, tucui gubirnuras, tucui ushanaras tucuchishca huasha.
46015025	Ministirinmi Churi mandangaj tucui paita chijnijcunara paihua chaqui ucui churangagama.
46015026	Puchucai chijnij tulai tucuj huañuimi anga.
46015027	Dios tucuira paihua Churi chaqui ucui mandasha churaca. Randi shina nijpis, tucui pai mandashcallai churashcami nisha, intindinchi imasna mandaj duiñura paihua chaqui ucui mana churashcachu aca.
46015028	Shinajpi, tucuira Churi mandashcallai churashca huasha, quiquin Churi shinallara paillarara tucuira mandau Dios mandashcallai churangami. Casna tucujpi, Dios tucuira mandaj sapalla Dios tucuibi tucungami.
46015029	Causarina illajpi, ¿ima rasha huañushcauna randimanda huaquinguna bautisarinaun, huañushcauna mana sirtu causarijpi? ¿Ima rashara huañushcaunamanda bautisarinaunri?
46015030	¿Ima rasha caran huras ñaca ñaca huañunallai causaunchi?
46015031	Sirtumi nini, uquiuna, imasna cangunamanda ahuayauni ñucanchi Señor Jesucristoi, caran punzha huañuchingaraushca cuinta causauni.
46015032	Ñuca runaunasna rimasha, Efeso llactai milli animalgunahua macanaushca ajpi, ¿imajta valinmacairi ñucara? Huañushcauna mana causarinaupi, “micushunchi, upishunchi, cayandi punzha huañushunmi,” nisha causashunchi.
46015033	Ama pandaichichu. Manali runaunahua cumpañausha, ali causanara huajlichin.
46015034	Ripararus purisha ama uchara raichichu. Huaquinguna Diosta mana ricsinaunzhu. Caita nini cangunara pingachingaj.
46015035	Maicambas tapunga: “¿Imasna rashara huañushcauna causarinaunga? ¿Ima sami aichayujta shamunaunga?”
46015036	Iyai illaj angui. Can tarpushca muyu mana ñaupara huañusha, mana iñanzhu.
46015037	Mana tarpunguichu llucshina tunura. Astaun llushtishca muyura tarpungui, trigu muyu ajpis, shu muyuuna ajpis.
46015038	Dios pai quiquin ajllashca tunu muyura cunmi, caran tunu muyuma paihua quiquin tunu aparijta cun.
46015039	Tucui aicha mana chi tunullachu. Runauna shu tunu, sacha aicha shu tunu, yacu aichahua shu tunu, pishcuuna shu tunu aichayujcunami.
46015040	Ahua pachai tiajcunas shu tunu ricurij, allpai tiajcunas shu tunu ricurij. Randi ahua pachai tiajcuna sumaj ricurina shujmi, allpai tiajcuna sumaj ricurina shujmi.
46015041	Indi sumaj ricurina shujmi, quilla sumaj ricurina shujmi, istrillascuna sumaj ricurina shujmi. Shu istrillas shu istrillasmanda chican tunu ricurijmi.
46015042	Shinallara huañushcauna causarina. Ismushca aichara tarpushcami, causarisha mana ismuihuajchu.
46015043	Pingaihua tarpushca, randi sumajlla causarin. Sambayanai tarpushca, ushaihua causarin.
46015044	Runa aichara tarpushca, ispíritu sami aichai causarinmi. Tianmi runa aicha, tianmi ispíritu sami aicha.
46015045	Quillcashca tian: “Adán nishca ñaupa punda runa causaj alma tucuca,” puchucai Adán causaira cuj Ispíritu tucuca.
46015046	Ispirituga mana ñaupachu, astaun aicha ñaupa shamuj aca, chimanda huasha ispíritu.
46015047	Ñaupa punda runa allpamandami, allpa pulvumanda rashca, huasha tucuj runa Señor asha, ahua pachamandami.
46015048	Imasna allpa pulvumanda runa, shinallarami allpamanda ajcuna. Imasna ahua pachamanda aj, shinallarami ahua pachamanda ajcuna.
46015049	Imasna ñucanchi allpamanda runa tunui ricurij ashcanchi, shinallara ahua pachamanda aj tunui ricurij tucushun.
46015050	Caita cangunara nini, uquiuna: aichas yahuarbas mana ushanaunzhu Dios mandana pachara apinara. Shinallara ismuihuaj mana ismuihuajtas apinara mana ushanzhu.
46015051	Shu pacashca shimira cangunara cuintauni: Mana tucui huañusha puñushunzhu, astaun tucui turcai tucushunmi,
46015052	shu ratullai, shu ñahui pin rashcallai, puchucai curmitara curmitaushcai; curmitara curmitashca anga, huañushcauna mana ismuna aichahua causarinaunga, ñucanchis turcai tucushunmi.
46015053	Ministirinmi cai ismuna mana ismuihuajta churaringaj, ministirinmi cai huañuna mana huañuihuajta churaringaj.
46015054	Cai ismuihuaj mana ismuihuajta churarijpi, huañuihuaj mana huañuihuajta churarijpi, chi huraspi quillcashca shimi pactaringa: “Vinsina ña huañuira ganashcami.”
46015055	”Huañui, ¿maitiri can tucsina? Ucu pacha, ¿maitiri can vinsina?”
46015056	Huañuihua tucsina uchami, ucha ushaiga ley mandashca shimimi.
46015057	”Pagarachu,” nisha, Diosta agrasinchi; pai ñucanchira vinsichinmi, ñucanchi Señor Jesucristomanda.
46015058	Shina ajpi, ñuca llaquishca uquiuna, shinzhi shayarichi, ama cuyunguichichu, tucui huras Diospa tarabanai yaparisha ringuichi. Caita yachanguichi, canguna Señorbi tarabashcauna mana yangachu.
46016001	Quirijcunama cuyana cullquira tandachinamanda rimasha nini. Ñuca Galacia llactai tiaj iglesiaunara mandashcasnallara ranami anguichi cangunas.
46016002	Caran simana ñaupa punda punzhai, caran duiñu pai ganashca tupumanda cullquira chicanyachisha huacachinami, pai ushashca tupura. Shina rasha mana ñuca shamushcaira tandachina anga cuyana cullquira.
46016003	Ñuca pactamusha, canguna quillcai rimaushca runaunara Jerusalenma cachasha, canguna cuyashcara apangaj.
46016004	Ñucas ringaj ministirijpi, paiguna ñucahua cumpañasha rinaunga.
46016005	Macedonia partira pasanami ani, Macedonia llactara pasashca huasha cangunajma shamushami.
46016006	Cangunahua saquirisha chari, tamia huraspas pasasha chari, ñuca chihuasha maima rina ajpis canguna ñucara pushahuanguichi.
46016007	Ñuca cuna dsas pasaushcai cangunara ricungaj mana munanichu. Astaun unaira saquirinara munani cangunahua, Dios munajpi.
46016008	Efeso llactai saquirishami Pentecostés istagama.
46016009	Shu atun pungu cuinta pascarishcami ñucaj, ñuca tarabangaj. Shina ajllaira ashca arcajcuna tianaun.
46016010	Timoteo shamujpi, paita ali chasquipanguichi, pai cungailla cangunahua tiangaj, Pai Diospa tarabanara alimi raun, ñuca cuintallara.
46016011	Chimanda ama pihuas paita pishiyachichu, astaun paita sumajlla pushanguichi paihua ñambii, uctalla ñucajma pactamungaj. Paita chapaunimi chishu uquiunahua.
46016012	Ñucanchi uqui, Apólosta, mañacani chishu uquiunahua pariju cangunajma ringaj. Astaun mana ansas munacachu ringaj cuna.”Huasha risha,” nicami, “ñuca ushashca huraspi.”
46016013	Ripararus tiaichi. Shinzhi shayarichi canguna quirinai. Shinzhi runauna cuinta raichi. Shinzhiyaichi.
46016014	Tucui imara rashas, llaquishcahua raichi.
46016015	Ña yachanguichi, uquiuna, imasna Estéfanascuna ñaupa punda quirijcuna anauca Acaya partii. Paigunallara cunauca quirijcunara yanapangaj.
46016016	Cangunara nini, cai samiunara uyaichi, shinallara tucui pariju yanapajcunaras, tarabajcunaras.
46016017	Estéfanas, Fortunatos, Acaicos shamushcamanda yapa cushiyani. Canguna illashcai ñucara cushiyachihuanauca.
46016018	Paiguna ñuca ispirituras cangunajtas cushiyachinauca. Shina rajcunara llaquina anguichi.
46016019	Asia partii tiaj iglesiauna cangunara saluranaun. Aquila Priscilandi, paiguna huasii tandarij iglesiandi cangunara saluranaun ashcara, Señorba shutii.
46016020	Tucui uquiuna cangunara saluranaun. Cangunapura parijumanda chuyaj muchanahua saluraichi.
46016021	Ñuca, Pablo, ñuca quiquin maquihua cai saluranara cangunama quillcauni.
46016022	Maicambas Señorda mana llaquisha maldiciashca achu. Ñucanchi Señor shamunmi.
46016023	Ñucanchi Señor Jesucristo gracia ali llaquina iyai cangunahua tiachu.
46016024	Ñuca Cristo Jesuspi llaquishcahua tucui cangunara dispirini. Amen.
47001001	Pablo, Jesucristo cachashca runa, Dios munashcamanda, ñucanchi uqui Timoteondi, Corinto llactai tiaj Diospa iglesiama quillcauni, shinallara tucui Acaya partii tiaj sumajyachishca runaunamas.
47001002	Gracia ali llaquina iyairas cushi shunguras charichi ñucanchi Yaya Diosmanda, Señor Jesucristomandas.
47001003	Bindisiashca achu Dios, ñucanchi Señor Jesucristo Yaya. Paiga llaquij Yaya, cushiyachij Diosmi.
47001004	Pai tucui turmindariushcai ñucanchira cushiyachin. Chimanda shinallara imais turmindarijcunaras cushiyachinara ushanchi, Dios ñucanchira cushiyachishcahua.
47001005	Imasnara Cristo turmindarishcaunara ashcara apiunchi, shinallara quiquin Cristomanda ashca cushiyuj tucunchi.
47001006	Ñucanchi turmindarijpis, ñucanchi cushiyajpis, shinami tucun cangunara cushiyachingaj, quishpichingajpas; casna tucun canguna ñucanchi turmindarina samihua shinallara turmindarijpi.
47001007	Alimi iyaunchi cangunamanda. Yachanchi imasna ñucanchihua turmindarishcanguichi, shinallara ñucanchihua cushi tucunguichimi.
47001008	Uquiuna, canguna yachangaj munanchi ñucanchi turmindarishcara Asia partii. Chihui huañunalla turmindaricanchi, ñucanchi ahuantana tupumandas yalijta, chimanda “Huañushun,” nisha iyaricanchi.
47001009	Ñucanchi quiquin shungu ucui, “Huañungaraunchi,” nisha iyaricanchi, ama quiringaj ñucanchi quiquinllai, astaun huañushcaunara causachij Diosllai quiringaj.
47001010	Pai ñucanchira llushpichica, cunas llushpichin, shinallara chapaunchi pai chara ñucanchira llushpichingami casna atun huañuimanda.
47001011	Canguna Diosta mañasha ñucanchira yanapaichi, ashca runauna Diosta agrasinauchu ñucanchira yanapashcamanda, ashca runauna mañashcamanda cuyashcara agrasisha.
47001012	Caimanda Diosta agrasinchi, shinallara ñucanchi iyai shina riman, imasnara mundu ñaupajpi, maspas canguna ñaupajpis, chuya shunguhua ali iyaihuas causashcanchi, mana mundu yachaihua astaun Diospa gracia ali llaquina iyaihua.
47001013	Ricunalla, intindinalla ajcunara cangunama quillcaunchi. Canguna puchucaigama ali intindinauchu munani.
47001014	Canguna ña ansalla intindinguichi imasna Señor Jesuspa punzhai canguna ñucanchimanda ahuayanguichi; ñucanchi shinallara ahuayashun cangunamanda.
47001015	Casna iyarisha, ñuca munacani cangunajma ñaupa punda shamungaj, canguna ishqui cuti bindisiai tucungaj, ñuca tigrasha cuti cangunajpi pasiangaj.
47001016	Shina rasha, cangunara ricusha nicani ñuca Macedonia partima pasaushcai, shinallara chimanda tigramushcais cuti cangunajma shamungaj, canguna ñucara Judea partima cachangaj.
47001017	Ñuca casna rasha nijpi, ¿yangamanda ishqui shimiyujchu tucucani? Ñuca rasha nishcara ¿yanga aicha munaibichu rimacani, ñuca yangamanda “Ari, Mana,” nisha umachingaj?
47001018	¡Mana! Imasna Dios ali quirihuajmi, ñucanchi cangunara mana rimanchichu, “Ari,” nisha, “Mana,” nisha.
47001019	Astaun ñucanchi cangunama rimashca camachiushca Diospa Churi Jesucristo—ñucas, Silvanos, Timoteos rimaushca, mana acachu “Ari,” nishcas, “Mana,” nishcas, astaun Cristoi rimasha, “Ari,” nishcami aca.
47001020	Tucui Dios cusha nishca shimiuna, quiquin Diospi, “Ari, sirtumi” nishcami anaun; astaun ñucanchimanda, “Amen,” nishcami Diosta ahuayachingaj.
47001021	Dios ñucanchiras cangunaras Cristoi shinzhiyachin, shinallara ñucanchira chicanyachica.
47001022	Pai shinallara Ispíritura ñucanchima cuca, shu sellu nishca cuinta, huasha shamuj bindisiashcaunara ricuchina cuinta.
47001023	Ñuca Diosta cayauni ñuca almara ricuj tucungaj, imasna cangunara llaquishcamanda mana ñaupa shamucani Corinto llactama.
47001024	Ñucanchi canguna quirinara mana mandaunchichu, astaun yanapaunchimi canguna cushi yaparingaj. Canguna quirinai ali shayaringuichi.
47002001	Ñuca iyacani cangunajma ama cuti shamungaj llaquirishcahua.
47002002	Ñuca cangunara llaquichijpi, ¿pita ñucara cushiyachinga? Ñucara llaquichishca runami anga.
47002003	Caita cangunama quillcashcani, ñuca cangunajma shamusha nisha ama llaquiringaj huaquingunamanda, ima huras paigunamanda cushi tucuna macani, caita iyarisha imasna ñuca cushiyauni, cangunas shinallara cushiyanguichi.
47002004	Ashca turmindarishcahua, ashca shungu nanarishcahua, shinallara ashca huacashcahua, ñaupa punda quillcacani cangunama. Shina quillcasha, mana munacanichu cangunara llaquichingaj, astaun canguna yachangaj ñuca cangunama ashcara llaquishcara.
47002005	Pi runas ñucara llaquichishca ajpi, mana ñucallara llaquichishcachu, astaun, shu shimii rimajpi, tucui cangunaras llaquichishcami—ama yapajta rimangaj.
47002006	Ña basta chi runama paita piñashca, ashca runauna rimashca ajpi.
47002007	Shinajpi cuna canguna paita perdonana anguichi, shinallara paita cushiyachina, pai yapa ashca llaquirishcahua ama vinsi tucungaj.
47002008	Chimanda cangunara rugauni paita llaquishcara ali ricuchichi.
47002009	Shinallara cangunara quillcacani canguna tucuibi ñucara caźujcuna ashcara camangaj.
47002010	Shinajpi canguna perdonashca runara ñucas shinallara perdonauni. Ñuca imaras charisha perdonangaj cangunara llaquishcamanda ña perdonashcani Cristo ñaupajpi.
47002011	Casna nini Satanás supai apu imaras ama ganangaj ñucanchimanda. Pai ima rana tunuras ña yachanchi.
47002012	Ñuca Troas llactama pactamusha Cristo evangelio ali shimira rimangaj, pajlla pambai ushacani, Señorbi.
47002013	Shina ajllaira cungailla samanara mana ushacanichu ispiritui, ñuca uqui Titora mana tupashcamanda. Shinajpi dispirisha, Macedonia partima llucshicani.
47002014	Diosta agrasini imasna maita rishas pai ñucanchira vinsijcuna cuinta pushan Cristo Jesuspi, ñucanchimanda tucui partiunai Cristora ricuchingaj, shu gustu mishqui asnaj cuinta.
47002015	Sirtu pacha Diospa ñaupajpi ñucanchi shu Cristomanda ali gustu mishqui asnaj cuintami anchi quishpiucunai, chingariucunais.
47002016	Chingariucunaj, huañuna asnaj cuinta anchi paiguna huañuibaj. Randi quishpiucunaj causana asnaj cuinta anchi causaibaj. ¿Pita pactajta angai caihua?
47002017	Ñucanchi mana ashca runauna cuintachu anchi Diospa shimira huajlichisha catusha, astaun ali shungumanda, quiquin Diosmanda, quiquin Diospa ñaupajpis rimaunchi, Cristo shutii.
47003001	¿Cutillara callarinchichu ñucanchimanda ali rimangaj canguna ñaupajpi? ¿Cuti ministinchichu ali rimana quillcaunara cangunahua, shujcuna ministishca cuinta? ¿Cangunamanda ali rimashcara ministinchichu?
47003002	Cangunami ñucanchi quillcauna cuinta anguichi, ñucanchi shungüi quillcashca, tucui runauna ricsishca, tucui runauna ricushca.
47003003	Canguna shu Cristomanda quillca cuinta anguichi, ñucanchi maquihua quillcashca, mana tintahua astaun causaj Diospa Ispirituhua; mana rumi palaunai quillcashcachu, astaun runa shungu palaunai.
47003004	Casna iyarinara charinchi Diospa ñaupajpi Cristomanda.
47003005	Ñucanchilla mana valinchichu imaras iyaringaj, astaun ñucanchi valishca Diosmandami shamun.
47003006	Dios shinallara ñucanchira valichica shu mushuj pactachina shimira camachijcuna tucungaj. Cai shimi mana quillcamandallachu aca, astaun Diospa Ispiritumandami. Quillca huañuchin, astaun Ispíritu causaira cun.
47003007	Chi huañuchina shimi, rumi palai quillcashca, sumajhua shamuca, imasna Israel churiuna ricunara mana ushanaucachu Moisespa ñahuira, paihua ñahui chiujlla ricurishcamanda. Cai sumaj pasanallami aca.
47003008	¿Manzhu Ispíritu camachishca shimi astaun ali sumajhua shamushca anga?
47003009	Cauźayachina shimi sumajhua shamujpi, astaun mas ali sumajhua almara alichina shimi shamungami.
47003010	Cai mas ali sumaj ricurijpi, ñaupa huras sumaj ña pishimi ricurin.
47003011	Huañunalla aj sumajhua ricurijpi, unaira duraj astaun mas ali sumajhua ricuringa.
47003012	Casna chapanara charisha, pajlla pambai rimauni,
47003013	mana Moisés cuinta, imasna pai shu llachapahua paihua ñahuira quillpaca, Israel churiuna paihua sumaj pasaushcara ama riparangaj. Chi sumaj tucuchinami aca.
47003014	Astaumbas paiguna shungura shinzhiyachinauca. Cuna punzhagama, ima huras rucu pactachina shimira uyajpi, chi quillpana llachapa cuinta paiguna shungüi sirin. Cristo chi quillpana llachapara cuinta anzhuchin.
47003015	Cuna punzhagama, Moisés quillcashcara ricushca ajpi, chi quillpana llachapa cuinta paiguna shungüi chara churashcami tian.
47003016	Astaun paiguna Señorbi quirijpi, chi quillpana llachapa anzhuchishca anga.
47003017	Señorga Ispiritumi. Maibi Señorba Ispíritu tiajpi, chihuimi lugar tucun.
47003018	Tucui ñucanchi pascashca ñahuihua ispijui cuinta Señorba sumajta ricunchi. Chimanda turcarinchi shu tunu sumajmanda shu tunu sumajcama pai ricurishca tunui Señormanda. Señorga Ispiritumi.
47004001	Dios llaquishcamanda, ñucanchi cai camachinai paita sirvisha, mana dismayarinchi.
47004002	Randi tucui pacashcaras, tucui pinganaras saquishcanchi, mana sabiru cuinta tucusha, mana Diospa shimira chapusha. Astaun sirtu shimira pajlla pambai rimasha, tucui runauna ali rana iyaima ñucanchi ali ashcara ricuchishun Diospa ñaupajpi.
47004003	Ñucanchi rimaushca evangelio ali shimira pacashca ajpi, chingariucunahua pacashcami.
47004004	Caigunahua, cai mundu dios mana quirijcuna iyaira ñausayachishcami, sumajyachishca Cristo evangelio ali shimi ama paigunara punzhayachingaj. Cristo quiquin Dios cuinta ricurin.
47004005	Mana ñucanchi quiquin shutira rimaunchichu astaun Jesucristo shutira, pai Señor ajpi. Ñucanchi cangunara sirvijcuna anchi Jesusta llaquishcamanda.
47004006	”Llandumanda punzhayachu,” nisha mandaj Dios ñucanchi shungüi punzhayachica, ñucanchi iyaira punzhayachingaj Diospa sumajta yachashcahua, Jesucristo ñahuii ricurij.
47004007	Cai valijta allpa mangaunai cuinta charinchi, paihua ali valij ushai Diosmandalla achu, mana ñucanchimanda.
47004008	Tucuibi turmindarinchi, shina ajllaira mana huacanchichu; mulistarinchi astaun mana turbarinchichu.
47004009	Turmindachishcauna anchi, astaun Dios mana saquishcauna. Urmachishcauna anchi, astaun mana tucuchishcauna.
47004010	Maima rishas, Jesús huañushcara apaunchi ñucanchi aichai, Jesuspa causai shinallara ricurichu ñucanchi aichai.
47004011	Ñucanchi causajcuna asha, tucui huras huañunama intrigashcami anchi Jesusta llaquishcamanda, Jesuspa causai shinallara ricurichu ñucanchi huañunalla aichai.
47004012	Shina ajllaira ñucanchi aichai huañuna tarabaun, astaun cangunajpi causai tarabaun.
47004013	Chi quirina ispiritura charisha, imasna quillcashca aca: “Quiricani, chimanda rimacani,” nisha, ñucanchi shinallara quirinchi, chimanda rimanchi.
47004014	Caita yachanchi imasna Señor Jesusta sicachij Dios shinallara ñucanchira sicachingami Jesushua pariju, ñucanchira cangunahua pariju ricuchingami paihua ñaupajpi.
47004015	Cai tucuira turmindarinchi cangunara llaquishcamanda, Diospa gracia ali llaquina iyai ashca runamanda yaparisha, paiguna agrasishcauna yaparinauchu Diosta ahuayachingaj.
47004016	Casna ajpi mana dismayarinchi. Astaun ñucanchi ricurij aicha gastarisha rishallara, ñucanchi ucui tiaj runa caran punzha mushujyasha rin.
47004017	Cai uctalla pasaj ichilla turmindarina ñucanchijpi shu yali valij huiñai duraj sumajta iñachinmi.
47004018	Ricurijcunara mana ricunchichu, astaun mana ricurijcunara ricunchi. Ricurijcunaga mana duranaunzhu, randi mana ricurijcuna huiñaigama duranaungami.
47005001	Ñucanchi cai pachai causaushca huasi tularijpi, Diosmanda shu huasira charinchi, mana maquihua rashcara, shu huiñaigama duraj huasira, ahua pachai.
47005002	Ñucanchi tiaushca huasii huacaunchi, ñucanchi ahua pachamanda huasira churarisha nisha.
47005003	Shina rasha, churarishca asha, mana llatan tucushun.
47005004	Ñucanchi cai huasii tiajcuna, iyaibi nanarisha turmindarinchi. Mana munanchichu llatan tucungaj, astaun churarishca, ñucanchi huañunalla aicha causaibi chingarichu.
47005005	Cai quiquimbajta Dios ñucanchira rarcami. Pai Ispiritura cuca huasha shamuj bindisiashcaunara ricuchina cuinta.
47005006	Shinajpi quirisha causaunchi tucui huras, caita ricsisha imasna ñucanchi cai aicha huasii causausha, Señorbajmanda illaunchi.
47005007	Quirisha purinchi, mana ñahuihua ricushalla.
47005008	Quirisha cushi tucunchi. Yali munanchi aichamanda llucshingaj Señorhua pariju tiangaj.
47005009	Chiraigumanda aichai tiaushas mana tiaushas, mascanchi paita cushiyachingaj.
47005010	Ministirinmi tucui ñucanchi Cristo taripana ñaupajpi shayaringaj, Caran duiñu paihua aichai rashca tupura cui tucungami, ali ajpis mana ali ajpis.
47005011	Diosta manzhasha, runaunara yachachinchi. Diospa ñaupajpi ricui tucunchi ima sami ashas, shinallara canguna iyaibi ricsi tucunara munanchi.
47005012	Mana cuti ñucanchira ahuayachinchi canguna ñaupajpi, astaun cangunama lugarda cunchi ali rimangaj ñucanchimanda, canguna runaunama imaras cutipanara charingaj ima huras paiguna canzhai ricurij tunullara ali rimausha, shungu ucui tiaj tunura mana ricunaun.
47005013	Ñucanchi lucu sami tucusha, shina tucunchi Dioshua; ñucanchi iyaiyuj tucusha, shina tucunchi cangunahua.
47005014	Cristo llaquina ñucanchira mandan, casna iyasha: Shu runa tucui runauna randimanda huañushca ajpi, shinajpi tucui runauna huañunauca.
47005015	Maspas, pai tucui randimanda huañuca, causajcuna ama mas paiguna quiquimbajta causangaj, astaun paiguna randimanda huañujpajtas causarijpajtas causanauchu.
47005016	Shina ajpis, cuna hurasmanda pacha, mana pitas ricsinchichu aichai. Ñucanchi quiquin Cristora ricsishca asha paihua aichai, ña mana shina tunullaira ricsinchichu paita.
47005017	Shina ajllaira maican runas Cristoi ajpi ña mushuj runa tucushcami. Rucu causana pasashcami. Tucui mushujyachishcami.
47005018	Cai tucui Diosmandami shamun. Pai Cristomanda ñucanchira alichica paihua amiguuna tucungaj, maspas cai amigu tucuna shimira ñucanchima cuca camachingaj.
47005019	Casna nin: Dios Cristoi tiauca mundura alichisha paihua amiguuna tucungaj, runauna ucharashcara mana iyarisha. Ñucanchimas cai amigu tucuna shimira cuca camachingaj.
47005020	Shinajpi Cristo shutii cachashcauna manchi. Dios ñucanchimanda mañasha cayaun. Cristo shutii cangunara rugaunchi: Dioshua alichichi amigu tucungaj.
47005021	Cristo uchara mana rarcachu. Randi Dios paima cuca ucha tucungaj ñucanchiraigumanda, ñucanchi paimanda Diospa ali dirichu tunu tucungaj.
47006001	Shinajpi ñucanchi cangunahua yanapajpura cuinta asha, cangunara rugaunchi Diospa gracia ali llaquina iyaira ama yangamanda apingaj.
47006002	Dios casnami nin: “Chasquina huraspi canda uyashcani. Quishpina punzhai canda yanapashcani.” Shinajpi cunallarami chasquina huras, cunallarami quishpina punzha.
47006003	Ama pitas ama imais urmachishunchi, ñucanchi Diosta sirvina ama cami tucungaj.
47006004	Astaun tucuibi ñucanchi Diosta sirvijcuna ajta ricuchinchi ashca chapanahua, turmindarinaunais, ministishcaunais, llaquirishcaunais,
47006005	azutishcaunais, chunda culargunais, runauna caparishcaunais, tarabashcaunais, chapaushcaunais, yarcaigunais,
47006006	chuyaj shungüis, yachanais, ahuantanais, ali shungüis, Santu Ispirituis, ali llaquinais,
47006007	sirtu shimiis, Diospa ushanais, ali causana yanapashcahuas ali maqui partiis lluqui partiis;
47006008	ahuayachishcamanda mana ahuayachishcamandas; manali rimashcamanda ali rimashcamandas; umachijcuna cuinta astaun ali sirtuuna;
47006009	mana ricsishcauna cuinta shina ajllaira ali ricsishcauna, huañujcuna cuinta astaun causajcuna; livachishcauna cuinta astaun mana huañushcauna;
47006010	llaquirijcuna cuinta astaun cushiuna; tsuntsuuna cuinta astaun ashca runaunara charijyachijcuna; mana imaras charijcuna cuinta astaun tucuira charisha,
47006011	Cangunahua pajlla pambai rimashcanchi, Corintioscuna; ñucanchi shungu atun tucushcami.
47006012	Ñucanchi shungu mana quishqui tucushcachu cangunahua, astaun canguna quiquin shungu quishqui tucushcami.
47006013	Canguna shinallara rangaj shungura pascaichi, nini; churiunahua cuinta rimauni.
47006014	Mana quirijcunahua ama llutarichichu. ¿Imasnara ali causana manali causanahua pariju puringairi? Punzha, ¿imasnara pariju puringairi tutahua?
47006015	¿Imasnara Cristo Satanashua pariju puringairi? ¿Imasnara shu quirij runa shu mana quirij runahua llutaringairi?
47006016	¿Imasnara runa rashca yanga dioscuna quiquin Diospa alabana huasii tianaungai? Canguna causaj Diospa tiana huasimi anguichi, imasna Dios nica: “Paigunahua causasha, purisha; ñuca paiguna Dios tucusha, paiguna ñuca runauna tucunaunga.”
47006017	Chiraigumanda “Llucshichi paiguna chaupi shungumanda, paigunamanda anzhurichi,” Señor nin. Irusta ama llangaichichu; ñuca cangunara chasquishami,” Señor nin.
47006018	”Ñuca Yaya tucusha cangunahua, cangunaga churiuna ushushiuna tucunguichimi ñucahua” tucuira ushaj Señor, nin.
47007001	Shinajpi, llaquishcauna ñucanchi casna ali valij cushca shimiunara charisha, pichashunchi ñucanchira ima aicha ismunamandas, ima alma ismunamandas, ñucanchi chuyaj causanara alichisha Diosta manzhashcahua.
47007002	Chasquihuapai ñucanchira. Mana pitas llaquichishcanchichu, mana pitas huajlichishcanchichu, mana pitas umachishcanchichu.
47007003	Caita mana ninichu cangunara cauźayachingaj. Ña nicani cangunara, canguna ñucanchi shungüi tiaunguichimi parijulla huañungaj, parijulla causangaj.
47007004	Pajlla pambai cangunahua rimauni. Ashcara ahuayauni cangunamanda; cushihua undariuni; ñucanchi tucui turmindariushcai yalijta cushiyauni.
47007005	Ñucanchi Macedonia partima shamushca huras, mana ansas samacanchi aichai. Astaun tucuibi turmindariucanchi, canzhai macanaunara charisha, ucuiga manzharishcaunahua.
47007006	Astaun mansuunara cushiyachij Dios ñucanchira cushiyachihuaca Tito shamushcamanda;
47007007	mana pai shamushcamandalla, astaun pai quiquin cushiyashcamanda cushiyacani cangunamanda. Cuintahuaca canguna ñucara ali llaquishcara, canguna huacashcara, canguna ñucamanda cuirangaj iyarishcara; shinajpi ñuca astaun mas cushiyacani.
47007008	Ñuca quillcashca cangunara llaquichishca ajpi, chimanda mana sintinichu, shina ajllaira quillcaushca huraspi ansa llaquiricani. Ñuca ricujpi chi quillcashca shu ratulla cangunara llaquichica.
47007009	Cuna cushiyauni, mana canguna llaquimanda, astaun canguna aripintirinagama Uaquirishcamanda. Diospa ñaupajpi llaquiricanguichi, shinajpi mana imaras pirdishcanguichi ñucanchi rashcamanda.
47007010	Diospa ñaupajpi llaquirina aripintirinara cun, almara quishpichingaj. Cai aripintirinaga mana llaquirinallachu. Mundu llaquirina tunuga huañunara cun.
47007011	Canguna Diospa ñaupajpi llaquiricanguichi. Shina rasha, cuiraisiqui tucucanguichi; alichingaj munacanguichi; piñaricanguichi uchamanda; manzharicanguichi; shinzhira turbaricanguichi. Canguna shinzhira llaquicanguichi, shinzhira munacanguichi uchara raj runara livachingaj. Tucuibi cangunara alichishcanguichi cai uchamanda.
47007012	Shinajpi uchara raj runamandas uchara apijmandas mana quillcacanichu, astaun canguna ñucanchi cangunara llaquishcara yachangaj Diospa ñaupajpi.
47007013	Caimanda ñucanchi cangunahua pariju cushiyashcanchi. Maspas cushiyanchi Tito cushiyashcamanda, paihua ispíritu tucui cangunamanda cariyashcaraigu.
47007014	Ima ali shimimanda ñuca Titora cuintashcara cangunamanda mana pingaricanichu; astaun imasna tucui ñucanchi cangunara rimashca shimi sirtu aca, shinallara ñucanchi Titoma cangunamanda ali cuintashca sirtumi aca.
47007015	Pai cangunara astaun mas ashcara llaquinmi, pai tucui canguna uyashcara iyarisha, imasna canguna paita manzhashcahua chasquicanguichi.
47007016	Canguna tucuibi ali ranara rajcuna ashcara yachani, caimanda yapa cushiyani ñuca.
47008001	Shinallara, uquiuna, cangunara cuintaunchi imasna Dios paihua gracia ali llaquina iyaira cushcami Macedonia iglesiaunama.
47008002	Paiguna atun turmindarinaunahua ashcara camai tucusha, paiguna ashca cushimanda, yapa tsuntsu ashallara yaparinauca cuyaisiqui shungumanda ashcara cuyangaj.
47008003	Ñuca nini: Cushihua paiguna ushashcagama maspas yalijtas cuyanaushcami.
47008004	Lugarda cuhuai, nisha, ashcara mañahuanauca cai sirvinara rangaj, quirijcunara yanapangaj.
47008005	Mana ñucanchi chapaushcasna cunauca, astaun ñaupa punda paigunallarara Señorma cunauca, chihuasha ñucanchimas, Dios munashcasna.
47008006	Shina ajllaira, Titora rimaunchi imasna pai caita rangaj callarica, shinallara cangunahua cai llaquishcamanda ali ranara tucuchichu.
47008007	Shinajpi imasna tucuibi canguna yaparinguichi quirinais, rimanais, yachanais, tucui cuiranais, ñucanchira llaquinais, shinallara cai llaquishcamanda ali ranais yaparichi.
47008008	Ñuca casna nisha, mana mandanichu, astaun canguna llaquina sirtu ashcara camasha nini, canguna shujcuna yanapashcara yachasha.
47008009	Ñucanchi Señor Jesucristo gracia yanga manda llaquishcara ña yachanguichi, imasna pai charij ashallara, cangunara llaquishcamanda pugri tucuca, pai pugri ashcamanda canguna charij tucungaj.
47008010	Casna nini ñuca: Caita valinmi canguna rangaj. Alimi callaricanguichi ñaupa huatai, canguna rashcara ali munaihua rasha.
47008011	Cunaga pactachichi cai ali ranara. Imasna ali munaihua callaricanguichi, shinallara cai ranara ali munaihua tucuchichi canguna charishca tupuhua.
47008012	Ali munaira charisha cuyangaj, Dios caran duiñu charishca tupura chasquin, mana pai mana charishca tupura.
47008013	Caita mana rimaunichu shujcuna yapajta charingaj canguna illaj tucusha.
47008014	Cuna canguna yalijta charishca paiguna ministishcara yanapanga. Huasha huras paiguna yalijta charisha canguna ministishcara yanapangami, tucui chi tupullara charingaj,
47008015	imasna quillcashcasna: “Ashca micunara tandachij runa mana yalijta charicachu, shinallara ansahuallara tandachij runa mana pishicachu.”
47008016	Diosta agrasini imasna pai Tito shungüi churaca cangunara cuirangaj ñucanchi rashcasna.
47008017	Tito ali shunguhua ñucanchi mañashcara uyaca, maspas paihua quiquin munaihua llucshica cangunajma ringaj.
47008018	Paihua pariju shu uquira cachacani, cai uqui evangelio ali shimira camachishcamanda tucui iglesiaunai paita alabashca uyarin.
47008019	Maspas, cai uquira tucui iglesiauna ajllashcami ñucanchira cumpañangaj ñucanchi purishcaunai, quirijcuna cuyashcara apangaj. Cai cuyashcara tandachiunchi quiquin Señorda ahuayachingaj, shinallara ñucanchi ali munaira ricuchingaj.
47008020	Casna rasha raunchi, ama pihuas cauźayachihuanauchu cai ñucanchi apishca atun cuyanamanda.
47008021	Tucuira ali tunui rashun, mana Señorbaj ñaupajllai astaun shinallara runauna ñaupajpis.
47008022	Paigunahua shu uquira cachaunchi. Cai uqui ali rana iyaira ashca cuti ashca ranaunais ricushcanchi. Cunas pai astaun mas yanapasha nin, cangunara llaquishcamanda.
47008023	Tito ñucahua cumpañajmi, ñucara yanapajmi cangunamanda. Chishu uquiuna iglesiaunamanda rimajcunami, Cristora ahuayachijcunas.
47008024	Iglesiauna ñaupajpi canguna paigunara llaquishcara ricuchichi, shinallara ñucanchi cangunamanda ali rimashcaunara.
47009001	Quirijcunama cuyashcamanda mana ministinichu cangunara quillcangaj.
47009002	Canguna ali munaira yachani, caimandas ali rimashcani Macedonia partii tiajcunama, “Acayauna ña puruntushcami,” nisha, “ñaupa huatamanda pacha.” Canguna alira rashca shujcunara animachishcami shinallara alira rangaj.
47009003	Shina ajllaira, cai uquiunara cachashcani ñucanchi cangunamanda rimashca ali shimiuna ama yanga tucungaj, canguna ñuca cuintashcasna ali pumntushca angaj.
47009004	Mana shina tucujpi, huaquin Macedonia runauna ñucahua pariju shamusha, cangunara mana puruntushcara tupasha, ñucanchi pingarinchimaca, cangunas shinallara, ñucanchi shimi mana sirtu ajta tupasha.
47009005	Chiraigumanda ministirinmi nisha iyaricani, cai uquiunara ñaupara cangunajma cachangaj. Paiguna canguna ñaupa cusha nishca cuyanara alichinaunga puruntu tucungaj, canguna cuyashca ali munaihua rashca ricuringaj, mana ñucanchi mandashca cuinta.
47009006	Caita nini: Tarpuj runa ansalla tarpusha, ansallara pallangami; ashca muyura tarpusha, ashcara pallangami.
47009007	Caran duiñu paihua shungu munashcasna cuyachu, mana llaquirisha, mana mandashcasna. Dios cushihua cujta llaquinmi.
47009008	Dios ushajmi tucui gracia ali llaquina iyaira yapangaj cangunajpi, tucuibi pactajta charisha yaparinguichi ima ali ranaras rangaj.
47009009	Imasna quillcashcasna: “Dios chaupichisha, tsuntsuunama cuca. Paihua ali shungu huiñaigama duranga.”
47009010	Muyura tarpujma cuj Dios, tandara micujma cuj Dios carangami, mirachingami canguna tarpushcara, shinallara canguna ali rashcamanda aparishcaunara mirachingami.
47009011	Shina tucusha, tucuibi charij tucunguichimi shujcunama cuyangaj. Casna rajpi ñucanchimanda Diosta agrasishca angami.
47009012	Casna rasha, quiricuna paiguna ministishcaunara apinaunga, shinallara ashcauna Diosta agrasinaungami.
47009013	Casna yanapashcamanda Diosta ahuayachinaun canguna “Quirinchimi” nishca Cristo evangelio ali shimira uyashcamanda, shinallara canguna atun cuyashcamanda paigunajtas tucuihuajtas.
47009014	Shinallara paiguna Diosta mañasha cangunamanda, paiguna cangunara llaquinaunmi Diospa gracia ali llaquina iyai yaparishcamanda canguna shungüi.
47009015	Diosta agrasinchi paihua mana rimaihuaj atun cuyashcara.
47010001	Ñuca, Pablo, cangunara rugauni, Cristo mansu shungumanda, paihua llaquij shungumandas, ñuca mansu shunguyuj asha canguna ñaupajpi, astaun shinzhi shunguyuj asha carui tiausha,
47010002	cangunara rugauni ñuca cangunajpi pactashca huraspi ama ministirichu ñuca shinzhi tucungaj. Huaquinguna ninaun: “Pablo aicha munaibi yanga causasha purin.” Casnaunahua shinzhi tucunami ani.
47010003	Ñucanchi aichai purishas, mana aichaisna macanaunchichu.
47010004	Ñucanchi macanauna sami mana aichamandachu, astaun Dios yanapashcahua ushaiyujmi ima shinzhiunaras tulangaj.
47010005	Yanga iyaigunaras, tucui ahuayashca shunguunaras tulanchi, Diosta yachanara arcajcuna ajpi. Tucui iyaira mandanchi Cristora uyaj tucungaj.
47010006	Canguna ali caźujcuna tucujpi, puruntumi anchi mana caźujcunara livachingaj.
47010007	Tucuira ricunguichi paiguna sirtu ricurishcasna. Pi runas, “Cristojmi ani,” nisha iyasha, pai shinallara iyachu imasna pai sirtu Cristoj ajpi, ñucanchis shinallara Cristojcunami anchi.
47010008	Ñuca ñucanchi mandanamanda ansa mas ahuayarisha, mana pingarishachu. Dios cai mandanara cuhuaca shayachingaj, mana cangunara tulangaj.
47010009	Quillcaunahua cangunara manzhachij cuinta ricurinara mana munanichu.
47010010	Runauna ninaun:”Sirtu pacha pai quillcashcauna shinzhimi; astaun ñucanchi ñaupajpi tiausha cai runa irqui sami ricurin, paihua shimi mana uyaihuaj.”
47010011	Casna rimaj runa riparachu imasna ñucanchi quillcashcasna, ñucanchi illaushcai, chi tunullarami tucushun cangunahua pariju tiaushcais.
47010012	Huaquinguna paigunallara alabarijcuna ajpi, mana munanchichu casnaunahua pariju shayarisha camangaj. Paigunapura tupunaun, paigunapuralla shayarinaun camangaj. Casna rana mana valinzhu.
47010013	Ñucanchi quiquinllara ama yapajta ahuayarishun, astaun Dios tupusha cushcasna, ñucanchi cangunajma pactangaj.
47010014	Dios cushca tupura mana pasacanchichu, cangunajma shamusha. Ñucanchi ñaupa punda pactajcuna acanchi, Cristo evangelio ali shimira cangunajma apasha.
47010015	Ñucanchi mana yapajta ahuayanchichu shujpa tarabanaunai, astaun imasna canguna quirina yaparisha rin, chapaunchi ñucanchi tarabana cangunajpi talirijta atunyachishca achu, ñucanchi ushashcagama.
47010016	Munanchi canguna huashai tiaj partiunama ringaj, evangelio shimira rimangaj. Shina rasha shu runa tarabashcai mana icusha nini ahuayangaj pai ñaupa tarabashcai.
47010017	Pi runas ahuayasha, Señorbi ahuayachu.
47010018	Mana ali rimashcachu shu runara pai quiquinllara alabarijpi, astaun Dios alabashca runa valinmi.
47011001	Uyahuai shu ratulla ñuca yanga rimashcara. Ahuantapaichi ñucara.
47011002	Ñuca cangunara llaquishcani Dios llaquishcahua. Cangunara casarachishcani Cristohua, shu sapalla carihua, cangunara shu chuyaj huanra huarmihua cuinta, Cristoma cungaj.
47011003	Astaun manzhani imasna machacui sabiru asha Evara umachica, shinallara canguna iyaibi Cristoi ali quirishcamanda anzhuchi tucunguichimi.
47011004	Shu runa shamujpi, shu tunu Jesusta camachijpi, mana ñucanchi camachishcasna, alira ahuantanguichimi. Shinallara canguna shu tunu ispiritura chasquisha, mana canguna ñaupa apishca Ispíritu ajpi, shu tunu evangelio shimira uyasha, mana canguna ñaupa uyashca ali evangelio shimi ajpi, alira ahuantanguichimi.
47011005	Iyauni mana imais pishiyashcani chishu atun cachashca runaunamanda.
47011006	Ñuca mana ali rimaj ajpi, mana shinachu ñuca yachana. Tucuibi tucuimanda caita cangunara ricuchishcanchi.
47011007	¿Ñucaga ñucallara pishiyarisha cangunara ahuayachingaj, ucharachu rarcani, ñuca Diospa evangelio ali shimira yangamanda camachijpi?
47011008	Shu iglesiaunamanda cullquira apicani, paganara chasquisha cangunara sirvingaj.
47011009	Ñuca cangunahua tiaushcai ministiucani, shina ajllaira mana pimandas mañacanichu. Ñuca ima ministishcaras Macedoniamanda shamuj uquiuna cuyahuanauc. Tucuibi cuiracani, shinallara cuirashcami ama imais canguna cullquira gastachingaj ñucamanda.
47011010	Imasna Cristo sirtu shimi ñucahua tiashcasna, ama pihuas ñuca ahuayashcara arcachu Acaya partiunai,
47011011	¿Imaraigu? nini. ¿Cangunara mana llaquishcamandachu? Dios yachanmi.
47011012	Ñuca imasna cuna rashcasna shina rashallami, lugarda ama cungaj casna munajcunama, paiguna alabarisha ama rimangaj: “Quiquin Pablo cuinta raunchi,” nisha.
47011013	Cai runauna, llulia cachashca runauna, llullasha tarabajcuna anaun, Cristo sirtu cachashca runauna cuinta ricurijcuna tucushun nisha.
47011014	Caita mana manzharihuajchu. Quiquin Satanasllara punzhajlla ricurij angel cuinta tucusha ricurin.
47011015	Shina asha, mana manzharihuajchu paita sirvijcuna shinallara alira raj sirvijcuna cuinta ricurinaun. Puchucaibi paiguna rashca tupura pagai tucunaungami.
47011016	Cutillara nini: Pis ñucara: “Lucumi,” nisha ama iyaichu. Shina iyausha, shu lucu runara cuinta lugarda cuhuapai ñuca ansa ahuayangaj.
47011017	Ñuca rimaushcara mana Señormanda rimaunichu, astaun ansalla lucu cuinta ñucallara ahuayachisha.
47011018	Ashca runauna paiguna aichai rashcaunamanda ahuayanaun. Ñucas shinallara rasha.
47011019	Canguna cushihua upa runaunara ahuantanguichi, canguna umayujcuna ashallara.
47011020	Ahuantanguichi shu runa cangunara sirvichijpi, shu runa cangunajta tucuchijpi, shu runa cangunara sajmajpi.
47011021	Ñucanchi chi tupullara rangaj irqui macanchi. Casna nisha pingarini. Shujcuna imais ahuayachijpi, (lucu cuinta rimauni), ñuca shina rashcaunais ñucallara ahuayachiuni.
47011022	Paiguna, hebreoscuna ajpi, ñucas shinallara; Israel runauna ajpi, ñucas shinallara; Abrahanmanda miraiguna ajpi, ñucas shinallara.
47011023	Paiguna Cristora sirvijcuna ajpi, (lucu cuinta rimauni), ñuca astaun mas, paita sirvij ani. Tarabashcaunai, ñuca yali ani; azutishcaunai, mana yupaihuaj; chunda cularbi ishcashcaunai, ñuca astaun mas; huañunallaunai, ñuca ashca cuti.
47011024	Judiugunamanda pichca cuti azutishca acani, quinsa chunga iscun azutira apicani.
47011025	Quinsa cuti caspihua huactashca ashcani, shu cuti rumihua shitashca, quinsa cuti ñuca barcu pambarica lamarbi, shu punzha shu tuta pagarijta atun lamarbi tiacani.
47011026	Ñambiunai ashca cuti, yacuunamanda huañunalla ashcai, shuhuajcunamanda huañunalla ashcai, ñuca llactamanda huañunalla ashcai, gentilgunamanda huañunalla ashcai, atun llactai huañunalla ashcai, tiyu pambai huañunalla ashcai, lamarbi huañunalla ashcai, llulla uquiunamanda huañunalla ashcai tiashcani.
47011027	Tarabashcai, sambayashcai, ashca tutaunara mana puñusha, yarcaibi, upinaibis, ashca cuti mana micushcais, chiri ashcai, llatan ashcai tiashcani.
47011028	Maspas tucui chigunamanda yali, caran punzha turmindarishcani, tucui iglesiaunamanda iyarisha turbarisha.
47011029	¿Pita ungun, ñucas shinallara unguni paihua? ¿Pita urmachishca, ñucas paihua llaquirini?
47011030	Ministirijpi ñuca ahuayaringaj, ñuca samba ashcamanda ahuayarisha.
47011031	Dios, ñucanchi Señor Jesucristo Yaya huiñaigama bindisiashca achu. Pai ali pacha yachan imasna ñuca mana llullanichu.
47011032	Damasco llactai, Aretas rey apuhua gubirnadur llactara ishcaca ñucara apingaj.
47011033	Shina ajllaira, rumi quinzhai aj vintanamanda atun tasai huarcusha irguchihuanauca, shina rasha paihua maquimanda quishpicani.
47012001	Sirtu pacha mana valinzhu ñucallara ahuayaringaj. Astaun nuspashcai cuinta ricushcaunara, Señormanda ricuchishcaunara, cuintasha nini.
47012002	Shu Cristoi quirij runara ricsinimi, aichai tiashcara mana aichai tiashcara ima chari, mana yachanichu, Dioslla yachan; chunga chuscu huata tupu pasashca, ahua pachama apai tucuca.
47012003	Chi runara ricsinimi, aichai tiaj mana tiaj mana yachanichu. Dioslla yachan.
47012004	Paiga Paraíso nishca Dios tiashcama apai tucuca. Chihui mana rimaihuaj gustu shimiunara uyaca, mana lugarda cushcachu aca casna shimiunara rimangaj.
47012005	Casna runamanda, ñuca ahuayarishami, randi ñuca quiquinmanda mana imais ahuayarishachu, astaun ñuca samba tucushcaunai ahuayarishami.
47012006	Ñuca ñucara ahuayarisha nishallara, mana rimanichu, pi runas ñucamanda pai ricushca yali pai uyashca yali ama yapajta iyarichu ñucamanda.
47012007	Ñuca ricushcauna yapa ali sumaj ashcamanda, ñuca ama mas tucuisiqui tucungaj, shu casha cuinta turmindarinara cushca acani aichai, shu Satanasmanda rimaj ñucara turmindachingaj, ñuca ama yapajta ahuayangaj.
47012008	Caimanda quinsa cuti Diosta mañacani: “Llushpichihuapai,” nisha.
47012009	Pai ñucara nica: “Basta ñuca gracia ali llaquina iyai cambaj. Ñuca ushai pactarinmi samba ashcail.” Shinajpi munaihua cushi tucuni ñuca samba ashcaunai, Cristo ushai ñucajpi tiangaj.
47012010	Chimanda, Cristora llaquishcamanda, samba ashcaunai cushiyauni, camishcaunais, ministishcaunais, turmindachishcaunais, llaquirishcaunais. Ñuca samba ashcai, chi hurasllaira shinzhimi ani.
47012011	Upa macani, ñucallara ahuayachisha. Canguna rimashcamanda chita rarcani, randi canguna ñucara alabanami acanguichi. Mana imais pishi ashcanichu chi atun cachashca runaunamanda. Shina ajllaira mana imaschu ani.
47012012	Ñuca rashcaunai, cachashca runa ricuchinauna ricurinauca canguna chaupi shungüi, ashca chapanahua, ashca munanaita ricurinaunahuas rashcaunahuas.
47012013	Canguna, ¿imai shu iglesiaunamanda pishi tucushcanguichichu? ¿Manzhu caibi, ñuca mana carga cuinta cangunahua tucucani? Perdonahuapaichi caita.
47012014	Ña quinsa cuti puruntushca ani cangunajma shamungaj. Cunas, mana carga cuinta tucushachu cangunahua. Cangunajta mana mascaunichu astaun canguna quiquingunallara. Churiuna mana tandachinachu yayaunara yanapangaj, astaun yayauna huahuaunara yanapangaj tandachina anaun.
47012015	Ali munaihua ñucajta gastasha, maspas ñucallara illajta gastasha canguna almara yanapangaj, ñuca cangunara astaun mas llaquisha, canguna ñucara pishi llaquijpis.
47012016	Caita ricsisha, ñuca mana carga cuinta acani cangunahua, shina ajllaira sabiru asha, cangunara apicani ñuca sabiru ashcamanda.
47012017	¿Shu ñuca cangunama cachashca runahua cangunara umachishcani chari?
47012018	Titora rugacani ringaj, shu uquira cachacani paihua pariju. ¿Tito cangunara umachica chari? ¿Manzhu ñucas paihuas chi ispirituhua chi aitaushcai purishcanchichu?
47012019	¿Charajchu iyaunguichi ñucanchi canguna ñaupajpi, “Perdonahuai,” nisha rugaunchi? Mana. Diospa ñaupajpi rimashcanchi Cristoi. Tucuira rimashcanchi, llaquishca uquiuna, cangunara shinzhiyachingaj.
47012020	Ñuca manzhauni, cangunajma pactamujpi, cangunara mana ñuca munashcasna tupasha chari, ñucas mana canguna iyashcasnas tupanguichi chari. Tupasha chari caigunara: macanaunara, munapayasha ricunaunara, piñanaunara, chaupirishcaunara, maldisiashcaunara, manali shimiunara, mas tucuisiqui shunguunara, turbarinaunara.
47012021	Manzhauni imasna ñuca tigrajpi cangunajma, Dios ñucara pishiyachichu canguna ñaupajpi, huacasha chari ñaupa huras ucharajcunamanda, ashcauna mana aripintirishcamanda paiguna irus rashcamanda, shujhua tacarinamandas, ucha aicha munaira catishcamandas.
47013001	Ña quinsa cuti cangunajma shamunimi. Tucuira ishqui quinsapura ricujcunamanda rimashca anga, alichishca anga.
47013002	Ñaupa rimacani, cuna cutillara nini, cangunahua tiashcasna, cuna cuti illausha, ñaupa ucha rajcunama tucui chishujcunamas quillcauni, ñuca cuti shamusha mana yangamanda perdonashachu.
47013003	Cristo ñucajpi sirtu rimashcara yachasha ninguichi. Pai mana sambachu cangunahua, astaun ushaj tucun cangunajpi.
47013004	Cristo sirtu pacha pai samba ashcai chacatashca aca, cunaga pai causaun Diospa ushaimanda. Shinallara ñucanchi paihua pariju samba sami anchi, shina ajllaira paihua pariju causashunmi Diospa ushaimanda, cangunara sirvingaj.
47013005	Cangunallara ricuichi, quirij ashas mana quirij ashas, cangunallara camaichi. ¿Manzhu ricsinguichi Jesucristo cangunajpi tiaujta? Mana shina asha, ichushcauna anguichi.
47013006	Canguna yachangaj munanchi imasna ñucanchi mana ichushcaunachu anchi.
47013007	Diosta mañanchi cangunamanda, canguna ama ima manaliras ranauchu; mana ñucanchi ali nii tucungaj, astaun canguna alira rangaj, ñucanchi ichushcauna cuinta ricurijllaira.
47013008	Quiquin sirtu shimira arcangaj mana ima ranaras ushanchichu, randi yanapangaj.
47013009	Chiraigumanda cushi tucunchi ñucanchi samba ashcai, shinallara canguna shinzhi ashcais. Maspas mañanchi cangunamanda canguna ali pactajta tucungaj.
47013010	Chiraigumanda quillcauni manara shamujllaira, ama piñasha rimangaj ñuca shamushcai. Casna rimana ushaira Señor cuhuaca, cangunara shayachingaj, mana cangunara tulangaj.
47013011	Uquiuna cushiyaichi, ali tucuichi, cariyaichi. Chi tupullara iyaichi. Cushi shunguhua causaichi. Cushi shungura cuj Dios, llaquij Dios, cangunahua tiangami.
47013012	Cangunapura parijumanda saluranuichi chuya muchanahua.
47013013	Tucui quirijcuna cangunara saluranaun.
47013014	Señor Jesucristo gracia ali llaquina iyai, Dios llaquishca, Santu Ispíritu cumpañanas tucui cangunahua tiachu. Amen.
48001001	Pablo, apóstol, Dios cachashca runa, mana runaunamandachu, astaun Jesucristo cachashca, shinallara Dios Yaya cachashca, Jesucristora huañushcaunamanda causachij,
48001002	tucui ñucahua tiaj uquiunandi, Galacia partii tiaj iglesiaunara saluranchi.
48001003	Gracia ali llaquina iyaira, cushi shunguras charichi Dios Yayamanda, Señor Jesucristomandas.
48001004	Pai quiquinllara cuca ñucanchi uchamanda, ñucanchira cai manali causaimanda lugaryachingaj, ñucanchi Dios Yaya munashcasna.
48001005	Pai sumajyachishca achu huiñai huiñaigama. Amen.
48001006	Manzharisha tiauni imasnara canguna uctalla anzhurishcanguichi cangunara cayaj Diosmanda. Pai cangunara cayaca Cristo gracia yangamanda ali llaquishcamanda, astaumbas shu tunu evangelio ali shimira catishcanguichi.
48001007	Shinashas, shu tunu evangelio shimis illan, astaumbas huaquinguna cangunara turbachinaun, Cristo evangelio shimira turcasha nisha.
48001008	Maspas, ñucanchis, shu ahua pachamanda angelbas, shu tunu evangelio shimira rimajpi, mana ñucanchi rimashca tunura, pai maldiciashca achu.
48001009	Imasnara ñaupas rimacanchi, shinallara cuti nini: Maican runas shu tunu evangelio shimira rimajpi cangunara, mana canguna ñaupa apishca tunu ajpi, pai maldiciashca achu.
48001010	¿Cuna runauna llaquishcarachu mascauni? ¿Manzhu Dios llaquishcara mascauni? ¿Runaunara cushiyachingajchu mascauni? Ñuca chara runaunara cushiyachiusha, mana Cristora sirvijchu aima.
48001011	Shinasha canguna yachangaj munani, uquiuna, ñuca rimaushca evangelio ali shimi mana runamandachu.
48001012	Ñuca cai shimira mana apicanichu, mana yachacanichu ima runaunamandas, astaun Jesucristo ñucara ricuchihuaca.
48001013	Ñuca ñaupa huras causashca tunura ña uyashcanguichi, ñuca judiu yachaira catishca huraspi, imasna Diospa iglesiara ashcara turmindachicani, tulacani.
48001014	Ñuca judiuguna yachaibi ashca ñuca timpui causajcunara yalicani ñuca llactai. Ashca munaihua ñuca yayauna yachaigunara llaquicani.
48001015	Randi, Dios munashca huraspi, ñuca mama icsamanda pacha ñucara chicanyachisha, cayahuacami pai llaquishcamanda,
48001016	paihua Churira ñucajpi ricuchingaj, ñuca paihua shutira yachachingaj gentilgunama; aichahuas yahuarhuas mana chi ratullai rimacanichu.
48001017	Shinallara Jerusalenma mana ricanichu ñucamanda ñaupa aj cachashca runaunajma, astaun Arabia partima ricani, chi huasha cuti tigracani Damasco llactama.
48001018	Shinajpi, quinsa huata huasha, Jerusalenma ricani Pedrohua rimangaj, paihua pariju chunga pichca punzhara tiaucani.
48001019	Jacobo, Señorba uquira, ricucani, maspas shu cachashca runaunara mana ricucanichu.
48001020	Cai ñuca cangunama quillcashcai, Diospa ñaupajpi mana ansas llullanichu.
48001021	Chimanda huasha, Siria Cilicia partiunama ricani.
48001022	Cristoi tiaj iglesiauna Judea partii ñucara chara mana ricsihuanaucachu ñahuipura.
48001023	Chi rimashcallara uyanauca: “Ñucanchira ñaupa huras turmindachij runa, pai ñaupa huras chijnishca quirinara cuna camachiun.”
48001024	Ñucamanda Diosta ahuayachinauca.
48002001	Chunga chuscu huata huasha, cutillara Jerusalenma ricani Bernabehua, Titoras ñucahua pariju pushasha.
48002002	Dios ñucara ricuchishcaraigu chima sicacani. Sapallai atun ricurijcunahua ñuca gentilgunama rimashca evangelio ali shimira cuintacani, alichu manzhu ali nisha tapungaj.
48002003	Astaun, ñucahua pariju tiaj Tito, griegu ashallara, circuncisionda rangaj mana mandai tucucachu.
48002004	Huaquin llulla uquiuna pacalla pacalla icunauca, ñucanchi Jesucristoi charishca lugar causanara ricungaj, ñucanchira cutillara sirvijcunara rangaj.
48002005	Caigunara mana shu hurashuallas uyacanchichu caźungaj, evangelio sirtu shimi cangunahua saquiringaj.
48002006	Randi atun ricurijcuna, (paiguna ñaupa huras imasna ashcaras mana imas tucuhuanzhu, Dios runaunara mana chicanyachisha ricunzhu), cai atunguna ñucama mana ima mushuj shimiras cuintahuanaucachu.
48002007	Randi, paiguna ricunauca imasna ñucama cushca aca evangelio shimira rimangaj circuncisionda mana rajcunama, shinallara Pedrora circuncisionda rajcunama cushca aca rimangaj.
48002008	Ushaira cuj Dios Pedrora cachaca circuncisionda rajcunama, shinallara ñucamas ushaira cuhuaca gentilgunama yachachisha ringaj.
48002009	Shinajpi Jacobo, Cefas, Juandi, iglesia istandi cuinta iyashcauna, ñucama cushca gracia ali llaquina iyaira ricusha, ali maquira cuhuanauca yanapangaj ñucamas Bernabemas, ñucanchi gentilgunama ringaj, paigunaga circuncisionda rajcunama ringaj.
48002010	Ñucanchi tsuntsuunara iyaringaj, caillara rugahuanauca. Shinallara caita munaihua rangaj camacani.
48002011	Pedro Antioquía llactama shamujpi, paita ñahui pambai piñacani, pai cauźayuj ajpi.
48002012	Jacobomanda huaquinguna manara shamushcai, Pedro gentilgunahua micuj aca; astaumbas paiguna shamushca huasha, chican micuj aca, circuncisionda rajcunara manzhashcamanda.
48002013	Chishu judiugunas paihua pariju shina ranauca, shinallara Bernabé paiguna manali raushcara catica.
48002014	Ñuca imasna paiguna evangelio shimii mana dirichu purishcara ricusha, Pedrora rimacani tucui runauna ñaupajpi: “Can, judiu ashallara, gentilguna cuinta causausha, mana judiu cuinta, ¿imaraigu gentilgunara camachingui judiuguna yachaira catingaj?”
48002015	Ñucanchi judiu miraimanda anchi, mana uchasapa gentilgunamanda.
48002016	Yachanchi imasnara shu runa Dioshua ali dirichu tucun, mana ley shimira rashcaunamanda, astaun Jesucristoi quirishcamanda. Ñucanchis shinallara Jesucristoi quirishcanchi ali dirichu tucungaj Cristoi quirishcamanda, mana ley shimi rashcaunamanda, imasna ley shimi rashcaunamanda mana pihuas ali dirichu tucungachu.
48002017	Shinallara, ñucanchi Dioshua alichishcauna tucusha nijpi Cristoi, shina ashallara chara uchara raunchi, ¿caimandachu Cristo uchara rachij tucun? ¡Mana!
48002018	Ñuca ñaupa huras tulashcaunara cutillara sicachisha, uchara raj tucuni.
48002019	Shinajpi ley shimiraigumanda ñuca chi leyhuajta huañushcani, Diospa ñaupajllai causangaj.
48002020	Cristohua pariju chacatashcami ani, ña mana causaunichu ñuca, astaumbas Cristo ñucajpi causaun. Ñuca cai aichai cuna causaushca causaiga Diospa Churii quirishcai causauni. Pai ñucara llaquica, pai quiquinllara cuca ñuca randimanda.
48002021	Diospa gracia yangamanda llaquishcara mana ichunichu. Ali dirichu causana ley shimimanda shamushca ajpi, Cristo yangamanda huañushca anmaca.
48003001	¡Upa Gálatascuna! ¿Pita cangunara umachicachu sirtu shimira ama uyangaj? Canguna ñahui pambai, canguna chaupi shungüi Jesucristo chacatashcara pajlla pambai ricuchishca aca.
48003002	Caillara cangunamanda yachasha nini: ¿Ley shimi ranaunamandachu Ispiritura apicanguichi? ¿Manzhu uyasha quirishcamanda apicanguichi?
48003003	¿Casna upauna anguichi? ¿Ispirituhua callarishallara, cuna aichamandachu ali dirichu tucunara iyanguichi?
48003004	¿Yangamandachu chi tucuira turmindarishcanguichi? Yangamanda chari aca.
48003005	Ispiritura cangunama cuj Dios, canguna chaupi shungüi munanaita raj, ¿pai cai tucuira rarca ley shimi ranaunamandachu? ¿Manzhu uyasha quirishcamanda aca?
48003006	Shinallarami Abraham Diosta quirica, Dioshua dirichu alichishcami nishca aca.
48003007	Caita yachaichi, quirijcuna Abrahamba churiunami.
48003008	Quillcashcaunai ñaupa ricurica imasnara Dios gentilgunara paihua dirichu alichinma paiguna quirishcamanda. Ñaupa hurasmanda caita rimasha, ali shimira Abrahanda cuintaca, shina nisha: “Canmanda tucui ailluuna bindisiai tucunaungami.”
48003009	Shinajpi, quirijcuna quirij Abrahanhua pariju bindisiai tucunaushcami.
48003010	Tucui ley shimii rashcaunai quimirijcuna maldisiashcaunami. Quillcashcami tian: “Maican runas tucui ley shimii quillcashca ranaunaras mana rasha causausha, maldisiashcami.”
48003011	Imasna ley shimiunamanda mana pihuas Diospa ñaupajpi ali dirichu tucun, casnami quillcashca tian: “Ali dirichu runa pai quirishcamanda causanga.”
48003012	Ley shimi mana quirinamandachu, astaumbas nin: “Chita raj runa chimanda causanga.”
48003013	Cristo ñucanchira randica ley shimi maldisiashcamanda; ñucanchimanda pai maldisiai tucuca. Quillcashca tian: “Maldisiashcami tucui runa yurai huarcushca huañuj.”
48003014	Cristo Jesús maldiciai tucuca Abrahanmanda bindisiashca gentilgunama pactachu, ñucanchi quirishcamanda cusha nishca Ispiritura apingaj.
48003015	Uquiuna, runa tunui rimauni. Shu pactachina shimi, runamanda ashas, ña “Alimi” nishca ajpi, pi runas mana tucuchin, pi runas mana yapan.
48003016	Dios cushca shimiunara Abrahanma cushca aca, paihua miraimas. Mana ninzhu paihua miraigunama, ashcaunama cushca cuinta, astaumbas shujmalla: “Camba miraima,” nisha. Cai mirai Cristomi.
48003017	Caitami nini: Chi ñaupa cushca pactachina shimira ñaupa huras Dios alimi nica. Shinajpi ley shimi, chuscu patsaj quinsa chunga huata huasha shamujpi, ñaupa shamuj cushca shimira mana tucuchinzhu chi shimira huajlichingaj.
48003018	Herencia nishca, yaya cushca, ley shimimanda shamujpi, ña mana cushca shimimandachu. Astaumbas Dios Abrahanma cusha saquica, cushca shimimanda.
48003019	Shinajpi, ¿imajta sirvin cai ley shimi? Manali rashcaunamanda cushca aca, ñaupa huras cushca shimi rimashca mirai shamunagama, paihuajma shimira cushcaraigu, Chi shimi angelgunamanda cushca aca, shu alichij runahua.
48003020	Alichij runa mana ministirinzhu shu runallahua; Dios shujllami.
48003021	Shinajpi, ¿ley shimihua Dios cushca shimiunahua cuntrachu? ¡Mana! Ley shimi causachina ushajpi, sirtu pacha ali dirichu causana ley shimimanda shamunmaca.
48003022	Quillcashca shimiga tucuira ucha ucui ishcaca, Jesucristoi quirishcamanda cushca shimira quirijcunama cushca achu.
48003023	Quirina huras manara pactamujllaira huacachishca acanchi ley shimi ucui, ishcashca cuinta acanchi quirinara ricuchinagama.
48003024	Shinasha, ley shimi ñucanchira cuiraj maca, ñucanchira Cristoma pushangaj, ñucanchi Cristo Jesuspi quirishalla ali dirichu tucungaj.
48003025	Quirina huras pactamujpi, cuirajta ña mana ministinchichu.
48003026	Canguna tucui Diospa churiuna anguichi Cristo Jesuspi quirishcamanda.
48003027	Tucui canguna Cristoi bautisashcauna Cristora churarishcanguichi.
48003028	Ña judiu illan, griegu illan; sirvijpas lugar runas illan; shinallara caris huarmis illan. Tucui canguna shujlla anguichi Cristo Jesuspi.
48003029	Shinallara, canguna Cristojcuna asha, sirtu pacha Abrahamba miraiguna anguichi, maspas shimi cushcamanda herencia nishcara apijcuna anguichi.
48004001	Caitami nini: Herencia nishca yayamanda cushcara apij huahua asha, mana imais sirvij runamanda shu tunu ricurinzhu, pai tucuimanda duiñu ashallara.
48004002	Paiga cuirajcuna yachachijcuna maquiunai causaun, yaya rimashca huras pactamunagama.
48004003	Shinallarami ñucanchis huahua huraspi mundu yachaira sirvijcunami acanchi.
48004004	Astaumbas timpuuna pactarijpi, Dios paihua Churira cachamuca, huarmimanda pagarishca, ley shimi ucui pagarishca,
48004005	ñucanchira, ley shimi ucui tiajcunara randingaj, ñucanchiga paihua churiuna tucungaj.
48004006	Cangunaga, churiuna asha, Dios paihua Churi Ispiritura cachamuca canguna shungüi: “Abba, Yaya,” nisha caparin.
48004007	Shinasha, ña mana sirvijchu angui, astaumbas churi tucushcangui. Maspas, churi asha, Diosmanda herencia nishca Yayamanda cushcara apij tucungui Cristoi.
48004008	Sirtu pacha ñaupa huras, Diosta mana ricsisha, yanga dioscunara sirvicanguichi.
48004009	Cunaga, Diosta ña ricsisha, astaun ali, Diosmanda ricsishca asha, ¿imarasha cutillara cai mana valij mundu yachaima tigrasha ninguichi chita cutillara sirvingaj?
48004010	Huaquin punzhaunara, quillaunara, timpuunara, huataunara huacachinguichi.
48004011	Cangunamanda manzhauni, cangunara yangamanda chari yachachishcani.
48004012	Uquiuna, cangunara rugauni, ñucasna aichi, imasna cangunasna tucucani. Ñucajta ima manaliras mana rahuashcanguichichu.
48004013	Canguna iyaringuichimi imasna ñuca aichai tiaj ungüimanda, ñaupa punda cangunama evangelio ali shimira rimacani.
48004014	Ñuca aichai ricurij ungüimanda ñucara mana piñahuacanguichichu, mana ichuhuacanguichichu. Astaumbas ñucara chasquihuacanguichi shu Diospa angelda cuinta, quiquin Cristo Jesusta cuinta.
48004015	Canguna chi huras charishca llaquina shungu, ¿cuna maibirai? Cangunara nini, usharijpi canguna quiquin ñahui muyura llucchinguichimaca ñucama cungaj.
48004016	Sirtu shimira cangunara rimashcamanda, ¿ñucara chijnihuanguichichu?
48004017	Chi runauna cangunara mascanaun, mana ali shungumanda, astaumbas cangunara ñucanchimanda anzhuchingaj, canguna paigunajma llutaringaj.
48004018	Alimi alira mascangaj tucui huraspi, mana ñuca cangunahua tiaushca hurasllai.
48004019	Ñuca churihuauna, cangunamanda cutillara nanachiuni huahuara pagarichingarau cuinta, Cristo canguna ucui iñanagama.
48004020	Cunallara cangunahua tiangaj munaimacani, ñuca rimana tunura turcangaj. Cangunamanda turbariuni.
48004021	Canguna, ley camachishca shimira catisha nijcuna, rimahuaichi: ¿Manzhu uyashcanguichi chi ley shimi rimashcara?
48004022	Quillcashca tian imasna Abraham ishqui churiyuj maca, shuj sirvij huarmimanda, chishuj liuri huarmimanda.
48004023	Sirvij huarmimanda huahua aichamanda pagarimuca, astaumbas liuri huarmimanda huahua Dios shimira cushcamanda pagarimuca.
48004024	Caiga shu pacashca shimimi. Cai ishqui huarmi ishqui pactachina shimiunara iyarichin. Shuj sirtu pacha Sinai urcumanda cushca aca, huahuaunara sirvingajlla pagarichij, caimi Agar aca.
48004025	Cai Agar Sinai urcura iyarichin, Arabia partii; shinallara cuna tiaj Jerusalenda ricuchin. Paiga paihua huahuaunandi sirvijcuna tucunaushcami.
48004026	Astaumbas, ahuamanda Jerusalén lugarmi, paimi tucui ñucanchi mama cuinta.
48004027	Quillcashca tian: “Cushiyai, huahuara mana ricuj, mana pagarichij, Cushihua capari, huahuamanda nanai illaj huarmi. Ichushca huarmi mas huahuaunara charin cariyujmanda yali.”
48004028	Cunaga, uquiuna, ñucanchi Isaac cuinta, shimira cushcamanda churiunami anchi.
48004029	Shinashas, imasna ñaupa huraspi aichamanda pagarishca runa Ispiritumanda pagarishca runara turmindachica, shinallarami tucun cuna huraspas.
48004030	¿Quillcashca imara nin? Shinami nin: “Sirvij huarmira paihua churindi ichui, sirvij huarmimanda churi ama herencia nishcara apingaj liuri huarmimanda churihua pariju.”
48004031	Shinasha, uquiuna, ñucanchi mana sirvij huarmimanda churiunachu anchi, astaun liuri huarmimanda churiuna.
48005001	Shinzhi tucuichi canguna lugar tucushcai, imasnara Cristo ñucanchira lugaryachica. Ama vultiarichichu cutillara sirvijcuna tucungaj.
48005002	Caita ñuca, Pablo, cangunara nini: Canguna circuncisionda rajpi, Cristo mana imajpas valinzhu cangunaj.
48005003	Cutillara nini: Maican runas circuncisionda rasha, intiru ley shimira pactachina anga,
48005004	Cristomanda anzhurishcanguichi, canguna ley ranaunamanda ali dirichu tucusha nijcuna. Gracia ali llaquina iyaimanda urmashcanguichi.
48005005	Ñucanchi Diospa Ispiritumanda pai cushca ali dirichu tucunara chapaunchimi, ñucanchi quirishcamanda.
48005006	Cristo Jesuspi quirijpi, circuncisionda ranas mana ranas imajpas mana valinzhu, astaumbas valinmi ñucanchi llaquij shungumanda quirina.
48005007	Ñaupa huras alimi purijcuna acanguichi, ¿pita cangunara arcaca sirtu shimira mana pactachingaj?
48005008	Casna iyai mana cangunara cayaj Diosmandachu shamun.
48005009	Ansalla punguichina pulvu intiru masashcara punguichin.
48005010	Cangunamanda chapauni Señorbi, canguna shu tunui ama iyaringaj. Astaun cangunara turbachij runa taripai tucungami, maican ashas.
48005011	Ñuca, uquiuna, circuncisionda rana shimira chara camachiullaira, ¿imaraigu chara ñucara turmindachihuanaun? Casna ajpi cruzmanda turmindarina ña tucurishcami.
48005012	Cangunara turbachijcuna paigunallara pitinauchu.
48005013	Uquiuna, canguna lugar tucungaj cayashca acanguichi. Shinallara canguna lugar tucushcara ama huajlichinguichichu ucha aicha munaira sirvisha, astaumbas cangunapura parijumanda sirvinuichi llaquinaushcahua.
48005014	Intiru ley camachishca shimi cai shimillai pactachishca tian: “Camba mayambi tiajta canda cuintallara llaquinami angui.”
48005015	Cangunapura parijumanda caninaushas micunaushas, ricuichi cangunapura ama tucuchinguichichu.
48005016	Shinajpi nini: Ispiritui purichi, ucha aicha munashcara ama raichichu.
48005017	Aicha Ispirituhua, Ispíritu aichahua macananaun. Caiguna chijninanaun, can munashcara ama rangaj.
48005018	Canguna Ispíritu pushaushcauna asha, ley shimira mana uyanachu.
48005019	Aicha ranauna pajllai ricurinaun, caigunami: shujpa huarmira quichuna, shujhua tacarina, irus iyai, aicha munashcara rana,
48005020	runa rashca dioscunara alabana, sagranauna, chijninauna, piñanausha causana, tumbanauna, piñarinauna, macanauna, piñanauna, llulla quirinauna,
48005021	shujcuna charishcamanda chijninauna, huañuchinauna, machanauna, yali micuna upina istauna, casna ranaunandi. Cangunara nini: shina rajcuna Dios mandana pachara mana apinaungachu.
48005022	Astaumbas, Ispíritu apachishcauna caigunami: Llaquina, cushiyana, ganaslla causana, ali chapana iyai, alirana iyai, ali shungu, quirina,
48005023	mansu shungu, aicha munaira arcana. Casnaunahua ima ley shimis mana tianzhu.
48005024	Cristojcuna aichara chacatanaushcami, pai llaquishcaunandi, pai munashcaunandi.
48005025	Ñucanchi Ispiritui causausha, shinallara Ispiritui purishunchi.
48005026	Ama alabarishunchi, parijumanda ama piñanausha, parijumanda ama chijninausha.
48006001	Uquiuna, shu runa uchai urmajpi, canguna Ispirituhua undashcauna cai runara alichichi mansu shunguhua, canllara iyarisha cambas ama shinailara tintai tucungaj.
48006002	Canguna shujcuna cargara aparichi, shina rasha Cristo mandashca shimira pactachichi.
48006003	Maican runas, “Valij mi ani,” nisha iyarisha, mana imas ashallara, pai quiquinllarara umachin.
48006004	Shinajpi, caran duiñu pai quiquin rashcara ricuchu, pai quiquin rashcamanda alabai tucungaj, astaun mana shujpajmanda.
48006005	Caran duiñu paihua quiquin cargara apangami.
48006006	Diospa shimira yachachishca runa ima ali ranahuas yanapachu paita yachachij runara,
48006007	Cangunallarara ama umachichichu, Dios mana burlaihuajchu. Imaras shu runa tarpusha chillarara pallangami.
48006008	Pi runas paihua quiquin aicha munashcara tarpusha, aichamanda ismura pallangami. Astaumbas maicambas Ispíritu munashcara tarpusha, Ispiritumanda huiñai causaira pallangami.
48006009	Ama sambayashunchi alira rangaj. Ñucanchi mana sambayasha, pactarishca punzhai pallashunmi.
48006010	Shinajpi, lugar tiajpi, alira rashunchi tucuigunahua, maspas quirijcunahuas.
48006011	Ricuichi ima atun letraunahua cangunama quillcauni, ñuca quiquin maquihua.
48006012	Aichai ali ricurishun nijcuna cangunara circuncisionda rangaj mandanaun, paiguna ama turmindari tucungaj Jesuspa cruzraigumanda.
48006013	Quiquin circuncisionda rajcunallara ley camachishca shimira mana pactachinaun. Astaumbas cangunara circuncisionda rangaj munanaun canguna aichamanda alabai tucungaj.
48006014	Ñucajpi ama lugar tiachu ñucallara alabaringaj, astaumbas ñucanchi Señor Jesucristo cruzpi cushiyasha, paimanda mundu ñucajma chacatashca aca, ñucas munduma.
48006015	Cristo Jesuspi, circuncisionda ranas mana ranas imajpas mana valinzhu, astaumbas mushuj causanami valin.
48006016	Tucui cai camachishcai purijcuna cushiras llaquinaras charinauchu, shinallara Diospa Israelma.
48006017	Cunamanda ñaupajma pihuas ama mulistahuachu. Ñuca aichai Señor Jesuspa siñalgunara charinimi.
48006018	Uquiuna, ñucanchi Señor Jesucristo gracia ali llaquina iyai canguna ispirituhua tiachu. Amen.
49001001	Pablo, Jesucristo cachashca runa Dios munashcamanda, Efesoi tiaj quirijcunama quillcashca, Cristo Jesuspi ali sirtu quirijcunama:
49001002	ñucanchi Yaya Diosmanda, Señor Jesucristomandas, gracia ali llaquina iyaira, cushi shunguras charichi.
49001003	Dios, Señor Jesucristo Yaya, alabashca achu. Pai tucui almai bindisiashcaunahua ñucanchira bindisiashcami Cristoi, ahua pacha partiunai.
49001004	Cai pachara manara rashcaira, Dios ñucanchira ajllaca Cristoi, ñucanchi paihua ñaupajpi chuyajlla, ima iruspas illaj tucungaj.
49001005	Dios ñucanchira llaquisha, ñaupa hurasmanda pacha ñucanchira chicanyachica paihua quiquin churiuna tucungaj Jesucristomanda, pai ali munashcasna,
49001006	paihuaj sumaj gracia ali llaquina iyai alabai tucungaj, pai llaquishca Churii ñucanchira chasquingaj.
49001007	Jesucristoi randishcaunami anchi paihua yahuar talishcamanda, ñucanchi ucharashcaunara perdonashcami, paihua yapa valij gracia ali llaquina iyai tupura,
49001008	Dios cai gracia ali Haquina iyaira yalijta cuca ñucanchima tucui yachanais, tucui intindinais.
49001009	Paihua ñaupa huras pacashca munaira cuna yachachihuashcami, paihua ali munaimanda, pai quiquinllara casna munasha,
49001010	timpuuna pactarijpi tucuira Cristoi tandachica, ahua pachai tiajcunandis, cai pachai tiajcunandis.
49001011	Paihuajllai, shinallara, herencia apinara charicanchi, Dios ajllashcaunami acanchi, pai munashcasna, paihua munaibi iyarishcasna.
49001012	Dios casna rarca, ñucanchimanda Diospa sumajta ahuayachingaj, ñucanchi ñaupa punda Cristoi chapajcuna asha.
49001013	Cristoi shinallara canguna cusha nishca Santu Ispiritura apishcanguichi shu sellura cuinta; canguna sirtu shimira uyashcanguichi, caimi almara quishpichina ali shimi, shinallara Cristoi quirishcanguichi.
49001014	Cai Ispirituca ñucanchima ñaupamanda cushcami, ñucanchi huasha bindisiai tucungaraushcara sirtu ajta ricuchingaj, Dios ñucanchira randina pactaringagama, Diospa sumajta ahuayachingaj.
49001015	Chiraigumanda ñucas, canguna Señor Jesuspi quirishcara uyasha, canguna tucui quirijcunara llaquishcaras uyasha,
49001016	ñuca cangunamanda Diosta agrasinara mana saquinichu, cangunara iyarisha ñuca mañaushcaunai.
49001017	Ñuca mañani, ñucanchi Señor Jesucristoj Dios, atun sumaj Yaya, cangunara shu ali intindinara, ali yachana iyairas cuchu, paita ricsinai,
49001018	canguna iyaimanda ñahuiuna punzhayachishca anauchu, canguna yachangaj ima gustu aliunara chapaunguichi Cristo cangunara cayashcamanda, shinallara quirijcunai Cristo gustu sumaj herencia nishca apinara yachangaj.
49001019	Mañauni canguna Diospa atun ushaira yachangaj ñucanchira yanapangaj, imasna paihua shinzhi ushaihua rashcasna.
49001020	Dios cai atun ushaira ricuchica pai Cristora huañushcaunamanda causachisha, paita paihua ali maqui partima tiachica ahua pachai.
49001021	Tucui gubirnu ahuai, tucui apu, tucui ushana, tucui mandana ahuais, tucui rimashca shuti ahuais ahuayachishca aca cuna huraspis, huasha shamuna huraspis.
49001022	Shinasha, Dios tucuira Cristo chaqui ucui churashcami. Shinallara paita tucui ahuai uma cuinta churashcami iglesiama.
49001023	Iglesia Cristo aicha cuintami. Tucui imas Cristoi tiaj iglesiai tiaun. Cristo tucuira tucuibi undachin.
49002001	Canguna ucharanais manali ranaunais huañushca ashca huraspi, Dios cangunara causaira cucami.
49002002	Ñaupa huras canguna chi ucharanaunai causacanguichi, cai mundu causashcasna, huairai mandaj supai apu causana tupui. Cai supai cunallara tarabaun mana caźuj runauna shungüi.
49002003	Shinallara ñaupa huras tucui ñucanchi caigunahua causacanchi ñucanchi aicha munashcaunai, aicha munairas iyai munairas rasha. Ñucanchi quiquin rashcaunamanda Diosta piñachisha tiaucanchi, tucui chishu runauna cuintallara.
49002004	Shinasha, Dios yapa llaquij asha, pai ñucanchira ashcara llaquishcamanda,
49002005	ñucanchi chara ucharanai huañushca ajllaira, pai ñucanchira causaira cuca Cristohua pariju. Paihua gracia ali llaquishcamanda quishpichishca anguichi.
49002006	Cristohua pariju pai ñucanchira causachica, shinallara ñucanchira ahuai tiachica Cristo Jesushua pariju,
49002007	huasha timpuunai paihua gracia ali llaquina ashca valishcara ricuchingaj, pai ñucanchira llaquishcamanda Cristo Jesuspi.
49002008	Gracia yanga llaquishcamanda quishpichishca anguichi, canguna quirishcamanda. Caiga mana cangunamandachu, astaumbas Dios cuyashcami.
49002009	Cai quishpina mana runaunamandachu, pihuas pai quiquinllara ama alabarichu.
49002010	Ñucanchiga Dios rashcauna manchi, Cristo Jesuspi iñachishcauna, alira rangaj. Cai ali ranaunara Dios ñaupamandallara puruntuca ñucanchi caigunara rasha causangaj.
49002011	Chimanda iyarichi imasna ñaupa huras canguna gentilguna ajpi aichai, circuncisionda mana rajcuna nishca acanguichi circuncisionda rajcunamanda, paiguna aichai maquihua rajcunamanda.
49002012	Chi hurascunai, Cristo illajcuna acanguichi, Israel aillumanda chicanyachishca, Dios cushca pactachina shirniuna illajcuna, ima chapanas illajcuna, Diospas illajcuna cai pachai.
49002013	Astaumbas Cristo Jesuspi, canguna ñaupa huras carui tiajcuna, cuna huras mayanllayachishca anguichi, Cristo yahuarraigumanda.
49002014	Paiga ñucanchi cushimi. Ishqui runa muntunmanda shujllara rarca, chicanyachina quinzhara cuinta tulasha.
49002015	Cristo Jesús, paihua aichai chi piñanaunara tucuchicami, ley camachishca shimii rimashcaunandi paihua ranaunandi. Pai quiquimbi ishqui muntunmanda shu mushuj runara cuinta rarca, cushira cusha.
49002016	Cruzraigumanda Cristo ishqui runa muntungunara Dioshua amiguunara rarca shu aichallai, cruzpi piñanaunara huañuchisha.
49002017	Pai shamuca ali cushi shimira rimangaj canguna carui tiajcunama, mayallai tiajcunamas.
49002018	Jesucristomanda ñucanchi ishquindi muntun shu Ispiritumandalla Yaya ñaupajpi icunchi.
49002019	Shinajpi cuna canguna mana carumandaunachu anguichi, mana pasiajcunas, astaun quirijcunahua pariju causajcuna anguichi, Diospa ailluuna.
49002020	Dios cachashca runauna ahuai, Diosmanda rimajcuna ahuais shayachishca anguichi, istandi siqui rumiga quiquin Jesucristomi.
49002021	Intiru huasi Jesuspi ali rashca asha, iñasha rin shu santu templo huasi cuinta tucungaj Señorbi.
49002022	Paihuajpi canguna shinallara pariju shayachishca anguichi shu huasira rangaj, Dios chi huasii causangaj Ispiritui.
49003001	Chiraigumanda, ñuca, Pablo, canguna gentilgunamanda chunda cularbi Cristo Jesús ishcashca runami ani.
49003002	Canguna uyashcanguichi chari imasna Dios ñucara ajllacami paihua gracia ali llaquishcara cangunara yachachingaj.
49003003	Pai ricuchishcamanda cai pacashca shimira ñucama rimashca aca, imasna ñaupa ansallara quillcacani.
49003004	Chi quillcara ricusha, ricsinara ushanguichi imasna Cristo pacashca shimira intindiuni.
49003005	Cai pacashca shimi, ñaupa hurascunai runa churiunama mana ricuchishcachu aca, astaumbas cuna huras santu cachashca runaunama, Diosmanda rimajcunamas Ispíritu ricuchishcami,
49003006	imasna gentilguna judiugunahua pariju Dios cushca shimira apijcunami, shinallara pariju Cristo aichamanda partiunami, pariju Dios cushca shimira apijcunami Cristo Jesuspi, evangelio ali shimimanda.
49003007	Cai shimira yachachij tucucani Diospa gracia ali llaquina iyaira ñucama cushcamanda, paihua ushai rashcasna.
49003008	Ñuca tucui quirijcunamanda pishi ajllaira, cai gracia ali llaquina iyai ñucama cushca aca gentilgunama evangelio ali shimira rimangaj, Cristoi mana tupuihuaj valijcunara.
49003009	Shinallara ñucama cushca aca tucui runaunara pajlla pambai ricuchingaj Dios pacashca shimira, unai timpuunamanda tucuira raj Diospi pacashcara.
49003010	Dios casnami rarca, paihua atun yachashcara iglesiamanda cuna yachachingaj ahua pachai tiaj mandajcunamas, ushajcunamas,
49003011	imasna pai huiñaimanda iyashcasna ñucanchi Señor Jesucristoi rangaj.
49003012	Paihuajpi huacachishcami anchi, maspas Diospa ñaupajpi icunara charinchi mana manzhasha, Cristoi quirishcaraigumanda.
49003013	Chiraigumanda cangunara rugauni ama llaquiringaj ñuca turmindarinaunamanda cangunaraigu. Randi, caiguna cangunara ahuayachinami.
49003014	Caimandami Señor Jesucristo Yaya ñaupajpi cungurini.
49003015	Paimanda tucui aillu ahua pachais cai pachais shutichishcami.
49003016	Diosta mañauni imasna pai ali sumajyachishcasna, paihua ushaihua cangunara shinzhiyachingaj canguna shungu ucui, paihua Ispiritumanda.
49003017	Shinallara mañauni Cristo canguna shungu ucui causachu canguna quirishcamanda, canguna ali shinzhi shayachishca, ali pigarishca asha llaquinai,
49003018	tucui quirijcunahua ali intindijcuna aichi Cristo llaquishca anzhu ashcara, suni ashcara, ucu ashcara, ahua ashcaras,
49003019	maspas Cristo llaquishcara yachanara, tucui yachanaras pasajta, shinallara canguna shungu quiquin Dioshua tali tali undajta angaj.
49003020	Dios ushajmi tucuira ñucanchi mañashcamanda intindishcamandas yalijta rangaj, imasna ñucanchi ucui paihua ushai taraban.
49003021	Paiga sumajyachishca achu iglesiai Cristo Jesuspi tucui timpuunai huiñai huiñaigama. Amen.
49004001	Ñuca, Señorda sirvishcamanda chunda cularbi ishcashca runa, cangunara rugauni canguna cayashcasna ali tunui puringaj.
49004002	Mansu shunguhua, ali shunguhua, ali chapanahua, parijumanda ahuantanuichi llaquishcahua.
49004003	Ali ricuichi shujlla tucungaj Ispiritui, cushi shunguhua causangaj:
49004004	shu aicha, shu Ispíritu, imasna shu chapanallahua cayai tucucanguichi.
49004005	Shu Señor tian, shu quirina, shu bautisana,
49004006	shu Dios, tucuihua Yaya. Paimi tucui ahuai, tucuibajpis, tucuibis.
49004007	Shinashas, ñucanchimanda caran shujma gracia ali llaquina iyaira cushca aca, imasna Cristo cushcasna.
49004008	Chiraigumanda quillcashca tian: “Ahuama sicasha, ishcashca runaunara paihua pariju pushaca; runaunama cushcaunara cuca.”
49004009	Cai “sicashca” nishca, ¿manzhu nin pai cai pacha ucumanda mas huashama irguca?
49004010	Cai irguj shinallarami ahuama sicaca tucui ahua pachauna ahuai, tucuira undachingaj.
49004011	Paillara cuca huaquingunara apóstoles nishca Dios cachashca runauna tucungaj, shujcunara Diosmanda rimajcuna, shujcunara evangelio ali shimira rimajcuna, shujcunara ricujcunas, yachachijcunas,
49004012	quirijcunara alichingaj Diosta sirvinauchu, shinallara Cristo cuerpu nishca aichara shinzhiyachingaj;
49004013	tucui ñucanchi shujllai pactanagama, quirinais, Diospa Churira ricsinais, caran duiñu ali shunguyuj runa pactanagama, pactajta runa tucungaj, Cristohua undachishca;
49004014	ñucanchi ama istu istu purij huahuaunasna angaj, ama ima yachachina huaira cuinta pai munashcama apai tucungaj, ama umachij runauna umachishcahua pandarina shimihuas umachi tucungaj.
49004015	Astaumbas, sirtu shimira llaquinahua catisha, tucuibi Cristoi iñashunchi, paimi ñucanchi uma.
49004016	Paimanda, intiru aicha ali tandachishca, ali pigarishca asha, tucui paihua mucuuna parijumanda yanapananaun, caran parti paihua tunui rasha, iñasha ringaj laquinai.
49004017	Shinajpi caita Señorbi rimauni, shinallara mandauni, canguna cuna ama puringuichi shu gentilguna cuinta, paiguna manali iyashcaunai.
49004018	Paiguna intindinai llanduyashca anaun, Diospa causanamanda anzhurishca, paiguna yachana illaj ashcamanda, paiguna shungu shinzhiyashcamanda.
49004019	Paiguna sintina illajcuna asha, pingai illaj causangaj intriganauca, ima irus ranaras munaihua rangaj.
49004020	Astaumbas canguna cai tunura rangaj mana yachacanguichichu Cristomanda,
49004021	sirtura pacha paita uyashca, paimanda yachachishca, imasna sirtu shimi Jesuspi tian.
49004022	Rucu runa ñaupa causana samira saquichi, umachina munashcaunahua huajlishcami.
49004023	Shinallara mushujyashca aichi canguna alma iyaibi.
49004024	Dios samillai rashca mushuj runara churachichi ali shunguhua, sirtura rimaj chuyaj shunguhuas.
49004025	Chiraigumanda, llulla shimira saquisha, caran duiñu paihua mayambi causajhua sirtu shimira rimachu. Parijumanda shu aichamanda partiunami anchi.
49004026	Canguna piñarishca huras ama uchara raichichu. Canguna piñarishcara alichichi indi manara icushcaira.
49004027	Supai apura ama lugarda cuichichu cangunara tintangaj.
49004028	Ñaupa huras shuhuaj ama mas shuhuachu, astaumbas alira tarabasha paihua quiquin maquihua tarabachu, chimanda charingaj ministijcunama cungaj.
49004029	Canguna shimimanda ama ima manali shimis llucshichu, astaumbas ali yanapana shimiuna, uyajcunara cariyachingaj.
49004030	Diospa Santu Ispiritura ama llaquichichichu. Paimanda selluhua cuinta canguna Diospaj ajta ricuchishca acanguichi randina punzhagama.
49004031	Cangunamanda tucui ayaj iyaira, piñarinara, piñanara, caparinaunara, milli shimiunara anzhuchichi, shinallara tucui manaliras.
49004032	Randi cangunapura, parijumanda ali shungupura aichi, llaquisiquiuna, parijumanda perdonanausha, imasna Dios cangunara perdonaca Cristoi.
49005001	Diosta catirijcuna aichi, llaquishca churiunasna.
49005002	Llaquinai purichi, imasna Cristo ñucanchira llaquica, shinallara ñucanchimanda pai quiquinllara intrigaca, cuyashca cuinta, Diospa ñaupajpi shu gustu asnaj sacrificiora cuinta.
49005003	Randi, shujhua tacarina, tucui irusta rana, cullquira yapajta llaquina, ama rimashcallas uyarichu cangunapura, canguna chuyaj shunguyujcuna asha.
49005004	Shinallara ima irus shimis, ima upa cuinta rimanas, ima yanga burlanas mana rimaihuajchu. Mana valinaunzhu. Astaumbas Diosta agrasisha rimaichi.
49005005	Caita sirtu pacha yachaichi: Ima shujhua tacarij runa, ima irus shungu runa, ima cullquira yapajta llaquij runa, (caimi runa rashca diosta alabana cuinta), mana imaras charingachu Cristohua, Diospa mandana pachai.
49005006	Pihuas cangunara ama umachichu, yanga shimira rimasha. Cai quiquin ucharashcaunamanda Dios mana caźujcunahua piñarin.
49005007	Casna rajcunahua ama llutarichichu.
49005008	Ñaupa huras llandui tiaucanguichi, astaun cunaga punzhai tiaunguichi Señorbi. Punzhamanda churiunasna purichi.
49005009	Punzhai purishcamanda aparishcauna caigunami: llaquij shungu, ali shungu, sirtu shungu.
49005010	Dios munashcara ricsichichi.
49005011	Ucha llandui mana valij rashcaunara ama raichichu, astaumbas piñaichi.
49005012	Paiguna pacallai rashcaunara pinganaitami rimangaj.
49005013	Tucui rashcauna punzhai churashca ricurinaun. Punzha tucuira ricuchin.
49005014	Chiraigumanda rimashca tian: “Llicchari, puñuj runa. Huañushcaunamanda atari. Cristo canda punzhayachingami.”
49005015	Shinasha ricuichi imasna purishcaras, ricushalla puringaj, ama upauna cuinta astaun iyaiyuj cuinta,
49005016	timpura mana pirdisha, punzhauna mana ali ashcamanda.
49005017	Chimanda ama upa cuinta tucuichichu, astaumbas Dios munashcara intindijcuna.
49005018	Vinuhua ama machaichichu, paihuajpi nusparina tian; astaun Ispirituhua undashca aichi,
49005019	cangunapura rimanausha salmos nishca cantanaunahua, alma cantanaunahua shungumanda cantasha, Diosta alabasha canguna shungüi.
49005020	Tucui huras Yaya Diosta agrasichi tucuimanda, ñucanchi Señor Jesucristo shutii.
49005021	Parijumanda caźuichi, Diosta manzhashcahua.
49005022	Casarashca huarmiuna paiguna quiquin cariunara uyanauchu, Señorda uyashca cuinta.
49005023	Cariga paihua huarmi umami, imasna Cristo iglesia umami; iglesia paihua aichami, Cristo iglesiara Quishpichijmi.
49005024	Imasna iglesia Cristora uyan, shinallara huarmiuna tucuibi paiguna cariunara uyanauchu.
49005025	Cariuna, canguna huarmiunara llaquichi, imasna Cristo iglesiara llaquica, iglesia randimanda paillara cuca,
49005026	iglesiara sumajyachingaj, pai Quillcashca Shimihua paita maillaca, chuya yacuhua maillashca cuinta,
49005027	iglesiara sumajlla pai quiquinmallara cungaj, ima iruspas illaj, ima sipus illaj, ima manalis illaj, chuya achu, ima tinirishcas illaj.
49005028	Shinallara cariuna paiguna huarmiunara llaquinami, paiguna quiquin aicharasna. Maican runa paihua huarmira llaquisha, pai quiquinllarara llaquinmi.
49005029	Mana imahuraspas pi runas paihua quiquin aichara chijnicachu, astaumbas carán, cuiran, imasna Cristo iglesiara cuirashcasna.
49005030	Ñucanchi paihua aichamanda partiunami anchi, paihua aichamanda paihua tullunamandas.
49005031	Caimanda shu runa paihua yayara paihua mamara saquinga, paihua huarmihua llutaringami. Paiguna ishqui shu aichalla tucunaungami.
49005032	Cai pacashca shimi valijmi. Caita rimauni Cristoras iglesiaras iyarisha.
49005033	Maspas, cangunamanda caran duiñu paihua quiquin huarmira llaquichu, pai quiquinllara llaquishcasna. Huarmiga paihua carira uyachu.
49006001	Huahuauna, yayaunara uyaichi, Señorda llaquij huahuaunasna. Caimi ali.
49006002	Yayaras mamaras llaquinami angui. Caimi ñaupa camachishca shimi shu cusha nishca shimihua rimashca.
49006003	Can caita rasha ali tucungui, unaira causangami cai pachai.
49006004	Yayauna, canguna huahuaunara ama piñachichichu, astaumbas paigunara ali iñachichi cangunara caźungaj, Señorba shimira yachachisha.
49006005	Sirvijcuna, canguna cai pachai tiaj patrungunara uyaichi, manzhashcahua, ali shunguhua, Cristora sirvina cuinta,
49006006	mana ricushcallai tarabasha, runaunara cushiyachingaj munajcunasna, astaun Cristora sirvijcuna cuinta, shungumanda Diospa munaira rasha;
49006007	ali munaihua sirvisha, Señorda sirvina cuinta, mana runaunara,
49006008	caita yachasha, runa ima alira rasha caillara cuti chasquinga Diosmanda, sirvij ashas, lugar ashas.
49006009	Canguna, patrunguna, shinallara raichi paigunahua, piñanara saquisha. Caita ricsichi, paiguna Señor canguna Señorbas ahua pachai tian. Paiga sirvijcunara patrungunara mana chicanyachinzhu.
49006010	Cuna, ñuca uquiuna, Señorbi shinzhiyaichi, paihua ushaj ursahua.
49006011	Tucui Diospa iru churarinaunara cuinta churarichi, canguna shinzhi tucungaj, supai apu tucui almara apina tujllara vinsingaj.
49006012	Ñucanchi macanauna mana aichahua, mana yahuarhua, astaumbas atungunahua, shinzhiunahua, llandu tuta mundu apuunahua, ahua huairai tiau milli supaigunahuas.
49006013	Chiraigumanda Diospa iru churarina cuinta intirura apichi, manali punzhai canguna shayarinara ushangaj, tucui chigunara tucuchishca huasha canguna shinzhira shayaringaj.
49006014	Shinzhira shayarichi, sirtu shimihua chumbillishca, ali causanahua churarishca, pichura quillpana iru carahua cuinta.
49006015	Canguna chaquii, zapátusta cuinta, evangelio cushi shimira churarichi.
49006016	Maspas, Diosta quirina, lurirara cuinta, apaichi, manali supai shitashca tucui nina balistaunara cuinta arcangaj.
49006017	Shinallara, alma quishpichina iru gurara cuinta apaichi, shinallara Ispíritu ispararas, caimi Diospa shimi.
49006018	Tucui huras mañaichi tucui mañanahuas tucui ruganahuas Ispiritui, canguna mañashcara mana sambayasha chapausha, tucui quirijcunamanda rugasha.
49006019	Shinallara ñucamanda mañaichi, ñuca shimira pascanai, rimanara ñucama cui tucungaj, evangelio pacashca shimira mana manzhasha yachachingaj.
49006020	Ñuca Dios cachashca rimaj ani, cadena iru huascahua huatashca evangelio shimimanda. Mañaichi ñucamanda, ñuca mana manzhasha, imasna rimana ashcaras Cristomanda rimangaj.
49006021	Canguna yachangaj ñucamanda, ñuca rashcaunaras, llaquishca uqui Tíquico tucuira cangunara cuintanga. Pai Diosta ali sirvijmi.
49006022	Paita cangunama cachashcani, canguna imasna ñucanchihua tucushcara yachangaj, pai canguna shungura cariyachingaj.
49006023	Uquiuna cushi shungura charinauchu, quirij shungura, llaquij shungura, Dios Yayamanda, Jesucristomandas.
49006024	Tucui Señor Jesucristora mana pishiyana llaquinahua llaquijcuna gracia ali llaquina iyaira charinauchu. Amen.
50001001	Pablo, Timoteo, Jesucristora sirvijcuna, tucui Filipospi tiaj Cristo Jesuspi quirijcunama quillcaunchi, cuiraj rucuunamas, yanapajcunamas.
50001002	Dios Yayamanda, Señor Jesucristomanda, gracia ali llaquina iyairas cushi shunguras charichi.
50001003	Tucui huras cangunara iyarisha, Diosta agrasini,
50001004	caran cuti cushihua Diosta mañauni tucui cangunamanda,
50001005	imasna ñaupa punzhamanda pacha cuna hurascama paiijumanda ñucara yanapahuashcanguichi evangelio ali shimira rimaushcai.
50001006	Caita ali yachani, canguna shungüi alira rangaj callarij Dios, tucui pai rashcara pactachingami Jesucristo shamuna punzhagama.
50001007	Tucui cangunamanda ñuca casna iyashca alimi, imasna tucui cangunara ñuca shungüi charini. Ñuca ishcarishcaunais, evangelio ali shimira yanapashcais sirtu ajta rimashcais, tucui canguna ñucahua pariju cumpañajcuna anguichi gracia ali llaquina iyaibi.
50001008	Yaya Dios yachan ñuca tucui cangunara llaquishcara, Jesucristo ashca munaihua llaquishcasna.
50001009	Diosta rugauni canguna llaquina mas mas yaparichu, ali intindinahuas, tucui yachanahuas.
50001010	Canguna tucui ima ali ashcaras ricsingaj, canguna ali shunguyuj, cauźa illaj tucungaj, Cristo shamuna punzhagama.
50001011	Shinallara rugauni canguna ali ranaunahua talirijta aparisha tianauchu Jesucristomanda, Diosta alabanais, paita ahuayachinais.
50001012	Uquiuna, canguna yachangaj munani imasna ñucahua tucushcauna ali yaparinaushcami evangelio ali shimira yanapangaj.
50001013	Shinallara ñuca Cristomanda ishcarishcauna yacharinaushcami tucui gubirnadurba huasii, tucui chishujcunamas.
50001014	Ñaca tucui uquiuna ñuca ishcarishcaunara yachasha cariyanaushcami, chimanda shinzhi tucunaushcami, mana manzhasha, Diospa shimira mas mas rimangaj.
50001015	Huaquinguna chijnishcamanda, ñucara turmindachingaj Cristo shutira rimanaun, astaun shujcunaga ali munaimanda
50001016	Huaquinguna Cristo shimira rimanaun piñashcamanda, mana ali shungumanda, ñuca turmindariushcara mas yapangaj nisha:
50001017	astaun shujcunaga, llaquishcamanda, ñuca evangelio ali shimira rimashcamanda ishcai tucushcara yachasha.
50001018	Shinajpi, ¿imarai? Tucuibi, umachisha nijpis, sirtu ajpis, Cristo shutira rimashcami. Caimanda cushiyauni, maspas cushiyashami.
50001019	Ñuca yachani, canguna mañashcamanda, Jesucristo Ispíritu yanapashcamandas, cachari tucushami.
50001020	Ñuca munani, shinallara chapauni, mana imais pingachishca tucungaj, astaumbas ñuca ali cariyasha, cunallara tucui huras cuinta, ñuca causaushcais huañushcais, yapa ashcara munani Cristo ahuayachishca achu ñuca aichai.
50001021	Ñucaj causana Cristomi, huañunaga gananami.
50001022	Ñuca cai aichai causanai Diosta sirvingaj valijpi, mana yachanichu maicanda ajllanara.
50001023	Cai ishquimanda maicanda chari mascasha. Rinara munani Cristohua pariju tiangaj. Caimi imamandas yali valin.
50001024	Randi, aichai ñuca saquirina mas ministirinmi cangunaraigumanda.
50001025	Yachani cangunahua saquirishami, tucui cangunahua chara tiashami, canguna quirinai ñaupajma ringaj, canguna quirishcai cushiyangaj,
50001026	canguna Cristo Jesusta alabana mas yaparingaj ñucaraigumanda, ñuca cangunahua cuti tiaushcamanda.
50001027	Cristo evangelio valishca tunui causaichi, ñuca cangunara ricungaj shamushas, illashas, cangunamanda uyasha nini imasna canguna shinzhira shayaushcara shu almallahua, shu iyaillahua, evangelio quirinamanda macanausha.
50001028	Cangunara arcajcunara ama imais manzhaichichu. Caita paigunama paiguna tularingaraushcara rimanga, astaun cangunama canguna quishpingaraushcara. Caiga Diosmandami.
50001029	Cangunara cushcami, Cristora llaquishcamanda mana paihuajpi quiringajlla, astaumbas shinallara paihuajpi turmindaringajpas.
50001030	Shina turmindarinara charinguichi, imasna ñucajpi ricucanguichi, maspas cuna ñucajpi tiashcara uyanguichi.
50002001	Ima cariyanas tiajpi Cristoi, ima cushiyanas tiajpi pai llaquishcamanda, ima cumpañanas Ispirituhua, ima munaihua llaquinas, ima llaquishcahua ricunas,
50002002	ñuca cushira undachichi, cangunapura chi tunullara iyarisha, chi tunullara llaquinausha, shu iyaillahua, parijulla chi tunullara iyarisha.
50002003	Piñanaunamandas, ima mas tucunamandas imaras ama raichichu, astaun mansu shunguhua. Caran duiñu shujcunara paimanda yali ajta iyachu.
50002004	Caran duiñu ama paihua quiquimbajllara ricuchu, astaumbas shinallara shujcunajtas.
50002005	Cangunajpis tiachu cai Cristo Jesús iyashca tunu.
50002006	Paiga Dios tunu ashallara, Diospa quiquin tupu tucungaj mana yapajta iyacachu.
50002007	Astaun, pai quiquinllara imas illaj tucuca, sirvij cuinta tucusha, runa tunui rashca aca.
50002008	Runa tunui ricurimusha, pai quiquinllara mas mas mansuyarica, huañunagama caźusha, cruzpi huañuca.
50002009	Chiraigumanda Dios paita yalijta ahuayachica. Tucui shutiunamanda yali atun shutira paita cuca,
50002010	Jesuspa shutii tucui cungurinauchu, ahua pachais, cai pachais, cai pacha ucuis.
50002011	Shinallara tucui shimi rimachu, “Jesucristo señormi,” nisha, Yaya Diosta ahuayachingaj.
50002012	Shinasha llaquishcauna, canguna tucui huras ñucara caźusha, mana ñuca cangunahua tiaushcallai, astaun mas ñuca cuna illaushcais, canguna alma quishpinamanda manzhashcahua chucchushcahua tarabaichi.
50002013	Dios canguna shungüi munaira cun, ranaras cun, paihua munaira pactachingaj.
50002014	Tucuira raichi, mana rimarisha, mana piñarisha.
50002015	Canguna cauźa illajcuna aichi, ali shunguuna, Diospa churiuna, ima iruspas illajcuna manali causaj runauna chaupi shungüi; paiguna chaupii vilaunasna punzhayachinguichi cai pachai.
50002016	Causana shimira rimaichi ñuca cangunamanda cushiyangaj Cristo shamuna punzhai, ñuca ama yangamanda causashca achu, ama yangamanda tarabashca achu,
50002017	Imasna asiti yacu shu sacrificio ahuai talishcasna, ñuca canguna quirina sacrificio ahuai, canguna sirvishca ahuais talishca asha, cushimi ani; ñuca cushiyauni tucui cangunahua.
50002018	Shinallara canguna cushiyaichi ñucahua pariju.
50002019	Shinasha, Señor Jesús yanapajpi, Timoteora uctalla cangunajma cachasha nini, ñuca canguna ali ashcara uyasha cariyangaj.
50002020	Shu pai cuinta iyaiyujta mana charinichu, shungumanda cangunara llaquijta.
50002021	Tucui runauna paiguna quiquimbajllara mascanaun, mana Cristo Jesuspajta.
50002022	Canguna Timoteo rashcaunara yachanguichimi imasna pai, quiquin churi cuinta paihua yayara sirvishcasna, ñucara sirvishcami evangelio ali shimira rimaushcai.
50002023	Chiraigumanda, imasna ñucahua tucungaraushcara yachasha, paita cangunama cachasha nini.
50002024	Shinallara Diospi quirini ñucas uctalla risha cangunajma.
50002025	Epafroditora cangunajma cachanara ministicani. Paimi ñuca uqui, ñucara yanapaj, ñucahua cumpañaj suldarupura cuinta. Paimi cangunamanda rimaj, canguna cachamushca ñucara yanapangaj ñuca ministishcaunai.
50002026	Tucui cangunara ricungaj ashcara munaca, maspas yapajta turbarica canguna pai ungushcara uyashcaraigu.
50002027	Sirtu pacha pai huañunalla unguca, astaumbas Dios paita llaquisha ricuca, mana paillara astaun ñucaras, ñuca ama yapajta llaquiringaj.
50002028	Chimanda paita munaihua cangunajma cachauni, canguna paita cuti ricusha cushiyangaj, ñucas ama yapa llaquiringaj.
50002029	Paita cushihua chasquinguichi Señorbi. Casnaunara ashcara llaquisha apinguichi.
50002030	Pai Cristora sirvinamanda ñaca ñaca huañuca, paihua causaira cusha, canguna ñucara yanapana pishishcara ñucajma pactachingaj.
50003001	Puchucaibi uquiuna, Señorbi cushiyaichi. Caita cangunama cuti quillcangaj mana amirinichu, cangunaj valinmi,
50003002	Allcu cuintaunamanda cuirarichi. Manali rajcunamanda cuirarichi. Aichara pitijcunamanda cuirarichi.
50003003	Ñucanchiga, ispirituhua Diosta sirvijcuna anchi, sirtu circuncisión nishcauna, ñucanchi Cristo Jesuspi cushiyajcuna, aicha ranaunara mana ansas iyarijcuna.
50003004	Shinashas, ñuca aichai rashcaunamanda cushiyangaj charinimi. Shu runa aichamanda “Cushiyangaj charinimi,” nisha iyarijpi, ñucas mas charinimi:
50003005	pusaj punzhai circuncisionda rai tucucani, Israel atun aillumanda, Benjamin muntunmanda, quiquin hebreo runa, camachishca shimii fariseo acani.
50003006	Ñuca ñaupa quirishca tunui shinzhi acani, iglesiara turmindachij. Ñuca ali rananunai, ley camachishca shimi ñaupajpi, cauźa illaj acani.
50003007	Astaun ñucaj ñaupa huras valishcaunara chingarishca cuinta iyashcani Cristora llaquishcamanda.
50003008	Sirtu pacha tucuira chingarishca cuinta iyauni, Cristo Jesús ñuca Señorda yachana tucuira yali valishcamanda. Paita llaquishcamanda tucuira pirdishcani, basurara cuinta iyauni, Cristora ganangaj.
50003009	Cristo Jesuspi tupashca tucunai, mana ñuca quiquin ali dirichu causanara charisha ley camachishca shimira pactachishcamanda, astaumbas Cristoi quirishcamanda, Dios cushca ali dirichu causanara charisha.
50003010	Ñuca paita yachasha nini, pai causarimuna ushairas. Pai turmindarishcaunai paihua pariju tiasha nini, pai huañunai ñuca pai cuinta tucungaj,
50003011	ima tunuis usharijpi ñuca huañushcaunamanda causarinama pactasha chari.
50003012	Caigama chara mana pactashcanichu, chara mana ali pactajta tupu tucushcanichu. Shina ajllaira ñaupajma riuni, Cristo Jesús ñucara imajta apishcara pactasha chari.
50003013	Uquiuna, ñucallara chigama pactangaj charajmi ani. Astaumbas caita rauni: ñaupa huras rashcaunara sirtu pacha cungarisha, ursahua ñaupajma riuni ñaupajpi tiajcunama pactangaj,
50003014	ganashcamanda cuyanara apingaj ñaupajma riuni. Cai cuyana Dios ahua pachama cayanami Cristo Jesuspi.
50003015	Shinajpi tucui ñucanchi pactajta ajcuna asha, chi tunullara iyarishunchi. Canguna shu tunura iyajpi, Dios caitas cangunara ricuchingami.
50003016	Ñucanchi maibis pactamusha, chi tunullara catishunchi, chi tunu iyaillahua.
50003017	Uquiuna, ñucara catirijcuna aichi. Shinallara tucui cai tunura causajcunara ricuichi, ñucanchi rashca tunui catijcunara.
50003018	Ashca runaunamanda ñuca cangunara ashca cuti cuintashcani, cutillara huacasha cuintauni, paiguna Cristo cruzhua cuntrauna tucunaushcami.
50003019	Puchucaibi casnauna ucu pachama cachai tucunaunga, paiguna dios paiguna quiquin icsami, paiguna ahuayarina paiguna quiquin pingarinami. Paiguna iyaibi cai pacha ranaunamandalla iyarinaun.
50003020	Ñucanchi ahua pacha runaunami anchi, Chimanda ñucanchi Quishpichij Señor Jesucristora chapaunchi.
50003021	Pai ñucanchi mana valij aichara turcangami, paihua sumaj aicha cuinta tucungaj, imasna paihua ushaihua tucuira vinsinara ushanmi.
50004001	Shinajpi, ñuca uquiuna, llaquishcauna, munashcauna, ñuca cushi, ñuca llaitu, Señorbi ali shayarichi, llaquishcauna.
50004002	Evodiara Sintiquiras mañauni shina iyaillahua tucunauchu Señorbi.
50004003	Shinallara canda rugauni, ñucara ali cumpañaj uqui, yanapai cai huarmiunara. Paiguna ñucahua pariju tarabanauca evangelio ali shimira rimangaj. Clementes, shujcunas paigunahua pariju ñucara yanapajcuna anauca. Paiguna shutiunara causana quillcai quillcashca tianaun.
50004004	Señorbi tucui huras cushiyaichi. Cutillara cangunara nini: “Cushiyaichi.”
50004005	Canguna ali shungura tucui runauna yachanauchu. Señorga mayanllaimi.
50004006	Imais ama turbarichichu, astaun canguna mañashcauna Diospa ñaupajpi uyarinauchu tucui mañashcahua, rugashcahua, agrasishcahua.
50004007	Shinasha, Diospa tucui intindinara pasaj cushi canguna shunguras, canguna iyairas huacachingami Cristo Jesuspi.
50004008	Puchucaibi, uquiuna, tucui sirtu ajta, tucui ali ajta, tucui ali gustu ajta, tucui chuyaj ajta, tucui llaquinallara, tucui ali rimashcara, ima ali sumaj ajtas, ima alabanalla ajtas, caigunai iyarichi.
50004009	Imara ñucamanda yachashcanguichi, apishcanguichi, uyashcanguichi. ricushcanguichi, caigunara raichi. Cushira cuj Dios cangunahua tiangami.
50004010	Diospi ashcara cushiyacani imasna puchucaibi canguna ñucara cuti cuirahuashcanguichi. Sirtu pacha ñucamanda iyarishcanguichi, astaun imasna ranaras mana yachacanguichi ñucara yanapangaj.
50004011	Caita mana ninichu ñuca ministishcamanda. Ñucaga ña yachashcani ima charishca tupuhuas cushiyangaj.
50004012	Cullqui illaj causanara yachani, shinallara charinara yachani. Tucuibi, tucuimanda ña yachani, sajsanara, yarcachinara, ashcara charinara, ima ministishcaras.
50004013	Tucuira ushani ñucara shinzhiyachij Cristoi.
50004014	Shina ajllaira alira rashcanguichi ñucahua, yanapanara cachamusha ñuca turmindariushcai.
50004015	Cangunas shinallara yachanguichi, Filipos runauna, ñuca evangelio alishimira camachingaj callariushcai, Macedoniamanda riushcai, mana maican iglesias ñucara yanapacachu cuyanais, chasquinais, astaun cangunalla yanapahuacanguichi.
50004016	Tesalónica llactamas huaquin cuti ñuca ministishcaunara cachacanguichi.
50004017	Cuyanaunara ñuca mana mascanichu, astaumbas canguna charishca cuintai yaparingaj munani.
50004018	Shinajpi, tucuira charini, talirijta, Epafroditomanda canguna cuyashcara pactajta apishcani, gustu asnajta cuinta, chasquinalla sacrificiora, Dios munashcasna.
50004019	Ñuca Dios tucui canguna ministishcaunara cungami, pai ahua pacha sumajpi charishca ashca valij tupura Cristo Jesuspi.
50004020	Dios, ñucanchi Yaya, ahuayachishca achu huiñai huiñaigama. Amen.
50004021	Tucui Cristo Jesuspi quirijcunara saluraichi. Ñucahua pariju tiaj uquiuna cangunara saluranaun.
50004022	Tucui quirijcuna cangunara saluranaun, maspas Cesarba huasimanda ajcuna.
50004023	Ñucanchi Señor Jesucristo gracia ali llaquina iyai tucui cangunahua achu. Amen.
51001001	Pablo, Jesucristo cachashca runa, Dios munashcamanda, Timoteo uquindi,
51001002	Cristoi ali shinzhi quirijcunama quillcanchi, Colosas llactai tiajcunama: Gracia ali llaquina iyaira, cushi shungura charichi, ñucanchi Dios Yayamanda, Señor Jesucristomandas.
51001003	Diosta, ñucanchi Señor Jesucristo Yayara, agrasinchi, tucui huras cangunamanda Diosta mañasha.
51001004	Canguna Cristo Jesuspi quirishcara uyashcanchi, shinallara canguna tucui quirijcunara llaquishcaras,
51001005	cangunajta ahua pachai huacachishca ali chapanamanda. Caimanda ña uyashcanguichi evangelio sirtu ali shimii.
51001006	Cai evangelio ali shimi cangunajma pactamushca imasna tucui mundui shamushcasna. Aparisha rin, iñasha rin cangunajpi, canguna uyashca punzhamanda pacha sirtu pacha yachacanguichi Diospa gracia ali llaquina iyaira.
51001007	Caita Epafrasmanda uyacanguichi. Pai ñucanchi llaquishca ñucahua pariju sirvij runa, Cristora ali sirvij cangunara yanapangaj.
51001008	Pai cangunajpi tiaj Espíritu cushca llaquinara cuintahuashcami.
51001009	Chiraigumanda, ñucanchi uyashca punzhamanda pacha, cangunamanda Diosta mañanara mana saquinchichu, canguna Diospa munaira pactajta yachangaj, tucui yachanahua, tucui almai intindinahuas.
51001010	Shinallara mañanchi canguna Señor valishca tupui causangaj, paita tucuibi cushiyachisha, tucui ali ranaunara muyura cuinta aparisha, Diosta yachanai mas mas iñasha ringaj.
51001011	Canguna tucui ursahua shinzhiyachishca tucungaj mañanchi, paihua gustu sumaj ushanahua, ahuantaisiqui shungura, chapaisiqui iyairas charingaj.
51001012	Cushihua Yayara agrasinchi pai ñucanchira alichica quirijcuna herencia nishca Yayamanda apinara punzhai apingaj.
51001013	Pai ñucanchira llandu ushaimanda llushpichica. Ñucanchira paihua llaquishca Churi mandana pachama pasachica.
51001014	Churi paihua yahuarhua pagasha, randishcaunami anchi, ucharashcaunaras perdonashcami.
51001015	Cristo mana ricuihuaj Dios ricurinami, tucui causajcunamanda ñaupa punda pagarij.
51001016	Tucuira paihuajllai rashca anauca, ahua pachai tiajcunara cai pachai tiajcunaras, ricurijcunara mana ricurijcunaras, rey apu tiarinaunara asha, mandajcunara asha, atun apuunara asha, ushajcunara ashas. Tucuira paimanda paihuajta rashca anauca.
51001017	Pai tucui imamandas ñaupami, tucuinguna paimandami anaun.
51001018	Iglesia paihua aichami, paiga aichamanda umami. Paiga callarinami, huañushcaunamanda ñaupa punda pagarij, pailla tucuimanda ñaupa punda aj tucungaj;
51001019	imasna Yayara cushiyachica Cristo ucui intiru Dios causangaj;
51001020	shinallara paimanda tucui Dioshua amigu tucungaj, cai pachais ahua pachais tiajcunandi, cushira rasha paihua cruzpi talishca yahuarmanda.
51001021	Shinallara cangunas ñaupa huras manali rashcaunamanda carui tiajcuna, chijnijcuna acanguichi canguna iyaibi, cunaga Dios cangunara amiguunara rashcami
51001022	Cristo aichai, pai huañushcamanda, cangunara chuyajcunara, ima tinishca illajcunaras, mana cauźayujcunaras paihua ñaupajpi ricuchingaj.
51001023	Dios caita rangami canguna ali shayarijpi, ali shinzhiuna tucujpi canguna quirinai, canguna uyashca evangelio ali shimimanda mana anzhurijpi. Cai shimira camachishcami tucui ahua pacha urai causajcunama. Cai shimira rimangaj ñuca, Pablo, sirvij tucucani.
51001024	Cuna huras ñuca cangunaraigumanda turmindariushcai cushiyani. Shinajpi ñuca quiquin aichai pishishcara ña pactachiuni Cristo turmindarishcaunamanda paihua aicha nishca iglesiaraigu.
51001025	Caimanda sirvij tucushcani, Dios ñucara cushcasna cangunajta, ñuca Diospa shimira ali pactajta rimangaj.
51001026	Cai pacashca shimi callarimanda pacha tucui timpuunais pacashca aca; cuna huras pascarishcami quiricunama.
51001027	Dios quirijcunara ricuchisha nica cai pacashca shimi sumaj valishca tupura gentilguna ñaupajpi. Cai pacashca shimi casnami: Cristo cangunajpimi, canguna sumaj tucungaj chapanami.
51001028	Cai Cristo shutira rimanchi, tucui runara camachisha, tucui yachaihua yachachisha, tucui runara Cristo Jesuspi ali pactajta ajta ricuchingaj.
51001029	Caimanda shinallara tarabauni, Cristo cushca ushaihua macanausha, cai ushai ñuca shungüi shinzhira tarabaun.
51002001	Ñuca munani canguna yachangaj imasna cangunamanda mañasha ashcara turmindarishcani, Laodicea llactai tiajcunamandas, shinallara tucui ñuca ñahuira ima huraspas mana ricujcunamandas.
51002002	Paiguna shunguuna cariyashca anauchu, parijumanda llaquinausha, ali intindina valishca tupura pactanagama, Yaya Diospi pacashcara yachangaj, shinallara Cristoi pacashcaras;
51002003	paihuajpi tucui intindina, tucui yachana valijcuna pacashca tianaun.
51002004	Caita cangunara nini, pi runas cangunara ama umachichu uyanalla shimiunahua.
51002005	Ñuca aichai cangunahua mana tiaushas, ispiritui cangunahua pariju tiaunimi. Canguna ali tucushcara cushihua ricuni, shinallara canguna Cristoi shinzhi quirishcaras.
51002006	Shinajpi imasna canguna Señor Jesucristora chasquishcanguichi, shinallara paita catisha purichi;
51002007	canguna causaira paihuajpi charisha sapiuna cuinta, canguna paihua ahuai shayachishca asha, canguna quiriushcai shinzhiyachishca cangunara yachachishcasna, Diosta talirijta agrasisha.
51002008	Ricuichi ama pihuas cangunara umachichu yachana shimiunahua, yanga umachina shimiunahuas, runa yachaimanda, mundu iyarina tunui, mana Cristo rimashcasna.
51002009	Cristoi intiru Dios causaun runa aichai.
51002010	Cangunas Cristoi pactajta anguichi. Paiga tucui atun apuunamanda, tucui ushajcunamanda umami.
51002011	Shinallara canguna Cristoi circuncisionda rai tucushcanguichi, mana maquihua rashcara, astaun canguna ucha raisiqui aichara ichusha Cristo circuncisionda raushcai.
51002012	Paihua pariju pambashca acanguichi canguna bautisarishcai, shinallara chihui paihua pariju causarimucanguichi, Diospa ushaibi quirisha, imasna pai Cristora huañushcaunamanda atarichica.
51002013	Canguna huañushcauna ajpi, canguna ucharashamanda, aichai circuncisionda mana apishcamandas, Dios cangunara causaira cuca Cristohua pariju, tucui ucharashcaunara perdonasha.
51002014	Ley shimimanda ñucanchira cauźayachij quillcara, ñucanchira cauźayachijta, chingachicami, ñucanchi chaupimanda quichusha, cruzpi quilavacami.
51002015	Casna rasha supai atun apuunaras ushajcunaras vinsica, paigunara pajlla pambai pingachisha, cruzpi vinsica.
51002016	Chiraigumanda pihuas cangunara ama taripachu micunamandas, upinamandas, ista punzhaunamandas, mushuj quillamandas, sahuaro punzhaunamandas.
51002017	Cai tucuiguna huasha shamujcuna almami. Astaumbas almara llucchij Cristomi.
51002018	Ama lugarda cuichichu pihuas cangunamanda canguna ganashcara quichungaj, “Mansu shungura charinimi,” nisha, angelgunara alabasha, paiguna mana ricushcai satirisha, yangamanda umai punguirisha paiguna ucha aicha iyaibi.
51002019	Casnauna Cristora mana charinaun Uma cuinta, Paimanda intiru aicha carashca asha, tucui tullu mucuuna anguunahua pigarishca asha, iñasha rin Dios cushca iñanahua.
51002020	Canguna Cristohua pariju huañushca asha mundu yachanamanda, ¿ima rashara mundui causajcuna cuinta mundu camachishcaunara uyanguichi,
51002021	casna samiunara: “Ama apichu, ama gustaichu, ama llangaichu?”
51002022	Caigunami runauna camachishcauna, yachachishcaunas. Tucui caiguna paiguna raushcai pasanaun.
51002023	Casna ranauna sirtu pacha sabiru cuinta yachin, runa yanga alabanai, yanga mansu shungüi, aichara livachinai. Astaumbas, casna ranauna imajpas mana sirvinaunzhu ucha aicha munaira vinsingaj.
51003001	Canguna Cristohua pariju causarishca asha, ahuai tiajcunara mascaichi, Cristo Diospa ali maqui partii tiarishcai.
51003002	Ahuai tiajcunara ricuichi, mana cai pachai tiajcunara.
51003003	Huañushcanguichi, canguna causai Cristohua pariju Diospajpi pacashcami.
51003004	Ima huras Cristo ricurimujpi, paimi canguna causai, chi hurasllaira cangunas paihua pariju ricuringuichimi paihua sumajpi.
51003005	Shinajpi, cangunajpi tiaj mundu munaira huañuchichi: shujhua tacarinara, irus iyaira, ucha aicha munaira, manali rana munaira, cullquira yapajta munanaras, caimi runa rashca diosta alabana cuinta.
51003006	Casna ranaunamanda Diospa piñarina shamun mana caźujcunama.
51003007	Canguna casna ranaunai ñaupa huras puricanguichi, imasna chigunai causacanguichi.
51003008	Cuna huras, canguna tucui casna ranaunara saquichi: piñarina, piñana, manali shungu, Diosta camina, irus shimiuna canguna shimimanda.
51003009	Ama llullanuichichu cangunapura, canguna rucu causaira ichushcaraigumanda pai rashcaunahua.
51003010	Astaumbas mushuj causaira churarichi. Caimi mushujyasha rin, canguna pactajta yachanagama, paita iñachij Cristo ricurina tunui.
51003011	Cai mushuj causaibi, illan ima griegus, ima judius, ima circuncisionda ranas mana ranas, ima aucas, ima carumanda shamujpas, ima sirvijpas, ima lugar runas. Astaumbas Cristo tucuimi tucuigunais.
51003012	Shinajpi, canguna Dios ajllashcauna asha, chuyajcuna, llullu shungura churarichi, shinallara ali shunguras, mansu shunguras, ahuantaisiqui shunguras.
51003013	Parijumanda ahuantanuichi. Parijumanda perdonanuichi maican runa shujta piñajpi. Imasna Cristo cangunara perdonashcasna, shinallara perdonanuichi cangunapura.
51003014	Cai tucuimanda ahuai, llaquina shungura churarichi, tucui alira pactachingaj.
51003015	Diospa ganas causana mandachu canguna shungu ucui, Chi cushimallara cayashca acanguichi shu aichallai. Shinallara Diosta agrasichi.
51003016	Cristo shimi canguna shungüi undajta tiachu. Cangunapura yachachichi, camachichi tucui yachanahua, salmos cantanaunahua, alma cantanaunahua, gracia ali llaquina iyaihua Señorda cantasha canguna shungüi.
51003017	Imara rashas, rimana ajpi, rana ajpis, tucuira raichi Señor Jesuspa shutii, paimanda Dios Yayara agrasisha.
51003018	Huarmiuna, canguna cariunara caźuichi, imasna Señorbi quirijcunahua aiimi tucun.
51003019	Cariuna, canguna huarmiunara llaquichi. Paigunahua ama milli tucuichichu.
51003020	Churiuna, canguna yayaunara uyaichi tucuibi. Casna rasha Señorda cushiyachinguichi.
51003021	Yayauna, canguna churiunara ama yapajta piñachinguichichu, paigunara ama llaquichingaj.
51003022	Sirvijcuna, canguna cai pachai aj patrungunara tucuibi uyaichi, mana paiguna ricushcallai tarabasha runaunara cushiyachingaj munajcunasna, astaumbas ali shunguhua, Diosta manzhasha.
51003023	Tucui imara rashas, shungumanda raichi, Diospajta cuinta mana runajta.
51003024	Caita yachaichi, Señormanda pagai tucunguichimi herencia nishca Dios cushcara, canguna Cristo Señorda sirvishcamanda.
51003025	Astaumbas manali raj runa pai manali rashcallarara cuti apingami, Dios tucui runaunara chi tunullara ricun.
51004001	Patrunguna, alira raichi canguna tarabaj runaunahua, caita yachasha, cangunas shu Patrunda charinguichimi ahua pachai.
51004002	Ama sambayasha mañaichi, canguna mañashcara chapasha, Diosta agrasishcahua.
51004003	Shinallara chi hurasllaira ñucanchimanda mañaichi, Señor ñucanchira lugarda cuchu Cristo pacashca shimira rimangaj. Caimanda chunda cularbi ishcariani.
51004004	Ñucamanda mañaichi ñuca pajlla pambai rimangaj ñuca ministishcasna.
51004005	Yachanahua purichi mana quirijcuna ñaupajpi, punzhaunara mana pirdisha.
51004006	Canguna rimashca shimiuna ali iyaihua rimashca anauchu tucui huras, cachihua mishquiyachishca cuinta, canguna caran duiñura imasna cutipana ashcaras yachangaj.
51004007	Ñuca tucui rashcaunara Tíquico cangunara cuintangami. Paiga llaquishca uquimi, ali sirvij, ñucahua pariju ali yanapaj Señorda sirvinai.
51004008	Caimanda paita cangunajma cachacani, canguna imasna ashcaras yachangaj, canguna shungura cariyachingaj.
51004009	Paihua pariju Onésimora cachacani, paimi llaquishca ali uqui cangunajmandallara. Tucui caibi ima tucushcaras cangunara rimanaunga.
51004010	Aristarco, ñucahua pariju chunda cularbi ishcarij, cangunara saluraun. Shinallara Marcos, Bernabehua panimanda churi, cangunara saluraun. Paimanda rimaj camachishca shimira uyacanguichi. Pai cangunajma shamujpi, paita chasquichi.
51004011	Shinallara Justo nishca Jesús cangunara saluraun. Caigunalla circuncisionda rana muntunmanda ñucara yanapanaun Dios mandana pacha shimira rimangaj. Ñucara cariyachihuanaun.
51004012	Cangunamanda aj Epafras, Cristora sirvij runa, cangunara saluraun. Tucui huras pai mañashcaunai cangunamanda ashca llaquishcahua rugaun, canguna shinzhiuna tucungaj, aliuna, Dios tucui munashcara ali pactachijcuna.
51004013	Paimanda caita nini: Paimi cangunara ashcara llaquin, shinallara Laodicea, Hierapolis llactaunai tiajcunaras.
51004014	Lucas, llaquishca ambij doctor, cangunara saluraun, shinallara Demas.
51004015	Laodiceai tiaj uquiunara saluraichi, shinallara Nimfasta, paihua huasii tiaj iglesiaras.
51004016	Cai quillcara cangunajpi ricushca huasha, ricuchinguichi Laodicea iglesiai. Shinallara Laodiceama cachashca quillcara ricuichi cangunas.
51004017	Arquipora rimaichi: “Riqui,” nisha, “can Señormanda apishca sirvinara pactachi.”
51004018	Ñuca, Pablo, quiquin maquihua quillcasha, cangunara salurauni. Ñuca huatariashcara iyarichi. Gracia ali llaquina iyai cangunahua tiachu. Amen.
52001001	Pablo, Silvano, Timoteondi tesalónicauna iglesiama quillcanchi, Yaya Diospa Señor Jesucristoi tiaj iglesiama. Gracia ali llaquina iyairas cushi shunguras charichi, ñucanchi Dios Yayamanda, Señor Jesucristomandas.
52001002	Tucui cangunamanda, tucui huras, Diosta agrasinchi, ñucanchi Diosta mañaushcaunai, cangunara iyarisha.
52001003	Mana saquisha, Dios Yaya ñaupajpi iyariunchi canguna quirishcamanda rashcara, canguna llaquishcamanda tarabashcaras, shinallara canguna chapaisiqui shunguras, ñucanchi Señor Jesucristoi.
52001004	Ricsinchi, Dios llaquishca uquiuna, imasna Dios ajllashcaunami anguichi.
52001005	Ñucanchi rimaushca evangelio ali shimi mana shimi caramandallachu cangunama shamuca, astaumbas ushanahua, Santu Ispirituhuas, sirtu shimihuas. Canguna ali yachanguichi ima samis acanchi canguna chaupi shungüi, cangunara llaquishcamanda.
52001006	Canguna ñucanchira catirijcuna tucucanguichi, Señordas catirijcuna; ashca turmindushua Diospa shimira chasquicanguichi, Santu Ispíritu cushca cushihua.
52001007	Shinajpi tucui Macedonia Acaya partiunai tiaj quirijcunama, ali ranara ricuchijcuna tucushcanguichi.
52001008	Cangunamanda Diospa shimi Macedonia Acaya partiunama pasashcami, maspas tucui llactaunai canguna Diospi quirishcara yachanaushcami. Chiraigumanda ñucanchi rimangaj mana ministirinzhu.
52001009	Paiguna ñucanchimanda cuintanaun imasna canguna ñucanchira apicanguichi, imasna canguna runa rashca dioscunamanda vultiaricanguichi, sirtu causaj Diosta sirvingaj;
52001010	shinallara, paihua huañushcaunamanda causachishca Churi Jesusta ahua pachamanda chapangaj. Paiga huasha shamuj piñarinamanda llushpichijmi.
52002001	Uquiuna, cangunallara yachanguichi imasna ñucanchi cangunajma shamushca mana yanga pasacachu.
52002002	Canguna yachanguichi ñucanchi Filipos llactai turmindarishcara, cami tucushcaras, astaun Diospi shinzhi tucucanchi, paihua evangelio ali shimira cangunama rimangaj, ashca arcashcaunai.
52002003	Ñucanchi cangunara camachina mana pandarishcahua, mana irus shimihua, mana umachinahua rimashcachu aca.
52002004	Astaun imasna Dios ñucanchira munaca evangelio ali shimira ñucanchira cungaj, shinallara rimaunchi, mana runara cushiyachijcunasna astaun Diosta cushiyachingaj. Pai ñucanchi shungura camaun.
52002005	Ima huraspas runaunara mana yanga alabanchichu, imasna canguna ali yachanguichi; shinallara mana yapajta munaisiquiuna ashcanchichu. Dios caita ricujmi.
52002006	Runaunamandas, cangunamandas, shujcunamandas, alabashcara mana mascanchichu. Shinashas, munajpi cangunamanda yanapanara mascanara ushacanchi, Cristo cachashca runauna ashcamanda.
52002007	Astaun, cangunahua ali shunguunami acanchi, huahuara iñachij mamasna, paihua quiquin churiunara llaquishcahua cuiraj cuinta.
52002008	Cangunara yapa llaquinchi. Cangunama intriganara munanchimaca mana Diospa evangelio ali shimillara, astaumbas ñucanchi quiquin causairas. Ashcara cangunara llaquishcanchi.
52002009	Canguna ña iyaringuichi, uquiuna, ñucanchi sambayashcaras, imasna tutandi punzhandi tarabacanchi, ama turmindus tucungaj cangunahua. Shina rasha, Diospa evangelio ali shimira rimacanchi.
52002010	Canguna ricujcuna anguichi, shinallara Dios ricun, imasna ñucanchi chuya shunguhua, ali shunguhuas, cauźa illaj causacanchi cangunahua, quirijcunahua.
52002011	Shinallara yachanguichi imasna cangunara camachicanchi, cushiyacanchi caran duiñura, shu yaya paihua churiunara cushiyachishca cuinta.
52002012	Cangunara camachicanchi Diosta valichina tunui puringaj. Pai cangunara cayaca paihua sumaj ahua pachama.
52002013	Caimanda shinallara, mana saquisha Diosta agrasinchi, imasna canguna ñucanchimanda uyasha, Diospa shimira chasquicanguichi. Mana runaunamanda shimirasna astaumbas Diosmanda shimirasna chasquicanguichi, imasna sirtu ashcara. Cai shimi taraban canguna quirijcuna shungüi.
52002014	Uquiuna, canguna Judea partii tiaj Cristo Jesuspi quirij Diospa iglesiaunara catirijcuna ashcanguichi. Canguna shina tunui turmindarishcanguichi canguna quiquin llactai tiajcunamanda, imasna judiuguna judiugunamanda.
52002015	Cai judiuguna Señor Jesusta huañuchinauca, paiguna quiquin Diosmanda rimajcunandi. Ñucanchiras ichunauca. Diosta mana cushiyachinaun, tucui runaunara mulistanaun.
52002016	Chiguna ñucanchira mitsanauca gentilgunama rimangaj, paiguna ama quishpinauchu nisha. Shina rasha paiguna ucharana tupura undachinaun. Shina rasha piñarina paigunajma yalijta shamuca.
52002017	Shinajpi, uquiuna, unaira canguna ñahuimanda anzhurishca ashas, astaumbas mana shungumanda, mas mas munanchi canguna ñahuira ricungaj.
52002018	Chiraigumanda cangunajma ringaj nicanchi; ñuca, Pablo, sirtu pacha huaquin cuti risha nicani, astaumbas Satanás arcahuacami.
52002019	¿Imarai ñucanchi chapana, ñucanchi cushi, ñucanchi llaitu, ñuca alabaringaj? ¿Manzhu canguna casna anguichi ñucanchi Señor Jesucristo ñaupajpi, pai shamushcai?
52002020	Canguna ñucanchi ahuayana, ñucanchi cushiyana anguichi.
52003001	Chiraigumanda ñucanchi mas mas chapanara mana ushasha, Atenas llactai ñuca sapalla saquiringaj iyaricanchi.
52003002	Ñucanchi uqui Timoteora, Diosta sirvijta, ñucanchihua yanapajta Cristo evangelio shimira rimanai, paita cachacanchi cangunara shinzhiyachingaj, yachachingajpas canguna quiriushcai.
52003003	Pihuas ama turbarichu cai turmindarinaunamanda. Imasna cangunallara yachanguichi, casnaunai ahuantangaj tiaunchi.
52003004	Chara cangunahua tiaushallara, ñaupallara cangunara nicanchi imasna turmindarina acanchi, imasna cuna cangunahua pasashcasna ña yachanguichi.
52003005	Chiraigumanda mas chapanara mana ushasha, cachashcani canguna quirinara yachangaj, tintaj supai cangunara tintashca chari, ñucanchi tarabashca yanga tucushca chari, nisha.
52003006	Shinajpi Timoteo cangunajmanda ñucanchima tigramusha, alira cuintaca canguna quirinara, canguna llaquinaras, shinallara canguna tucui huras ñucanchira iyarishcaras, ñucanchira ricusha nisha imasna ñucanchi cangunara ricushun ninchi.
52003007	Caimanda uquiuna, ñucanchi tucui ministishcai, ñucanchi turmindarishcais, cariyacanchi cangunamanda, canguna quirishcamandas.
52003008	Cuna causaunchimi, canguna Señorbi shinzhi tianaupi.
52003009	Chiraigumanda, ¿imasna rashara Diosta agrasishun cangunamanda, canguna ñucanchira cushiyachishcamandas ñucanchi Diospa ñaupajpi,
52003010	tutandi punzhandi Diosta ashcara mañanchi, ñucanchi canguna ñahuira ricungaj canguna quirina pishishcara undachingaj?
52003011	Quiquin Dios, ñucanchi Yaya, ñucanchi Señor Jesucristondi, ñucanchi ñambira pascachu cangunajma shamungaj.
52003012	Señor canguna llaquinara iñachichu, ashcara yapachichu, cangunapura shinallara tucuigunahua imasna ñucanchi cangunara llaquishcasna,
52003013	canguna shungu shinzhiyachishca achu, chuyajlla, cauźa illajlla, ñucanchi Yaya Diospa ñaupajpi, ñucanchi Señor Jesucristo shamunai tucui paihua quirijcunahua.
52004001	Cunaga, uquiuna, cangunara ruganchi, shinallara camachinchi Señor Jesuspi, imasna ñucanchimanda yachashcanguichi ima tunu purinara Diosta cushiyachingaj, casna rasha yaparisha richi.
52004002	Ña yachanguichi imara camachicanchi cangunara Señor Jesusmanda.
52004003	Dios munan cangunara sumaj dirichu causanauchu, shujhua tacarinamanda anzhurisha.
52004004	Caran duiñu paihua quiquin huarmira charichu, sumaj dirichu causanahua, ali shunguhua;
52004005	mana ucha aicha munaihua, Diosta mana ricsij gentilguna cuinta.
52004006	Pihuas imais ama huajlichichu, ama umachichu paihua uquira. Señorga tucui cai tunu ranaunara cutipajmi, ñucanchi cangunara ña rimashcasna, ña camachishcasna.
52004007	Dios ñucanchira mana cayacachu irusta rasha causangaj, astaumbas sumaj causangaj.
52004008	Shinajpi, maican runa cai shimira mana uyasha, mana runarachu mana uyan astaun Diosta. Paihua Santu Ispiritura shinallara ñucanchima cuca.
52004009	Uquipura cuinta llaquinaunamanda mana ministirinzhu ñuca cangunama quillcangaj. Cangunallara Diosmanda yachashcanguichi parijumanda llaquinaunara.
52004010	Shinallara ranguichi tucui uquiunahua, tucui Macedonia partii tiajcunahua. Shinashas, uquiuna, cangunara rugaunchi cai llaquinaunai mas mas yaparingaj.
52004011	Ganas causanara mascaichi, canguna tarabanaunara ali raichi, maquihua tarabasha, imasna cangunara mandashcanchi,
52004012	canguna sumajlla causangaj mana quirijcuna ñaupajpi, shinallara canguna ama imaras ministingaj.
52004013	Maspas, uquiuna, huañuibi puñujcunamanda canguna yachangaj munanchi, canguna ama llaquiringaj chapana illajcuna cuinta.
52004014	Ñucanchi Jesús huañushcaras causarishcaras quirijpi, shinallara Dios tucui Jesuspi puñujcunara paihua pariju pushamungami.
52004015	Caita cangunara ninchi Dios rimashcamanda, ñucanchi causajcuna, Señor shamuna hurascama tiajcuna, puñujcunara mana ñaupashunzhu.
52004016	Quiquin Señor ahua pachamanda irgumungami, mandasha caparinahua, atun angel shimihua, Diospa curmitahua, Cristoi huañushcauna ñaupa punda atarinaungami.
52004017	Chimanda huasha ñucanchi, causajcuna, saquirijcuna, paigunahua pariju apishca tucushun puyui, Señorda huairai tupangaj. Casnami huiñai huiñaigama Señorhua pariju tiashun.
52004018	Chiraigumanda cai shimiunahua cangunapura cariyanuichi.
52005001	Timpuunamanda, hurascunamanda, uquiuna, mana ministinguichichu ñuca cangunama quillcangaj.
52005002	Alimi yachanguichi imasna Señorba punzha tutai shuhuaj runa cuinta shamunga.
52005003	Ima huras runauna ninaunga: “Cushimi anchi, alimi causaunchi” chi hurasllaira cungaimanda paiguna tucurinaunga, icsayuj huarmi cungaimanda nanachishcasna. Mana pihuas quishpinaungachu.
52005004	Cangunaga, uquiuna, mana llandu tutai tianguichichu, chi punzha shuhuaj shamushca cuinta cangunara cungaimanda apingaj.
52005005	Tucui canguna punzhamanda churiuna anguichi, mana tuta churiuna, mana llandumandachu anchi.
52005006	Chiraigumanda ama puñushunchi shujcuna cuinta, astaumbas chapashunchi, limpiuna ashunchi.
52005007	Puñujcuna tutai puñunaun. Machajcuna tutai machanaun.
52005008	Ñucanchiga, punzhamanda asha, limpiuna ashunchi, quirinaras llaquij shunguras churarisha pichura quillpanara cuinta, shinallara quishpingaj chapanara churarisha shu iru gurara cuinta.
52005009	Ñucanchira piñarinara tupangaj Dios mana munacachu, astaumbas quishpinama pactangaj, ñucanchi Señor Jesucristomanda.
52005010	Pai ñucanchi randimanda huañuca, ñucanchi ricuj ajpis, puñuj ajpis, paihua pariju causangaj.
52005011	Chiraigumanda, cangunapura animarichi, shinzhiyaichi, imasna canguna rashcasna.
52005012	Shinallara cangunara ruganchi, uquiuna, canguna chaupi shungüi tarabajcunara ricsichi, cangunara Señorbi pushajcunaras, cangunara camachijcunaras.
52005013	Paigunara ashcara llaquina anguichi, paiguna rashcaunamanda. Cangunapura cushi shungura charichi.
52005014	Shinallara cangunara ruganchi, uquiuna, quillajcunara camachichi, huacaisiquiunara animachichi, irquiunara shinzhiyachichi, tucuigunahua ahuantaj aichi.
52005015	Ricuichi ama pihuas manalira manalihua cutipachu, astaumbas tucui huras alira ranara catichi parijumanda, tucuigunahua.
52005016	Tucui huras cushiyaichi.
52005017	Mana saquisha mañaichi.
52005018	Tucuibi agrasichi, casnami Diospa munai tucui cangunahua Cristo Jesuspi.
52005019	Ispiritura ama chunllayachichichu.
52005020	Diosmanda rimajcuna rimashcaunara ama pishiyachichichu.
52005021	Tucuira camasha ricuichi, alira huacachichi.
52005022	Tucui ima manali tunumandas anzhurichi.
52005023	Cushira cuj Diosllara cangunara tucuibi sumajyachichu, camba intiru runara, camba ispiritura, camba almara, camba aicharas cauźa illajta huacachishca achu, ñucanchi Señor Jesucristo shamunagama.
52005024	Cangunara cayajta quirinallara; shinallara cai tucuira pactachingami.
52005025	Uquiuna, ñucanchimanda mañaichi.
52005026	Tucui uquiunara chuya muchanahua saluraichi.
52005027	Señorba shutii cangunara mandani tucui chuyaj uquiuna cai quillcara ricunauchu.
52005028	Ñucanchi Señor Jesucristo gracia ali llaquina iyai cangunahua achu. Amen.
53001001	Pablo, Silvano, Timoteo, tesalónicauna iglesiama quillcanchi, ñucanchi Yaya Diospi Señor Jesucristoi tiaj iglesiama.
53001002	Gracia ali llaquina iyairas cushi shunguras charichi Dios ñucanchi Yayamanda, Señor Jesucristomandas.
53001003	Tucui huras Diosta agrasina anchi cangunamanda, uquiuna. Casna rana valinmi, imasna canguna quirina iñasha rin, shinallara tucui canguna shujcunara llaquina yaparisha rin.
53001004	Ñucanchillara alabarinchi Diospa iglesiaunai cangunamanda, canguna ahuantaj shungumanda, canguna turmindarishcaunai quirishcamandas, canguna turbarishcaunai ahuantashcamandas.
53001005	Caimi Diospa ali taripanara ricuchin, canguna ali valijcuna iyashca anguichi Dios mandana pachai icungaj. Caimandami turmindachishca anguichi.
53001006	Dioshua alimi cangunara turmindachijcunara turmindachinahua pagangaj.
53001007	Canguna, turmindachishcauna ajpis, Dios cangunara samachina ñucanchihua pariju, Señor Jesús ahua pachamanda ricurimujpi paihua ushaj angelgunahua,
53001008	sindij ninahua shamunaunga, Diosta mana ricsijcunaras ñucanchi Señor Jesucristo evangelio ali shimira mana caźujcunaras pagangaj.
53001009	Caiguna livachishca anaunga, huiñai huiñaigama chingachishca anaunga, Señorba ñaupajmanda, paihua gustu sumaj ushanamandas,
53001010	pai shamuna punzhai ahuayachi tucungaj paita quirijcunamanda, tucui quirijcuna paihua sumajta gustasha alabangaj chi punzhai, imasna canguna ñucanchi shimira quirijcuna ashcanguichi.
53001011	Chiraigumanda tucui huras cangunamanda mañanchi, ñucanchi Dios cangunara, “Valijcunami,” nisha iyahcu pai cayashcamanda, shinallara Dios canguna tucui alirana munairas, tucui quirinamanda ranaras, paihua ushaihua pactachichu.
53001012	Mañanchi ñucanchi Señor Jesucristo shutira ahuayachishca achu cangunajpi, cangunas paihuajpi, ñucanchi Dios ñucanchi Señor Jesucristo gracia ali llaquina iyai yanapashcamanda.
53002001	Shinajpi, uquiuna, Ñucanchi Señor Jesucristo shamunamanda, ñucanchi paihuajma tandarinamandas rimajpi, cangunara rugaunchi,
53002002	ama uctalla anzhuringaj canguna iyaushca tunumanda. Ama turbarichichu ima ispiritumandas, ima shimimandas, ima quillcamandas ñucanchimanda nishca ajpis, “Señorba punzha ña caibimi tiaun,” nisha.
53002003	Pihuas ama imais cangunara umachichu. Cai punzha mana shamungachu manara shamujllaira Diosmanda vultiarina, Ucupachamanda Churi nishca Ucha Runa manara ricurimujllaira.
53002004	Paiga tucui Diosmi nishcaras, tucui alabashcaras tulasha ninga; pai Diospa templo huasii tiaringami, “Dios mani,” nisha, paillara quiquin Dios cuinta ricuchisha.
53002005	¿Manzhu iyaringuichi imasna ñuca chara cangunahua tiaushcai caita cangunara cuintacani?
53002006	Cunaga paita arcajta yachanguichi, paihua quiquin huraspi ricurimunga.
53002007	Cunallara manalira rana ushai pacalla tarabaun. Astaun cuna huras shu paita arcaj tian, cai arcaj chaupimanda anzhuchinagama.
53002008	Chimanda huasha manali raj runa ricurimungami, paitaga Señor paihua shimimanda samaihua huañuchingami; paita tucuchingami pai shamushca limpiashcahua.
53002009	Cai manali raj runa Satanás rashcamanda shamungami, shinzhi ushaihua, atun ricurinahua llullasha rashcaunahua.
53002010	Tucui umachinahua manalira ranga chingarijcunahua, paiguna sirtu shimira llaquinara mana munashcaraigu quishpichi tucungaj.
53002011	Chiraigumanda, Dios paigunara shu umachij ushaira cachanga, llulla shimira quiringaj,
53002012	tucui sirtu shimira mana quirijcuna, tucui manali ranara munajcunas cauźayuj tucungaj.
53002013	Ñucanchi tucui huras Diosta agrasinami cangunamanda, Señor llaquishca uquiuna, Dios callari hurasmanda cangunara ajllashcaraigu quishpingaj, Ispíritu chicanyachishcamanda, sirtu shimira quirishcamandas.
53002014	Caihuajta Dios cangunara cayaca ñucanchi rimashca evangelio ali shimii, ñucanchi Señor Jesucristo ali sumajma pactangaj.
53002015	Shinasha, uquiuna, shinzhira shayarichi, canguna uyasha yachashcara huacachichi, rimashca shimimanda ajpi, ñucanchi quillcashcamanda ajpis.
53002016	Ñucanchi quiquin Señor Jesucristo, Dios ñucanchi Yaya, ñucanchira llaquij, ñucanchira huiñaigama cariyachij, ñucanchi paihua gracia ali llaquina iyaimanda ali chapanara cuj,
53002017	canguna shungura cariyachichu, cangunara shinzhiyachichu tucui ali rimanais, tucui ranais.
53003001	Cunaga, uquiuna, ñucanchimanda mañaichi, Señorba shimi tucui partima uctalla pasachu, ahuayachishca achu, imasna cangunahua tucushcasna.
53003002	Mañaichi ñucanchira manali shunguyujcunamandas manali rajcunamandas quishpi tucungaj; mana tucui runauna quirinaunzhu.
53003003	Señor quirihuajllami, cangunara shinzhiyachingami, ima manalimandas huacachingami.
53003004	Cangunamanda Diospi quirinchi imasna ñucanchi cangunara mandashcara raunguichi, shinallara rangaraunguichi.
53003005	Señor canguna shungura pushachu Diospa llaquinai, Cristomanda chapanais.
53003006	Cangunara mandanchi, uquiuna, ñucanchi Señor Jesucristo shutii, tucui manali purij uquimanda anzhurichi, paiguna ñucanchimanda uyashca shimira mana catijcuna asha.
53003007	Cangunallara yachanguichi imasna ñucanchira catirinami anguichi, ñucanchi manalihua mana puricanchichu canguna chaupi shungüi.
53003008	Ñucanchi pimandas yanga cuyashca tandara mana micushcanchichu, astaun tutandi punzhandi shinzhira tarabasha sambayasha tiaucanchi, cangunara ama pitas gastachingaj.
53003009	Ushashcanchi canguna yanapashcara apingaj, shina ajllaira mana apishcanchichu, ñucanchi ali ricuchijcuna tucungaj, canguna ñucanchira catiringaj.
53003010	Ñucanchi chara cangunahua tiausha caita mandacanchi: “Runa mana tarabasha nijpi, shinallara ama micuchu.”
53003011	Uyashcanchimi imasna cangunamanda huaquinguna mana ali purisha, mana imais tarabanaun, astaumbas shujpajpi inquitashalla causanaun.
53003012	Casna rajcunara mandanchi, shinallara camachinchi Señor Jesucristo shutii, ganashua tarabasha paiguna quiquin tandara micunauchu.
53003013	Cangunaga, uquiuna, ama sambayanguichichu alira rangaj.
53003014	Maican runas ñucanchi quillcashca shimira mana caźusha nijpi, caita paima ricuchichi, paihua ama llutarichichu, paita pingachingaj.
53003015	Shinashas, paita ama chijnishca cuinta charichichu, astaumbas uquirasna paita camachichi.
53003016	Quiquin cushira cuj Señor, tucui huras tucuibi cushira cuchu cangunama. Señor tucui cangunahua tiachu.
53003017	Cai saluranara, ñuca, Pablo, ñuca quiquin maquihua quillcashcani. Caimi ñuca ricuchina tucui ñuca quillcashcaunai, casna quillcauni.
53003018	Ñucanchi Señor Jesucristo gracia ali llaquina iyai tucui cangunahua achu. Amen.
54001001	Ñuca, Pablo, apóstol, Jesucristo cachashca runa, ñucanchira Quishpichij Dios mandashcamanda, shinallara Señor Jesucristo mandashcamanda, pai ñucanchi chapana,
54001002	Timoteoma, ñucanchi quirinai ñuca sirtu churima quillcauni: Gracia ali llaquina iyairas, llaquij shunguras, cushi shunguras chari, ñucanchi Yaya Diosmanda, Cristo Jesús ñucanchi Señormandas.
54001003	Ñuca Macedonia llactama riushcai, canda rugacani, “Efeso llactai saquiripai,” nisha, huaquin chihui ajcunara camachingaj shu tunu yachaira ama yachachinauchu;
54001004	yanga cuintanaunaras, unaimanda miramuj shutiunaras ama uyanauchu. Casna samiuna macanuchinaun, Diospa yachaira quiringaj mana yachachinaunzhu shungura shinzhiyachingaj. Caita canda cuna mandauni.
54001005	Caita mandauni cangunapura llaquinaungaj, sumaj shungumanda, ali rana iyaimandas, sirtu quirinamandas.
54001006	Huaquinguna caigunamanda anzhurisha yanga rimanaunama rinaushca.
54001007	Ley shimira yachachijcuna tucusha nisha, paiguna nishcaras, paiguna shinzhi rimashcaras mana intindinaunzhu.
54001008	Ñucanchi yachanchi imasna ley shimi alimi, maican runas cai shimira ali apijpi;
54001009	caita ricsisha, ley shimira alira rajcunara mana cushcachu aca astaun manalira rajcunara, mana caźujcunara, mana quirijcunara, uchayujcunara, burlajcunara, yayaunara mamaunara huañuchijcunara, runaunara huañuchijcunara,
54001010	shujhua tacarijcunara, caripura tacarijcunara, runara shuhuajcunara, llullajcunara, Diospa shutihua rimasha llullajcunara, shinallara pi ali yachachina shimira mana uyajtas.
54001011	Cai yachachina bindisiashca Diospa sumaj evangelio ali shimimandami. Cai ali shimi ñucara mingashca aca.
54001012	Cristo Jesusta, ñucanchi Señorda agrasini, ñucara shinzhiyachina ursara cuhuaca, “Ali quirijmi angui,” ñucara nisha, paita sirvijta rahuaca.
54001013	Ñaupa huras ñuca paimanda irusta rimaj acani, paita turmindachicani, burlacani. Randi llaquishcahua chasquihuaca, mana yachashcamanda rashcaraigu, ñuca chara mana quirij ashcai.
54001014	Ñucanchi Señorba gracia ali llaquina iyai yali tucuca ñucahua, ali quirinahuas llaquinahuas Cristo Jesuspi.
54001015	Cai shimi sirtumi, tucui runauna quiringaj valin, imasna Cristo Jesús cai pachama shamuca uchayujcunara quishpichingaj. Ñucaga ñaupa punda uchayujmi ani.
54001016	Shina ajllaira, ñucara llaquishcahua chasquihuaca, ñuca ñaupa punda uchayuj ajpi, Jesucristo paihua ali chapanara ñucajpi ricuchingaj tucui paihuajpi quiringaraucunara paiguna huiñai causaira charingaj.
54001017	Chiraigumanda, huiñaigama causaj Rey Apuma, mana huañuihuaj, mana ricuihuaj sapalla yachaj Diosma, ahuayanas, sumaj ricurinas achu, huiñai huiñaigama. Amen.
54001018	Cai mandashca shimira canda mingauni, ñuca churi Timoteo, Dios canmanda ñaupa rimashcasna. Chi shimiunara caźusha, ali macanaunara macanaungui,
54001019	ali quirinaras, ali rana iyairas huacachisha. Huaquinguna caigunara ichusha, paiguna quirishcara huajlichinaushca.
54001020	Casnami ranauca Himeneo Alejandrondi. Paigunara Satanasma intrigacani, ama irusta rimangaj yachanauchu.
54002001	Ñaupa punda caita munani: tucuiguna ruganauchu, mañanauchu, agrasinauchu, tucui runaunamanda;
54002002	rey apuunamanda, tucui mandajcunamanda, ñucanchi ganashua alilla causangaj, Diosta iyarisha, ali shunguhua.
54002003	Ñucanchira Quishpichij Diospa ñaupajpi, cai sami causai alimi, munaihuajmi.
54002004	Pai munanmi tucui runauna quishpinauchu, sirtu shimira yachanama shamunauchu.
54002005	Shu sapalla Dios tian. Dioshua runahua chaupi shungüi shu sapalla alichij tian. Paiga Jesucristo, runa.
54002006	Pai quiquinllara cuca, tucuira cuti randingaj. Chita pai ricuchina huraspi ricuchishca aca.
54002007	Chihuaj ñuca camachijpas cachashca runas rai tucucani. Cristo shutii sirtura rimani, mana llullanichu. Shinallara gentilgunara yachachij tucucani, quirinahuas, sirtu shimihuas.
54002008	Shinajpi munani cariuna mañanauchu tucui partiunai, chuyaj maquira atarichisha, mana piñarishcahua, mana macanaushcahua.
54002009	Shinallara huarmiuna ali tunura churarinauchu, ali quillparisha, mana yapajta ricurijta paiñashcahua, mana curihua, mana perlaunahua, mana yapajta valij churarinahua,
54002010	astaun ali ranaunahua churarinauchu, “Quirinimi” nij huarmiuna rana tunui.
54002011	Huarmiuna chunlla tiasha yachanauchu, ali caźusha.
54002012	Huarmiunara lugarda mana cunichu yachachingaj, cariunara mandangajpas, astaumbas chunlla tianami.
54002013	Adán ñaupa punda rashca aca, chi huasha Eva.
54002014	Adán mana umachishcachu aca, randi huarmi umachishca asha, uchayuj tucuca.
54002015	Astaun huarmi quishpichishca anga huahuaunara pagarichisha, pai quirisha, llaquishcahua sumajlla causasha, ali sumaj shunghua.
54003001	Cai shimi sirtumi. Maicans iglesiai cuiraj runa tucusha nisha, ali ranara munan.
54003002	Ministirinmi shu cuiraj runa mana cauźayuj achu, shu huarmiyujlla, ali iyaira charij, iyaiyuj, ali causaj, ali pasiachij, ali yachachij,
54003003	mana machaisiqui, mana macaisiqui, manali rashcamanda ganashcara mana apisha nij, randi ali shungu, mana shinzhira rimaj, mana cullquira llaquij,
54003004	paihua huasii tiajcunara ali mandaj, churiunara ali caźujta raj ali dirichu shunguhua.
54003005	Shu runa paihua quiquin huasii tiajcunara mana mandanara ushasha, ¿imasna rashara Diospa iglesiara cuirangairi?
54003006	Cuiraj runaga ama mushuj quirij achu; mushuj ajpiga mas tucusha ninga, supai cauźayachishcai urmangami.
54003007	Shinallara ministirinmi shujcuna paimanda “Ali runami” nishca uyarichu, pai ama piñai tucungaj, ama supaihua tujllai urmangaj.
54003008	Diáconos nishca iglesiara yanapajcuna shinallara ali shunguyujcuna anauchu, mana ishqui shimiyujcuna, mana machaisiquiuna, manali rashcamanda ganashcara mana apisha nijcuna.
54003009	Quirinamanda pacashca shimira sumaj iyaihua huacachinauchu.
54003010	Shinallara ñaupa punda camashca anauchu. Chimanda huasha cauźa illaj asha, iglesiara sirvijcuna tucunauchu.
54003011	Huarmiunas shinallara ali shunguyujcuna anauchu, mana camijcuna, ali causajcuna, tucuibi pactachijcuna.
54003012	Diáconos iglesiara yanapajcuna shu huarmiyujlla anauchu, paiguna huahuaunara paiguna huasii tiajcunaras ali mandajcuna.
54003013	Diáconos iglesiara yanapajcuna ali sirvijpi, ali rimai tucunaun. Shinallara mas shinzhi tucunaun Cristo Jesuspi quirinai.
54003014	Caita canda quillcauni, shina ajllaira chapauni uctalla shamusha nisha canda ricungaj.
54003015	Randi, ñuca unaiyausha caita quillcauni can yachangaj imasna rasha causana angui Diospa huasii, causaj Diospa iglesiai, sirtu shimi istandi cuintami, sirtu shimira shayachij.
54003016	Sirtu pacha, yapa atunmi ñucanchi quirinamanda pacashca shimi: “Dios aichai ricuchishca aca, ‘Ali dirichumi’ nishca aca Ispiritui, Angelguna paita ricunauca. Paihua shutira yachachishca aca gentilgunama. Quirishca aca cai pachai. Sumaj ahua pachai apishca aca.”
54004001	Ispíritu pajlla pambai riman imasna puchucai punzhaunai huaquinguna ali quirinara saquinaunga, umachij ispirituunara supaiguna yachachishcaunara uyasha.
54004002	Llullaj runauna huashai rimasha umachinaungami, paiguna ali rana iyai tujlu tujlu rishca cuinta asha.
54004003	Paiguna, “Ama casaraichichu,” ninaunga. Huaquin micunaunara, “Ama micuichichu,” ninaunga; astaun Dios cai micunaunara cuca quirijcunas sirtu shimira yachajcunas micunauchu agrasishcahua.
54004004	Tucui Dios iñachishca alimi, mana ichunachu, “Pagarachu,” nisha agrasishcahua apisha micunami.
54004005	Shina rasha apijpi, alichishcami Diospa shimihua Diosta mañanahuas.
54004006	Can uquiunara casna yachachisha, Jesucristora ali sirvij tucungui, quirina shimiunahua carashca cuinta, can catishca ali yachanahuas.
54004007	Mundu yanga cuintanaunaras, rucu apamauna yanga cuintanaunaras ama uyaichu. Randi can quiquinllara shinzhiyari, Diosta mas mas llaquisha catingaj.
54004008	Aichara shinzhiyachina ansalla valin, randi Diosta llaquisha causana tucuihuaj valin, cuna causaibi, huasha shamuna causaibis, cushca shimi rimashcasna.
54004009	Cai shimi sirtumi, tucui runauna quiringaj valinmi.
54004010	Chiraigumanda tarabanchi, turmindarinchi. Causaj Diosta chapaunchi. Pai tucui runara Quishpichijmi, astaun mas quirijcunara.
54004011	Caita mandai, yachachi.
54004012	Pihuas ama burlachu can malta ashcara. Astaun can quirijcunara ali ricuchina cuinta tucungui imasna rimanaras, imasna causanaras, imasna llaquinaras, camba ispirituis, imasna quirinaras, sumaj iyanaras.
54004013	Ñuca shamunagama, runauna ñaupajpi Diospa shimira ricunai catingui, shinallara camachinais, yachachinais.
54004014	Canma cuyashcara ama cungarichu, canma cushca aca Diosmanda shimiunara rimashcahua, cuiraj rucuuna muntun maquiunara can ahuai palltashcai,
54004015	Caigunara rai, casna rasha catingui, tucui runauna can ñaupajma riushcara ricunauchu.
54004016	Canllarara cuirari, shinallara can yachachinara. Casna rasha cati, Casna rasha candas, canda uyajcunaras quishpichingui.
54005001	Rucu apayara ama shinzhira piñangui, astaumbas yayara cuinta paita camachingui, shinallara maltaunara uquiunara cuinta.
54005002	Rucu apamaunaras mamara cuinta rimasha camachingui, malta huarmiunara panira cuinta, ali sumaj shunguhua.
54005003	Huaccha huarmiunara llaqui, sirtu huacchaunami ajpi,
54005004	Ima huaccha huarmis churiyuj ajpi, churimanda huahuayuj ajpi, caiguna yachanauchu ñaupa punda llaquijcuna tucungaj, paiguna quiquin ailluunara iyaringaj, paiguna iñachishcara cutipangaj. Caimi ali munashca Diospa ñaupajpi.
54005005	Maican huarmis sirtu huaccha huarmi asha, sapalla tucusha, Diosta chapaun tutandi punzhandi, Diosta mañasha, Diosta rugasha causaun.
54005006	Astaun maican huarmis aicha munashcai causasha, causaushallara huañushcami.
54005007	Cai shimiunara camachi, paiguna ama cauźayuj tucungaj.
54005008	Shu runa paihua aillura mana carasha, maspas paihua quiquin huasii tiajcunara mana carasha, pai quirishcara huajlichishcami, shu mana quirijmandas yali tucun.
54005009	Huaccha huarmi shutiuna quillcai casnaunallara quillcangui: Sucta chunga huata yali ajcunallara churai, shuj cariyujllara.
54005010	Paiga ali rimashca achu pai ali rashcamanda, churiunara iñachij, pasiachij, quirijcuna chaquira maillaj, llaquiyujcunara yanapaj, tucui alira raj.
54005011	Astaun malta huaccha huarmiunara quillcai ama churaichu. Ima huras paiguna aicha munaira sintisha, Cristora mana caźunaun, cuti casarasha ninaun.
54005012	Shina rasha cauźayuj tucunaun, paiguna ñaupa quirishcara saquishcamanda.
54005013	Maspas, quillauna tucunaun, tucui huasiunai pasiasha; mana quillaunalla astaun maspas rimaisiquiuna, satirisiquiuna, manali shimira atarichijcuna tucunaun.
54005014	Chiraigumanda ñuca munani malta huaccha harmiuna casaranauchu, churiunara iñachinauchu, paiguna huasira cuiranauchu, maican chijnijtas mana lugarda cusha irusta rimangaj.
54005015	Huaquinguna ña Satanásta catiusha anzhurinaushcami.
54005016	Maican quirij caris quirij huarmis huaccha huarmiunara charisha, paigunara cuiranauchu, iglesia ama pagangaj paigunamanda, iglesia sirtu huaccha huarmiunajta ali tupu cullquira charingaj.
54005017	Cuiraj rucuuna ali mandajcuna ajpi ashca valichishca anauchu, maspas paiguna camachijcuna, yachachijcuna ajpi.
54005018	Quillcai quillcashca tian: “Tarabaj huagra shimira ama tapaichu,” shinallara, “Tarabaj runa paihua gananara apingaj valinmi.”
54005019	Shu cuiraj rucu runara ama cauźayachinauchu mana ishqui quinsa ricujcunara charijpi.
54005020	Ucharanallai causajcunara piñangui tucuiguna ñaupajpi, chishujcuna manzharinauchu.
54005021	Canda nini Diospa ñaupajpi, Señor Jesucristo ñaupajpis, pai ajllashca angelguna ñaupajpis, cai shimiunara huacachi, mana shujmalla tucusha, ama huaquingunallara llaquisha shujcunara chijnisha.
54005022	Ama uctalla maquiunara ima runa ahuais palltaichu, shinallara shujpa uchaunai ama satirichu. Camba shungura sumajta huacachi.
54005023	Can ama yacullara upichu, astaun ansa vinura upi camba icsa huajlishcamanda, can caran ratu ungushcamanda.
54005024	Huaquin runauna ucharashcauna ñaupajmanda ricurinaun, paiguna taripanama manara shamujllaira, huaquinguna ucharashcaunara huasha tupai tucunaun.
54005025	Shinallarami ali rashcauna ricurinaun, shu tunuuna mana ricurijpi, mana ushanaunzhu pacanara.
54006001	Tucui isclavus nishca sirvijcuna paiguna patrungunara ali llaquinauchu, Diospa shutiras, paimanda yachachinaras ama piñai tucungaj.
54006002	Maicanguna quirij patrungunara charisha, ama paigunara pishii churanauchu uqui ashcamanda, randi paigunara astaun ali sirvinauchu quirijcuna ashcaraigu, maspas paiguna ali sirvishcara apijcuna quirijcuna asha, llaquishcauna asha. Caita yachachi, shinallara camachi.
54006003	Pi runas shu tunura yachachijpi, ñucanchi Señor Jesucristo ali shimiunara, ali causana yachachinaras mana chasquijpi,
54006004	casna runa mas tucuisiqui tucushca, imaras mana yachanzhu, rimaisiqui tucushca, shimillahua macanaun. Caimanda chijninauna, macanaunas, manali rimanaunas, manali iyaigunas llucshinaun,
54006005	iyai huajlishca runauna, sirtu shimi illajcuna, upa shimiunahua macananaun, ali causanamanda, “Gananara apishun,” nisha iyanaun. Caigunamanda anzhuri.
54006006	Astaumbas ali causana cushi shunguhua ali gananami.
54006007	Imaras cai pachama mana apamushcanchichu, sirtu pacha mana imaras llucchinara ushashunzhu.
54006008	Shina ajpi, churarinaras micunaras charisha, cushiyashunchi caigunahua.
54006009	Randi charij tucunara munajcuna tintarinai urmanaun, tujllais; shinallara upa huajlina munanaunai urmanaun. Caiguna runaunara urmachisha tucuchinaun, chingachinaun.
54006010	Cullquira llaquina mana valin, shu angu cuinta tucun, paimanda tucui manaliuna iñanaun. Huaquinguna cullquira yapajta munasha, quirina ñambimanda anzhurinaushca, ashca nanaihua turmindachi tucunaushcami.
54006011	Canga, Diospa runa, chi samiunamanda miticui. Astaun, aliranara cati, Diosta llaquij shungura, ali quirinara, llaquinara, ahuantanara, mansu shungura.
54006012	Quirinamanda ali macanaunara macanui, huiñai causaira api. Chihuaj cayashca acangui, can ashca ricujcuna ñaupajpi can quirishcara ali rimasha ricuchicangui.
54006013	Tucuira causaira cuj Diospa ñaupajpi canda mandauni, shinallara Jesucristo ñaupajpis, pai Poncio Pilato ñaupajpi ali shimira rimaca,
54006014	canda mandauni cai camachishca shimira huacachingui, ima huajlis illaj, ima cauźas illaj, ñucanchi Señor Jesucristo ricurimunagama.
54006015	Caitaga bindisiashca sapalla mandaj Dios ricuchingami paihua punzhai. Paiga rey apuunamanda Rey Apumi, señorgunamanda Señormi,
54006016	paiga sapalla huañui illajmi, mana pactaihuaj punzhai causaj Diosmi. Paita pi runas mana ricushcachu, mana ushanzhu ricunara. Paihuajmi ali shutis, huiñaigama duraj mandanas. Amen.
54006017	Cai timpui causaj charijcunama rimai, ama mas tucuisiqui anauchu, ama paiguna charishcaunai chapanauchu, charishcauna mana quirihuaj ashcamanda. Astaun, paiguna causaj Diospi quirisha chapanauchu. Dios ñucanchira tucuira pactajta cunmi ñucanchi gustangaj.
54006018	Paiguna alira ranauchu, charij tucunauchu ali ranaunahua, cuyaisiquiuna, cuyaj shunguyujcuna tucunauchu;
54006019	casna ali ranaunara tandachisha, huasha shamuj causai istandi rumira cuinta charinaunga, paiguna huiñai causaira apinauchu.
54006020	Timoteo, canda mingashcara huacachi. Yanga upa shimiunara ama uyaichu, llulla rimashca ciencia nishca yachai rimashcaunaras.
54006021	Huaquinguna cai yanga yachaira uyasha, quirina ñambimanda anzhurinaushcami. Gracia ali llaquina iyai canhua achu. Amen.
55001001	Ñuca, Pablo, apóstol nishca Jesucristo cachashca runa, Dios munashcamanda, imasna pai causanara cusha nishcasna Cristo Jesuspi.
55001002	Ñuca llaquishca churi Timoteoma quillcauni. Gracia ali llaquina iyairas, llaquij shunguras, cushi shunguras chari, Yaya Diosmanda, Cristo Jesús ñucanchi Señormandas.
55001003	Diosta agrasini, paita sumaj iyaihua sirvini ñuca yayaunamanda pacha. Mana saquisha canmanda iyariuni, Diosta mañausha tutandi punzhandi;
55001004	camba ñahui iquira talishcara iyarisha, ashcara munani canda ricungaj, ñuca ashcara cushiyangaj.
55001005	Can shunguhua quirishcara iyariuni. Shinallara ñaupa punda quirinauca camba Loida rucu mama, camba Eunice mamas. Maspas, sirtumi ani can shinallara quiriungui.
55001006	Chimanda canda nini, cambajpi tiaj Dios cuyashcara causachingui ninara huairachishca cuinta; chi cuyashca ñuca maquira camba ahuai churashcamanda shamuca.
55001007	Dios mana ñucanchira cucachu manzhana iyaira, randi ushana iyaira, llaquina iyaira, aicha munaira arcana iyairas.
55001008	Ama pingarichu ñucanchi Señormanda rimangaj, shinallara ñucamandas, ñuca pai ishcashca runa asha. Randi, evangelio ali shimimanda ñucahua pariju turmindarinara apingui, Diospa ushaira cushcasna.
55001009	Pai ñucanchira quishpichica, sumaj cayanahua cayasha, mana ñucanchi rashcaunaraigumanda, astaun pai quiquin munashcamanda, shinallara Cristo Jesuspi cushca gracia ali llaquina iyaimandas, timpuuna manara callarishcaira cushca,
55001010	astaun cuna ricuchishcami ñucanchira Quishpichij Cristo Jesús ricurimushcai. Pai huañuira vinsica, causairas, mana huañuihuaj causairas punzhajlla ricuchica evangelio ali shimii.
55001011	Cai evangelio ali shimira camachij, cachashca runa, gentilgunara yachachijpas ñuca churai tucucani.
55001012	Chiraigumanda casna turmindarini; randi mana pingarinichu, ñuca maicanda quirishcara yachani, pai sirtu pacha ñuca mingashcara ushanmi huacachinara chi punzhagama.
55001013	Ñucamanda uyashca ali shimi tunura catingui, Cristo Jesuspi quirinais, llaquinais.
55001014	Canda mingashca ali shimira huacachi ñucanchijpi causaj Santu Ispíritu yanapashcahua.
55001015	Ña yachangui imasna tucui Asiai tiajcuna ichuhuanauca, Figelo Hermógenes nishcauna rashcasna.
55001016	Onesíforounara Señor llaquipachu. Pai ashca cuti cariyachihuaca, Ñuca cadenaunamanda mana pingaricachu.
55001017	Maspas, pai Roma llactai tiaushcai llaquishcahua mascahuaca ñucara, tupahuacami.
55001018	Señor paita cupachu llaquinara tupangaj Señormanda chi punzhai, Alimi yachangui imasna Efesoi ashcara yanapahuaca ñucanchira.
55002001	Can, ñuca churi, Cristo Jesuspi tiaj gracia ali llaquina iyaibi shinzhiyari.
55002002	Can ñucamanda ashca ricujcuna ñaupajpi uyashcara ali quirij runaunama pasachingui, paiguna ushaj asha shujcunara yachachingaj.
55002003	Can turmindarinaunara ahuantangui Cristo Jesuspa ali suldaru cuinta.
55002004	Pi runas, suldaru asha, mana satirinzhu causana ranaunai, paita suldaru tucungaj apijta cushiyachingaj.
55002005	Maicambas pujllanaunai macanausha, mana ali macanausha, llaitura mana apinzhu.
55002006	Tarabaj runa aparishca muyuunara apingaj, ñaupara tarabana anga.
55002007	Ñuca rimashcara uyai. Señor tucuira canda intindichingami.
55002008	Jesucristora iyari, Davidmanda mirai, huañuimanda causarij, ñuca evangelio ali shimii rimashcasna.
55002009	Chi ali shimimanda turmindariuni, huatai tucushca ani cauźayuj runasna, randi Diospa shimira mana huatashcachu.
55002010	Ajllashca runaunara llaquishcamanda tucuira ahuantani, paigunas quishpinara charinauchu. Chi quishpichina Cristo Jesuspi tiaun huiñaigama duraj sumajhua,
55002011	Cai shimi sirtumi: “Ñucanchi paihua pariju huañushca ajpi, shinallara paihua pariju causashun.
55002012	”Ñucanchi turmindarishas, shinallara paihua pariju rey apuuna tucushun. Ñucanchi, ‘Paita mana ricsinichu,’ nijpi, pai shinallara ñucanchima, ‘Mana ricsinichu,’ ningami.
55002013	Ñucanchi mana quirihuaj ajpi, pai ali quirihuajmi. Paihua quiquin quirihuaj tunura saquinara mana ushanzhu.”
55002014	Caita iyachingui paigunara, Diospa ñaupajpi camachingui ama shimiunamanda macananauchu. Chita mana ansas valinzhu, astaun uyajcunara huajlichin.
55002015	Diospa ñaupajpi canllara ricuchingui shu “Alimi,” nisha rimashca runa cuinta, shu pingarina illaj tarabaj runa cuinta, sirtu shimira ali camachij.
55002016	Yanga shimiunara ama uyaichu. Chigunara uyajcuna Diosmanda mas mas caruyanaunga.
55002017	Paiguna shimi ismushca aicha cuinta micurisha rin. Himeneo Fileto nishcauna cai samiunami.
55002018	Paiguna sirtu shimimanda pandarinaushca, “Causarina ña pasashcami,” nisha. Shina nisha huaquinguna quirinara huajlichinaun.
55002019	Randi, Dios churashca urcun siqui cuinta shimi shinzhimi, casna nin: “Señor paihua quiquimbajcunara ricsin;” shinallara, “Tucui Cristo shutira rimasha rugaj uchamanda anzhurichu.”
55002020	Atun huasii, mana curillahua cullquillahua rashca puruuna tianaunzhu, astaun caspi batias, allpa mangas tianaun, huaquinguna valijcuna, huaquingunaga yanga apinauna.
55002021	Shinajpi maican runa paillara cai puchucaigunamanda pichajpi, valij puru cuinta tucunga, sumajyachishca, Señorbaj valijmi anga, ima ali ranaras rangaj puruntushca.
55002022	Shina ajpi maltauna ucha munaigunamanda miticui; ali dirichu ranaunara, quirinara, llaquinara, cushi shunguras cati, Señorda sumaj shunguhua rugajcunandi.
55002023	Astaun iyai illaj upa rimanaunara ama uyaichu, macanauna shimiunara llucchinaun.
55002024	Señorda sirvij ama piñarisiqui achu, astaun llaquisiqui tucui runaunahua, ali yachachij, ahuantaj,
55002025	piñajcunara mansu shunguhua camachisha, Dios munajpi aripintirinaunga chari, sirtu shimira yachangaj.
55002026	Shina rajpi supai tujllamanda quishpinauchu, paita sirviushcamandas, paihua munaira ranamandas.
55003001	Shinallara caita yachangui: puchucai timpuunai turmindus punzhauna shamunaungami.
55003002	Runauna paiguna quiquinllarara llaquijcuna tucunaunga, cullquira llaquijcuna, mas tucuisiquiuna, “Valijmi ani.” nijcuna, irusta rimajcuna, yayaunara mana caźujcuna, mana agrasijcuna, manaliuna,
55003003	llaquina illajcuna, mana mañaihuajcuna, camijcuna, mana ahuantajcuna, milliuna, alira ranara chijnijcuna,
55003004	amiguunara intrigajcuna, mana iyaihua rajcuna, pai quiquinllara llaquijcuna, aicha munashcaunara Diosmanda yali llaquijcunas.
55003005	Ali causaj cuinta ricurinaun, randi ali causana ushaira mana ricsinaunzhu. Casna runaunahua ama llutarichu.
55003006	Caigunamanda huaquinguna huasii icusha, mana iyaiyuj huarmiunara apinaun. Cai huarmiuna yapa uchayujcunami, ima aicha munaihuas undarishcaunami.
55003007	Paiguna tucui huras yachasha ririanaun, astaumbas sirtu shimira yachanama mana ima huraspas pactanara ushanaunzhu.
55003008	Imasna Janes Jambresndi Moisesta arcanauca, shinallara cai runauna sirtu shimira arcanaun. Casna runauna iyaibi huajlishcaunami, quirinamanda ichushcauna.
55003009	Paiguna mana mas ñaupajma rinaungachu. Tucui runauna riparanaunga imasna paiguna mana ali iyaiyujcuna ashcara, chi ishqui runaunasna.
55003010	Can ñuca yachachishcara catishcangui, ñuca causashcaras, iyashcaras, quirinaras, chapaisiqui shunguras, llaquinaras, ahuantanaras,
55003011	ñuca mulistai tucushcaras, ñuca turmindarishcaras, imasna ñuca Antioquía, Iconio, Listra llactaunai tiaushcai tucushcaras yachangui, imasna yapa turmindachihuanauca. Randi tucuimanda Señor quishpichihuaca.
55003012	Shinallara tucui Cristo Jesuspi ali causasha nijcuna turmindachi tucunaungami.
55003013	Astaun manali runaunas umachijcunas mas manalii rinaunga, umachisha, shinallara umachi tucushas.
55003014	Canga, can yachashcara, can sirtu ajta ricsishcaras cati, canda camachijta ricsisha.
55003015	Shinallara yachangui imasna can ichilla huahua hurasmanda pacha Diospa Santu Quillcashcaunara ricsishcangui. Cai shimiuna canda alma quishpichina yachanara cunaun Cristo Jesuspi quirijpi.
55003016	Tucui Dios Quillcashca Diosmanda rimashcami. Valinmi yachachingaj, camachingaj, alichingaj, ali causanara yachachingaj,
55003017	Diospa runa ali tucungaj, pactajta alichishca tucui ali ranara rangaj.
55004001	Canda nini Diospa ñaupajpi, Señor Jesucristo ñaupajpis, pai causajcunaras huañushcaunaras taripaj, pai ricurimushcai, pai mandana pachais.
55004002	Shimira camachi, shinzhira rimai, huras ajpis mana ajpis, intindichi, camachi, yachachi, tucui chapanahua, ali yachanahuas.
55004003	Huras shamunga runauna ali yachachinara mana uyanaungachu. Randi paiguna rinri shicshishca cuinta, paiguna quiquin aicha munashcasna yachachijcunara tandachinaunga.
55004004	Shinallara sirtu shimiunara uyangaj rinrira tapanaunga, yanga cuintanaunama vultiarinaunga.
55004005	Canga, tucuibi alilla causai, turmindusta ahuantai, evangelio ali shimira rimai, canma cushca sirvinara pactachi,
55004006	Ñuca ñallami sacrifïciora rai tucungarauni. Ñuca llucshina huras ña pactariunmi.
55004007	Ali macanaunara macanaushcanimi; callpanara tucuchishcani; quirinara huacachishcani.
55004008	Cunamanda ñucajta ali causana llaitura huacachishcami. Chi Uaitura ali taripaj Señor chi punzhai cuhuangami ñucama; mana ñucamalla astaun shinallara tucui pai shamunara llaquijcunamas.
55004009	Ñucara ricungaj uctalla shamunara iyaringui.
55004010	Demas, cai pachara llaquisha ñucara saquihuaca, Tesalonicama rica. Crescente Galacia partima rica, Tito Dalmacia partima.
55004011	Lucaslla ñucahua tiaun. Marcosta apisha, canhua pariju pushamui, pai valijmi ñucara yanapangaj.
55004012	Tíquicora Efesoma cachacani.
55004013	Can shamuusha, ñuca Troaspi Carpo huasii mingashca punchura apamui, shinallara ñuca quillcaunaras, maspas carai quillcashca pangaunaras.
55004014	Alejandro, paila irura tarabaj runa, yapa manalira rahuaca. Señor paita cutichichu pai shina rashcamanda.
55004015	Cambas cuirai ama paihua llutaringaj; pai ñucanchi shimiunara ashcara arcashcami.
55004016	Ñucara ñaupa punda taripaushcai, mana pihuas ñucahua cumpañahuaca. Tucui ichuhuanauca. Ama cauźayuj tucunauchu chimanda.
55004017	Randi Señor ñucahua tiauca, ursara cuhuaca paihua shimira ali rimangaj, tucui gentilguna uyangaj. Shina rasha, liun puma shimimanda quishpicani.
55004018	Señor quishpichihuangami tucui manalimanda; paihua ahua pachai tiaj rey apu mandanama pactanagama ñucara huacachingami. Paihuaj ali sumaj achu, huiñai huiñaigama. Amen.
55004019	Priscaras, Aquilaras, Onesíforounaras, salurai.
55004020	Erasto Corintoi saquirica. Trofimora ungushca ajpi saquicani Miletoi.
55004021	Tamia huras manara pactamujllaira shamungui. Eubulo canda saluran, shinallara Pudente, Lino, Claudia, tucui uquiunandi canda saluranaun.
55004022	Señor Jesucristo camba ispirituhua tiachu. Gracia ali llaquina iyai cangunahua achu. Amen.
56001001	Ñuca, Pablo, Diosta sirvij, Jesucristo apóstol nishca cachashca runa, imasna Dios ajllashca runauna quirishcasna sirtu shimira yachashcasna ali causanai,
56001002	huiñai huiñai causairá chapasha tiauni, imasna mana llullaj Dios paihua shimira cuca timpuuna manara callarishcaira.
56001003	Dios pai munashca timpui paihua shimira ricuchica ñucama mingashca camachinamanda, imasna ñucanchira Quishpichij Dios ñucara mandaca.
56001004	Titoma quillcauni, ñuca quiquin churima ñucanchi pariju quiriushcai, gracia ali llaquina iyaira, llaquij shunguras, cushi shunguras chari Dios Yayamanda, ñucanchira Quishpichij Jesucristomandas.
56001005	Canda Creta islai saquicani ima pishishcaras alichingaj, caran llactai cuiraj rucuunara churangaj, ñuca canda mandashcasna.
56001006	Cuiraj runa cauźa illaj achu, shuj huarmiyujlla, paihua churiuna quirijcuna, mana irus causajcuna, ali caźujcuna.
56001007	Ministirinmi cuiraj runa cauźa illaj achu, Diosta sirvij. Casna runa mana mas tucuisiqui achu, mana piñarisiqui, mana machaisiqui, mana macanuisiqui, manali rashcaunamanda ganashcaunara mana apisha nij.
56001008	Astaun pasiachisiqui achu, ali ranara llaquij, ali causaj, ali shungu, sumajlla causaj, paillara ucha munaira arcarij.
56001009	Casna runa sirtu shimira huacachij achu imasna ñaupa yachachishcasna, shinallara ali yachanara camachij achu, manali rimajcunara cutipangaj.
56001010	Chara ashca mana uyajcuna tian, yanga rimajcuna, umachijcuna, maspas caiguna circuncisionda rana yachachijcunahua tianaun.
56001011	Casnauna shimira tapangaj ministinaun. Intiru ailluunara mulistanaun, mana valij shimiunara yachachisha yangamanda cullquira ganangaj.
56001012	Paigunamanda shuj, paiguna quiquin rimaj asha, nica: “Creta runauna, tucui huras llullaisiquiuna, manali animalguna, quilla sacsaisiquiuna.”
56001013	Cai shimi sirtumi. Chiraigumanda shinzhira piñangui paigunara, paiguna ali quirijcuna tucunauchu;
56001014	paiguna ama uyanauchu judiuguna yanga cuintashcaunara, sirtu shimimanda anzhurishca runauna mandashcaunaras ama caźunauchu.
56001015	Chuyaj shunguyuj runaunaj tucui chuyajmi. Irus iyaiyujcunaj, mana quirijcunaj, mana imas chuyachu. Paiguna iyarinas, paiguna ucha rana iyais irusyashcami.
56001016	”Diosta ricsinchimi,” nisha, astaun paiguna rashcaunahua: “Illanmi Dios,” ninaun, paiguna manaliuna, mana caźujcuna ashcamanda, mana valijcuna ima aliranaras rangaj.
56002001	Canga ali sirtu yachanara rimangui.
56002002	Rucu apayauna ali causajcuna anauchu, iyaiyujcuna, ali quirinara quirijcuna, llaquinahua, chapaisiqui shunguhuas.
56002003	Rucu apamaunas ali causanauchu, mana irusta rimajcuna shujcunamanda, mana machaisiquiuna, aliranara yachachijcunas,
56002004	malta huarmiunara yachachijcuna quiquin cariras churiunaras llaquingaj;
56002005	caiguna ali iyaiyujcuna tucungaj, sumaj causajcuna, quiquin huasira cuirajcuna, ali shunguuna, carira caźujcuna. Shina rajpi Diospa shimi ama camishca tucungaj.
56002006	Shinallara maltaunara camachi iyaiyujcuna tucungaj.
56002007	Cambas tucui ali ranaunai ricuchij tucungui; can yachachinai sumaj shunguhua, ali causanahuas.
56002008	Shinallara ali shimihuas, mana piñachihuaj shimihuas yachachi; casna rajpi chijnij runa pingaringami, mana ima manaliras rimanara ushangachu cangunamanda.
56002009	Sirvijcunara camachi paiguna patrungunara ali uyangaj, tucuibi paigunara cushiyachisha, ama cutipaisiquiuna;
56002010	mana shuhuasha, astaun tucuibi ali pactachij ajta ricuchisha, shina rasha tucuibi ñucanchira Quishpichij Diospa yachachinara ali sumajyachinaungami.
56002011	Diospa gracia ali llaquina iyai ricurimushcami tucui runauna quishpichi tucungaj,
56002012	ñucanchira yachachisha imasna yanga causairas, cai pacha ucha munairas saquisha, cai timpui iyaihua alihua, Diosta manzhashcahua causashunchi.
56002013	Cushi chapanara chapaunchi, ñucanchi atun Dios Quishpichij Jesucristo ashca sumaj ricurinara chapaunchimi.
56002014	Paiga paillarara cuca ñucanchi randimanda, ñucanchira randingaj tucui manalimanda, paihuajllarara shu runa muntunda sumajyachingaj, ali ranaunara munajcunara.
56002015	Caita rimai, camachi, yachachi tucui mandanahua. Pihuas canda ama pishii churachu.
56003001	Paigunara iyachi mandajcunara apuunaras caźungaj, uyaisiquiuna tucungaj, puruntuuna ima ali ranaras rangaj.
56003002	Pitas ama llullasha huajlichinauchu, ama macanuisiquiuna tucunauchu, randi llaquisiquiuna, mansu shunguyujcuna anauchu tucui runaunahua.
56003003	Ñucanchis ñaupa huras iyai illajcuna acanchi, mana caźujcuna, chingarishcauna, aicha ucha munairas, ima gustashcaras sirvijcuna acanchi, manali rana munaibis, chijninais causasha, chijnijcunahua, parijumanda chijninausha.
56003004	Astaun ñucanchira Quishpichij Diospa ali shungu ricurimujpi, pai runaunara llaquishcas,
56003005	quishpichihuaca, mana ñucanchi alirashcaunamandachu, astaun pai llaquishcamanda, ñucanchi quishpichishcai maillashcamandas, shinallara Santu Ispiritui mushujyachishcamandas.
56003006	Dios Santu Ispiritura ñucanchijpi pactajta talica, ñucanchira Quishpichij Señor Jesucristomanda,
56003007	ñucanchi paihua gracia ali llaquina iyaimanda ali dirichu alichishca, heredero nishca apijcuna tucushcanchi, imasna huiñai causaira chapashcasna.
56003008	Caiga sirtu shimimi. Cai shimiunara shinzhira yachachi, Diospi quirijcuna ali ranaunara ranauchu. Caiguna aliunami valijcunami runaunaj.
56003009	Upa tunu tapunaunara, unaimanda miramuj shutiunaras, macanauna shimunaras, ley shimimanda tapunaunaras saqui. Caiguna mana valinaun, mana sirvinaun.
56003010	Chaupichij runara ichui, shu cuti ishqui cuti camachishca huasha,
56003011	caita yachasha, casna runa manalima ña tigrashcami, uchara raun, pai quiquin ucharashcamanda cauźayachishcami.
56003012	Ima huras ñuca Artemasta, Tiquicora cambajma cachajpi, uctalla shami ñucajma Nicópolis llactama. Chihui tamia timpura pasasha iyauni.
56003013	Zenas abogado runara Apolostas yanapai paiguna ñambii, ama imas paigunaj pishichu.
56003014	Ñucanchijcuna shinallara yachanauchu ali ranaunara rangaj, ministijcunara yanapangaj, paiguna mana aparishcauna illaj anauchu.
56003015	Tucui ñucahua tiajcuna canda saluranaun. Quirijpuramanda ñucanchira llaquijcunara salurai. Gracia ali llaquina iyai tucui cangunahua achu. Amen.
57001001	Pablo, Jesucristora llaquishcamanda chunda cularbi ishcarij, uqui Timoteondi, llaquishca Filemonda saluranchi, ñucanchira yanapaj amigura.
57001002	Llaquishca Apia paniras saluranchi, Arquiporas, pai ñucanchihua pariju tarabaj, shinallara camba huasii tiaj iglesiaras.
57001003	Gracia ali llaquina iyairas cushi shunguras charichi ñucanchi Dios Yayamandas, Señor Jesucristomandas.
57001004	Ñuca Diosta agrasini, tucui huras canda iyarisha ñuca mañaushcaunai.
57001005	Can Señor Jesucristora llaquishcaras quirishcaras uyashcani, shinallara tucui quirijcunaras llaquishcara.
57001006	Diosta mañauni can ñucanchihua pariju quirisha, astaun ali intindinguima tucui ñucanchi charishca aliunara Cristo Jesusmanda.
57001007	Can llaquishcamanda ashca cushiras cariyanaras charinchi canmanda, uqui, imasna can quirijcuna shunguunara cariyachishcangui.
57001008	Caimanda lugarda charishallara Cristoi canda mandangaj ima rana ashcaras,
57001009	llaquishcmanda canda rugauni, imasna ñuca rucu Pablo ashas, maspas Jesucristomanda chunda cularbi ishcariaj;
57001010	canda rugauni ñuca churi Onésimomanda, ñuca ishcariashcai paihua yaya tucucani Cristoi.
57001011	Pai ñaupa huras cambaj mana valijchu aca, astaun cuna huras cambajpas ñucajpas valijmi.
57001012	Paita cuti cambajma cachauni. Can paita ñucara cuinta apingui.
57001013	Paita arcasha nicani ñucahua pariju, can randimanda ñucara sirvingaj, ñuca evangeliomanda ishcariushcai.
57001014	Astaun imara rangajpas mana munacanichu manara canda tapusha, camba yanapana ama ursamanda achu, astaun can munashcamanda.
57001015	Caimanda chari, pai canmanda anzhurishca aca unaillara, can paita huiñaigama charingaj;
57001016	cuna mana sirvijchu, astaun sirvijmanda yali, llaquishca uquimi, sirtu pacha ñucama, astaun maspas canma, imasna aichais shinallara Señorbis.
57001017	Shinajpi can ñucara canda cumpañajsna iyasha, paita ñucarasna apingui.
57001018	Pai imais canda huajlichishca ajpi, canda dibijpis, chita churai ñuca cuintai.
57001019	Ñuca, Pablo, quiquin maquihua canda quillcashcani, canda pagashami. Shinashas, mana ninichu imasna shinallara can quiquinllara ñucama dibihuangui.
57001020	Ari, uqui, yanapahuapai ñucara Señorbi. Ñuca shungura cushiyachihuapai Cristoi.
57001021	Ñuca canda quillcashcani, can caźushcara yachasha, caitas yachasha: Can ñuca rimashcara yalijta pactachingui.
57001022	Shinallara ñucajta shu tiana ucura alichingui. Canguna mañaushcaunamanda ñuca cachari tucungaj chapauni.
57001023	Canda saluran Epafras, ñucahua pariju chunda cularbi ishcariaj, Cristo Jesusmanda.
57001024	Shinallara Marcos, Aristarco, Demas, Lucas, ñucara yanapajcuna, canda saluranaun.
57001025	Ñucanchi Señor Jesucristo gracia ali llaquina iyai camba ispirituhua achu. Amen.
58001001	Callari huras, Dios ashca cuti ashca tunui yayaunama rimaca paimanda rimajcunahua.
58001002	Cai puchucai punzhaunai Dios ñucanchira rimashca Churimanda. Dios paita heredero nishca tucuira apijta churaca. Churis shinallara tucuira rarca.
58001003	Churiga Diospa sumajhua chiuyachishcami, Diospa quiquin tunu ricurijmi. Churi tucuira huacachiun paihua ushaj shimihua. Pai ñucanchi ucharashcara pichaca, pai quiquin rashcahua. Chihuasha sumaj Diospa ali maqui partii tiarica ahua pachai.
58001004	Angelgunamanda yalii churashca aca imasna paihua shuti angelguna shutimanda yalin.
58001005	¿Diosca maican angeldara ima huraspas nica: “Ñuca Churimi angui, cuna punzha canda iñachicani,” shinallara, “Ñuca paihua Yaya tucusha, pai ñucaj Churi tucunga?”
58001006	Cutillara, ima huras ñaupa pagarishca Churira munduma icuchisha, nin: “Tucui Diospa angelguna paita aduranauchu.”
58001007	Sirtu pacha angelgunamanda nin: “Paihua angelgunara ispirituunara ranmi, paita sirvijcunara sindij ninara cuinta ranmi.”
58001008	Randi, Churimanda nin: “Camba tiarina, O Dios, huiñai huiñaigama duran, camba gubirnu vara alirana varami.
58001009	Ali ranara llaquishcangui, manali ranara chijnishcangui. Chiraigumanda camba Dios asitira camba umai talishcami, ali cushi shungu asitihua, canda cumpañajcunamanda yalira.”
58001010	Shinallara, “Canga, Señor, callari huraspi mundura rarcangui, ahua pacharas camba maquihua rashcami.
58001011	Paiguna tucurinaunga, astaun can tiaunguimi; chiguna tucui rucuyanaunga shu llachapa cuinta,
58001012	churanara cuinta can paigunara lapungui, turcarinaungami; astaun canga mana turcaringuichu, camba huatauna mana turcarinaungachu.”
58001013	¿Maican angelgunamara Dios ima huraspas nica: “Ñuca ali maqui partii tiari, ñuca canda chijnijcunara camba chaqui ucui churanagama?”
58001014	Angelgunaga, ¿manzhu paiguna tucui sirvij ispirituuna, quishpichina ajcunara yanapangaj cachamushcauna?
58002001	Chiraigumanda ministirinmi ñucanchi uyashcaunara astaun ali caźungaj, ñucanchi paigunamanda ama caruyangaj.
58002002	Angelguna rimashca shimiuna sirtu ajpis, tucui ucharana tucui mana caźunas paihua quiquin paganara apijpis,
58002003	¿imasna rashara quishpishun, ñucanchi casna valij quishpina shimira mana ali uyasha? Cai quishpina shimira ñaupa punda Señor rimashca aca, chi huasha paita uyajcuna ñucanchima rimanauca.
58002004	Dios paigunahua pariju rimaca, sumaj ricurinaunara munanaita rashcaunaras ricuchisha, Santu Ispiritura cushcaunara cusha pai munashcasna.
58002005	Shamuj mundura mana angelguna maquiunai churacachu, ñucanchi cuna rimaushca mundura;
58002006	shinasha shu runa shu quillcai casna rimaca: “¿Imarai runa, can paita iyaringaj, runa churis can paihuajma pasiangaj?
58002007	Paita angelgunamanda ansalla pishira rarcangui, paita ali sumajhua, ali rimashca shutihua, llaitura cuinta churachicangui, camba maquihua rashcauna ahuai paita churacangui.
58002008	Tucuira paihua chaqui ucui churacangui.” Imasna tucuira paihua chaqui ucui churashca aca, imas mana quishpicachu. Shina ajllaira tucuira chihui churashcara chara mana ricunchichu.
58002009	Astaun Jesusta angelgunamanda ansa pishi rashcara ricunchi, Dios runaunara yangamanda llaquishcaraigu, pai tucui runauna randimanda huañuira gustangaj, paita ña ricunchi ali sumajhua ali rimashca shutihuas llaitushca cuinta, pai huañuibi turmindarishcamanda.
58002010	Dios, tucui paihuaj ajpi, tucui paimanda ajpi, ashca churiunara ahuai tiaj sumajma pushasha nisha, paiguna almara Quishpichijpajpi turmindarinaunahua pactachingaj munaca.
58002011	Sumajyachijca sumajyachishcaunandi shu Diosmandallami anaun, chiraigumanda mana pingarinzhu, “Uquiuna,” nisha paigunara rimangaj,
58002012	casna nisha: “Ñuca uquiunara camba shutira rimasha, tandarina chaupi shungüi canda alabashami.”
58002013	Cutillara nin: “Paita quirisha samashami.” Shu cuti nin: “Ñucas, Dios ñucama cushca churiunandi.”
58002014	Shinajpi imasna churiuna aichahua yahuarhua rashcauna ajpi, Jesuspas shinallara aicharas yahuardas apica, pai huañusha, huañuchina ushaira charij supai apura tucuchingaj,
58002015	shinallara casna rasha huañuira manzhajcunara llushpichica, paiguna intiru causana huras manzhashcaraigumanda sirvij tucushcaunara.
58002016	Sirtu pacha Jesús angelgunara mana yanapacachu, astaun Abrahamba miraigunara yanapacami.
58002017	Chiraigumanda tucuibi paihua uquiuna cuinta tucuna maca, shu ali llaquij ali sirvij sacerdote atun apu tucungaj tucui Dios ranaunai, runauna ucharashcaunara pagangaj.
58002018	Jesús paillara tintai tucushca asha, camashca asha, tintai tucushcaunara ushanmi yanapanara.
58003001	Chiraigumanda, ali dirichu uquiuna, ahua pachamanda cayashcauna, Cristo Jesústa iyarichi, pai ñucanchi quirinai Apóstol nishca Dios cachashcami, shinallara ñucanchi sacerdote atun apumi.
58003002	Paiga paita cayaj Diosta ali uyajmi aca imasna Moisespas ali uyaj aca tucui Diospa huasii.
58003003	Imasna huasira raj huasimanda yali valijmi, shinallara Jesús Moisesmanda yali valijmi.
58003004	Tucui huasi shu runa rashcami, astaun tucuira raj Diosmi.
58003005	Sirtu pacha Moisés ali pactachij aca Diospa huasii, shu sirvij cuinta, huasha huras rimangaraushcara ricuchingaj;
58003006	Cristoga, quiquin Churi cuinta, ali pactachij aca Diospa huasii. Ñucanchiga chi huasimi anchi ñucanchi quirinaras ñucanchi chapanai ahuayanaras puchucaigama shinzhira huacachisha.
58003007	Chiraigumanda, Santu Ispíritu nishcasna: “Canguna cuna punzha paihua shimira uyasha,
58003008	canguna shungura ama shinzhiyachichi imasnara tucuca Diosta piñachina huras, tintana punzhai, runa illashca partii,
58003009	ima huras canguna yayauna ñucara tintahuanauca, camahuanauca, chuscu chunga huatara ñuca rashcaunara ricunauca.
58003010	Chimanda chi miraigunahua piñaricani. ‘Tucui huras paiguna shungüi pandana ñambira purisha chingarinaun,’ nicani, ‘ñuca ñambiunara mana ricsinaushcachu. ’
58003011	Chiraigumanda piñarisha, ñuca shutii rimasha nicani: ‘Mana icunaungachu ñuca samanai. ’ “
58003012	Ricuichi, uquiuna, cangunahua ima manali mana quirij shungu ama tiachu, Diosmanda anzhuringaj.
58003013	Astaun cangunapura caran punzha rimanuichi, “Cuna punzha” niushca chara mana tucurishcaira, pihuas cangunamanda ama shinzhi shunguyuj tucuchu, ucha umachishcamanda.
58003014	Ñucanchi Cristohua pacta apijcunami anchi, callari huras quirinara shinzhira huacachisha puchucai hurascama,
58003015	casna niushca hurasllaira: “Cunallara paihua shimira uyasha, shungura ama shinzhiyachichi, imasna ranauca ñucara piñachina punzhai.”
58003016	¿Maicangunara anaucairi, uyajcuna ashallara, Diosta piñachijcuna? ¿Manzhu tucui Egiptomanda Moiseshua pariju llucshijcuna anauca?
58003017	¿Maicangunahuara chuscu chunga huata tupura piñarica? ¿Manzhu ucharajcunahua aca, paiguna aichauna runa illaj partii urmajcunahua?
58003018	¿Maicangunamara Dios paihua shutii rimaca, “Ñuca samanai mana icunaungachu,” nisha? ¿Manzhu mana uyajcunama acai?
58003019	Ricunchi imasna paiguna mana quirishcamanda mana ushanaucachu icunara.
58004001	Manzhashunchi Dios cushca shimi chara tiaullaira paihua samanai icungaj, cangunamanda shuj mana pactashca ima cuinta.
58004002	Ñucanchimas imasna paigunamas ali shimira rimashca aca. Astaun paigunaj shimira uyana mana valicachu, uyajcuna mana quirinahua uyajpi.
58004003	Ñucanchiga quirijcuna asha samanai icunchi, randi Dios mana quirijcunamanda nica: “Chiraigumanda piñarisha, ñuca quiquin shutii rimacani, Mana icunaungachu ñuca samanai,” Shina ajllaira Dios rashcauna mundu callarishcamanda pacha tucuchishcami anauca.
58004004	Huaquin Quillcai, canzhis punzhamanda rimasha, casnami nin: “Dios pai tucui rashcaunamanda samacami canzhis punzhai.”
58004005	Cutillara chi Quillcai nin: “Mana icunaungachu ñuca samanai.”
58004006	Chiraigumanda, huaquinguna samanai icungaj chara pishijpi, maspas ali shimira ñaupa rimashca runauna mana icunaucachu Diosta mana caźushcaraigumanda,
58004007	cutillara, ashca huatauna huasha, Dios shu punzhara cuca, David shimimanda rimasha: “Cuna punzha, canguna ñuca shimira uyasha, ama shinzhiyachichi canguna shunguunara.”
58004008	Josué paigunara samanara cushca ajpi, Dios mana rimanmaca shu samana punzhamanda.
58004009	Chimanda Diospa runaunaj shu samana chara tiaun.
58004010	Paihua samanai icuj shinallara pai rashcaunamanda samacami, imasna Dios pai rashcaunamanda samashcasna.
58004011	Mascashunchi chi samanai icungaj, ama pihuas chiguna mana caźushca samii urmangaj.
58004012	Diospa shimi causajmi, ushajmi, tucui ishqui iluyuj isparamanda yali. Ushan almara ispiritumanda, tullu mucuunara tullu ñuctumandas chicanyachingaj. Shungu iyairas munairas ricsin.
58004013	Tucui ima rashcas Diospa ñaupajpi ricurin, maspas tucui llatan, pascashca, pajlla pambai ricurin paihua ñahuii. Paihuami tucui ucha dibira alichina anchi.
58004014	Chiraigumanda shu sacerdote atun apura charisha ahua pachara pasajta, Diospa Churi Jesústa, ñucanchi quinna shimira huacachishunchi.
58004015	Shu ñucanchi turmindarishcara mana sintij sacerdote atun apura mana channchichu, paiga ñucanchisna tucuibi tintashca aca, astaun ucha illaj.
58004016	Mayanllayamushunchi ñucanchira yangamanda llaquij Diospa tiarinama, mana ansas manzhasha, paihua llaquinama pactangaj, paihua gracia ali llaquina iyaira tupangaj, ministishca huraspi yanapai tucungaj.
58005001	Tucui sacerdote atun apu, runaunamanda ajllashca asha, Dios mandashcaunai runaunara yanapangaj churashcami, cuyashcaunaras sacrificiounaras uchaunamanda ricuchingaj;
58005002	pai chapaisiqui tucungaj mana intindijcunahuas, pandajcunahuas, imasna paihuas irquimi.
58005003	Chiraigumanda, pai sacrificounara ricuchinami anga, pai quiquin ucharashcamandas, shinallara runaunajmandas.
58005004	Pi runa cai valij ranara mana paihua quiquimbajta apinzhu, astaumbas Dios cayashcalla, Aaronda cayashcasna.
58005005	Shinallara quiquin Cristo mana paillarara ahuayaricachu sacerdote atun apu tucungaj, astaun Dios caita rarca, casna nisha: “Can ñuca Churimi angui, cuna punzha canda tupashcanimi.”
58005006	Imasna shinallara nin shu Quillcai: “Huiñaigama sacerdote tucushcangui Melquisedec tunu cuinta.”
58005007	Maspas, Cristo pai runa aichai causaushca punzhaunai, mañashcahua, rugashcahuas caparisha, ñahuimanda iquira talisha, paita huañuimanda llushpichij Diosta mañaca, pai uyai tucuca mansu shunguhua manzhashcamanda.
58005008	Churi ashallara, uyanara yachacami pai turmindarishcamanda;
58005009	pai sumajyachishca asha, huiñaigama Quishpichij tucuca, tucui paita uyajcunama;
58005010	Dios paita shu Melquisedec tunu sacerdote atun apura shutichica.
58005011	Caimanda ashcara charinchi rimangaj, turmindushua intindichinami, canguna upa rinriyuj tucushcamanda.
58005012	Canguna ña yachachij tucuna ajcuna ashallara, unai timpu yachashca huasha, chara ministinguichi cutillara Diospa shimimanda ñaupa punda yachanaunara yachangaj. Cuti lichira ministiujcuna tucushcanguichi ali shinzhi aichara micujcuna tucunarandimanda.
58005013	Tucui lichira upij ali causana shimira rimangaj chara mana yachanzhu, chara huahua ashcamanda.
58005014	Shinzhi micuna shunguyujcunajmi, ashcara rashcaunamanda ña yachaiyujcuna tucunaushca, aliras manaliras ricsingaj.
58006001	Chiraigumanda Cristomanda yachangaj ñaupa yachachishcaunara pasasha, ñaupajma rishunchi tucuira pactachingaj; mana cutillara urcun siquira cuinta churasha: Huañushca rashcaunamanda aripintirinara, Diosta quirinara,
58006002	bautisanamanda yachanaunara, maquira palltanara, huañushcauna causarishcaunara, huiñaigama taripanaras.
58006003	Caillara rashun, Dios sirtu pacha lugarda cujpi.
58006004	Runauna, shu cuti shungüi punzhayachishcauna, ahua pachamanda cuyashcara gustajcuna, Santu Ispiritura apijcuna,
58006005	shinallara Diospa ali shimira gustajcuna, shamuna timpuuna ushanaunara gustajcuna ashas,
58006006	shinasha cuti urmajpi, mana usharinzhu paigunara cutillara mushujyachinara aripintiringaj; paiguna quiquin maquiunahua cutillara Diospa Churira chacatanaun, paita pajlla pambai pingachisha.
58006007	Allpa caran ratui urmamuj tamiara upiusha, ali micuna pangaunara iñachisha tarabaj runauna micungaj, Dios bindisiashcara charin.
58006008	Randi allpa cashaunaras chiniunaras iñachijpi, ichunallami, maldisianallami, puchucaibi rupachinami anga.
58006009	Randi, cangunamanda llaquishcauna, astaun alira iyaunchi, alma quispichina iyaira, ñucanchi casna rimaushallara.
58006010	Dios mana cungarinzhu canguna rashcara, canguna llaquishcamanda rashcaunaras, paihua shutira ahuayachingaj, canguna quirijcunara sirvishca asha, charajpas sirviusha.
58006011	Munanchi cangunamanda caran duiñu shina ali cuiraj shungura charingaj puchucaigama, canguna chapaushca iyaira pactajta gustangaj,
58006012	canguna ama quillaisiquiuna tucungaj, astaun imasna huaquin runauna paiguna quirishcamanda chapaushcamanda cushca shimiunara apinaun, canguna shinallara catirichi.
58006013	Dios Abrahanma shimira cushca huraspi, yali ali shuti illajpi, paihua quiquin shutii shimira cuca,
58006014	casna nisha: “Sirtu pacha canda ashcara bindisiashami, ashcara mirachishami.”
58006015	Paiga alimanda chapasha, Dios cusha nishcara apica.
58006016	Sirtu pacha runauna shu paigunamanda yali shutii shimira cunaun, maspas imara Diospa shutii rimashcahua alichishca ajpi ña mana turcaihuajchu.
58006017	Shinajpi Dios cushca shimira apijcunama pai rimashca mana turcaihuaj ajta astaun ali ricuchisha nisha, paihua quiquin shutii shimira cuca;
58006018	shinasha ishqui mana turcaihuaj shimiunara charinchi, caigunai Dios mana ushan llullanara, cai shimiunamanda paihuajma shamunchi, ñucanchi ñaupajpi churashca chapanara apisha ashca cushira charingaj.
58006019	Cai ali chapanara charinchi, shu almara huatana cuinta. Chi huatana huayurij llachapa ucugama icunmi.
58006020	Chi huayurij llachapa ucui, ñaupara rij cuinta, Jesús ñucanchimanda icuca, pai ña shu Melquisedec tunu sacerdote atun apura rashca asha huiñai huiñaigama.
58007001	Cai Melquisedec, Salem llacta rey apu, ahuai tiaj Diospa sacerdote, Abrahanda tupangaj llucshica, pai rey apuunara vinsisha tigramushcai, maspas paita bindisiaca.
58007002	Paimallara Abraham tucuimanda shu chunga partira cuca. Paihua shuti ñaupa punda, “Ali dirichu causana Rey Apu,” nin, shinallara “Salem llacta Rey Apu,” caita “Cushi shungu Rey Apu,” nin.
58007003	Paihua yaya, paihua mama, paihua aillu mana quillcashcachu, paihua causana callarinas, paihua causana tucurinas. Astaun Diospa Churi samii rashca asha, sacerdote cuinta huiñaigama duranmi.
58007004	Iyarichi cai runa valij ashcara, quiquin Abraham paita shu chunga partira cuca pai guirai apishcamanda.
58007005	Sirtu pacha Levi churiunamanda sacerdote tucujcuna runaunamanda chi chunga partira apingaj mandashcaunami, ley shimi rimashcasna; caimi nin paiguna quiquin uquiunamanda apingaj, caigunas Abrahamba aichamanda llucshijcuna ajllaira.
58007006	Chi Melquisedec, mana paiguna aillui cuintashca ashallara, Abrahanmanda chi chunga partira apica, maspas pai Dios cushca shimira charij runara bindisiacami.
58007007	Sirtu pacha ñaupa aj runa quipa aj runara bindisianmi.
58007008	Caibi sirtu pacha huañunalla runauna chi chunga partira apinaun, astaun chihui shu “Causaunmi,” nishca runa apinmi.
58007009	Casna rimasha nijpi, quiquin Levi, huasha huras chunga partira apij, Abrahambi chi chunga partira pagaca,
58007010	pai chara Abrahamba aicha ucui tiauca Melquisedec paita tupangaj llucshiushcai.
58007011	Shinajpi, ali pactajta causana Levi sacerdoteunamanda ajpi, paigunamanda runauna ley shimira apinauca, ¿imaraigumanda shu Melquisedec tunu sacerdote cuti ataringaj ministirinma, mana Aarón muntunmanda cayashca asha?
58007012	Sacerdote muntun turcashca ajpi, ursamanda ley camachishca shimiras shinallara turcangaj ministirinmi.
58007013	Casna rimashca Señorga shu aillumanda llucshin; chi aillumandaga pihuas mana sirvishcachu altarbi.
58007014	Ricsinallami ñucanchi Señor shamuca Judá aillumanda, Moisés cai aillumanda imaras mana rimacachu runauna sacerdoteuna tucungaj.
58007015	Caita mas ricsihuajllami tucun Melquisedec cuinta shu sacerdote cuti atarijpi.
58007016	Paiga sacerdote tucuca, mana shu runa aillu miraigunamanda mandashca shimimanda, astaun shu mana tulaihuaj causana ushaimanda sacerdote tucuca.
58007017	Paimanda rimashca tian: “Can huiñaigama sacerdotemi angui Melquisedec tunui.”
58007018	Casna ajpi, ñaupa huras mandashca shimi chingachishcami, irqui ashcaraigu, mana sirvij ashcamanda.
58007019	Ley shimiga imaras mana alichicachu, astaun shu yali valij chapanara cushcami aca, chimanda Diosma mayanllayamunchi.
58007020	Caita Diospa shutii rimashcahua rashcami aca.
58007021	Chishu runauna sirtu pacha Diospa shutii rimashca illaj ashallara sacerdoteuna tucunauca, randi caiga Diospa shutii rimashcahua, caita rimaj casna nica: “Señor paihua quiquin shutii rimaca, mana aripintiringachu: Canmi huiñaigama sacerdote tucungui Melquisedec tunui.”
58007022	Chiraigumanda shu yali valij pactachina shimira Jesús valichij tucushcami.
58007023	Chishu sacerdoteuna ashcaunami anauca, huañusha mana ushanaucachu catinara.
58007024	Jesúsca huiñaigama causaj asha, shu mana turcaihuaj sacerdote tunura charin.
58007025	Chiraigumanda Jesús paimanda Diospajma shamujcunara shinallara puchucaigama quishpichinara ushanmi, pai huiñaigama causaj asha paigunamanda Diosta mañangaj.
58007026	Casna tunu sacerdote atun apu ñucanchij valica: chuyaj, ucha illaj, ima iruspas illaj, ucharajcunamanda anzhurishca, ahua pachaunamanda yali ahuayachishca.
58007027	Paiga mana ministinzhu caran punzhai, chishu sacerdote atun apuuna rashca cuinta, ñaupa punda pai quiquin ucharashcaunamanda sacrificiora rangaj, chihuasha runaunajmanda. Cai sacerdotega casna rarca shu cutilla huiñaigama, pai quiquinllara intrigarica sacrificioi.
58007028	Ley shimiga irqui sami runaunara churaun sacerdote atun apuuna tucungaj, astaun ley shimi huashai shamuj Diospa shutii cushca shimi Churira churaun, paiga huiñaigama sumajyachishcami.
58008001	Ñucanchi rimashcaunamanda caimi yali valij parti: Casna sacerdote atun apura charinchi, pai ahua pachai tiaj ali sumaj Diospa tiarinai ali maqui partii ña tiarishcami.
58008002	Paiga Diospa huasii sirvijmi, chi sirtu tabernáculo huasii, mana runa shayachishca astaun Señor shayachishca.
58008003	Tucui sacerdote atun apu churashcami cuyashcaunara sacrificiounaras ricuchingaj. Chiraigumanda ministirinmi pai shinallara imaras charichu ricuchingaj.
58008004	Paiga cai pachai tiaushca asha, mana sacerdote tucunmachu aca, shu sacerdoteuna ña tianaupi ley shimii nishcasna sacrificiounara ricuchingaj.
58008005	Chiguna ahua pachai tiajcuna ricurijllara almallara sirvinaun, imasna Dios Moisesta rimaca tabernáculo huasira shayachingaraushcai: “Riqui, tucuira rai canda urcui ricuchishcasna ricurijta.”
58008006	Cunaga Cristo yali valij sirvinara charin, imasna pai shu yali valij pactachina shimira alichij tucushcami; cai pactachina shimi yali valij cushca shimiunahua rashcami.
58008007	Chi ñaupa punda pactachina shimi mana pishishca ajpi, sirtu pacha mana mascashca anmaca mushujta.
58008008	Dios paigunahua piñarisha nica: “Punzhauna shamunaungami, Señor nin, ima huras shu mushuj pactachina shimira alichishami Israelba huasihua Judá huasihuas.
58008009	Cai mushuj pactachina shimi mana paiguna yayaunahua ñaupa huras rashca pactachina shimi cuinta tucungachu, ñuca paiguna maquimanda apishca punzhai, paigunara Egipto llactamanda llucchingaj. Paiguna chi pactachina shimira mana huacachinauca, ñucas paigunara saquicani, Señor nin.
58008010	Chiraigumanda, caimi mushuj pactachina shimi, Israel huasihua alichisha chi punzhauna huashai, Señor nin. Ñuca mandashca shimiunara paiguna iyaibi churashami; paiguna shungüis quillcashami. Ñuca paigunaj Dios tucushami, paigunas ñucaj ailluuna tucunaungami.
58008011	Pihuas paihua rayai causaj runara mana yachachingachu, pihuas paihua uquira mana yachachingachu: ‘Señorda ricsi,’ nisha. Tucui runauna ñucara ricsihuanaungami, ichilla huahuamanda rucu runagama paigunamanda.
58008012	Perdonaisiqui tucushami paiguna manali rashcaunara, paiguna ucharashcaunaras mana cuti iyarishachu.”
58008013	Mushuj pactachina shimimanda, Dios “mushuj,” nijpi, ñaupa aj pactachina shimi ña rucu tucushcami. Rucu tucushcaga maucayasha ña chingarinallami.
58009001	Sirtu pacha ñaupa pactachina shimi Diosta alabana camachishcara charicami, shinallara shu cai pachai tiaj Diosta alabana huasiras.
58009002	Tabernáculo Diospa huasi casnami aca: Ñaupa partii, Santu Lugar nishcai, vilara shayachina, mesandi, ricuchina tandandi tianauca.
58009003	Chaupii huayurij llachapa huashai, Santísimu Lugar nishca aca.
58009004	Chihui curihua rashca insinsura rupachina puru tiaca, shinallara curihua quillpashca arca nishca pactachina shimi santu cajún. Cai arca cajumbi maná nishcara huacachina curi purus, Aaromba iñaj caspi varas, shinallara pactachina shimi rumi palaunas tianauca.
58009005	Arca ahuai ishqui sumaj querubín nishcauna shayanauca, uchamanda pagana nishca arca tapa ahuai. Caigunamanda cuna mana ashcara rimana usharinzhu.
58009006	Cai tucuiguna casna churashca ajpi, tabernáculo ñaupa parti ucui tucui punzhauna sacerdoteuna icunaun alabana ranaunara rangaj.
58009007	Randi huasha parti ucui sacerdote atun apulla icun shu cutilla caran huatai, shina ashallara yahuar illaj mana icunzhu. Cai yahuarda ricuchinmi pai quiquinmanda, runauna mana yachasha ucharashcaunamandas.
58009008	Santu Ispíritu caimanda yachachin imasna Santísimu Lugar nishca ucu partima chara mana icuihuajchu aca tabemáculo ñaupa parti chara shayaullaira.
58009009	Cai tabernáculo shu cuna hurascama ricuchina cuintami, chihui cuyashcaunaras sacrificiounaras ricuchinaunmi, shina ajllaira cai ranauna shina raj runara alichinara mana ushanaunzhu paihua alirana iyaibi.
58009010	Caiguna micunaunalla, upinaunalla, huaquin armanaunalla, aichai rangaj mandashcaunalla anaun, mushuj tunura rana huras pactamunagama churashcaunami.
58009011	Astaumbas Cristo ña shamushcami, shamuj aliunara cuj sacerdote atun apu. Paihua tabernáculo huasi yali valij, yali sirvij, mana runa maquihua rashca, mana cai mundumandachu.
58009012	Pai shu cutilla huiñaigama Santísimu Lugarbi icuca, mana cari chivo yahuarhua, mana huagra huahua yahuarhua, astaun paihua quiquin yahuarhua icuca, shina rasha almaunara huiñai huiñaigama randica.
58009013	Huagra yahuar, cari chivo yahuar, malta huarmi huagra ushpas, irus runauna ahuai chausishca sumajyachijpi aichara pichangaj,
58009014	¿imasna mas Cristo yahuar yali valinga canguna iyaira pichangaj huañushca ranaunamanda, canguna causaj Diosta sirvingaj? Cristo huiñai duraj Ispiritumanda paillara ucha illaj Diosma ricuchica.
58009015	Shinajpi chimanda, Cristo shu mushuj pactachina shimira alichij tucun, pai huañushcaraigu ñaupa pactachina shimimanda ucharashcaunara perdonangaj, cayashca runauna cushca shimii rimashca huiñaigama duraj herencia nishca cuyashcara apinauchu.
58009016	Testamento nishca pactachina quillca tiajpi, duiñu huañuna anga chi quillca valij tucungaj.
58009017	Testamento quillcaga duiñu huañushca huasha valinmi, astaun mana valinzhu pai chara causaullaira.
58009018	Chiraigumanda ñaupa pactachina shimis mana yahuar illaj cushcachu aca.
58009019	Moisesca tucui mandashca shimiunara tucui runaunama rimashca huasha, huagrauna yahuarda cari chivuuna yahuardas apisha, yacuhua, puca illmahua, chausina pangaunahuas, quiquin quillcara chausica, shinallara tucui runaunaras,
58009020	casna nisha: “Caiga Dios cangunama mandashca pactachina shimira alichina yahuarmi.”
58009021	Maspas, Moisés tabernáculo huasiras tucui sirvina vasuunaras shinallarami yahuarhua chausica.
58009022	Ley shimii ñaca tucuira yahuarhua pichashcami. Yahuar mana talirijpi, uchara mana perdonashcachu.
58009023	Ministiricami ahua pachai tiajcuna ricurijcuna pichai tucunauchu casna sacrificiounahua, astaun ahua pachai quiquin tiajcuna yali valij sacrificiounahua.
58009024	Cristo mana icucachu maquihua rashca Diosta alabana huasii, chi huasi sirtu aj huasimanda ricuchijlla aca, astaumbas Cristo quiquin ahua pachai icuca, paillara ñucanchimanda Diospa ñaupajpi cuna ricuchingaj.
58009025	Maspas, mana ashca cuti paillara cungaj icucachu, imasna caran huatai sacerdote atun apu Santísimu Lugarbi icushcasna shujpa yahuarhua.
58009026	Mana shina ajpi ministirinmaca Cristo ashca cuti turmindarinara, mundu callarinamanda pacha; astaun cunaga timpuuna pactariushcai, paillarara shu cutilla cuca huiñaigama, pai quiquinllara sacrificiora cuinta cungaj uchara quichungaj.
58009027	Imasna runaunama cushcami shu cutilla huañungaj, chihuasha taripai tucungaj,
58009028	shinallarami Cristo shu cutilla cushca aca ashcauna ucharashcaunamanda. Chihuasha cutillara ricuringami, mana ucharaigumanda, astaun paita chapaucunara quishpichingaj.
58010001	Ley mandashca shimi shamuj aliunara almallara charin, astaun paiguna quiquin ricurinara mana charinzhu. Chiraigumanda caran huatai cuti rashca sacrificiounahua shamujcunara mana ima huraspas ushanzhu alichinara.
58010002	Mana shina ajpiga cai sacrificiounara cungaj ña tucurinmaca, casna rasha alabajcuna shu cuti pichashca asha, ucha iyaira ña mana charinaunmaca.
58010003	Randi cai sacrificiounaiga, caran huatai ucharashcaunara cuti iyarinaun,
58010004	cari huagra, cari chivu yahuar ucharashcaunara quichunara mana ushashcaraigumanda.
58010005	Chiraigumanda, Cristo mundui icusha, nin: “Sacrificioras cuyanaras mana munacangui; randi aichara ñucajta alichishcangui.
58010006	Rupachishca sacrificiounas, uchamanda pagashcaunas canda mana cushiyachinauca.
58010007	Shinajpi nicani: ‘Ñuca shamunimi, O Dios, camba munaira rangaj, imasna ñucamanda quillcai quillcashcasna. ’ “
58010008	Naupa nisha: “Sacrificioras, cuyashcaras, rupachishcaunaras, uchamanda pagashcaunaras mana munacangui, canda mana cushiyachinauca” cai tucuira ley shimi mandashcasna cushca ajllaira,
58010009	shinallara huasha nica: “Shamunimi, O Dios, camba munaira rangaj;” pai ñaupa ajta anzhuchin, puchucai ajta icuchingaj.
58010010	Cai munaibi, ñucanchi sumajyachishca anchi, Jesucristo aicha shu cutilla cushcaraigu huiñai huiñaigama.
58010011	Sirtu pacha tucui sacerdote caran punzha sirvisha, ashca cuti shina sacrificiounara rasha tiaunmi. Casna sacrificiounaga ima huraspas mana ushanaunzhu ucharashcaunara quichungaj.
58010012	Randi Cristo shu sacrificiollara ucha rashcaunamanda, shu cutilla rashca huasha, huiñai huiñaigama ña tiarishcami Diospa ali maqui partima.
58010013	Chimanda ñaupajma chapaun Dios tucui paita chijnijcunara paihua chaqui ucui churanagama.
58010014	Paiga shu sacrificiollahua sumajyachishcaunara huiñaigama alichicami.
58010015	Caillarara Santu Ispíritu ñucanchira ricuchin, casna nisha:
58010016	”Caimi ñuca pactachina shimi paigunahua, chi punzhauna pasashca huasha, Señor nin. Ñuca ley shimiunara paiguna shungüi churasha, paiguna iyaibi quillcasha.”
58010017	Chita rimashca huasha nin: “Paiguna ucharashcaunara, paiguna manali rashcaunaras ima huraspas mana cuti iyarishachu.”
58010018	Shinajpi caigunara ña perdonashca ajpi, uchamanda mas sacrificio mana tianzhu.
58010019	Shina ajllaira uquiuna, lugarda charinchi Santísimu Lugarbi icungaj Jesucristo yahuarmanda,
58010020	mushuj causaj ñambira, pai ñucanchijta pascashca, huayurij llachapara pasasha, caimi paihua aicha.
58010021	Shinallara ñucanchi Diospa huasi ahuai shu atun sacerdotera charisha,
58010022	mayanllayamushunchi, ali shunguhua, ali shinzhi quirinahua, shungumanda manali iyaira pichashca, aichara ali chuya yacuhua maillashca.
58010023	Ñucanchi chapana shimira shinzhira huacachishunchi, mana cuyurisha, shimira cuj Diosta quirihuaj ashcamanda.
58010024	Ñucanchipura parijumanda iyarishunchi, mas mas llaquinausha, alira rausha yanaparingaj;
58010025	ñucanchi tandarimunara mana saquisha, huaquinguna rashcasna, astaun animarisha rimanausha, shinallara mas mas casna rasha canguna Cristo shamuna punzha mayanllayaushcara ricuusha.
58010026	Ñucanchiga quiquin munaimanda uchara rasha, sirtu shimira uyashca huasha, mas sacrificio ña mana tianzhu uchamanda,
58010027	astaun taripanas, rupachina ninas Dioshua piñarijcunara manzhanaita chapanaunmi nillpungaj.
58010028	Moisés cushca ley shimira paquij runas, ishqui quinsa ricujcuna rimanaupi, ursamanda huañunami.
58010029	¿Manzhu yali livachihuaj anga maican runas, Diospa Churira aitaj, pactachina shimira valichij yahuarda, paita sumajyachij yahuarda, ‘Trusmi,” nisha rimaj, gracia ali llaquina iyaira cuj Ispiritura camij?
58010030	Casna nisha rimaj Señorda ricsinchi: “Cutipana ñucajmi, ñucallara pagashami,” Señor nin. Cuti: “Señor paihua runaunara taripangami,” nin.
58010031	¡Manzhanaitami causaj Diospa maquii urmangaj!
58010032	Iyarichi ñaupa punzhaunara, ima huras intindichishca huasha, ashca macanaunahua turmindaricanguichi.
58010033	Sirtu pacha runauna cangunara manali rimashcaunara turmindachishcaunaras ricunauca, maspas shina tucujcunahua pariju cumpañajcuna tucucanguichi.
58010034	Shinallara chunda cularbi ishcashcaunahua llaquiricanguichi, canguna charishcaunara quichushcaras cushiyasha ahuantacanguichi, caita yachasha: Ahua pachai yali valij yali duraj cuyashcara charinguichimi.
58010035	Ama pirdichichu canguna quirina iyaira; cai quirina valij gananara charin.
58010036	Chapaisiqui shungura ministinguichi Diospa munaira pactachishca huasha, pai cushca shimira apingaj.
58010037	Unaillai, “shamuna aj shamungami, mana unaiyangachu.
58010038	Ali dirichu runa pai quirishcamanda causangami. Pai manzharisha vultiarijpiga, ñuca alma paihuajpi mana cushiyangachu.”
58010039	Randi, ñucanchi mana huashama vultiarijcunachu anchi, almara pirdingaj; astaun quirijcunami anchi, almara quishpichingaj.
58011001	Quirina ima chapashcaras “Sirtu apinimi,” nisha iyanami; mana ricurijtas “Sirtu pacha apingarauni,” nisha iyanami.
58011002	Paiguna quirinamanda callari timpui causajcuna ali rimai tucunauca.
58011003	Ñucanchi quirinamanda, tucui istrillascunara Dios rimashcamanda rashca ajta intindinchi. Shinajpi ricurijcuna mana ricurijcunamanda rashcara quirinchi.
58011004	Abel, pai quirishcamanda shu sacrificiora Diosma cuca, Caimbajmanda yalira. Caimanda pai ali dirichu runa nishca aca, Dios Abel cushcaunara ricsisha. Paiga huañushca ajllaira, pai quirishcamanda chara rimaun.
58011005	Enoc, pai quirishcamanda ahuama apai tucuca, huañunara ama ricungaj. Mana tuparicachu, Dios paita apashcaraigu. Pai manara apai tucujllaira, paimanda rimashca aca, “Diosta cushiyachishcami,” nisha.
58011006	Quirina illaj, mana ushaihuajchu Diosta cushiyachingaj. Ministirinmi Diospajma shamuj runa Dios ajta quiringaj, shinallara Dios paita mascajcunara pagajmi.
58011007	Noé quirisha, chara mana ricurijcunamanda Dios paita rimajpi, manzhasha shu barcura puruntuca, paihua aillura quishpichingaj. Pai casna quirishcamanda, Noé mundura cauźayachica, shina rasha ali dirichu causanara apij tucuca.
58011008	Abraham quirisha, pai cayashca asha caźucami, Dios paita cungaraushca allpama ringaj, Maita rinaras mana yachasha llucshicami.
58011009	Pai quirisha, carumanda shamuj cuinta, Dios cusha nishca allpai causaca, shujpa allpaisna. Carpa huasiunai causaca Jacobhuas Isaachuas, paihua pariju cushca shimira apijcuna asha.
58011010	Rumi ahuai sicachishca llactara chapauca, Dios iyarishca, Dios shayachishca llactara.
58011011	Sara shinallara, pai quirishcamanda, huahuara mana tupaj ashallara, ursara apica huahuara tupangaj; huahuara pagarichica, yapa rucu ashallara. Sara quirica, imasna shimira cuj Dios pai cushca shimira pactachijmi.
58011012	Chiraigumanda shu ñaca huañushca cuinta runamanda ashca miraiguna llucshinauca, ahua pachai tiaj istrillascuna cuinta, lamar patai tiaj tiyu cuintas.
58011013	Quirishcahua tucui cai runauna huañunauca, cushca shimira chara mana apishallara. Shina ajllaira carumandalla ricunauca, quirinauca, saluranauca, caita nisha: “Carumandauna, yanga purijcunas cai pachai anchi.”
58011014	Casna rimajcuna pajllai ricuchinaun imasna shu allpara mascaushcasna.
58011015	Paigunaga paiguna llucshishca llactara iyariushca asha, sirtu pacha lugarda charinauca tigrangaj.
58011016	Astaun, paiguna shu yali llactara munanauca, shu ahua pachai tiajta. Chiraigumanda Dios mana pingarinzhu paiguna Dios nishca tucungaj. Paigunajta shu llactara alichishcami.
58011017	Abraham quirishcaraigumanda, paita camashca huraspi, Isaacta cuca sacrificiora rangaj. Cushca shimira apij paihua sapalla churira cuca,
58011018	paita nishca aca: “Isaacmanda camba miraiguna rimashca anga.”
58011019	”Diosca ushajmi huañushcaunamanda atarichingaj,” nisha iyarisha, chimanda paihua iyaibi cuti paihua churira chasquicami.
58011020	Isaac quirisha, Jacobtas Esauras bindisiacami, huasha shamungaraucunara ricusha.
58011021	Jacob quirisha, pai huañuna huras pactarijpi José churiunara caran shujta bindisiaca, paihua tauna pundai quimirisha Diosta aduraca.
58011022	José quirisha, pai huañuna huras pactarijpi, Israelba churiuna Egiptomanda llucshinara rimaca, paihua tulluunara apangaj mandasha rimaca.
58011023	Quirishcamanda, Moisés pagarimushcai, paihua yayauna paita pacanauca quinsa quilla tupura, paita shu gustu sumaj huahua ashcara ricusha, rey apu mandashcara mana manzhasha.
58011024	Moisés quirisha, ña rucu runa tucusha, pai Faraomba ushushi churi nisha rimashcara mana munacachu.
58011025	Uchamanda mana duraj gustanaunai causangaj mana munacachu, randi Diospa runaunahua pariju turmindachi tucungaj yali munacami.
58011026	Egipto llacta valishcaunamanda yali, Cristohua pariju chijni tucunara munaca. Paganara ricuucami.
58011027	Moisés quirisha Egipto llactara saquicami, rey apu piñarishcara mana manzhasha. Mana ricuihuaj Diosta ricushcasna shinzhi tucuca.
58011028	Pai quirisha, Pascua istara rarca, yahuarda chausinaras, ñaupa llucshij churira huañuchij ángel paigunara ama llangangaj.
58011029	Quirishcamanda, Israel runauna Puca Lamarda chimbanauca chaquishca allpara cuinta. Egipto runauna casna ranara camasha, yacui chucasha huañunauca.
58011030	Paiguna quirishcamanda, Jericó llactamanda quinzhauna urmanauca, runauna canzhis punzhara llacta muyujta purishca huasha.
58011031	Quirishcamanda Rahab nishca shujhua tacarisiqui huarmi mana huañucachu mana caźujcunahua pariju, chi pacalla puriu runaunara ali shunguhua chasquishcaraigu.
58011032	¿Imara mas nishachu? Lugar illan rimangaj Gedeón, Barac, Sansón, Jefté, David nishcaunamanda, shinallara Samuelmanda, Diosmanda rimajcunamandas.
58011033	Caiguna quirishcamanda llactaunara vinsinauca, aliranara ranauca, cushca shimiunara apinauca, liun pumauna shimira ishcanauca,
58011034	huaquinguna atun ninaunara huañuchinauca, ispara quirumanda quishpinauca, samba ashcamanda ursara apinauca, guiraunai shinzhi tucunauca, carumanda shumuj suldaruunara callpachinauca.
58011035	Huarmiuna paiguna huañushcaunara causarishcamanda apinauca. Shujcunaga turmindachishca anauca, quishpinara mana munasha, yali valij causarinara apingaj.
58011036	Shujcuna burlashca anauca, azutishca anauca, maspas cadena huascahua huatai tucunauca, chunda cularbi ishcai tucunauca.
58011037	Rumihua shitashca, siruchuhua partishca, nanachishca, isparahua huañuchishca anauca. Maitas purinauca, burigu carahua chivu carahuas churarishca, tsuntsuuna, turbarishcauna, turmindachishcauna anauca.
58011038	Cai samiunamanda mundu mana valijchu aca, runa illashca partiunai urcuunais purinauca, allpa uctuunais, rumi uctuunais.
58011039	Tucui caiguna, paiguna quirishcamanda ali rimai tucushca ashallara, shimi cushcara mana apinaucachu;
58011040	Dios ñucanchijta yali valijta cusha nisha, ñucanchi chara illajllaira paiguna ama sumajyachi tucungaj.
58012001	Chimanda ñucanchis casna atun muntun ricujcunara charisha ñucanchi muyujta, tucui llashajtas, ñucanchira arcaj ucharas saquishunchi, ahuantasha ñucanchi callpanai callpashunchi.
58012002	Jesústa ricushun, pai ñucanchi quirinara iñachij, ñucanchi quirinara pactachij, Paiga paihua ñaupajpi churashca cushira riparasha, cruzpi turmindarica, pingarinara ichusha, chihuasha Diospa tiarina ali maqui partii tiaricami.
58012003	Paita iyarichi, imasna uchayuj runauna ashca chijnishcahua turmindarica, canguna alma ama sambayasha dismayaringama.
58012004	Cangunaga chara yahuarda talinagama mana ahuantashcanguichichu uchahua macanausha.
58012005	Cungarishcanguichi cai camachina shimira, cangunara churiunasna rimashcara: “Ñuca churi, ama pishii churaichu Señor piñashcara Ama dismayarichu ima huras pai canda piñasha rimajpi.
58012006	Señor pai llaquishca runara livachin, tucui pai chasquishca churira azutin.
58012007	Canguna Dios livachishcara ahuantajpi, pai cangunara shu churiunara cuinta chasquin. ¿Maican yayara churira mana livachinga?
58012008	Cangunara mana livachisha saquijpi tucui churiunara livachishcasna, shinajpi yanga huachashca huahuauna anguichi, mana sirtu churiuna.
58012009	Maspas, ñucanchi cai pachai tiaj yayaunara charicanchi, paiguna ñucanchira livachinauca, ñucanchi paigunara manzhacanchi. ¿Ima rashara mana ispirituuna Yayara mas mas uyashun, uyasha causashun?
58012010	Chiguna sirtu pacha ansa punzhaunara livachihuanauca paiguna munashcasna, astaun cai Yayaga ñucanchira livachinmi ñucanchi ali tucungaj, ñucanchi paisna chuya shunguyuj tucungaj.
58012011	Sirtu pacha mana ima livachinas chi ratullaira cushiyachinzhu, astaun llaquirichinmi. Shina ajllaira huasha, ganas ali causanara cungami uyajcunama.
58012012	Shinajpi urmashca maquiunara atarichichi, api cunguri mucuunara shinzhiyachichi.
58012013	Dirichu ñambiunara raichi canguna chaquiuna puringaj, anga chaqui purij paihua ñambimanda ama anzhurichu, astaun aliyashca achu,
58012014	Cushi shungura charichi tucui runaunahua, chuyaj shunguras. Cai illaj pi runas Señorda mana ricungachu.
58012015	Ali cuiraichi maicans Diospa gracia ali llaquina iyaimanda ama anzhuringaj, ima ayaj shungus iñasha cangunara arcangaj, ashcaunara chimanda huajlichingaj.
58012016	Ali cuiraichi shujhua tacarij runa ama tiangaj cangunahua, shu manalirajpas, Esaú cuinta, pai shu micunamandalla paihua ñaupa aj churi apina dirichura catuca.
58012017	Canguna ña yachanguichi imasna pai huasha huras bindisianara apisha nisha rashallara ichui tucucami, pai aripintiringaj mana lugar tiacachu, pai huacasha mascajpis.
58012018	Ninahua rupaj llanganalla urcuma mana pactamushcanguichichu; shinallara llandu tutamas, rayuunamas mana shamushcanguichichu.
58012019	Curmita uyarishcamas, rimaj shimimas mana shamushcanguichichu, chi shimi casna manzhanaita ajpi uyajcuna ama cuti uyarichu nisha mañanauca.
58012020	Shimi mandashcara mana ushanaucachu ahuantangaj: “Ima huagra ashas urcuma pactajpi, rumihua shitai tucuchu, lanzahua tucsishca achu,” nisha.
58012021	Urcura ricuna manzhanaita ajpi, Moisés nica: “Chucchusha manzhaunimi.”
58012022	Astaumbas Sión urcumä shamushcanguichi, causaj Diospa llactama, ahua pacha Jerusalenma, ashca huaranga angelguna muntunmas.
58012023	Shamushcanguichi ahua pachai quillcashca ñaupa llucshij churiuna tandarinama, shinallara tucuira taripaj Diosma, ali runauna ispirituunara ña alichishcaunama.
58012024	Shamushcanguichi Jesúsma, mushuj pactachina shimira Alichijma, paihua chausishca yahuarmas, Abelbajmanda yalira rimaj.
58012025	Ricuichi rimajta ama ichungaj. Cai pachai camachijta mana caźujcuna mana quishpijpi, maspas mana quishpichishunzhu ñucanchi, ahua pachamanda rimajta mana caźusha.
58012026	Paihua shimi chi ñaupa huras cai pachara cuyuchica, randi cuna shimira cushca nin: “Cutillara ñuca cuyuchishami mana cai pachallara, astaumbas ahua pacharas.”
58012027	Cai shimi, “Cutillara,” nisha, tucui cuyurijcunara anzhuchinara riman, rashcaunara cuinta, mana cuyurinaunalla saquirinauchu.
58012028	Shinajpi ñucanchi shu mana cuyurihuaj mandana pachara chasquisha, Diosta agrasishunchi, chimanda Diosta sirvishunchi, paita cushiyachisha ali llaquij ali manzhaj shunguhua.
58012029	Ñucanchi Dios shu rupachij nina cuintami.
58013001	Uquipurasna llaquinausha causaichi.
58013002	Pasiajcunara cuirangaj ama cungaringuichichu. Huaquinguna pasiajcunara chasquisha, mana yachashallara, angelgunara chasquinaucami.
58013003	Chunda cularbi ishcariajcunara iyarichi, canguna paigunahua pariju ishcariaj cuinta; shinallara turmindachishcaunaras iyarichi, cangunas chara aichai causajcuna asha.
58013004	Tucui cangunahua, casarana ali apishca achu, caitus uchalina illaj. Shujhua tacarijcunaras, shujpa huarmira apijcunaras Dios taripangami.
58013005	Ama cullquira llaquichichu; canguna cuna huras charishcaunahua cushi tucuichi. Dios casna nica: “Canda mana cungarishachu, mana saquishachu.”
58013006	Shinajpi cushi shunguhua rimanara ushanchi: “Señor ñucara yanapajmi; Mana manzhashachu runa ñucara imara rasha nijpis.”
58013007	Cangunara cuirajcunara ama cungarichichu, Diospa shimira cangunara rimajcuna ajpi. Paiguna causana tunura iyarichi, paiguna quirinara catirichi.
58013008	Jesucristo shinallarami, cainas, cunas, huiñaigamas.
58013009	Ama apai tucuichichu ima yanga mana iyaihuaj yachachishcaunahua. Valinmi gracia ali llaquina iyaihua shungura shinzhiyachingaj, mana aichara carana camachishcaunahuas, chiguna mana ima huraspas yanapanauca paigunara catijcunara.
58013010	Ñucanchi shu altar nishca sacrificiora rana mesara charinchi, tabernáculo huasii sirvijcunaga chimanda mana ushanaun micunara.
58013011	Sacerdote atun apu sacrificiora rasha, huagrauna yahuarda Diosta alabana huasii icuchisha ucharashcaraigumanda, sacrificio aichara llactamanda canzhai rupachishcami.
58013012	Shinallara Jesús runaunara sumajyachingaj paihua quiquin yahuarhua, pungumanda canzhai turmindarica.
58013013	Llucshingaichi paihuajma, llactamanda canzhama, paihua pingarishcara apasha.
58013014	Caibi shu durana llactara mana charinchichu, astaun huasha shamujta mascaunchi.
58013015	Shinasha, tucui huras paimanda alabana sacrificiora Diosta cushunchi, ñucanchi shimihua paihua shutira rimasha.
58013016	Ali ranaras yanapanaunaras ama cungarichichu. Casna sacrificiounahua Dios cushiyanmi.
58013017	Cangunara cuirajcunara uyaichi, paigunara caźuichi. Paiguna ricusha cuiranaun canguna almaunara, imasna paiguna cangunamanda Diosta rimana anaunga. Caita cushihua ranara munanaun, mana piñarinahua, caiga cangunaj mana valinzhu.
58013018	Ñucanchimanda mañaichi. Ñucanchi ali rana iyaira charinchimi nisha iyaunchi, tucui alirasha causangaj munasha.
58013019	Maspas cangunara rugauni, ñucamanda mañaichi, ñuca uctalla cangunajma cuti shamungaj.
58013020	Cushi shungura cuj Dios, ñucanchi Señor Jesucristora huañushcaunamanda causachij, buriguunara atun Cuiraj, huiñaigama duraj pactachina shimi yahuarmanda,
58013021	cangunara alichichu tucui ali ranaunai pai munashcara rangaj, pai ali munashca tunura cangunajpi rasha Jesucristomanda, paiga ali sumaj tucuchu huiñai huiñaigama. Amen.
58013022	Cangunara rugauni, uquiuna, cai camachishca shimira uyaichi, ansahuallara cangunama quillcashcani.
58013023	Yachaichi, ñucanchi uqui Timoteo ña llushpirishcami. Pai uctalla shamujpi, pariju shamushun cangunara ricungaj.
58013024	Tucui cangunara cuirajcunara saluraichi, tucui quirijcunandi. Italia llactamanda ajcuna cangunara saluranaun.
58013025	Gracia ali llaquina iyai tucui cangunahua achu. Amen.
59001001	Ñuca, Santiago, Diosta Señor Jesúscristoras sirvij, judiuguna chunga ishqui ailluuna chausirishcaunama salurasha quillcauni.
59001002	Ñuca uquiuna, canguna caran tunui camai tucusha, ashcara cushiyaichi.
59001003	Caita yachasha canguna quirinara camashca asha, ali ahuantana iyaira cun.
59001004	Shinallara lugarda cunguichi cai ahuantana iyai pactarichu, canguna pactajta ali iyaiyuj tucungaj imas mana pishisha.
59001005	Cangunamanda maicambas yachana iyai pishijpi, Diosta mañai. Dios tucuigunama pactajta cunmi, mana mitsasha. Paima cushca anga.
59001006	Astaun ali, quirinahua mañai, ima quirinais mana pishisha. Maican runas mana ali quirisha, lamar atun tsaglas cuinta tucun, huaira caran partima apashca,
59001007	Casna iyaiyuj runa ama iyachu: “Imaras Diosmanda apishami,” nisha.
59001008	Ishqui iyaiyuj runa tucui pai ranaunai yapa turcarisiqui.
59001009	Mana charij uqui cushiyachu pai ahuayashcai.
59001010	Charij uqui cushiyachu pai ichillayashcai. Paiga quihua sisa cuinta pasangami.
59001011	Imasna indi llucshmujpi rupai tucujpi, quihua chaquirin, paihua sisa urman, paihua sumaj ricurina chingarin, shinallara charij runa huañuringami pai tucui rashcaunai.
59001012	Cushimi tintashcara ahuantaj runa. Camanara vinsishca huasha, causana llaitura apinga. Cai llaitura Dios paita llaquijcunama cusha nishcami.
59001013	Shu runa tintai tucusha, ama nichu “Diosmanda tintashca ani,” Dios mana ushanzhu manalihua tintai tucungaj, shinallara mana pitas tintanzhu.
59001014	Astaun shu runa tintai tucujpi, paihua quiquin ucha munaimanda aisai tucunmi, umachishca tucunmi.
59001015	Shinajpi ucha munai, huahuara cuinta tupashca huasha, uchara pagarichin. Ucha pactarijpi huañuira pagarichin.
59001016	Ñuca llaquishca uquiuna, ama pandaichichu.
59001017	Tucui ali cuyana, tucui ali sumaj cuyashca ahuamanda irgumun istrillascunara raj Yayamanda. Paihuajpi turcarinas llanduyanas illan.
59001018	Paiga paihua quiquin munaimanda ñucanchira pagarichica paihua sirtu shimimanda, ñucanchi pai tucui iñachishcaunamanda ñaupa punda pucujcuna cuinta tucungaj.
59001019	Caimanda, ñuca llaquishca uquiuna, tucui runa puruntu achu uyangaj, randi rimangaj piñaringajpas unaiyaj achu.
59001020	Runa piñarina Diospa ali dirichu ranara mana ranzhu.
59001021	Chiraigumanda tucui irus ranaunaras yaparij manali ranaunaras ichusha, canguna iyaibi tarpushca shimira apinguichi mansu shunguhua. Caimi canguna almara quishpichinara ushan.
59001022	Uyashca shimira pactachijcuna tucuichi, ama uyajcunalla, cangunallara umachisha.
59001023	Maicambas cai shimira uyashallara, mana rausha, shu ispijui ricuj runa cuinta tucun, paihua quiquin ñahuira ricusha,
59001024	Paillara ricun, randi rishca huasha uctalla imasna ashcaras cungarin.
59001025	Astaun maicambas lugaryachij ali ley shimii ricusha, catisha, mana cungarisha uyaj ajpi, astaun alira raj, casna runa cushi tucungami pai tucui rashcaunai.
59001026	Maican runas cangunamanda, “Diospi quirij ani,” nisha iyashallara, shina ajllaira paihua callura mana arcajpi, paillara umachiun, pai Diospi quirishca mana valinzhu.
59001027	Dios Yaya ñaupajpi ali sirtu quirina, mana imas huajlishcahua casnami: huaccha huahuaunajpi huaccha huarmiunajpis pasiai rinami paiguna llaquiriushcais, shinallara duiñura mundumanda ima huajlinamandas huacachingaj.
59002001	Ñuca uquiuna, canguna ñucanchi sumaj Señor Jesucristoi quiriushcai, charijcunara mana charijcunara ama chicanyachinguichichu.
59002002	Shu charij runa ali curi anilluhua, ali valij churarishca, canguna tandarinama icujpi, shinallara shu irus tsuntstu churarinara churarishca runa icujpi,
59002003	canguna valij churarishca runara ricusha, paita nijpi: “Tiaripai cai ali tiarinai” randi tsuntsu churarishca runara: “Chillai shayari,” mana shinasha, “Ñuca chaqui rayai tiari” nijpi,
59002004	¿manzhu casna rasha, cangunapura runaunara chicanyachinguichi? Shinallara ¿manzhu manali iyaihua taripajcuna tucushcanguichi?
59002005	Uyaichi, ñuca llaquishca uquiuna, ¿manzhu Dios cai pachai tiaj mana charijcunara ajllaca, paiguna quirinahua charij tucungaj, ahua pachara apijcuna tucungaj, Dios paita llaquijcunama cusha nishcara?
59002006	Cangunaga tsuntsu runara pingachishcanguichi. Charijcunaga, ¿manzhu caiguna cangunara turmindachijcuna? ¿manzhu caiguna cangunara apuuna ñaupajma aisachijcuna?
59002007	¿Manzhu caiguna cangunara cushca ali valij shutira irusta camisha rimanaun?
59002008	Canguna sirtu pacha yapa valij mandashca shimira pactachisha, Quillcai quillcashcasna: “Shu runara llaquina angui can quiquinllara llaquishcasna,” alirami rangui.
59002009	Astaun runaunara chicanyachisha, uchara raunguichi, ley shimimanda cauźayujcuna tucunguichi, ley shimira paquijcunasna.
59002010	Maicans tucui ley shimira pactachij ashas, randi shu mandashcallara mana pactachisha, pai tucui cai shimiunamanda cauźayuj tucun.
59002011	Chi “Ama shujhua tacarichu,” nisha nij, shinallara “Ama huañuchinguichu,” nisha nica. Shinajpi can mana shujhua tacariushcallara randi shujta huañuchisha, can ley shimira paquij tucushcangui.
59002012	Lugaryachina ley shimimanda taripanauna asha, casna rimaichi, casna raichi.
59002013	Maicans llaquina illaj taripasha, paihuas llaquina illaj taripai tucunga, Llaquina taripanara vinsin.
59002014	Ñuca uquiuna, shu runa “Quirinara charinimi,” nisha nij, shina ajllaira ali ranaunara mana rajpi, ¿imajta valin? ¿Chi tunu quirina paita quishpichinara ushanzhu?
59002015	Shu uqui shu pani llushti ajpi, caran punzha micunara ministijpis,
59002016	cangunamanda shuj paita nijpi: “Cushihua ri, rupajyai, amijta micui,” shina nisha rimashallara ima aicha ministishcaras mana cujpi, ¿imajta valin?
59002017	Shinallarami quirina sapalla ajpi, ali ranauna illajpi, paillara huañushcami.
59002018	Shu runa ninga: “Can quirinara charingui, ñuca ali ranaunara charini.” Shina rimajpi, camba alirana illaj quirinara ricuchihuai, randi ñuca ali rashcaunamanda ñuca quirinara canda ricuchisha.
59002019	Can Dios shujlla ashcara quiringui. Alirami quiringui, supaigunas shinallara quirinaun, chucchunaun.
59002020	¿Yachasha ningui, upa runa, imasna quirina ali ranauna illaj huañushcami?
59002021	Ñucanchi yaya Abraham ¿manzhu ali rashcaunamanda ali tucuca, paihua churi Isaacta ricuchisha altar sacrificio rana rumi ahuai?
59002022	¿Manzhu ricungui imasna paihua quirina ali rashcaunahua pariju tiajta, shinallara ali rashcaunamanda paihua quirina pactajta tucuca?
59002023	Shinallara Quillcai quillcashca pactarica, casna nisha: “Abraham Diosta quirica, shinamanda pai ali dirichu tucuca,” shinallara Diospa amigu nishca aca.
59002024	Shinajpi ricunguichi imasna shu runa ali rashcaunahua ali dirichu tucun, mana quirinamandalla.
59002025	Shinallara, ¿manzhu Rahab nishca tacarisiqui huarmi pai ali rashcaunamanda ali dirichu tucuca, ricuj runaunara apisha shu ñambira cachasha?
59002026	Imasna runa aicha alma-illaj huañushcami, shinallara quirinas ali ranauna illaj huañushcami.
59003001	Ñuca uquiuna, cangunamanda ama ashca yachachijcuna tucunguichichu. Yachanguichi imasna ñucanchi yachachijcuna mas cauźayachishca tucushun.
59003002	Tucui ñucanchi caran cuti pandanchi. Maicans shimihua mana pandajpi, pactajta runa anga, shinallara tucui paihua aichara mandanara ushan,
59003003	Caballo shimii ñucanchi irura amulichinchi pai ñucanchira caźungaj, shina rasha paihua intiru aichara mandanchi.
59003004	Atun barcuunara iyarichi. Atun ashallara, shinzhi huairahua apai tucushas, shu ichilla cahuinallahua muyuchishcami, pushaj duiñu maima rinara munajpis.
59003005	Shinallara, runa callu ichilla calluhuami, randi atun sami rimanara riman, Iyarichi imasna ansalla nina ashca atun sachara sindichin.
59003006	Runa callu shu nina cuintami, ashca manali rimaisiqui. Callu ñucanchi aichai tiausha, intiru aichara irushua tinichin. Nina cuinta, callu tucui causaira sindichin, paillara ucupachamanda sindirishcami.
59003007	Tucui tunu aichara, pishcuras, machacuiras, lamarbi tiaj aichahuaras huivaihuajmi, shinallara runauna paigunara huivashcami.
59003008	Randi, mana pihuas callura mansuyachinara ushanzhu, Callu manali asha, mana arcaihuajchu, huañuchina ambihua cuinta undashcami.
59003009	Ñucanchi calluhua Dios Yayara alabanchi, shinallara calluhua Diospa tunui rashca runaunara manalira rimanchi.
59003010	Chi shimi caramandallara ali shimiuna manali shimiunas llucshinaun. Ñuca uquiuna, casna mana valinzhu.
59003011	¿Yacu bujyu shu uctumandalla mishqui yacus ayaj yacus pahuamunzhu?
59003012	Ñuca uquiuna, ¿higu muyu yurai aceituna nishca muyura aparinara ushanzhu? Shinallara, ¿uvillas yurai higu muyura aparinara ushanzhu? ¡Mana! Shinallara shu yacu bujyumanda, ayaj yacus mishqui yacus mana ushanaunzhu llucshinara.
59003013	¿Cangunamanda pita ali iyaiyuj, pita intindij anga? Pai ali causashcamanda paihua ali ranaunara ricuchichu, ali mansu shunguhua.
59003014	Canguna shungüi piñana iyaira chijnina iyairas charisha, ama “Atun mani,” nisha iyaichichu, shinallara ama llullaichichu sirtu shimimanda.
59003015	Chi sami yachana mana ahuamandachu irgumushca, astaun cai pachamandami, aichamandami, supaimandami.
59003016	Maibis piñana iyais chijnina iyais tiajpi, chihui turbarina tiaun, shinallara caran tunu manali ranauna.
59003017	Randi ahuamanda yachana ñaupa punda chuyaj, chi huasha cushi shungu, shinallara llaquisiqui, ali perdonaisiqui, ali rashcaunahua undachin, mana ishqui iyaihua rana, mana ishqui shimiyuj.
59003018	Ganas causanara mascajcuna ganashua tarpunaun, ali dirichu causana aparishcara pallangaj.
59004001	¿Cangunapura maimandara shamunaun guirauna, macananauna? ¿Manzhu shamunaun canguna irus munashcaunamanda, canguna aicha ucui macananaupi?
59004002	Yapajta munanguichi, shina ajllaira mana charinguichichu. Huañuchinguichi, chijnishcahua sindinguichi, shina ajllaira mana pactanguichichu canguna munashcaunara. Macanaunguichi, guirara raunguichi, shina ajllaira canguna munashcaunara mana charinguichichu, mana mañashcaraigumanda.
59004003	Mañanguichi, shina ajllaira mana apinguichichu manali mañashcamanda, canguna irus munashcaunai yanga gastangaj.
59004004	¡Shujhua tacarij almauna! ¿Manzhu yachanguichi? Mundura llaquina Diosta chijninami. Maicans mundura llaquij tucusha nisha, Diosta chijnij tucun.
59004005	¿Iyanguichi yangamandami riman Diospa Shimi: “Dios ñucanchi ucui causangaj cushca Ispíritu ñucanchira ashcara munan,” nisha?
59004006	Paiga mas gracia ali llaquina iyaira cun. Chiraigumanda Diospa Shimii nin: Dios mas tucuisiquiunara arcan, astaun mansu shunguyujcunara gracia ali llaquina iyaira cun.”
59004007	Shinajpi Diosta uyaichi. Supai apu ñaupajpi shinzhira shayarichi, shina rajpi cangunamanda miticungami.
59004008	Diospajma mayanllayamuichi, shina rajpi pai cangunama mayanllayamungami. Uchayujcuna, maquira maillaichi; canguna, ishqui iyaiyujcuna, shungura sumajyachichi.
59004009	Turmindarichi, llaquirichi, huacaichi. Canguna asina huacana tucuchu, shinallara canguna cushi llaqui tucuchu.
59004010	Canguna ichillayaichi Diospa ñaupajpi. Shina rajpi pai cangunara ahuayachingami.
59004011	Uquiuna, cangunapura ama piñanuichichu. Maicans uquira piñajpi, taripajpis, ley shimiras piñan, taripan. Ley shimira taripashaga, mana ley shimira rajchu angui, astaumbas taripaj tucungui.
59004012	Shujllami ley shimira cuj. Paillami quishpichij, shinallara chingachij. ¿Canga pitangui shujta taripangaj?
59004013	Uyaichi, casna rimajcuna: “Cuna punzha asha, caya punzha asha, chi llactama rishun, chihui shu huata tucushun, catushas, randishas, cullquira ganashun,” nisha.
59004014	Randi caya tucunara mana yachanguichi. ¿Canguna causana ima cuintara angairi? Sirtu pacha canguna causana shu puyu cuintami, shu ratulla ricurisha chihuasha chingarin.
59004015	Cai randimanda, casna rimana anguichi: “Dios munajpi causashun, caita rashun, chita rashun.”
59004016	Cunaga canguna mas tucuisiqui iyaibi ahuayanguichi. Tucui cai sami ahuayana manalichu.
59004017	Alira rana yachaj mana alira rajpi uchami.
59005001	Cuna uyaichi, charijcuna. Huacaichi, caparichi, huasha shamuna llaquiunamanda.
59005002	Canguna charishcauna ismushcaunami, canguna churarinaunara taula curu micushcami.
59005003	Canguna curis cullquis huacarishcami. Cai huacarishca cangunara cauźayachinga, shinallara nina cuinta canguna aichara micungami. Puchucai punzhaunajta canguna valijcunara tandachicanguichi.
59005004	Canguna allpaunamanda pallajcunara mana pagashca cullqui huacasha cayaun, umachisha canguna mana paigunara pagashca cullqui. Shinallara pallajcuna huacashcauna mandaj Diospa rinrima pactashcami,
59005005	Canguna cai pachai munanaita causashcanguichi, aicha munaira rasha. Canguna shungura racuyachishcanguichi, aichara huañuchina punzhaisna.
59005006	Ali dirichu runara cauźayachisha huañuchishcanguichi. Pai cangunara mana arcachin.
59005007	Chiraigumanda uquiuna, alilla chapanguichi Señor shamunagama. Ricuichi imasna tarpuj runa chapaun allpamanda llucshij valij muyuunara, ñaupa punda shamuj tamiaras puchucai tamiaras alimanda chapaun.
59005008	Canguna shinallara alimanda chapaichi. Canguna shungura shinzhiyachichi. Señor shamuna punzha mayallayaunmi.
59005009	Uquiuna, parijumanda ama piñanaunguichi, canguna ama cauźayachi tucungaj. Taripaj pungüimi shayaun.
59005010	Ñuca uquiuna, Señorba shutii rimajcunara iyaringuichi, turmindarinas chapanas ricuchina cuintami.
59005011	Turmindarijcuna cushimi anaun, ninchi. Uyashcanguichi Job alimanda chapashcara, shinallara ricushcanguichi Señor puchucaibi rashcaunara, Señor yapa llaquij shunguyuj, sintij shunguyuj ashcara.
59005012	Ñuca uquiuna, tucuimanda yali nini: Ama Diospa shutihua rimaichichu, ama ahua pacha, ama cai pacha, ama ima shu shutihuas. Astaun casna rimaichi, canguna.”Ari,” nisha Ari achu, shinallara “Mana,” nisha, Mana achu, canguna ama taripanai urmangaj.
59005013	¿Cangunamanda shu runa turmindarinzhu? Mañachu. ¿Shujca cushiyanzhu? Alabasha cantachu.
59005014	¿Cangunamanda shu runa ungushcachu? Iglesia cuirajcunara cayachu, paimanda mañangaj, asitira talingaj paihua ahuai Señorba shutii.
59005015	Quirishcahua mañajpi, ungushca runara quishpichishca anga. Señor paita atarichinga. Ucharashcajpi, pai ucharashcara perdonashca anga.
59005016	Shinajpi canguna ucharashcaunara parijumanda rimanaunguichi. Shinallara cangunapura parijumanda mañanuichi, canguna aliyashca tucungaj. Ali dirichu runa shungumanda pacha mañashca ashca ranara ushajmi, maspas imaras pactangami.
59005017	Elías, ñucanchisna sintij runa ashallara, shungumanda pacha mañaca, “Ama tamiachu,” nisha. Shina mañajpi, quinsa huata sucta quillara mana tamiacachu allpai.
59005018	Cutillara mañajpi tamiaca, shinallara allpa micuna muyura cuca.
59005019	Uquiuna, cangunamanda maicambas sirtu shimimanda anzhurishca ajpi, shina ajllaira shu runa paita tigrachijpi,
59005020	caita yachaichi: pihuas ucharajta paihua pandarishca ñambimanda cutillara tigrachisha, shu almara quishpichinga huañuimanda, shinallara ashca uchara quillpangami.
60001001	Ñuca, Pedro, Jesucristo cachashca runa, carui chausirishca rununama quillcauni, Ponto, Galacia, Capadocia, Bitinia llactaunai chausirishcaunama.
60001002	Dios Yaya cangunara ajllashcami, pai ñaupa hurasmanda yachashcaraigu. Ispiritui sumajyachishca anguichi, paita uyangaj, Jesucristo yahuarhua chausi tucungaj. Gracia ali llaquina iyais cushi causanas cangunajpi mirarinauchu.
60001003	Dios, ñucanchi Señor Jesucristo Yaya, bindisiashca achu. Paiga paihua llaquij shungumanda ñucanchira shu causaj chapanahua cuti pagarichihuaca, Jesucristo huañushcaunamanda causarishcaraigu,
60001004	Diosmanda shu mana ismuihuaj herencia nishca cuyashcara apingaj, mana huajlichishcachu, mana panga cuinta chaquirinallachu, cangunajta huacachishcami ahua pachai.
60001005	Canguna Diospa ushanahua huacachishca anguichi quirishcamanda, alma quishpichinama pactangaj, ña alichishcami puchucai punzhai ricurimungaj.
60001006	Caimanda canguna cushiyanguichi, astaun cuna ratui ansa hurascamas ministirijpi, turmindarina anguichi huaquin camanaunai.
60001007	Canguna quirina curimanda yali valijmi, curi ismuihuaj ajpis ninahua camanaun. Camashcai ali tucujpi, canguna quirina alabashca, sumajyachisca, ahuayachishca anga Jesucristo ricurimuna punzhai.
60001008	Paita mana ricushallara llaquinguichi; mana ricujllaira quirisha, ima sumaj mana rimaihuaj cushihua cushiyanguichi.
60001009	Casnami, canguna quirina pactarin, caimi canguna almaunara quishpichina.
60001010	Cai quishpinamanda Diosmanda rimajcuna tapunauca, ali mascasha mascanauca. Cangunama shamuj gracia ali llaquina iyaira rimanauca.
60001011	Paiguna tapunauca pi runaras, ima hurasta paigunajpi tiau Cristo Ispíritu rimauca, pai Cristo turmindaringaraushcara ñaupara rimasha, shinallara huashai shamuj sumajyachingaraushcaras.
60001012	Paigunama ricuchishca aca imasna mana paigunajta astaumbas ñucanchijta cai shimiunara rimanauca. Cai shimiuna cangunama ña shamunaushcami, evangelio ali shimira rimajcunamanda, ahua pachamanda cachamushca Santu Ispíritu yanapashcahua. Cai shimiunara quiquin angelguna yachanara munanaun.
60001013	Chiraigumanda canguna iyaira chumbillishca cuinta charichi, ali iyanahua tiaichi, pactajta chapaichi chi cangunama shamuna gracia ali llaquina iyaibi, Jesucristo ricurimuna huraspi.
60001014	Ali uyaisiqui churiuna cuinta chapaichi, canguna yachai illaj huras munashcaunara mana catisha.
60001015	Astaun imasna cangunara cayaj Dios sumajmi, shinallara cangunas sumaj tucuichi canguna tucui causana tunui.
60001016	Quillcashca tian: “Sumaj aichi, ñuca sumaj ashcaraigu.”
60001017	Imasna Dios caran duiñura taripan pai quiquin rashca tunumanda, pi runaras mana quishpichisha, shinajpi canguna paita “Yaya,” nisha cayasha, manzhasha causaichi canguna tucui cai pachai purina punzhaunai.
60001018	Caita yachaichi, canguna yayaunamanda apishca yanga sami causana tunumanda randishca acanguichi, mana ismuihuaj paganahua, curihua cuinta, cullquihua cuinta,
60001019	astaumbas, Cristo valij yahuarhua randishca acanguichi, pai ima iruspas illaj, ima huajlis illaj burigu cuinta.
60001020	Manara mundu callarishcaira paimi cushca aca, astaun puchucai punzhaunai ricurimuca, Dios cangunara llaquishcaraigu.
60001021	Cai Cristomanda canguna Diospi quiringuichi. Dios paita causachica huañushcaunamanda, paita sumajyachica, canguna quirina canguna chapanas Diospi tiangaj.
60001022	Canguna almaunara sumajyachishca ajpi sirtu shimira uyashcaraigu, Ispiritumanda, uquipurasna sirtu llaquisha, parijumanda ashcara llaquinuichi sumaj shunguhua.
60001023	Canguna cutillara pagarishca anguichi, mana ismuihuaj causanahua, astaumbas ali causanahua, Dios rimashca shimimanda. Paihua shimi causan, duranmi huiñai huiñaigama.
60001024	Imasna quillcashca tian: “Tucui aicha quihua cuintami. Tucui runa sumajca quihua sisa cuintami. Quihua chaquirin, paihua sisa urman;
60001025	Astaumbas Diospa shimi huiñai huiñaigama duran.” Chi shimi evangeliomanda cangunama rimashcami.
60002001	Chiraigumanda tucui manali shunguras, tucui umachinaras, tucui ishqui shimiyuj rimashcaras, chijninaras, manali shimiras saquisha,
60002002	mushuj pagarishca huahuauna cuinta alma chuchura munaichi, mana imahuas masarishca, canguna caimanda iñangaj quishpinagama.
60002003	Canguna gustashcanguichi chari imasna Señor ali shungu ashcara.
60002004	Paihuajma mayanllayamusha, shu causaj rumima cuinta, paita sirtu pacha runauna ichushca aca, astaun Diospajta ajllashcami, ashca valijmi.
60002005	Cangunas shinallara, causaj rumiunasna, shu ispiritui iyashca huasira cuinta shayachishca aichi, shinallara shu sumaj sacerdote muntun tucungaj, ispiritui iyashca sacrificiounara rangaj, Dios munashcasna, Jesucristoi.
60002006	Chiraigumanda Diospa Quillcai quillcashca tian: “Caiga, Sión llactai shu istandi siqui rumira churauni, ajllashcami, valijmi; maicans paihuajpi quirisha mana pingaringachu.”
60002007	Cangunajmi cai valij tupu, canguna quirijcuna ajpi. Astaumbas, mana quirijcunama: “Sicachijcuna mana munashca rumi istandi siqui rumi tucushca.”
60002008	Shinallara: “Shu nijtana rumi, shu arcana rumi tucushcami.” Paiguna Diospa shimii nijtasha urmanaun, mana uyajcuna asha. Chigamalla cushca anauca.
60002009	Astaun canguna ajllashca miraiguna anguichi, rey apu sacerdoteuna muntun, sumaj runauna, Dios randishca runauna, canguna Dios valishcaunara ricuchingaj, pai cangunara ucha llandumanda paihua sumaj punzhama cayacami.
60002010	Canguna ñaupa huras mana Diospa runauna acanguichi, cunaga Diospa runauna tucushcanguichimi. Ñaupa huras Diospa llaquinara mana tupacanguichi, astaumbas cuna huras tupashcanguichimi.
60002011	Llaquishcauna, cangunara rugauni, carumanda shamujcunasna, caruma purijcunasna, ucha aicha munaimanda anzhurichi, cai ucha aicha munai almahua macananaun.
60002012	Canguna causana samira sumajlla charichi gentilguna ñaupajpi. Shinashas, imaras paiguna cangunamanda piñarianaupi manali rajcunarasna, Diosta alabanauchu taripana punzhai, canguna ali rashcaunara ricusha.
60002013	Tucui gubirnu camachishcara uyaichi, Diosta llaquishcamanda; rey apuras uyaichi, pai tucuimanda yali mandaj ashcaraigu.
60002014	Shinallara apuunaras uyaichi, paiguna rey atun apumanda cachashcauna ajpi, manali rajcunara livachingaj, ali rajcunara alabangaj.
60002015	Caimi Dios munashca: canguna alira rasha, manali runa mana yachasha yanga rimashcara chunllayachingaj.
60002016	Lugar asha, canguna lugaryashcara ama charinguichichu manali ranara umachisha rangaj; astaumbas Diosta sirvijcunasna aichi.
60002017	Tucui runaunara ahuayachichi. Uquiunara llaquichi. Diosta manzhaichi. Rey apura ahuayachichi.
60002018	Sirvijcuna, manzhashcahua canguna patrungunara uyaichi; mana ali shunguyujcunallara llaquijcunallara, astaun shinallara mana ahuantaihuajcunaras.
60002019	Caimi ali rimaihuaj, shu runa Diospa ñaupajpi alirana iyaimanda yangamanda turmindachishca asha.
60002020	¿Imai alabai tucunguichi canguna ucharashcamanda livachi tucusha ahuantanguichi? Astaumbas, canguna alira rashcamanda turmindarishcara ahuantajpi, caimi Diospa ñaupajpi “Alimi” nishca.
60002021	Caihuaj cayai tucucanguichi. Shinallara Cristo ñucanchimanda turmindarica, ñucanchima shu ricuchinara saquica, canguna pai aitashca chaquii catingaj.
60002022	Paiga ima ucharas mana rarcachu, paihua shimii ima umachinas mana tiacachu.
60002023	Paiga maldisiashca asha, mana cutipacachu maldisianahua, turmindachishca ashas mana piñacachu; astaumbas pailiarara ali taripajpa maquii churacami.
60002024	Cristo, pai quiquinllara ñucanchi ucharashcaunara paihua aichai aparica yurai, ñucanchi ucharangaj huañushca asha ali dirichu ranai causashunchi. Pai chugrishcamanda alichishca acanguichi.
60002025	Canguna chingarishca buriguuna cuinta acanguichi, astaumbas cuna canguna almara Cuirajma, canguna almara Ricujma tigramushcanguichi.
60003001	Huarmiuna, canguna cariunara uyana anguichi. Shinashas, shimira mana quirij cariunara ganashca anaunga, shimira mana uyashas, paiguna huarmiuna ali causashcara ricusha.
60003002	Cariuna canguna sumaj causashcara canguna manzhashcaras ricusha quirinaungami.
60003003	Canguna sumajyarina ama canzhallara achu, accha quindiyachishcahua, curihua, valij churarinaunahua,
60003004	astaumbas canguna sumajyarina ucuma achu, shungüi, ali cushi llaquij almahua, mana ismuihuaj sumajhua. Caimi ashca valin Diospa ñaupajpi.
60003005	Shinallara chi tunui callari huras aj Diospi chapau quirij huarmiuna sumajyachinauca, cariunara uyasha;
60003006	imasna Sara Abrahamda uyaca, paita, “Señor,” nisha. Paihua ushushiuna tucunguichimi, alira rasha, imaras mana manzhasha.
60003007	Cariuna, canguna shinallara, intindinahua canguna huarmiunahua causaichi, huarmira llaquisha pai pishi ursayuj ashcamanda, paiguna cangunahua pariju causana cushira apinauchu, canguna mañashcauna ama arcaringaj.
60003008	Puchucaibi, canguna tucui shu iyaillahua, shu sintinallahua, uquipurasna llaquinaucuna, llaquij shunguyujcuna, mansu shunguyujcuna.
60003009	Manalira ama cutipaichi mana alihua, maldisianaras maldisianahua, astaumbas bindisianahua randipaichi. Caita ricsichi, cayashca acanguichi bindisianara apingaj.
60003010	Chiraigumanda: “Causanara llaquisha nisha rau, ali punzhaunara ricusha nij, paihua callura manalimanda arcachu, paihua shimi cara ama umachisha rimachu;
60003011	manalimanda anzhurichu, alira rachu, cushi causaira mascasha catichu.
60003012	Señorba ñahui ali dirichuunara ricun. Paihua rinriuna paiguna mañashcaunara uyanaun. Astaun, Señorba ñahui manali rajcunara cuntra ricun.”
60003013	¿Pita cangunara huajlichinga canguna ali ranara catijpi?
60003014	Astaun imais turmindachishca asha aliranamanda, cushiyaichi. Chiraigumanda paigunara ama manzhaichichu, ama turbarichichu.
60003015	Canguna shungüi Cristora quiquin Señor cuinta ahuayachichi, chicanyachichi, tucui huras puruntushca asha ali shunguhua mansu shunguhuas cutipangaj, tucui cangunara tapujcunara: “¿Imai quirishara chapaunguichiri?” nisha.
60003016	Ali rana iyaira charichi, imais runauna cangunamanda rimasha manali rajcunasna, paiguna pingachishca anauchu, canguna Cristoi ali causashca tunura camishcamanda.
60003017	Dios casna munajpi, yali valin aliranamanda turmindachi tucungaj, astaun manali ranamanda mana valinzhu.
60003018	Shinallarami Cristo, shu cutilla turmindachishca aca uchamanda, alira rajca manalira rajcunamanda, ñucanchira Diospajma pushangaj. Paiga sirtu pacha aichai huañuca, astaumbas ispiritui causachishca aca.
60003019	Cristo paihua ispiritui rimai rica ishcariaj ispirituunama.
60003020	Chi ispirituuna callari huras mana uyajcuna aca, imasna Dios shu cutilla chapauca Noé causaushca punzhaunai pai arca nishca atun barcura puruntushca huraspi. Chihui ansalla runa yacumanda quishpichishca anauca, paiguna pusajpura anauca.
60003021	Cunaga, bautisana, chi rimaushca yacu cuinta, ñucanchira quishpichin, mana ucha aicha irusta pichasha, astaun ali rana iyai rimashca Diospa ñaupajpi; cai quishpichina Jesucristo causarishcaraigumanda.
60003022	Paiga ahua pachama sicashca asha, Diospa ali maquima tiaun. Chihui angelguna, mandajcunas, ushajcunas paita uyanaun.
60004001	Imasna Cristo paihua aichai turmindachishca aca, shinallara canguna casna iyaihua puruntuichi; shu runa aichai turmindachishca asha ña ucharanara saquishcami,
60004002	paihua aichai causana puchuj punzhauna ama runauna ucha munaibi causachu, astaumbas Diospa munaira rasha.
60004003	Ña basta ñucanchi ñaupa huras gentilguna munaira rasha causana timpui, imasna puricanchi irus iyaibi, ucha aicha munaibis, machanaunais, istai yalijta micunais, manali causanais, chijnihuaj runa rashca dioscunara alabaushcais.
60004004	Casna rajcunahua mana intindihuajchu imarasha canguna mana paigunahua pariju catinguichi yapajta irusta rangaj, chimanda cangunara caminaun.
60004005	Chiguna cuintasta ranaungami taripaj Diospa ñaupajpi. Paiga puruntumi causajcunandi huañushcaunandi taripangaj.
60004006	Chiraigumanda shinallara evangelio ali shimi huañushcaunama rimashca aca, paiguna aichai taripai tucungaj runara taripashcasna, astaun ispiritui causanauchu Dios causashcasna.
60004007	Tucui ñalla tucuringaraun. Chiraigu ali causaichi, mañasha chapaichi.
60004008	Maspas shinzhira llaquinuichi. Llaquij shungu ashca uchara quillpangami.
60004009	Cangunapura carumanda shamujcunara icuchichi canguna huasiunai, mana mitsasha.
60004010	Caran duiñu imara Diosmanda cushcara charisha, shujcunara sirvi, ima tunuis Diosmanda gracia ali llaquina iyaira ricuchijcuna tucungaj.
60004011	Pi runas rimasha, Dios rimashcasna rimachu. Pi runas shujcunara sirvisha nijpi, Dios cushca ursahua sirvichu. Tucuibi Dios ahuayachishca achu Jesucristomanda. Paihuajmi sumajyachinas, tucui mandanas huiñai huiñaigama. Amen.
60004012	Llaquishcauna, ama manzharinguichichu cangunama shamushca shinzhi camashcara, ninahua camashcasna, shu mana iyaihua tucushca cuinta;
60004013	astaumbas cushiyaichi, canguna Cristora turmindachishcara apijcuna asha. Shina rasha pai sumaj ricurimushcai, canguna ashcara cushiyanguichimi.
60004014	Canguna cami tucusha Cristo shutira llaquishcamanda cushimi anguichi. Diospa sumaj Ispíritu canguna ahuai tian. Sirtu pacha chigunamanda Cristo camishcami, astaun cangunamanda pai ahuayachishcami.
60004015	Shinajpi cangunamanda ama shujpas turmindarichu huañuchijsna, shuhuajsna, manali rajsna, shujpajpi satirijsna.
60004016	Astaun maican runa turmindachishca asha cristiano nishca ashcamanda, ama pingarichu, astaumbas Diosta ahuayachichu caimanda.
60004017	Taripana huras ña callarimunmi Diospa huasii. Ñaupara ñucanchihua callarijpi, ¿imasnara angai Diospa evangeliora mana uyajcunahua?
60004018	Maspas, “Ali runa turmindushua quishpijpi, ¿imara tucungairi Diosta mana ricsij runahua, uchasapa runahuas?”
60004019	Chiraigumanda, Dios munashcaraigumanda turmindarijcuna paiguna almara paigunara raj ali quirinalla Diosma intriganauchu. Shinallara alira ranauchu.
60005001	Cangunahua tiaj cuiraj rucuunara rugauni, ñucas shinallara paigunahua pariju cuiraj runa asha, ñuca Cristora turmindachishcaunara ricuj asha, maspas huasha ricurimuj sumajyachishcara apina ashas:
60005002	cangunahua tiaj Diospa buriguunara caraichi, ali cuirasha, mana mandashca cuinta astaumbas ali munaimanda, mana yapajta cullquira ganangaj, astaumbas ali iyaimanda.
60005003	Ama duiñuuna cuinta canguna cuiraushca buriguunara mandaichichu, astaun buriguunara ricuchinauna cuinta.
60005004	Ima huras buriguunara atun Cuiraj Apu ricurimujpi, canguna mana ismuihuaj sumaj llaitura apinguichimi.
60005005	Shinallara, maltauna, cuiraj rucuunara uyaichi. Tucui parijumanda uyanuichi. Mansu shunguhua churarichi; “Dios mas tucuisiqui shunguunara arcan, astaun mansuunama gracia ali llaquina iyaira cun.”
60005006	Shinajpi mansuyarichi Diospa ushaj maqui ucui, pai cangunara ahuayachingaj pai munashca huraspi.
60005007	Canguna tucui turbarishcara paihua ahuai churaichi, pai cangunara cuiranmi.
60005008	Alilla causaichi, chapaichi; cangunara chijnij supai apu, milli liun puma cuinta muyujta purin, pitas mascasha nillpungaj.
60005009	Paihua ñaupajpi shinzhira shayarichi, shinzhira quirisha, caita yachasha: canguna turmindarishcasnallara canguna uquiuna intiru mundui turmindarinaushcami.
60005010	Tucui gracia ali llaquina iyaira cuj Dios Jesucristoi ñucanchira cayashcami paihua huiñai duraj sumaj tiashcama. Canguna unaillara turmindarishca huasha, paillarami cangunara alichinga, shinzhiyachinga, shayachinga.
60005011	Paima sumajyachinaras, rey apu mandanaras cushca achu huiñai huiñaigama. Amen.
60005012	Silvano maquii cachasha, cangunara ansahuallara quillcashcani. Paimi ali uqui ajta iyauni. Quillcacani cangunara camachingaj, cangunara cuintangaj imasna caimi Diospa sirtu gracia ali llaquina iyai; caillai shayaunguichi.
60005013	Babiloniai tiaj iglesia, cangunahua pariju ajllashcami, cangunara saluraun, shinallara ñuca churi Marcos.
60005014	Parijumanda saluranuichi llaquisha muchanahua. Tucui canguna Jesucristoi tiajcuna, cushi shungu cangunahua achu. Amen.
61001001	Simón Pedro, Jesucristora sirvij, apóstol nishca pai cachashca runa, quirijcunama quillcauni. Canguna ñucanchihua pariju shina tunu valij quirinara charinguichimi, Jesucristo ñucanchi Dios ñucanchira Quishpichij ali ashcamanda.
61001002	Gracia ali llaquina iyai cushi causanas cangunama mirarinauchu, Diostas ñucanchi Señor Jesucristoras ricsiushcai.
61001003	Tucui ministishcaunara Diosta llaquisha causangaj, Dios paihua ushaimanda ñucanchima cushcami, ñucanchira cayajta ricsishcamanda, pai sumaj ali valij ashcamandas.
61001004	Caigunamanda ashca valij atun shimi cushcaunara charinchi. Cai shimiunamanda Diospa causanara apijcuna anchi, ñucanchi cai mundui tiaj ucha munai ismunamanda miticujcuna asha.
61001005	Caimanda ali iyaihua canguna quirinama ali shungura yapaichi, canguna ali shunguma yachanara yapaichi.
61001006	Yachanama aicha munaira arcanara yapaichi, aicha munaira arcanama shu chapaisiqui shungura, chapaisiqui shunguma sumaj causanara,
61001007	sumaj causanama uquisna llaquinaunara yapaichi, uquisna llaquinaunama llaquinaras.
61001008	Canguna caigunara yalijta charisha lugarda mana charinguichichu quillangaj, mana aparishca cuinta tucungaj, ñucanchi Señor Jesucristora ricsishcai.
61001009	Astaumbas, caigunara mana charij ñausami, mayanllai ricuj, pai ñaupa huras ucharashcamanda pichashcara cungarishcami.
61001010	Chiraigumanda, uquiuna, canguna cayashcara canguna ajllashcaras mas sirtura rangaj mascaichi. Casna rasha, ima huraspas mana urmanguichichu.
61001011	Shina ajllaira cangunama cushca anga ñucanchira Quishpichij Jesucristo huiñaigama duraj mandana pachai lugarlla icungaj.
61001012	Shinajpi, cai yachachishcaunara cangunara iyachingaj mana saquishachu, canguna ña yachajllaira, canguna charishca sirtu shimira shinzhi quirijcuna ajpi.
61001013	Alimi yachin ñuca chara cai aichai tiausha, camachishca shimiunahua cangunara llicchachingaj:
61001014	caita yachasha, uctalla cai ñuca aichara saquinami ani, imasna ñucanchi Señor Jesucristo ñucara rimashcasna.
61001015	Shinallara, ñuca mascasha imasna rasha cangunara yanapangaj, canguna tucui huras cai yachachishcaunara iyaringaj ñuca huañushca huasha.
61001016	Ñucanchiga, ñucanchi Señor Jesucristo ushana tupuras pai shamushcaras cangunara yachachisha, mana runauna iyashca yanga cuintanaunara rimashcanchichu, astaun imasna paihua gustu sumaj ricurishcara ñucanchi quiquin ñahuihua ricushcasna.
61001017	Paiga Dios Yayamanda ahuayachishca, sumajyachishca ajpi, shu shimi ahua pacha gustu sumajmanda uyarica: “Caimi ñuca llaquishca Churi, paihuajpi cushiyauni.”
61001018	Ñucanchi cai ahua pachamanda rimashca shimira uyacanchi, paihua pariju tiaushcai, santu urcui.
61001019	Shinallara shu ali sirtu shimira charinchi, Diosmanda rimashcara. Valinmi chita uyangaj, shu vilara llandu ucui sindichishcasna punzhayangagama, tutamanda ricurimuj istrillas canguna shungüi sicamungagama.
61001020	Ñaupa punda caita yachaichi, Quillcashcamanda ima Diosmanda rimashcaras pi runas paihua quiquin iyaillahua yachanara mana ushanzhu.
61001021	Mana ima huras Diosmanda rimashca shimi runa munaimandallachu shamuca, astaun Diospa santu runauna rimanauca Santu Ispíritu yachachishcasna.
61002001	Imasna llulla shimira rimajcuna runauna chaupi shungüi llucshinauca, shinallara llulla yachachijcuna canguna chaupi shungüi tianaungami. Paiguna huajlichij llulla shimira pacalla rimanaungami, paigunara randij Señorda, “Mana ricsinichu,” nisha, chiraigumanda paigunallara cungaimanda tucurinaunga.
61002002	Ashcauna paiguna irus manali causana tunura catinaunga. Paigunamanda sirtu ñambira camishca anga.
61002003	Paiguna cullquira munaisiqui shunguhua cangunara catunaunga umachina shimiunahua. Paiguna cauźayachina unaimanda asha mana unaiyangachu, paigunara tucuchina sirtu shamungami.
61002004	Imasna Dios uchara raj angelgunara mana perdonacachu, astaumbas ucu pacha ucuma cachaca, llandu tutai cadenaunahua huatasha, paigunara huacachica taripanagama chapangaj;
61002005	imasna rucu mundura mana perdonacachu, astaumbas Noera huacachica, pai ali causanara camachij runa ajpi, chishu canzhiscunahua pariju, Dios yacu izhura apamuca manali munduma;
61002006	imasna Sodoma Gomorra llactaunara cauźayachica, paigunara tulaca, ushpa tucungagama, shina rasha Dios paigunara ricuchina cuinta cuca, tucui Diosta mana manzhajcuna ricungaj;
61002007	imasna Dios ali causaj Lotda quishpichica, pai yapa mulistarica manali runauna irus causashcaraigu;
61002008	(Cai ali runa manali runauna chaupi shungüi causasha, paiguna manali rashcaunara ricushas, uyashas, paihua ali almara tucui punzha llaquichica. )
61002009	shinallarami Señor yachan paita llaquijcunara tintanamanda llushpichingaj, manaliunaras huacachingajpas taripana punzhai turmindachingaj;
61002010	maspas, ucha aichara catijcunara, ucha aicha munaibi purijcunara, irus iyaibi purijcunaras huacachingami turmindachingaj. Caiguna apuunara chijnijcuna, manzhai illajcuna, mas tucuisiquiuna, atun ushajcunara camingaj mana manzhanaun.
61002011	Quiquin angelguna, yali shinzhi asha, yali ushaj, Señorba ñaupajpi caigunara mana camisha cauźayachinaunzhu.
61002012	Cai manaliunaga, iyai illaj animalguna cuinta, api tucungajpas huañungajpas pagarishcaunami, paiguna mana intindishcaunara caminaun, paiguna quiquin tulariushcai huañunaungami.
61002013	Paiguna manali rashcaunara pagai tucunaunga, caran punzha paiguna manali rashcaunara gustashcamanda. Caiguna iruscunami, huajlishcaunami; cangunahua pariju micushallara paiguna manali ranaunai cushiyanaun.
61002014	Paiguna ñahuiuna tacarinahua undarishcami. Ucharanahua mana aminaun. Irqui almaunara ucharachinaun. Paiguna yapajta munaisiqui shunguhua causanaun. Maldisiashca anaun.
61002015	Caiguna dirichu ñambira saquisha chingarinaushcami, Beorba churi Balaamba ñambira catisha. Paiga manali rashcamanda paganara llaquica.
61002016	Paiga piñai tucuca pai manali rashcamanda. Upa buru runa shimihua rimaca rimaj runa lucu tunu rangaraushcara arcangaj.
61002017	Caiguna yacu illaj bujyuunami, shinzhi huaira apashca puyuuna. Paigunajta huacachishcami llandu tutai huiñagama tiangaj.
61002018	Caiguna yanga umachina shimiunara rimasha, ucha aicha munaihua, irus causanahua, ucharanai causajcunamanda sirtu miticujcunara cutillara tintasha urmachinaun.
61002019	Paiguna, “Cangunara llushpichishun,” nisha, shimira cunaun, paiguna chara irusta sirvijcuna asha. Maicans imais vinsi tucusha, paita vinsijta sirvij tucun.
61002020	Sirtu pacha, chiguna mundui irus ranamanda llushpirishca asha, Señor Jesucristo Quishpichijta yachashcamanda, astaun cutillara chi uchaunai urmasha, paiguna puchucai causana tunu ñaupa ajmanda yali mana valij tucunga.
61002021	Astaun ali anmaca ali dirichu causana ñambira ñaupara mana yachangaj, randi yachashca huasha paigunama cushca ali mandashca shimimanda huashama vultiaringaj.
61002022	Paigunajma sirtu shimi rimashcasna pactarishcami: “Allcu paihua quiquin quijnama tigran” shinallara, “Cuchi armachishca huasha cutillara turui cahuirin.”
61003001	Llaquishcauna, cutillara cangunara quillcauni. Ishquindi quillcaunai canguna chuyaj iyaira llicchachisha nini, camachishcahua.
61003002	Canguna ñaupa hurasmanda Diosmanda santu rimajcuna rimashcaunara iyaringaj quillcauni, shinallara ñucanchi Señor Quishpichij mandashcaunara, imasna cangunama cachashca runauna rimanauca.
61003003	Caita ñaupa punda yachaichi, puchucai punzhaunai burlajcuna shamunaunga, paiguna quiquin aicha munaibi purijcuna.
61003004	Burlasha ninaunga: “¿Maibirai pai ‘Cuti shamushami,’ nishca shimi?” Yayauna huañushca punzhamanda pacha tucui shinallara catin, mundu callarishca hurasmanda pacha.
61003005	Caiguna paiguna munaimanda cungarinaun imasna callari hurasmanda Dios pai rimashca shimimanda ahua pacharas cai pacharas rarca. Cai pacha yacumanda llucshin, yacumanda causan.
61003006	Chi huraspi tiaj mundu yacu quillpashca chingarica.
61003007	Astaun, cuna huras tiaj ahua pachas cai pachas, chi quiquin shimimanda huacachishca anaun, taripana punzhai ninahua rupachingaj, mana quirij runaunara tucuchina huraspi.
61003008	Caitaga, uquiuna, ama cungarichichu: Señorba ñaupajpi shu punzha shu huaranga huata cuintami, shinallara shu huaranga huata shu punzha cuintallami.
61003009	Señorga pai shimi cushcara mana unaiyanzhu runauna iyashcasna, astaumbas ñucanchihua chapaisiqui, pihuas ama pirdirichu nisha, astaun tucui runauna uchamanda aripintirinauchu.
61003010	Señorba punzha shamungami shuhuaj runa tutai shamushcasna. Chi huras ahua pachauna shinzhi uyarinahua tucurinaunga, tucui tiajcuna rupasha pasanaunga, cai pachara paihuajpi tiaj rashcaunaras rupachishca anaunga.
61003011	Shinajpi tucui caiguna tucurina ajpi, ¡ima sami tucunara ministinguichi canguna chuyajlla Diosta catishalla causasha,
61003012	canguna chapasha puruntusha Diospa punzha shamunagama, chi punzhai ahua pachauna sindisha tucurinaungami, allpas rupasha nuyuringami!
61003013	Ñucanchiga, Diospa shimi cushcasna, mushuj ahua pachaunaras mushuj cai pacharas chapaunchi, maibi ali dirichu causana tuparingami.
61003014	Chiraigumanda llaquishcauna, canguna tucui caigunara chapausha, ali pacha mascaichi canguna ima iruspas ima cauźas illaj cushi shunguhua tucungaj Cristo cangunara tupaushcai.
61003015	Intindinguichi ñucanchi Señor chapashca quishpinami, imasna ñucanchi llaquishca uqui Pablo cangunama quillcaca, paita cushca yachanahua.
61003016	Paiga tucui pai quillcashcaunai caigunamanda riman. Chigunai huaquin ñaca ñaca mana intindihuaj shimiuna tianaun. Chi shimiunara huaquin mana yachajcuna huaquin irqui shunguuna istuyachinaun, chishu Quillcashcaunandi, paiguna quiquin almara pirdingaj.
61003017	Shinajpi, canguna, llaquishcauna, caita ñaupara yachasha, cuiraichi ama apai tucungaj manaliuna pandashcaunai, canguna shinzhi shayarishcamanda ama urmangaj.
61003018	Astaumbas, ñucanchira Quishpichij Señor Jesucristo gracia ali llaquina iyaibi paita ricsinais iñaichi. Paiga sumajyachishca achu, cunallara huiñai huiñai punzhagamas. Amen.
62001001	Callari hurasmanda ajta, ñucanchi uyashcara, ñucanchi ñahuihua ricushcara, ñucanchi riparashcara, ñucanchi maquihua llangashcaras Causana Shimimanda, cangunara cuintanchi.
62001002	Cai causai ricuchishca aca, ñucanchis ricushcanchi, ricsichinchi. Shinallara cangunara cuintanchi cai huiñai causaira. Cai causai Dioshua tiaca, ñucanchimas ricurica.
62001003	Ñucanchi ricushcara uyashcaras cangunama cuintanchi, canguna shinallara ñucanchihua parijumanda llaquinausha tiangaj. Ñucanchi parijumanda llaquinaushca sirtu pacha Dioshua pariju paihua Churi Jesucristohua pariju tucun.
62001004	Cai tucuira cangunama quillcanchi canguna cushi pactaringaj.
62001005	Caimi Diosmanda uyashca shimi. Caitas cangunara cuintanchi. Dios punzhami. Paihuajpi ima llandus illan.
62001006	Ñucanchi Dioshua parijumanda shu iyaillahua llaquinaunchimi nishas, astaun ucha llandullaira puriusha, llullanchimi. Mana sirtura raunchi.
62001007	Randi, ñucanchi punzhai purisha, imasna Dios punzhai tiashcasna, ñucanchipura llaquinaunchi. Shinallara Diospa Churi Jesúspa yahuar ñucanchira tucui uchamanda pichan.
62001008	Ñucanchi, “Ucha illaj anchi,” nisha, ñucanchillarara umachinchi. Sirtu shimi mana tianzhu ñucanchijpi.
62001009	Ñucanchi ucharashcaunara Diosta cuintajpi, pai cushca shimira pactachin ñucanchi ucharashcaunara perdonangaj, maspas ñucanchira tucui manalimanda pichangaj.
62001010	Ñucanchi, “Mana ucharashcanchichu,” nisha, Diosta llullai churanchi; pai rimashca shimira mana charinchichu ñucanchi shungüi.
62002001	Ñuca churihuauna, cai tucuira cangunama quillcauni, canguna uchara ama rangaj. Maicans ucharashca ajpi, Diospa ñaupajpi shu Yanapajta charinchi, ali dirichu shunguyuj Jesucristo.
62002002	Jesucristo ñucanchi ucharanamanda paganami, mana ñucanchijmandallachu, astaun tucui mundu ucharanamandas.
62002003	Caimanda yachanchi ñucanchi paita ricsishcanchi, pai mandashcaunara pactachisha.
62002004	Maicans rimasha: “Paita ricsinimi,” nisha, shina nishas pai mandashcaunara mana pactachisha, pai llullaj tucun; paihuajpi sirtu shimi illan.
62002005	Randi, maicans paihua shimira pactachisha, paihuajpi Diospa llaquina sirtu pacha pactarishcami. Caimanda yachanchi ñucanchi Diospajpi tiaushcara.
62002006	Maicans: “Paihuajpimi tiauni,” nisha, pai quiquin causashcasna causanami anga.
62002007	Uquiuna, mana mushuj mandashca shimira cangunara quillcauni, astaun rucu mandashcara, callari hurasmanda ajta. Cai rucu mandashca canguna callarimanda uyashca shimimi.
62002008	Shina ajllaira mushuj mandashcara cangunara quillcauni. Caiga sirtumi Diospajpis cangunajpis. Tuta pasasha rin, sirtu punzha ña punzhayachin.
62002009	Maicans: “Ñucaga punzhai causauni,” nisha, shina rimashas paihua uquira chijnisha, casna runa chara llandu tutallaira causaunmi.
62002010	Maicans paihua uquira llaquisha punzhai causaun. Paihuajpi ima nijtanas illan.
62002011	Randi maicans paihua uquira chijnisha, llandui tiaun, llandui purin, maima riushcaras mana yachanzhu. Ucha llandu paihua ñahuira ñausayachishcami.
62002012	Cangunara quillcauni, churihuauna, canguna ucharashcaunara Jesúspa shutii perdonashcaraigu.
62002013	Cangunara quillcauni, yayauna, callarimanda aj Diosta ricsinguichi. Cangunara quillcauni, maltauna, canguna manali supaira vinsishcanguichi. Cangunara quillcauni, churihuauna, Yayara ricsishcanguichimi.
62002014	Cangunara quillcashcani, yayauna, callarimanda aj Diosta ricsishcanguichi. Cangunara quillcashcani, maltauna, canguna shinzhi ashcamanda, Diospa shimi canguna shungüi tiaun, manali supaira vinsishcanguichimi.
62002015	Cai pachara ama llaquinguichi, shinallara cai pachai tiajcunara ama llaquinguichi. Maicans cai pachara llaquisha, Yayara mana llaquinzhu.
62002016	Tucui cai pachai tiaj, runa aicha munashca, runa ñahuihua munashca, cai pachai mas tucuna iyai, cai tucui mana Yaya Diosmandachu, astaun cai pachamandami.
62002017	Cai pacha pasanmi, shinallara pai munashcauna, astaun maicans Dios munashcara rasha, huiñaigama causangami.
62002018	Churihuauna, cuna puchucai timpuunami. Canguna uyashcanguichi imasna anticristo nishca Cristora chijnij shamunga. Shinallara cunallara ashca anticristo nishcauna tianaunmi. Caimanda ricsinchi ñucanchi puchucai timpuunai causaunchi.
62002019	Ñucanchijmanda llucshinaushca. Randi mana ñucanchipuramandachu anauca. Paiguna ñucanchipuramanda ashca asha, ñucanchihua pariju saquirinaunmaca. Astaumbas llucshinaucami mana tucu¿ñucanchipuramanda ashcara ricuchingaj.
62002020	Astaun canguna Santu Ispiritumanda talishcara charinguichi; tucuira yachanguichi.
62002021	Cangunara mana quillcashcanichu canguna sirtu shimira mana yachashcaraigu, astaun yachashcaraigumanda, shinallara mana ima llulla shimi llucshinzhu sirtu shimimanda.
62002022	¿Pita llullajri? “Jesús mana Cristochu,” nij, paimi llullaj. Maican runa: “Yaya Dios mana sirtu Dioschu, Churis mana Cristochu,” nij, cai runa anticristo nishca Cristora chijnij anga.
62002023	Maican runas: “Churira mana ricsinichu,” nisha, cai runa Yayara mana charinzhu. Randi maican runas: “Diospa Churi Cristomi,” nisha, pai shinallara Yayara charinmi.
62002024	Canguna callarimanda uyashca shimiuna cangunahua saquirichu. Callarimanda uyashca shimiuna cangunahua saquirijpiga, Churijpis Yayajpis saquiringuichimi.
62002025	Dios ñucanchima cushca shimi casnami, huiñai causaira charinchimi.
62002026	Caita cangunara quillcashcani, umachijcunamanda cuintasha.
62002027	Randi, Santu Ispíritu talishca, Jesucristomanda apishca, cangunajpi tiaun, pihuas cangunara yachachingaj mana ministinguichichu, astaumbas pai talishcamanda tucuira yachanguichi. Cai yachachishca sirtumi, mana llullachu. Pai yachachishcasna canguna paihuajpi tiaichi.
62002028	Cuna churihuauna, paihuajpi tiaichi, pai ricurimushca huras ñucanchi cushi shunguyuj tucungaj, ama pingaringaj paihua ñaupajpi pai shamushcai.
62002029	Canguna Dios ali dirichu ajta ricsisha, shinallara caita ricsichi: tucui ali dirichura raj runa Diosmanda pagarishcami.
62003001	Ricuichi imasna Dios ñucanchira llaquishcara, ñucanchi Diospa churiuna nishca angaj. Caimanda cai pacha runauna ñucanchira mana ricsinaun, imasna paiguna Diostas mana ricsisha.
62003002	Llaquishcauna, cunallara Diospa churiunami anchi. Ñucanchi huasha huras tucuna sami chara mana ricurinzhu. Astaun caita yachanchi, ima huras Cristo ricurimujpi, ñucanchi pai tunu ricurij tucushun; paita ricushun imasna pai ashcasna.
62003003	Maican runa cai chapanara charisha paihuajpi, paillara sumajyanmi, imasna Cristo sumaj ashcasna.
62003004	Maicans uchara rasha, Dios mandashca shimira paquin. Ley mandashca shimira paquina uchami.
62003005	Yachanguichi Cristo ricurimuca ñucanchi ucharashcaunara quichungaj. Paihuajpi ima uchas illanmi.
62003006	Maicans Jesúspi tiausha, uchara mana raunzhu. Maicans uchara rausha Jesústa mana ricushcachu, mana ricsishcachu.
62003007	Churihuauna, pihuas cangunara ama umachichu. Ali dirichura raj runa ali dirichumi, Cristo ali dirichu ashcasna.
62003008	Uchara rasha causaj runa supai apumandami. Callari timpumanda pacha, supai apu uchara ran. Chiraigumanda Diospa Churi ricurimuca supai apu rashcaunara tucuchingaj.
62003009	Maican runa Diosmanda pagarishca asha, mana uchara rasha causaunzhu, Diospa causai paihuajpi tiashcamanda. Uchara rasha causanara mana ushanzhu, Diosmanda pagarishca asha.
62003010	Caimanda Diospa churiuna supai apu churiunas ricsi tucunaun. Maican runa mana alira rasha, paihua uquira mana llaquisha, cai runa mana Diosmandachu.
62003011	Caimi canguna callarimanda uyashca shimi: Ñucanchipura parijumanda llaquinaunami anchi.
62003012	Mana Caín rashcasna, pai manali supaimanda asha, paihua uquira huañuchica. ¿Imamanda uquira huañuchica? Caimandami: Caín rashcauna manali anauca, astaumbas paihua uqui rashcauna ali dirichu anauca.
62003013	Ñuca uquiuna, ama manzharichichu cai pacha runauna cangunara chijninaupi.
62003014	Yachanchimi ñucanchi huañuimanda causanama ña pasashcanchi, ñucanchi uquiunara llaquishcamanda. Maicans paihua uquira mana llaquisha huañuibi causaun.
62003015	Maicans paihua uquira chijnisha, runara huañuchijmi. Yachanguichi pis runara huañuchij huiñai causaira mana charinzhu paihuajpi.
62003016	Caimanda llaquinara ricsishcanchi: Cristo paihua causaira cuca ñucanchirandimanda. Shinallara ñucanchi causaira uquiunamanda cunami anchi.
62003017	Shinajpi maican runa cai pachai charij asha, paihua uqui ministijta ricushallara, paihua shungura ishcajpi, ¿Diospa llaquinaga imasnara tiaun paihua shungüi?
62003018	Ñuca churihuauna, ama shimillahua ama callullahua llaquishunchi, astaun rashcaunahua sirtu pacha llaquishunchi.
62003019	Caimanda ñucanchi sirtu shimira quirijcuna ashcara yachanchi; caita yachajpi, ñucanchi shunguuna paihua ñaupajpi samanaunga.
62003020	Ñucanchi shungu ñucanchira cauźayachijpi, Dios ñucanchi shungumanda yalimi. Paimi tucuira yachan,
62003021	Llaquishcauna, ñucanchi shungu ñucanchira mana cauźayachijpi, Diosta mana manzhasha samaunchi.
62003022	Shinajpi, imaras Diosta mañasha paimanda charishun, pai mandashca shimiunara pactachishcamanda. Shinallara pai munashcaunara raunchi.
62003023	Caimi Dios mandashca shimi, ñucanchi Diospa Churi Jesucristoi quiringaj, ñucanchi parijumanda llaquinaungaj, pai mandashcasna.
62003024	Maicans Dios mandashcara pactachisha, Diospajpi tiaun, Dios paihuajpi. Caimanda yachanchi Dios ñucanchijpi tiaushcara, pai ñucanchira cushca Ispiritumanda.
62004001	Llaquishcauna, ama tucui ispiritura quiringuichi. Astaun paigunara camaichi, paiguna Diosmanda ashcara mana ashcaras. Ashca llulla rimaicuna llucshinaushcami cai pachai.
62004002	Caimanda Diospa Ispiritura ricsichi. Tucui ispíritu casna rimasha: “Jesucristo runa aichahua shamushcami,” nijpi, cai ispíritu Diosmandami.
62004003	Randi tucui ispíritu, “Jesucristo runa aichahua mana shamushcachu,” nijpi, cai ispíritu mana Diosmandachu. Caimi ‘anticristo’ nishca ispíritu. Pai shamungaraushcara uyashcanguichimi. Cunallara cai pachai tiaun.
62004004	Churihuauna, canguna Diosmandami anguichi; cai supaigunara vinsishcanguichi. Cangunara cumpañaj Dios cai pachai tiaj supaira yalinmi.
62004005	Paiguna cai pachamandami anaun. Chiraigumanda cai pachamandaunara rimanaun. Cai pachai aj runauna paigunara uyanaun.
62004006	Ñucanchiga Diosmandami anchi; Diosta ricsij runa ñucanchira uyan. Maicans Diosta mana ricsisha ñucanchira mana uyan. Caimanda sirtura rimaj ispiritura ricsinchi, shinallara llullaj ispirituras.
62004007	Llaquishcauna, parijumanda llaquinaushunchi. Llaquinaga Diosmandami. Tucui llaquij runa Diosmanda pagarishcami, Diosta ricsinmi.
62004008	Mana llaquij runa Diosta mana ricsishcachu. Dios llaquijmi.
62004009	Casnami Dios ñucanchira llaquishca ricurimuca, Dios paihua sapalla Churira cai pachama cachamuca, ñucanchi paimanda causangaj.
62004010	Dios llaquishca caimi, mana ñucanchi Diosta llaquishcamanda, astaun Dios ñucanchira llaquica, paihua Churira cachamuca ñucanchi ucharashcamanda pagana tucungaj.
62004011	Llaquishcauna, Dios ñucanchira casna llaquishca ajpiga, shinallara ñucanchis parijumanda llaquinaunami anchi.
62004012	Ima huraspas pihuas Diosta mana ricushcachu. Ñucanchi parijumanda llaquinaupi, Dios ñucanchijpi tiaun, paihua llaquina ñucanchi shungüi pactarishcami.
62004013	Caimanda ñucanchi Diospajpi, pais ñucanchijpi tiauta ricsinchi, Dios paihua Ispiritura ñucanchima cushcamanda.
62004014	Ñucanchi ricushcanchi, shinallara ricsichishcanchi Dios paihua Churira cachamushcara, cai pachara Quishpichijta.
62004015	Maicans: “Jesús Diospa Churimi,” nisha, shungumanda rimasha, Dios cai runajpi tiaun, cai runas Diospajpi.
62004016	Dios ñucanchira llaquishcara yachashcanchi, quirishcanchi. Dios llaquijmi. Maicans llaquij shunguyuj causajpi, Dios paihuajpi tiaun, paihuas Diospajpi.
62004017	Casna rasha ali llaquina ñucanchi shungüi pactarishcami, taripana punzhai ñucanchi ama manzharingaj. Pai imasna ashcasna, shinallarami anchi cai pachai.
62004018	Llaquij shungüi manzhai illan. Ali llaquij shungumanda ima manzhairas ichushcami. Manzhaiga livachinara paihuajpi charin. Shinasha maican runas manzhaira charisha, ali tupu llaquina mana pactarishcachu paihuajpi.
62004019	Ñucanchi Diosta llaquinchi, pai ñucanchira ñaupara llaquishcamanda.
62004020	Maicans: “Diosta llaquinimi,” nisha, shina rimashas paihua uquira chijnisha, cai runa llullajmi. Maican runa pai ricushca uquira mana llaquisha, ¿imasnara pai mana ricushca Diosta llaquingairi?
62004021	Cai mandashca shimira Diosmanda charinchi: maicans Diosta llaquisha, paihua uquira shinallara llaquichu.
62005001	Maicans Jesucristo ajta quirisha Diosmanda pagarishcami. Maicans causaira cuj Diosta llaquisha, shinallara Diosmanda pagarijta llaquin.
62005002	Caimanda ñucanchi Diospa churiunara llaquishcara ricsinchi, ima huras Diosta llaquinchi, shinallara pai mandashca shimiunara pactachinchi.
62005003	Diosta llaquina casnami, ñucanchi pai mandashcaunara pactachingaj. Dios mandashcaunaga mana turminduscunachu.
62005004	Tucui Diosmanda pagarishca runa cai pachara vinsin. Mundura vinsinaga ñucanchi quirinami.
62005005	¿Pita mundura vinsijri? Jesús Diospa Churi ajta quirij, paimi cai pachara vinsij.
62005006	Cai Jesucristo yacumandas yahuarmandas shamuca, mana yacumandallachu, astaun yacumandas, yahuarmandas. Diospa Ispíritu caita rimajmi. Cai Ispíritu sirtumi.
62005007	Ahua pachai quinsa rimaj tian: Yaya Dios, Causana Shimi, Ispíritu. Cai quinsa shujllami.
62005008	Cai pachai quinsa rimaj tian: Diospa Ispíritu, yacus, yahuars. Cai quinsa chi tunullarami rimanaun.
62005009	Ñucanchi runauna rimashcara chasquijpi, Dios rimashca astaun yalimi. Cai shimira Dios rimashca paihua Churimanda.
62005010	Maican runas Diospa Churii quirisha, Dios rimashca shimira paihuajpi charin. Randi, maican runas Diosta mana quirisha, Diosta llullai churashcami, Dios paihua Churimanda rimashcara mana quirishcamanda.
62005011	Caimi Dios rimashca: “Dios ñucanchira huiñai causaira cushcami, cai causaiga paihua Churii tianmi.”
62005012	Maicans Diospa Churira charisha, shinallara causaira charin. Maicans Diospa Churira mana charisha, causaira mana charinzhu.
62005013	Caigunara cangunama, Diospa Churii quirijcunama, quillcashcani, canguna huiñai causaira charishcara yachangaj, canguna Diospa Churi shutii quiringaj.
62005014	Caimi ñucanchi Diospi quirishca, ñucanchi imaras mañajpi pai munashcasna, pai ñucanchira uyan.
62005015	Ñucanchi pai uyashcara yachashaga imaras mañashcai, shinallara yachanchi ñucanchi paita mañashcaunara apishcaras.
62005016	Maican runas paihua uquira shu mana huañuna tupu uchara rauta ricusha, Diosta mañachu; Dios paita causaira cungami, mana huañuna tupu uchara rajcunama. Huañuna tupu ucha tianmi. Cai sami uchara rajmanda canguna mañangaj mana ninichu.
62005017	Tucui ima manali ranas uchami. Mana huañuna tupu uchas tianmi.
62005018	Yachanchi maican runa Diosmanda pagarishca asha mana uchara rasha causaun; astaumbas Diosmanda pagarishca Churi paita huacachin, manali supai paita mana apinzhu.
62005019	Shinallara yachanchi Diosmandami anchi. Intiru munduga manali supai maquii tian.
62005020	Astaumbas yachanchi Diospa Churi ña shamushcami. Pai ñucanchira intindinara cushcami sirtu Diosta ricsingaj. Sirtu Diospajpis tiaunchi, paihua Churi Jesucristois. Caiga sirtu Diosmi, shinallara huiñai causaimi.
62005021	Churihuauna, runa rashca dioscunamanda huacachirichi. Amen.
63001001	Ñuca, cuiraj runa, ajllashca señorama quillcauni, camba churiunamas. Cangunara sirtu pacha llaquini, mana ñucalla astaun tucui sirtu shimira yachajcunandi,
63001002	ñucanchijpi tiau sirtu shimiraigumanda, maspas cai shimi ñucanchihua huiñaigama tiangami.
63001003	Cangunahua gracia ali llaquina iyais, ali perdonana iyais, cushi shungus tianauchu, sirtu shimiis, llaquinais, Dios yayamanda, Señor Jesucristomandas; paiga Yayamanda Churimi.
63001004	Ashcara cushiyacani huaquin camba churiunara sirtu shimii purijcunara tupasha, Yayamanda mandashcara pactachisha.
63001005	Cuna canda rugauni, señora, mana mushuj mandashcara quillcashcasna, astaun callarimanda charishcara, ñucanchi parijumanda llaquinaushunchi.
63001006	Caimi llaquina, Dios mandashcasna purina, Caimi pai mandashca, canguna llaquinaushcahua causangaj, canguna callarimanda uyashcasna.
63001007	Ashca umachijcuna mundui llucshinaushcami, Jesús aichai shamushcara mana sirtuchu niucuna. Casna rimaj umachijmi, anticristo nishca,
63001008	Ricuichi cangunallara, canguna tarabashcamanda aparishcara ama pirdingaj, astaun intiru paganara apingaj.
63001009	Maicans ali ñambira saquisha, Cristo yachachishcai mana catisha, Diosta mana charinzhu. Randi Cristo yachachishcai catij Yayaras Churiras charin.
63001010	Maicans cangunajma shamujpi, cai yachachishcara mana rimaj ajpi, huasii paita ama chasquichu, ama nichu: “Alirami shamushcangui.”
63001011	Maicans paita: “Alirami shamushcangui,” nisha pai manali ranaunai cumpañaun.
63001012	Ashcara charini cangunama quillcangaj, astaun mana munacanichu quillcahua tintahuas rangaj, astaun chapauni cangunajma shamungaj, ñahuipura rimanaungaj, ñucanchi pariju pactajta cushiyangaj.
63001013	Camba Dios ajllashca ñaña churiuna canda saluranaun. Amen.
64001001	Ñucaga, cuiraj runa, llaquishca Gayoma quillcauni; sirtu pacha paita llaquinimi.
64001002	Llaquishca amigu, ñuca munani can tucuibi ali tucuchu, ali causasha, imasna camba alma ali tucunmi.
64001003	Ashcara cushiyacani, uquiuna caima shamujpi, can ali sirtu shimira catij ajta rimajpi, imasna can sirtu shimii purishcaras.
64001004	Cushiyauni ñuca churiuna sirtu shimii purishcara uyasha. Caimanda yali cushira mana charinichu.
64001005	Llaquishca amigu alimi raungui ima uquiunaras yanapasha, maspas mana ricsishca purijcunaras.
64001006	Caiguna iglesia ñaupajpi alimi rimanaushca imasna can ali llaquij ashcara. Alimi raungui paigunara ñambii cachangaj Diosta sirvina valishca tupui, paiguna ñambira catisha ringaj.
64001007	Paiguna Diosta llaquishcamanda llucshinauca, imaras mana apisha gentilgunamanda.
64001008	Ñucanchi casna runaunara chasquinami anchi, sirtu shimira yanapangaj.
64001009	Ñuca iglesiama quillcashcani, astaun Diótrefes mana chasquihuanzhu ñucanchira. Paimi ñaupa punda tucusha nin paigunahua.
64001010	Chiraigumanda, ñuca rishaga, pai rashcaunara iyachisha, imasna manali shimiunahua ñucanchira piñasha riman. Maspas, casna rashcaunahua mana cushi tucusha, uquiunaras mana chasquinzhu, chasquisha niucunaras arcan, paigunara iglesiamanda ichun.
64001011	Llaquishca amigu, manalira ama catirichu, astaun alira rai. Alira raj Diosmandami. Manalira raj Diosta mana ricushcachu.
64001012	Tucui runauna alirami rimanaun Demetriomanda, sirtu shimillara paimanda shinallara riman. Ñucanchis paimanda ali rimanchi. Cangunas ñucanchi rimashca shimiuna sirtu ajta yachanguichi.
64001013	Ashcara charicani canda quillcangaj, astaun mana munacanichu tintahua plumahuas quillcanara.
64001014	Astaun, uctalla canda ricunara munani, shinajpi ñahuipuralla rimanaushun.
64001015	Cushi shungura chari. Amiguuna canda saluranaun. Salurai amiguunara, caran shujta rimasha.
65001001	Ñuca, Judas, Jesucristora sirvij, Jacobo uqui, Dios cayashcaunama quillcauni, Dios Yaya sumajyachishcaunama, Jesucristoi huacachishcaunama.
65001002	Ali shungu, cushi shungus, llaquinas mirachishca anauchu cangunahua.
65001003	Llaquishcauna, ashcara munacani cangunara quillcangaj ñucanchi pariju quishpichinamanda. Shina ajllaira ministirinmi ñuca cangunara quillcangaj, cangunara rugasha ñucanchi quirishcara huacachingaj, iyaihua macanausha, imasna cai quirina shu rai quirijcunama cushca aca.
65001004	Huaquin runauna pacalla icunaushca, ñaupa hurasmanda cauźayuj tucungaj nishcauna, Diosta mana llaquij runauna, ñucanchi gracia ali llaquina iyaira turcanaun manali causanahua. Sapalla tucuira ushaj Diosta, ñucanchi Señor Jesucristoras mana ricsinaun.
65001005	Astaun canguna ña ali yachashcara cuti iyarichisha nini, imasna Señor runaunara Egiptomanda quishpichishca huasha, mana quirijcunara tucuchica.
65001006	Maspas huaquin angelgunara, paiguna gustu sumajta mana huacachijpi, paiguna quiquin tianara saquinauca, Dios paigunara llandui huacachica, huiñaigama duraj cadenahua huatasha, atun taripana punzhagama.
65001007	Shinallara tucuca Sodoma Gomorra llactaunahua, chi rayai tiaj llactaunandi, chigunas shina rajcuna anauca, shujhua tacarijcuna, mana rimaihuaj irusta rashcaunara catijcuna, castigai tucunauca, shu ricuchina cuinta tucunauca. Huiñaigama duraj ninai castigai tucunauca.
65001008	Shina ajllaira, chi tunullaira cai nuspajcuna paiguna aichara huajlichinaun, apuunara mana valichisha, ahua pachai tiaj ushajcunaras camisha.
65001009	Randi Miguel, angelcuna atun apu, supaihua macanausha Moisespa huañushca aichara charingaj, mana munacachu paita maldisiangaj, astaun paita nica: “Señor canda cauźayachichu.”
65001010	Caiguna ima mana yachashcaras caminaun; paiguna yachaibi ricsishcaunai iyai illaj animalguna cuinta paigunallara huajlirinaun.
65001011	¡Ayailla paigunamanda! Caímba ñambira catinaushca, cullquira apingaj Balaam manali rashcaunai callpasha rinauca, Coré manali rashcai chingarinauca.
65001012	Caiguna canguna istaunara huajlichinaun; yapajta micujcuna, paigunallara carajcuna; tamia illaj puyuuna cuinta, maitas apashcauna huairaunai; muyu illaj chaquishca yurauna cuinta; ishqui cuti huañushca, sapimanda aisashcauna;
65001013	shinzhi lamar tsajlascuna cuinta, paiguna quiquin pingarinara puscu cuinta shitajcuna; yanga purij istrillascuna cuinta, paigunajta llandu tuta huiñaigama huacachishcami.
65001014	Casna runaunamanda, Enoc Diosmanda rimaca. Enoc Adanmanda canzhis runami aca.”Riqui,” nica, “Señor shamuca paihua ashca huarangauna sumajcunahua,
65001015	tucuigunara taripangaj, tucui manaliunara cauźayachingaj, paiguna tucui manali rashcaunara manali rashca ajpi, shinallara tucui piñashca shimiunara manali uchayujcuna paimanda rimashcaunara taripangaj.”
65001016	Cai runauna piñajcunami, macanuisiquiunami. Paiguna quiquin munashcaunai purijcuna, paiguna shimi cara atun shinzhi shimira rimajcuna, runaunara yanga alabasha imaras ganangaj.
65001017	Randi, llaquishcauna, iyarichi ñucanchi Señor Jesucristo cachashca runauna rimashca shimiunara.
65001018	Paiguna ninauca: “Puchucai timpui burlajcuna tianaunga, paiguna manali munashcaunai purijcuna.
65001019	Caiguna chaupichijcunami, uchalina iyaiyujcunami, Ispiritura mana charijcunachu.
65001020	Randi canguna, llaquishcauna, canguna sumaj quirinai iñasha, Santu Ispíritu yanapashcahua Diosta mañasha,
65001021	Dios llaquiushcai tiaichi, ñucanchi Señor Jesucristo llaquishcara chapasha, huiñai causaira charingaj.
65001022	Huaquingunara, mana sirtu quirijcunara, shinzhira quirichichi.
65001023	Shujcunara quishpichichi, ninamanda dsas quichusha; shujcunaraga manzhashcahua llaquichi, paiguna churarinara chijnisha, aicha irusmanda huajlishcaraigu.
65001024	Dios ushajmi cangunara mana urmasha huacachingaj, shinallara cangunara ima huajlis illaj paihua sumaj ñaupajpi ashca cushihua ricuchingaj.
65001025	Paita, shu sapalla yachaj Diosta, ñucanchira Quishpichijta sumajyachishca achu, alabashca achu, mandaj achu, ushaj achu, cunas, huiñai huiñaigamas. Amen.
66001001	Caimi Jesucristo charishca ricuchina shimi, Dios paita ricuchishca, huasha uctalla tucunaunara paita sirvijcunara ricuchingaj. Caita paita sirvij Juanma ricuchica, shu paihua angelhua cachamusha.
66001002	Juan Diospa shimira ricuchica, shinallara Jesucristo rimashcaras, tucui pai ricuchishcaunaras.
66001003	Cushiunami cai ñaupamanda rimashca shimira ricuj, shimira uyajcunandi, cai quillcai quillcashcaunara pactachijcunandi. Pactarina huras mayanllami.
66001004	Ñuca, Juan, Asia partii tiaj canzhis iglesiaunama quillcauni: Gracia ali llaquina iyairas, cushi shunguras charichi Diosmanda; pai tianmi, tiacami, shamunami; shinallara canzhis ispiritumanda, Diospa tiarina ñaupajpi tiajcunamanda;
66001005	shinallara paihua sirtu rimaj Jesucristomanda, huañushcaunamanda ñaupa punda pagarij, cai pacha rey apuunara mandaj. Jesucristo ñucanchira llaquica, ñucanchira llushpichica ucharashcaunamanda paihua yahuarhua,
66001006	ñucanchira rey apuunara sacerdoteunaras rarca paihua Yaya Diospa ñaupajpi. Pailla ali sumaj, ali mandaj achu huiñai huiñaigama. Amen.
66001007	Puyui shamungami. Tucui ñahui paita ricunaungami, paita tucsijcunas ricunaungami. Tucui mundu ailluunas paimanda llaquirinaunga. Ari, amen.
66001008	”Ñuca Alfa nishcami ani, Omega nishcas ani, callarinas tucurinas ani,” Señor nin. Pai tianmi, tiacami, shamunami, Tucuira Ushajmi.
66001009	Ñuca, Juan, canguna uqui, cangunahua pariju tiaj turmindarinais, Dios mandanais, Jesucristoi ahuantasha chapanais, Patmos islai tiaucani, Diospa shimiraigumanda, Jesucristo shimira rimashcaraigumandas.
66001010	Ispiritui tiaucani Diospa punzhai. Ñuca huashai shu shinzhi shimira uyacani, shu atun curmita uyarishcasna.
66001011	Casna rimaca: “Ñuca Alfami ani, Omegas ani, ñaupa punda aj, puchucai ajpas. Can ricushcara quillcai, quillcashcara canzhis Asia partii tiaj iglesiaunama cachai: Efeso, Esmirna, Pérgamo, Tiatira, Sardis, Filadelfïa, Laodicea llactaunai tiaj iglesiaunama.”
66001012	Ñuca vultiaricani ñucahua rimaj shimira ricungaj; vultiarisha, canzhis curihua rashca vila shayachinara ricucani.
66001013	Chi canzhis vila shayachina chaupi shungüi shu runara ricucani, Runa Churi cuinta ricurijta, shu suni churarinahua churarishcara, paihua chaquigama quillpajta, pichui chumbillishcara shu curi chumbillinahua.
66001014	Paihua uma, paihua accha yuraj anauca, yuraj illma cuinta, rasu cuinta ricurij; paihua ñahui muyuuna sindij nina cuinta ricurij anauca.
66001015	Paihua chaquiuna paila cuinta chiujlla ricurij anauca, ninai churashca pucayashca cuinta; pai rimashca shimi ashca yacu undasha uyarishca cuinta aca.
66001016	Paihua ali maquii canzhis istrillascunara charica. Paihua shimimanda shu ishqui iluyuj ispara llucshica. Paihua ñahui indi cuinta aca pai shinzhi aitashcai ricurijsna.
66001017	Ñuca paita ricusha, paihua chaquii huañushcasna urmacani. Paiga paihua ali maquira churaca ñuca ahuai, casna nisha: “Ama manzhaichu, ñuca ñaupa punda aj ani, puchucai ajpas ani.
66001018	Causaj ani, astaun huañushca acani, maspas causauni huiñai huiñaigama. Amen. Ñuca huañuna llaviras ucu pacha llaviras charini.
66001019	”Can ricushcaunara quillcai, shinallara tiajcunaras, caigunamanda huasha tucunaunaras.
66001020	Can ñuca ali maquii ricushca canzhis istrillascuna, canzhis curi vila shayachinauna pacashca shimi casnami canzhis istrillascuna iglesia angelcunami, canzhis vila shayachinauna canzhis iglesiaunami.”
66002001	”Efeso iglesiai tiaj angelmaquillcai: Ali maquii canzhis istrillasyuj nin, canzhis curi vila shayachinauna chaupi shungüi purij casna nin:
66002002	Can rashcaunara yachani, can shinzhi tarabashcaras, can ahuantaisiqui ashcaras. Ñuca yachani can manali runaunara mana ahuantashcara, shinallara, ‘Cachashca runami ani’ nijcunara camashcaras; mana sirtuchu anaun, paiguna llullajcuna ajta tupashcangui.
66002003	Can turmindarishcangui, ahuantasha chapashcangui, shinzhira tarabashcangui ñuca shutira llaquishcamanda, mana sambayasha.
66002004	”Shina ajllaira canda caita rimanara charini: Can ñaupa punda llaquishcara saquishcangui.
66002005	”Chiraigumanda can maimanda urmashcara iyari, aripintiri, ñaupa rashcaunara cuti rai. Can mana shina rajpi, uctalla cambajma shamusha, camba vila shayachinara quichusha paihua pistumanda, can mana aripintirishca ajpi.
66002006	Caita charingui, nicolaítas nishcauna rashcaunara chijningui, ñucas paigunara chijnini.
66002007	Uyaj rinriyuj Ispíritu iglesiaunama rimashcara uyachu. Ñuca vinsij runara Diospa sumaj llacta chaupi shungüi shayaj Causana Yuramanda carasha.
66002008	”Esmirna iglesiai tiaj angelma quillcai: Ñaupa pundai aj, puchucai ajpas, huañushca aj causarishca ajpas casna nin:
66002009	Can rashcaunara yachani, can turmindarishcaunaras, can tsuntsu ashcaras, shina ajllaira can charij angui. Ñuca yachani ‘judiu ani’ nijcuna manali rimashcara; mana judiucunachu anaun, astaun shu Satanaspa tandarinami.
66002010	”Ama manzhaichu can turmindaringaraushcara. Supai apu cangunamanda huaquingunara chunda cularbi ishcachingami camangaj, chunga punzha tupura cangunara turmindachinga. Can huañunagama ali catijpi, causana llaitura ñuca canda cushami.
66002011	Uyaj rinriyuj Ispíritu iglesiaunama rimashcara uyachu. Vinsij runaga huasha huañuimanda mana turmindaringachu.
66002012	”Pérgamo iglesiai tiaj angelma quillcai: Ishqui iluyuj isparara charij caita nin:
66002013	Can rashcaunara yachani, can maibi causashcaras; chihuimi Satanás supai apu tiarina tian. Shina ajllaira ñuca shutira huacachiungui. Ñucara quirinara mana ichushcangui, Antipas, ali quirij ali rimaj runa, canguna chaupi shungüi huañuchishca punzhaunai, Satanás causaushca llactai.
66002014	”Shina ajllaira, ansallara charini canma rimangaj: Chihui huaquingunara charingui Balaam yachachishcaunara catijcunara; pai Balacta yachachica Israelba churiunara urmachingaj runa rashca dioscunara cushca sacrificiounara micungaj, shujcunahua tacaringajpas.
66002015	Shinallara nicolaítauna yachachishcara catijcunara charingui. Chi yachachishcara chijnini.
66002016	Chiraigumanda aripintiri. Mana shina rajpi, cambajma uctalla shamusha, paigunahua macanausha ñuca shimimanda llucshij isparahua.
66002017	Uyaj rinriyuj Ispíritu iglesiaunama rimashcara uyachu.”Vinsij runara pacashca maná micunara ñuca carasha, paita shu yuraj rumihuara cusha, rumii shu mushuj shutira quillcashca tian, pihuas chi shutira mana yachangachu, astaun apijlla yachanga.
66002018	”Tiatira iglesiai tiaj angelma quillcai: Diospa Churi, sindij nina cuinta ñahuiyuj, chiujlla ricurij paila cuinta chaquiyuj, caita nin:
66002019	Can rashcaunara yachani, can llaquishcara, can quirishcara, can sirvishcara; can ahuantaisiqui ashcaras yachani, imasna can puchucai rashcauna ñaupa ajcunara yalinaunmi.
66002020	”Shina ajllaira ansallara charini canma rimangaj, can chi Jezabel huarmira ahuantaungui. ‘Rimaj huarmi ani,’ nin. Ñucara sirvijcunara umachisha yachachin shujcunahua tacaringaj, runa rashca dioscunama cushca sacrificiounara micungajpas yachachin.
66002021	Lugarda cucani aripintiringaj, astaumbas shujhua tacarinamanda aripintirinara mana munanzhu.
66002022	Paita caitui shitasha, paihua tacarijcunara ashcara turmindachisha, paiguna mana aripintirijpi pai rashcaunara.
66002023	Paihua churiunara huañuihua huañuchisha, maspas tucui iglesiauna yachanaunga imasna iyairas shunguras ñuca ricuj ani, caran duiñuma canguna rashca tupura cusha.
66002024	Astaun cangunama, chishu Tiatira llactai tiajcunamas, maicambas cai yachachishcara mana yachajcuna asha, Satanás irus yachairas nishcauna mana yachajcuna asha, ñuca cangunara nini: ‘Yali llashajta mana apachishachu.’
66002025	Astaun canguna charishcara huacachichi ñuca shamunagama.
66002026	”Maican runa vinsijpi, ñuca rashcaunara huacachijpi puchucaigama, ñuca paita ushaira cushami llactaunara mandangaj.
66002027	Iru varahua paigunara mandangami, allpa manga cuinta paqui paqui tucunaungami, imasna ñuca yayamanda apishcasna.
66002028	Paita tutamanda ricurimuj istrillasta cushami.
66002029	Uyaj rinriyuj Ispíritu iglesiaunama rimashcara uyachu.
66003001	”Sardis iglesiai tiaj angelma quillcai: Diospa canzhis ispiritura canzhis istrillascunara charij caita nin: Can rashcaunara yachani, imasna ‘Causaunmi,’ nishca angui, astaun huañushcami angui,
66003002	Llicchari, huañungaraugunara shinzhiyachi; can rashcaunara mana ali tupura ricushcanichu Diospa ñaupajpi.
66003003	Can chasquishcara, can uyashcaras iyari; chita huacachi; aripintiri. Can mana chapajpiga, shuhuaj cuinta cambajma shamusha; ñuca cambajma shamuna hurasta mana yachanguichu.
66003004	Astaumbas ansalla runaunara charingui Sardis llactai, paiguna churarinara mana irusyachishcaunara. Ñucahua pariju yuraj churarinahua purinaungami. Caiguna valijcunami.
66003005	”Vinsij runara yuraj churarinara churachishca anga. Paihua shutira mana chingachishachu causana quillcamanda; paihua shutira ñuca Yaya ñaupajpi paihua angelguna ñaupajpis rimashami.
66003006	Uyaj rinriyuj Ispíritu iglesiaunama rimashcara uyachu.
66003007	”Filadelfia iglesiai tiaj angelma quillcai: Casnami nin Santu nishca, Sirtu Aj nishca, Davidpa llavira Charij, pascajmi ani, pihuas ñuca pascashcara mana ishcangachu; ishcajmi ani, pihuas ñuca ishcashcara mana pascangachu.
66003008	Can rashcaunara yachani. Camba ñaupajpi shu pascashca pungura churashcani, pihuas mana ushangachu ishcanara. Can ansalla ursara charisha, ñuca shimira huacachishcangui, ñuca shutira, ‘Mana ricsinichu,’ nisha mana rimashcanguichu.
66003009	Satanaspa tandarinamanda, ‘Judiugunami anchi,’ yanga rimasha nijcunara, llullajcuna ajllaira, ñuca cachasha cangunama shamungaj, canguna chaquii tuama urmangaj, ñuca canda llaquishcara ricsinauchu.
66003010	”Imasna can ñuca, ‘Ahuantai,’ nisha mandashca shimira huacachishcangui, ñuca shinallara canda huacachisha camana hurasmanda. Cai camana huras tucui munduma shamunga mundui causajcunara camangaj.
66003011	Uctalla shamunimi. Huacachi can charishcara pihuas camba llaitura ama quichungaj.
66003012	”Vinsij runara istandira rasha ñuca Diospa templo huasii, chimanda mana ima huraspas llucshingachu. Ñucaga ñuca Diospa shutira paihuajpi quillcasha, shinallara Diospa llacta shutira, mushuj Jerusalén nishcara, ahua pachamanda Diospajmanda irgumujta, shinallara ñuca quiquin mushuj shutira paihuajpi quillcasha.
66003013	Uyaj rinriyuj Ispíritu iglesiaunama rimashcara uyachu.
66003014	”Laodiceai tiaj iglesia angelma quillcai: ‘Amen’ nishca, ali sirtu ricusha Rimaj, Dios Iñachishcara Callarij, caita nin:
66003015	Can rashcaunara yachani, mana chiri mana rupaj angui. Ñuca munaima can chiri angaj, manasha rupaj angaj.
66003016	Shinajpi can cunujlla ajpi, mana chiris mana rupaj, ñuca shimimanda canda quijnashami.
66003017	Canmi ningui: ‘Charij ani, charijyashca ani. Imaras mana ministinichu.’ Mana yachangui imasna can yanga mana valij, llaquirij, pugri, ñausa, llatan ashcara.
66003018	”Chiraigumanda canda camachisha nini, ninai alichishca curira randingui can charij tucungaj, yuraj churarinaunara ñucamanda randingui churaringaj, can llatan ashcamanda pingarishca ama ricuringaj. Ñahui ambira ñahuii churai can ali ricungaj.
66003019	”Tucui ñuca llaquishcaunara camachini, livachini. Cuiraisiqui tucui, aripintiri.
66003020	Ñuca pungüi cayasha shayauni. Pihuas ñuca shimira uyajpi, pungura pascajpi, ñuca paihuajpi icusha, paihua pariju micusha, pais ñucahua.
66003021	”Vinsij runara ñuca cushami pai ñucahua pariju tiaringaj ñuca apu tiarinai, imasna ñuca vinsicani, ñuca Yayahua tiaricani paihua apu tiarinai.
66003022	Uyaj rinriyuj Ispíritu iglesiaunama rimashcara uyachu.”
66004001	Caimanda huasha shu pungu pascashcara ricucani ahua pachai. Ñuca ñaupa uyashca shimi, curmita cuinta uyarij, ñucahua rimasha nica: “Sicai caima, caiguna huasha tucunaunara canda ricuchishcangui.”
66004002	Chi ratullai Ispiritui acani. Ñuca shu apu tiarina churashcara ricucani ahua pachai, tiarinai shuj tiauta.
66004003	Tiarijca jaspe cornalina sumaj puca rumiuna cuinta ricurij aca. Tiarina muyujta shu cuichi tiaca, ismiralda virdi rumi cuinta ricurij.
66004004	Apu tiarina muyujta shu ishqui chunga chuscu apu tiarinauna tianauca, chi tiarinaunai ishqui chunga chuscu cuiraj rucuunara tiajcunara ricucani, yuraj churarinara churarishcaunara, curi llaituunara umai churarishcaunara.
66004005	Tiarinamanda rayu limpiashcauna uyarishcauna shimiunas llucshinauca. Tiarina ñaupajpi canzhis nina vilauna sindinauca, cai vilauna Diospa canzhis ispirituunami.
66004006	Tiarina ñaupajpi shu vidriu lamar cuinta tiaca, chiu chiu ricurij rumi cuinta. Tiarina rayais, tiarina muyujtas, chuscu causajcuna tianauca, paiguna intiru aichai, ñaupajmas huashamas, ñahuiunayuj anauca.
66004007	Ñaupa causaj liun puma cuinta ricurij aca; ishqui causaj huagra huahua cuinta; quinsa causaj runa ñahuiyuj cuinta aca; chuscu causaj shu huamburij atun anga cuinta ricurij aca.
66004008	Chi chuscu causajcuna caran shuj sucta rigra pangayuj aca, paiguna ahuaras ucuras ñahuiunayuj anauca. Tutandi punzhandi mana saquisha caparinauca: “Santu, santu, santu,” nisha, “Tucuira Ushaj Señor Dios, ñaupa tiaj, cuna tiajpas, huasha shamuna ajpas.”
66004009	Caran cuti chi causajcuna tiarinai tiajta alabanaun, ahuayachinaun, agrasinaun, pai huiñai huiñaigama causaj ajpi,
66004010	chi ishqui chunga chuscu cuirajcuna tiarinai tiajpa ñaupajpi tuama urmanaun, huiñai huiñaigama causajta aduranaun, paiguna llaituunara tiarina ñaupajma shitanaun, casna nisha:
66004011	”Señor, can valijmi angui sumajyachishcaras, ahuayachishcaras, ushairas apingaj. Can tucuira rarcangui, paiguna can munashcamanda tianaun, shinallara rashca anauca.”
66005001	Tiarinai tiajpa ali maquii shu quillcara ricucani. Chi quillca pajllais ucuis quillcashca aca. Canzhis sellu nishcaunahua ishcashca aca.
66005002	Shu shinzhi angelda ricucani shinzhi shimihua caparijta: “¿Pita valinri,” nisha, “quillcara pascangaj?”
66005003	Pihuas mana valijchu aca, ahua pachais, cai pachais, cai pacha ucuis, quillcara pascangaj ricungajpas.
66005004	Ashcara huacacani pi valijpas mana tuparijpi quillcara pascangaj, ricusha rimangaj, ricungajpas.
66005005	Shu cuiraj rucu runa nihuaca: “Ama huacaichu. Caibimi Judá aillumanda Liun Puma, Davidmanda Angu. Pai vinsishcami quillcara pascangaj, paihua canzhis sellu huatashcaunaras pascangaj.”
66005006	Ricucani. Apu tiarina, chuscu causajcuna, ishqui chunga chuscu cuirajcuna chaupi shungüi, shu huañuchishca cuinta Burigura shayauta ricucani, canzhis curnusyuj, canzhis ñahui muyuyuj. Chi canzhis ñahui muyu Diospa canzhis ispirituunami, tucui munduma cachashcauna.
66005007	Burigu shamuca, quillcara apica tiarinai tiajpa ali maquimanda.
66005008	Burigu quillcara apishca huasha, chuscu causajcuna, ishqui chunga chuscu cuirajcunandi paihua ñaupajpi tuama urmanauca. Tucuiguna arpa tucanaunara charinauca, insinsuhua undachishca curi vasuunaras. Caiguna quirijcuna mañashcaunami.
66005009	Shu mushuj cantanara cantanauca, casna nisha: “Can valijmi angui quillcara apingaj, paihua selluscunara pascangaj. Can sacrificioi cushca acangui, camba yahuarhua ñucanchira randishcangui Diospajta, tucui ailluunamanda, tucui shimimandas, tucui llactamandas, tucui partimandas.
66005010	Ñucanchira rey apuunara sacerdoteunaras rashcangui ñucanchi Diospajta. Cai pachai mandashun.”
66005011	Ricucani, ashca angelguna shimiunara uyacani. Paiguna apu tiarina muyujta, causajcunas cuirajcunas muyujta, shayanauca. Ashca huaranga huarangauna anauca.
66005012	Shinzhi shimihua caparisha ninauca: “Sacrificioi cushca Burigu valijmi ushairas, charishcaras, yachairas, shinzhiyachinaras, ali rimashca ajtas, sumajtas, alabashcaras apingaj.
66005013	Tucui rashcaunara, ahua pachai tiajtas, cai pachai tiajtas, cai pacha ucura tiajtas, lamarbi tiajtas, tucui paiguna ucui tiajcunaras rimashcara uyacani: “Tiarinai tiajma, Burigumas, alabanas, ahuayachinas, sumaj ajpas, ushais huiñai huiñaigama achu.”
66005014	Chuscu causajcuna: “Amen,” ninauca. Ishqui chunga chuscu cuirajma tuama urmanauca huiñai huiñaigama Causajta aduranauca.
66006001	Burigu shu sellura pascashcara ricucani. Chuscu causajcunamanda shuj, rayu cuinta uyarij shimihua caparijta uyacani: “Ricuj shami,” nica.
66006002	Ricucani shu yuraj caballura; caballui muntashca runa shu arcura charica. Paima shu llaitura cunauca. Llucshica vinsisha, vinsingajpas.
66006003	Ishqui sellura pascashcai, ishqui causaj rimajta uyacani: “Ricuj shami,” nica.
66006004	Shu puca caballu llucshica. Caballui muntajma ushaira cushca aca ganas causanara mundumanda quichungaj, runauna parijumanda huañuchingaj. Paima shu atun isparara cunauca.
66006005	Quinsa sellura pascashcai, quinsa causaj rimajta uyacani: “Ricuj shami,” nisha. Shu yana caballura ricucani; paihuajpi muntashca runa shu balanzara charica paihua maquii.
66006006	Chuscu causajcuna chaupi shungumanda shimi rimajta uyacani: “Ishqui libra trigu muyu pichca chunga sucre valin!’ Ama huajlichichu asitiras vinuras.
66006007	Chuscu sellura pascashcai, chuscu causaj rimajta uyacani: “Ricuj shami.”
66006008	Shu quillu caballura ricucani. Caballui muntashca runa shuti “Huañui” nishca aca.”Ucu Pacha” nishca shutiyuj paita catimuca. Paima ushaira cushca aca mundu shu chuscu parti ahuai, isparahua huañuchingaj, yarcaihuas, huañuihuas, cai pachai tiaj milli pumaunahuas.
66006009	Pichca sellura pascashcai, altar siquii huañushca runauna almaunara ricucani, Diospa shimira llaquishcamanda Diospa shimira rimashcamandas huañuchishcauna.
66006010	Shinzhi shimihua caparisha ninauca: “¿Ima hurascama Señor, sumaj, sirtu ajpas, ñucanchi yahuarmanda mana taripangui, mana cutipangui mundui causajcunara?”
66006011	Yuraj churarinaunara paigunara cunauca.”Shu ratura samaichi” paigunara ninauca, “cangunahua pariju sirvijcunas uquiunas yupashca tupu pactarinagama, paigunas cangunasna huañuchishca anaunga.”
66006012	Sucta sellu pascashcara ricucani. Allpa shinzhira cuyuca, indi yana tucuca, yana llachapa cuinta, intiru quilla yahuar cuinta ricurij tucuca.
66006013	Ahua pachamanda istrillascuna cai pachama urmanauca, imasna shu higu yura shinzhi huairaushcai cuyujpi paihua muyu talirishcasna.
66006014	Ahua pacha chingarica, shu quillca cullu pillurishca cuinta. Tucui urcu, tucui isla anzhuricami pai tiashcamanda.
66006015	Mundu rey apuuna, atun runauna, charijcuna, capitanguna, ushajcuna, tucui sirvijcuna, tucui lugar ajcuna, tucui miticunauca rumi uctuunai urcu peñascunais.
66006016	Urcuunara, peñascunara ninauca: “Urmaichi ñucanchi ahuai, tapaichi ñucanchira apu tiarinai tiajpa ñahuimanda Burigu piñarinamandas.
66006017	Paiguna atun piñarina punzha pactamushcami, ¿pita shayarinara ushangachu?”
66007001	Caimanda huasha, chuscu angelgunara shayajta ricucani, cai pacha chuscu pundai, mundui chuscu huairaunara arcajcuna anauca, ama huairangaj allpa ahuai, lamar ahuais, ima yura ahuais.
66007002	Shinallara shu angelda ricucani, indi llucshinamanda sicamujta, Causaj Diospa sellura charijta. Chi angel chishu chuscu angelgunara caparica shinzhi shimihua. Chi chuscu angelcunama ushaira ñaupa cushca aca allpara lamardas huajlichingaj,
66007003	Angel casna nica: “Ama huajlichichu allparas, lamardas, yuraunaras, ñucanchi Diosta sirvijcunara urintii sellura churana tucurinagama!’
66007004	Sellura churashcaunara yupashcara uyacani; tucui Israelba churiunamanda 144,000 sellura churashcauna anauca.
66007005	Judá aillumanda 12,000 sellura churashca anauca; Rubén aillumanda 12,000 sellura, Gad aillumanda 12,000 sellura,
66007006	Aser aillumanda 12,000 sellura, Neftalí aillumanda 12,000 sellura, Manasés aillumanda 12,000 sellura,
66007007	Simeón aillumanda 12,000 sellura, Leví aillumanda 12,000 sellura, Isacar aillumanda 12,000 sellura,
66007008	Zabulón aillumanda 12,000 sellura, José aillumanda 12,000 sellura, Benjamín aillumanda 12,000 sellura churashca anauca.
66007009	Caimanda huasha, shu ashca atun muntun runaunara ricucani, mana yupaihuajta, tucui ailluunamanda, tucui llactaunamanda, tucui shimiunamanda ajcunara. Apu tiarina ñaupajpi tianauca, Burigu ñaupajpis. Yuraj churarinahua churarishca anauca, paiguna maquii ramos pangaunara charinauca.
66007010	Shinzhi shimihua caparisha ninauca: “Quishpichina ñucanchi tiarinai tiaj Diospajmi Burigujmi.”
66007011	Tucui angelguna apu tiarina muyujta, shinallara cuirajcunas, chuscu causajcunas muyujta shayanauca. Paiguna tuama urmasha apu tiarina ñaupajpi, Diosta aduranauca.
66007012	Ninauca: “Amen, bindisiana, ali sumaj, yachana, agrasina, ahuayachina, ushana, ali shinzhiyanas ñucanchi Diospaj achu, huiñai huiñaigama. Amen.
66007013	Shinajpi cuirajcunamanda shuj ñucahua rimasha nica: “Caigunaga, yuraj churarinahua churarishcauna, ¿pitai caiguna? ¿Maimandara shamunaushcai?”
66007014	Paita cutipasha, “Señor, can yachanguimi,” nicani. Pai ñucara nica: “Caiguna atun turmindarinamanda llucshinaushcami, paiguna churarinaunara tacsanaushcami, yurajyachinaushcami Burigu yahuarbi.
66007015	Chimanda Diospa apu tiarina ñaupajpi tianaunmi. Paita sirvinaun tutandi punzhandi paihua templo huasii. Tiarinai tiaj paigunahua causangami paihua huasii.
66007016	Ña mana mas yarcachinaungachu, upinaichinaungachu, indis mana cuti paiguna ahuai aitangachu, mana ima rupajhuallas aitangachu.
66007017	Buriguga, tiarina chaupi shungüi tiaj, paigunara carangami, causaj yacu bujyuunama pushangami. Dios paiguna ñahuimanda tucui iquira pichangami.
66008001	Canzhis sellura pascarishcai, chunlla tucuca ahua pachai shu chaupi huras tupura.
66008002	Chi canzhis Diospa ñaupajpi shayaj angelgunara ricucani. Paigunara canzhis curmitara cunauca.
66008003	Shinajpi shu angel shamuca, altar ñaupajpi shayarica, shu curi insinsu purura charica. Ashca insinsura paita cushca aca, tucui quirijcuna mañashcaunara yapangaj, apu tiarina ñaupajpi tiaj curi altarbi.
66008004	Angel maquimanda insinsu cushni Diospa tiashcama sicaca, quirijcuna mañashcaunahua.
66008005	Angel insinsu purura apisha, altarmanda ninahua undachisha, cai pachama shitaca. Rayuuna shimiunandi uyarinauca, rayu limpiashcauna ricurinauca, allpas cuyuca.
66008006	Chi canzhis curmitayuj angelguna puruntunauca tucangaj.
66008007	Ñaupa punda angel paihua curmitara tucaca. Rasu paquiunas ninas yahuarhua masarishca cai pachama shitashca anauca. Shu quinsa parti yuraunara rupachishca aca, tucui virdi quihuandi.
66008008	Ishqui angel paihua curmitara tucaca. Shu atun ninahua sindij urcu cuinta lamarbi shitashca aca. Shu quinsa parti lamar yacu yahuar tucuca.
66008009	Shu quinsa parti lamarbi causajcuna huañunauca, shu quinsa parti barcuuna chingarinauca.
66008010	Quinsa angel paihua curmitara tucaca. Ahua pachamanda shu atun sindij istrillas urmaca, shu atun cupal vila cuinta; shu quinsa parti yacuuna ahuai, yacuuna llucshiushca ahuais urmaca.
66008011	Istrillaspa shuti “Ayajmi.” Shu quinsa parti yacuuna ayaj tucunauca. Ashca runauna chi yacuunamanda huañunauca, yacu ayaj tucushcamanda.
66008012	Chuscu angel paihua curmitara tucaca. Shu quinsa partira indira huajlichishca aca, quillaras shu quinsa partira, istrillascunamanda shu quinsa partira huajlichishca aca, paigunamanda shu quinsa partira llanduyangaj, punzharas shu quinsa partira llanduyangaj, shinallara tutaras.
66008013	Ricucani, shinallara uyacani shu atun angelda ahua pacha chaupii huamburijta. Shinzhi shimihua caparica “¡Ayailla, ayailla, ayailla,” nisha, “cai pachai causajcunamanda, shu curmitauna tucanaunamanda, shu quinsa angelguna ña tucangaraushcara!”
66009001	Pichca angel paihua curmitara tucaca. Shu istrillasta, ahua pachamanda cai pachama urmamujta ricucani. Paimi atun ucu uctu llavira cushca aca.
66009002	Atun ucu uctura pascaca. Uctumanda cushni llucshica, shu atun ninamanda cushni cuinta. Indis huairas llanduyamuca uctumanda cushnihua.
66009003	Cushni ucumanda atun ijiuna llucshinauca cai pachai. Paigunama ushaira cushca aca imasna cai pachai uputindiunama cushcasna.
66009004	Paigunara mandashca aca cai pachai tiaj quihuara, ima virdi pangaras, ima yuraras ama huajlichingaj, astaun runaunallara, paiguna urintii Diospa sellura mana charijcunallara huajlichingaj.
66009005	Paigunama cushca aca mana huañuchingaj astaun turmindachingajlla picha quilla tupura. Paiguna turmindachina uputindi runara tucsishca cuinta aca.
66009006	Chi punzhaunai runauna huañunara mascanaunga, astaun mana tupanaungachu. Huañungaj munanaunga, astaun huañui paigunamanda miticungami.
66009007	Ijiuna caballuuna cuinta ricurinauca, macanaungaj puruntushcauna. Paiguna umai curi llaitura cuinta charinauca, paiguna ñahui runa ñahui cuinta aca.
66009008	Paiguna accha huarmi accha cuinta aca, paiguna quiruuna liun puma quiru cuinta anauca.
66009009	Pichu quillpanara charinauca, iruhua rashca cuinta. Paiguna rigra pangauna uyarishca ashca caballu aisashca caritauna uyarishca cuinta aca, guirama callpaushcai uyarishcasna.
66009010	Paiguna chupauna uputindi chupa cuinta anauca, tucsinayuj. Paiguna chupahua runaunara chugrichinara ushanauca, picha quilla tupura.
66009011	Atun ucu uctu angel paiguna rey apu aca. Paihua shuti hebreo shimii Abadón nishca aca; griegu shimii paihua shuti Apolión nishca aca.
66009012	Ñaupa punda “Ayailla” rimashca ña pasashcami. Chara ishqui cuti “Ayailla” rimashcauna caimanda huasha shamunaunga.
66009013	Sucta angel paihua curmitara tucaca. Shu shimira uyacani, Diospa ñaupajpi tiaj curi altar chuscu curnus chaupi shungumanda llucshijta.
66009014	Chi curmitayuj angelda shu shimi rimasha nica: “Pascairi chi chuscu huatashca angelgunara, Eufrates nishca atun yacu rayai huatashcaunara.
66009015	Chi chuscu angelguna pascashca anauca. Puruntushca anauca chi hurascama, chi punzhagama, chi quillagama, chi huatagama, runaunamanda shu quinsa partira huañuchingaj.
66009016	Caballui muntashcauna, ishqui patsaj huaranga huaranga tupu anauca. Paiguna yupashcara uyacani.
66009017	Ñuca nuspashca cuinta ricushcai caballuunara ricucani, paiguna ahuai muntashcaunaras; pichu quillpana palaunara charinauca, ninahua virdi rumihuas azufrihuas rashca anauca. Caballuuna umauna liun puma umauna cuinta anauca, paiguna shimiunamanda ninas cushnis azufris llucshinauca.
66009018	Cai quinsa turmindachinahua shu quinsa parti runauna huañunauca: ninahua cushnihua azufrihua, caballu shimimanda llucshijcunahua.
66009019	Caballuuna chugrichingaj ushaira charinauca paiguna shimii, paiguna chupais. Paiguna chupa machacui cuinta umayuj aca, umaunahua chugrichinauca.
66009020	Chishu runauna, cai turmindachishcaunamanda mana huañuchishcauna mana aripintirinaucachu paiguna maquihua rashcaunara; supaigunara adurangaj mana saquinaucachu; shinallara curi, cullqui, rumi, caspira rashca yanga dioscunara adurangaj mana saquinaucachu; cai yanga dioscuna mana ricujcuna, mana uyajcuna, mana purijcuna ajllaira.
66009021	Mana aripintirinaucachu paiguna runaunara huañuchinaunaras, sagraunaras, tacarinaunaras, shuhuanaunaras.
66010001	Shu shinzhi angelda ahua pachamanda irgumujta ricucani, puyuhua quillparishca, shu cuichi paihua umai tiauca, paihua ñahui indi cuinta aca, paihua chaquiuna nina culluuna cuinta ricurinauca.
66010002	Paihua maquii shu ichilla quillcahuara pascashcara charica. Paihua ali chaquira lamarbi churaca, lluqui chaquiraga allpai churaca.
66010003	Shinzhi shimihua caparica, shu liun puma rungashca cuinta. Pai caparishca huasha, canzhis rayuuna uyarinauca.
66010004	Chi canzhis rayuuna uyarishca huasha, ñuca quillcangaj raucani. Shina ajllaira shu ahua pachamanda shimira uyacani: “Sellura churasha ishcangui, chi canzhis rayuuna rimashcaunara. Ama quillcaichu,” nica.
66010005	Ñuca ricushca angel, shu chaqui lamarbi shu chaqui allpai shayau, maquira ahuama ricuchica,
66010006	Diospa shutii shimira cuca, huiñai huiñaigama Causajpa shutii rimasha, pai ahua pachara paihuajpi tiajcunaras, cai pachara paihuajpi tiajcunaras, lamarda paihuajpi tiajcunaras raj ajpi: “Dios mana mas chapangachu,” nica,
66010007	”astaun ahua pachamanda canzhis angel curmitaushca punzhaunai, pai curmitangaj callarijpi, Dios pacashca shimi pactaringami imasna pai rimashcasna paita sirvij rimajcunama.
66010008	Ahua pachamanda uyashca shimi cutillara ñucara rimaca: “Ri, quillcara api, pascashcami tian lamarbi allpais shayaj angelba maquii.”
66010009	Angelma ricani.”Quillcara cuhuapai,” nicani. Pai ñucara nica: “Apisha micui. Icsai ayaj tucunga, astaun shimii mishqui anga, sacha mishqui cuinta.”
66010010	Shinajpi angelba maquimanda ichilla quillcara apisha, micucani. Ñuca shimii mishqui aca, sacha mishqui cuinta, astaumbas micushca huasha ayaj tucuca icsai.
66010011	Angel ñucara nica: “Ministirinmi can Diosmanda cuti rimangaj ashca runaunama, llactaunamas, shimiunamas, rey apuunamas.”
66011001	Shinajpi shu pindujta, tupuna vara cuinta, cui tucucani. Shu shimi: “Atari,” nisha rimashca uyarica, “Diospa templo huasira tupui, altardas, chihui adurajcunaras.
66011002	Astaun templo canzhai aj patiura saqui, ama tupuichu. Gentilgunama cushcami. Paiguna aitasha huajlichinaunga santu llactara chuscu chunga ishqui quilla tupura,
66011003	Ñuca ishqui ricusha rimaj runaunama cushami ñucamanda rimangaj shu huaranga ishqui patsaj sucta chunga punzhagama, yana custal llachapahua churarishcauna.”
66011004	Cai rimajcuna chi ishqui olivo yura, chi ishqui vila shayachinami, cai pacha Diospa ñaupajpi shayajcuna.
66011005	Maican runas paigunara huajlichisha nisha rajpi, nina llucshin paiguna shimimanda, paigunara chijnijcunara rupachisha tucuchingaj; maican runas paigunara huajlichisha nijpi, shina tunullaira huañuna anga.
66011006	Caiguna ushaira charinaun ahua pachara ishcangaj, ama tamiangaj paiguna rimana punzhaunai. Ushaira charinaun yacuunara turcangaj, yahuar tucungaj, allpara huajlichingajpas ima tunu turmindushuas, imasna cuti paiguna munashcasna.
66011007	Paiguna rimanauna tucurishca huasha, atun ucu uctumanda llucshimuj milli Animal nishca paigunahua macananaunga, paigunara vinsinga, paigunara huañuchinga.
66011008	Paiguna huañushca aichauna atun llacta pulasai ichushca sirinaunga. Cai llacta, almai iyarijpi, Sodoma nisha, Egipto nisha rimashcami. Chi llactai ñucanchi Señor chacatashca aca.
66011009	Runaunamanda, ailluunamanda, shimiunamanda, llactaunamanda runauna paiguna huañushca ayaunara ricunaunga quinsa punzha chaupira. Lugarda mana cunaungachu ayaunara pambangaj.
66011010	Cai pachai causajcuna cushiyanaunga rimajcuna huañushcamanda, cushi tucunaunga; parijumanda cuyanaunara cuyanaunga, cai ishqui Diosmanda rimajcuna cai pachai tiajcunara turmindachishcaraigumanda.
66011011	Shina ajllaira quinsa punzha chaupi pasashca huasha, Diosmanda cachashca causana ispíritu paiguna huañushca aichai icuca. Paiguna atarisha shayarinauca. Paigunara ricujcuna ashcara manzharisha ricunauca.
66011012	Ahua pachamanda shu atun shimira uyanauca, paigunara nisha: “Sicaichi caima.” Ahua pachama sicanauca shu puyui. Chijnijcuna paigunara ricunauca.
66011013	Chi ratullaira allpa shinzhira cuyuca, Llactamanda shu chunga parti tularica, allpa cuyushcamanda shu canzhis huaranga runauna huañunauca. Shujcuna ashcara manzharisha, ahua pacha Diosta ahuayachinauca.
66011014	Ña pasanaushcami ishqui “Ayailla” shimiuna. Quinsa “Ayailla” shimi ñalla pactaringami.
66011015	Canzhis angel paihua curmitara tucaca. Shinzhi shimiuna ahua pachai uyarinauca, rimasha ninauca: “Cai pacha gubirnuuna ña ñucanchi Señorbaj tucunaun, paihua Cristojpas. Pai huiñai huiñaigama mandangami.”
66011016	Ishqui chunga chuscu cuiraj rucuuna paiguna apu tiarinaunai tiajcuna Diospa ñaupajpi urmasha Diosta aduranauca,
66011017	casna nisha: “Canda agrasinchi Tucuira Ushaj Señor Dios, tiajpas, tiashca ajpas, shamuna ajpas, camba atun ushaira apishcangui, rey apu tucusha mandashcangui.
66011018	Hactauna piñarisha caparinauca, cambas piñarishcangui. Huañushcaunara taripana timpu pactamushcami, shinallara timpu pactamun premio cuyanaunara cuyangaj canda sirvij rimajcunaras, quirijcunaras, camba shutira manzhajcunaras, ichillaunandi, atungunandi. Timpu pactamun cai pachara tulajcunara tulangaj.”
66011019	Diospa templo huasi pascashca aca ahua pachai. Diospa pactachina shimimanda arca santu cajón ricurimuca ahua pachai. Rayu limpiashcauna, shimiuna, rayu uyarishcauna, allpa cuyunas, atun rasu paquiunas tianauca.
66012001	Shu atun ricurina ricurimuca ahua pachai: shu huarmi ricurimuca, indihua churarishca, quillas paihua chaqui ucui, paihua umai shu chunga ishqui istrillasyuj llaitu aca.
66012002	Huarmi huahuayuj aca icsai, huacacami huahua nanachishcamanda, pagarina huras pactamujpi.
66012003	Shinallara shu ricurinas ricurica ahua pachai: shu atun puca dragún, canzhis umayuj, chunga curnusyuj. Umaunai canzhis rey apu llaituunara charica.
66012004	Paihua chupahua shu quinsa parti ahua pacha istrillascunara aisasha, cai pachama urmachica. Dragún huarmi ñaupajpi shayarica, huarmi ñalla pagarichingaraupi, huahuara micungaj pai pagarishca ratullaira.
66012005	Huarmi shu cari huahuara pagarichica. Pai tucui llactaunara mandangami iru varahua. Huahuaga apai tucuca Diospajma, paihua apu tiarinama.
66012006	Huarmiga runa illashca partima miticuca, Dios alichishca partima, chihui cuirai tucungaj shu huaranga ishqui patsaj sucta chunga punzhagama.
66012007	Chihuasha atun macanauna tiauca ahua pachai, Miguel paihua angelgunandi macananauca dragunhua. Dragumbas paihua angelgunandi macananauca.
66012008	Astaun dragunguna mana vinsinaucachu, maspas paigunaj mana lugar tiacachu ahua pachai.
66012009	Atun dragún canzhama ichushca aca, pai callari timpumanda machacui, supai apu, paihua shuti Satanás, intiru mundura umachij. Cai pachama shitashca aca paihua angelgunahua pariju.
66012010	Shinajpi, shu shinzhi shimihua rimauta uyacani ahua pachai, casna nisha: “Cuna pactamunaushcami ñucanchi Diospa quishpichinas, paihua ushais, pai mandanas, paihua Cristo mandana ushais, ñucanchi uquiunara cauźayachijta canzhama ichushcaraigu. Paiga paigunara cauźayachica ñucanchi Diospa ñaupajpi tutandi punzhandi.
66012011	Uquiuna paita vinsinaushca Burigu yahuarraigumanda, paiguna rimashca shimiunamandas. Maspas paiguna causaira mana llaquinaucachu huañunagama.
66012012	Chiraigumanda cushiyaichi, ahua pachauna, chihui causajcunandi. ¡Ayailla, cai pachai causajcuna, lamarbi causajcunas! Supai apu cangunajma irgushcami ashcara piñarisha, paihua timpu ña pactariupi yachasha.
66012013	Dragún pai cai pachama shitashcara riparasha, churira pagarichij huarmira catica turmindachingaj.
66012014	Huarmira ishqui atun anga rigra pangaunara cunauca, machacui ñaupjamanda huamburisha miticungaj runa illashca partima, paihua tianama, chihui cuirai tucungaj shu timpura, timpuunaras, chaupi timpuras.
66012015	Machacui paihua shimimanda huarmi huashai ashca yacura shitaca, yacu paita apangaj.
66012016	Astaumbas allpa huarmira yanapaca, paihua shimira pascasha yacura nillpuca, dragumba shimimanda shitashca yacura.
66012017	Shinajpi dragún piñarica huarmihua. Guirangaj rica huarmimanda miraiguna puchujcunahua, Diospa camachishcaunara huacachijcunahua, Jesucristo shimira huacachijcunahuas.
66013001	Lamar pulaya tiyui shayaricani. Lamarmanda shu milli Animal sicamujta ricucani, canzhis umayuj, chunga curnusyuj aca, curnuspi chunga rey apu llaitu tianauca, paihua umaunais shu Diosta piñaj shutiras charica.
66013002	Ñuca ricushca Animal atun muru puma cuinta ricurij aca, paihua chaquiuna oso chaqui cuinta, paihua shimi liun puma shimi cuinta aca. Dragún paihua ushairas paihua apu tiarinaras, paihua atun mandana ushairas Animalma cuca.
66013003	Paihua umaunamanda shujta huañunalla chugrishcara ricucani, astaumbas huañunalla chugrishca aj aliyaca. Tucui cai pacha runauna Animalda manzharisha, paita catinauca.
66013004	Paiguna dragunda aduranauca, paihua ushaira Animalma cushcaraigu, shinallara Animaldas aduranauca, casna nisha: “¿Pitairi cai Animal cuinta, pita paihua macanaunara ushangairi?”
66013005	Shinallara paima lugarda cushca aca irus shimira rimangaj, Diosta camisha. Ushaira paima cushca aca mandangaj chuscu chunga ishqui quilla tupura.
66013006	Shimira pascaca Diostas paihua shutiras piñangaj, paihua tabernáculo huasiras ahua pachai causajcunaras.
66013007	Paita lugarda cushca aca quirijcunahua macanaungaj, paigunara vinsingajpas. Maspas, paita cushca aca tucui aillura, tucui llactara, tucui shimira, tucui runauna muntunda mandangaj.
66013008	Paita aduranauca tucui cai pachai causajcuna, paiguna shutiunara callarimanda sacrificioi cushca Burigu causana quillcai mana quillcashcauna.
66013009	Uyaj rinriyuj uyachu.
66013010	Chunda cularbi ishcaj ishcashca anga. Isparahua huañuchij isparahua huañuchishca anga. Caibimi quirijcuna ahuantana iyai, paiguna quirinas.
66013011	Chimanda huasha shu milli Animalda allpamanda sicamujta ricucani. Ishqui curnusyuj aca, burigu cuinta, astaumbas dragún cuinta rimaca.
66013012	Cai Animal ñaupa ricurij Animalba tucui mandanahua mandan paihua ñaupajpi. Cai Animal cai pacharas cai pachai causajcunaras ñaupa aj Animalda alabachin, huañunalla chugrishca aliyajta.
66013013	Atun munanaita ranaunara ricuchin, maspas ahua pachamanda ninara urmachin cai pachama, runauna ñaupajpi.
66013014	Cai pachai causajcunara umachin paima cushca munanaita ricuchishcaunahua, ñaupa aj Animalba ñaupajpi. Cai pachai causajcunara mandaca ñaupa Animal cuinta ricurijta rangaj, chi isparahua chugrichishca huasha causaj Animalda.
66013015	Paita lugarda cushca aca Animal cuinta ricurij rashca samaira charingaj, rimangajpas, tucui paita mana adurajcunara huañuchingajpas.
66013016	Paiga tucuira, ichillauna ajpi atunguna ajpis, charijcuna ajpi pugriuna ajpis, lugarguna ajpi mana lugarguna ajpis, shu siñalda churachica ali maquii, urintii.
66013017	Mana pihuas randinara catunara ushacachu chi siñalda mana charisha, Animalba shutira, Animalba shuti yupashcara mana charisha.
66013018	Caibimi yachana tian. Intindij runa Animal yupashcara yupachu, runa shuti yupanami. Paihua yupana sucta patsaj sucta chunga sucta.
66014001	Chimanda huasha Burigura Sión urcui shayajta ricucani. Paihua pariju shu patsaj chuscu chunga chuscu huaranga runauna tianauca. Paihua shutira paihua Yaya shutiras urintii quillcashcara charinauca.
66014002	Ahua pachamanda shu shimira uyacani, ashca yacuuna huactarishca cuinta uyarijta, atun rayu cuinta. Ñuca uyashca shimi arpara tucajcuna tucashca cuinta uyarica.
66014003	Shu mushuj cantanara cantanauca apu tiarina ñaupajpi, chuscu causajcuna ñaupajpis, cuiraj rucuuna ñaupajpis. Pihuas cai cantanara mana ushacachu yachanara astaun cai patsaj chuscu chunga chuscu huarangaunalla, cai pacha runaunamanda randishcauna.
66014004	Caiguna mana huarmiunahua huajlijcuna anauca, huanraunami anauca. Caiguna Burigura catijcunami anauca pai maita rijpis. Caiguna runaunamanda randishcaunami anauca, shu yura ñaupa punda aparij muyuuna cuinta, Diospajtas Burigujtas.
66014005	Paiguna shimii ima llullaras mana tupashcachu aca, huajli illaj anauca Diospa apu tiarina ñaupajpi.
66014006	Shu angel huamburijta ricucani ahua pacha chaupi shungüi. Pai huiñai huiñaigama duraj evangelio ali shimira charica cai pachai tiajcunara rimangaj, tucui llactara, tucui aillura, tucui shimira, tucui runaunaras.
66014007	Shinzhi shimihua caparisha nica: “Diosta manzhaichi, paita ahuayachichi. Pai taripana huras ña pactamushcami. Ahua pacharas, cai pacharas, lamardas, yacu bujyuunaras raj Diosta aduraichi.”
66014008	Shu angel paita catica, casna nisha: “Urmashcami, urmashcami, Babilonia atun llacta, tucui llactaunara pai tacarisha causana urti vinura cuinta upichishcaraigu.”
66014009	Shu quinsa angel chishujcunara catimuca, shinzhi shimihua caparisha: “Pihuas Animalda pai cuinta ricurijtas adurasha, pihuas paihua siñalda apishca asha urintii, maquii,
66014010	shinallara Diospa piñarina vinura upingami, mana imahuas masashcara, paihua upina purui talishcara. Ninahuas azufrihuas turmindachishca anga sumaj angelguna ñaupajpi Burigu ñaupajpis.
66014011	Paiguna turmindachishcamanda cushni huiñai huiñaigama sicangami. Maspas tutas punzhas mana samanaunzhu Animalda adurajcuna, pai cuinta ricurijtas adurajcuna, shinallara Animalmanda shuti siñalda apijcunas mana samanaunzhu.”
66014012	Caibimi quirijcuna ahuantana iyai, Dios mandashcaunara Jesúspi quirishcaras huacachijcuna.
66014013	Ahua pachamanda shu shimira uyacani, ñucama casna nisha: “Quillcai. Cuna hurasmanda ñaupajma, cushimi anaunga tucui Señorbi quirisha huañujcuna.” Ispíritu, “Ari,” nin, “paiguna tarabashcaunamanda samanaungami. Paiguna rashcauna paigunahua catinaun.”
66014014	Ricusha, shu yuraj puyura ricucani. Puyu ahuai tiajta ricucani, Runa Churi cuinta ricurij, paihua umai shu curi llaitura, paihua maquii shu ilu saulira charica.
66014015	Templo huasimanda shu angel llucshica, shinzhi shimihua puyui tiajta caparisha nica: “Saulira cachai pallangaj. Pallana huras ña pactamushcami. Cai pachai pallana ña chaquishcami.”
66014016	Shinajpi puyui tiaj paihua saulira cachaca cai pachama. Cai pachara pallashca aca.
66014017	Shu angel ahua pachai tiaj templomanda llucshica, pai shinallara ilu saulira charica.
66014018	Altarmanda shu angel llucshica, ninara mandaj. Shinzhira caparisha, saulira charijta cayaca: “Cachai,” nica, “camba ilu saulira. Uvillas huanguunara pallai cai pachamanda. Paihua uvillas muyuuna pucushcami.”
66014019	Angel saulira cachaca cai pachai; cai pacha uvillasta pallaca; uvillasta chahuanai shitaca, Diospa atun piñarina chahuanai.
66014020	Chahuana aitashca aca llactamanda canzhama. Chahuanamanda yahuar llucshica, caballu frinu huascagama pactajta, quinsa patsaj kilumitrugama.
66015001	Ahua pachai shu atun gustu ricurinara ricucani: Canzhis angelgunara ricucani, canzhis puchucai turmindachinaunara charijcunara. Caigunahua Diospa piñarina tucurin.
66015002	Shinallara shu ninahua masarishca vidriu cuinta lamarda ricucani. Vidriu lamarbi vinsijcuna shayajta ricucani; paiguna chi milli animalda, pai cuinta ricurijtas, paihua siñaldas, paihua shuti yupashcaras vinsinauca. Diospa arpa tucanaunara charinauca.
66015003	Diosta sirvij Moisespa cantanara Burigu cantanaras cantanauca: “Can rashcauna, Tucuira Ushaj Señor Dios, atunmi anaun, manzhanaitami anaun. Camba ñambiuna dirichuunami, sirtuunami, quirijcuna Rey Apu.
66015004	¿Pita canda mana manzhangairi, Señor, camba shutira mana ahuayachingairi? Canlla santu angui. Chiraigumanda tucui llactauna canda adurangaj shamunaunga, camba taripanauna ricurinaushcami.”
66015005	Caigunamanda huasha, ahua pachai templo nishca Diospa shimira ricuchij santu huasi pascashcara ricucani.
66015006	Templo huasi ucumanda chi canzhis turmindachinara charij angelguna llucshinauca, sumaj chiujlla ricurij linu llachapahua churarishca, paiguna pichui curi chumbillinahua chumbillishca anauca.
66015007	Chuscu causajcunamanda shuj chi canzhis angelgunara canzhis curi vasura cuca, caran vasu huiñaigama causaj Dios piñarishcahua undashca aca.
66015008	Templo huasi cushnihua undashca aca, Diospa sumajmanda, paihua ushaimandas. Mana pihuas templo huasii icunara ushacachu chi canzhis angel canzhis turmindachinauna pactaringagama.
66016001	Templo huasimanda shinzhi shimihua rimashcara uyacani, canzhis angelgunama rimashcara: “Richi, canzhis Diospa piñarina vasura cai pacha ahuai talichi.”
66016002	Ñaupa punda aj angel rica, paihua vasura cai pacha ahuai talica. Runauna aichai ismuchij llaga iñaca milli Animalba siñalda charijcuna ahuai, pai cuinta ricurijta adurajcuna ahuais.
66016003	Ishqui angel paihua vasura talica lamar ahuai. Lamar yahuar tucuca, huañushca runa yahuar cuinta. Tucui lamarbi causajcuna huañunauca.
66016004	Quinsa angel paihua vasura talica yacuuna ahuai, yacu llucshina bujyuuna ahuais. Yacuuna yahuar tucunauca.
66016005	Yacura mandaj angel rimajta uyacani: “AIimi angui can, Señor, cuna ajpas ñaupa ajpas, santu Dios, caigunara taripashcangui.
66016006	Imasna paiguna quirijcuna, Diosmanda rimajcuna yahuarda talinauca, shinallara paigunama can yahuarda cushcangui upingaj; casna tucungaj alimi aca.”
66016007	Shinallara shujta uyacani, altarmanda rimajta: “Tucuira ushaj Señor Dios, can taripashcauna sirtumi, alimi anaun.”
66016008	Chuscu angel paihua vasura indi ahuai talica. Indima cushca aca runaunara ninahua rupachingaj.
66016009	Runauna ashca rupajhua rupanauca. Diospa shutira piñanauca, pai cai turmindachinaunara mandaj ajpi. Mana aripintirinaucachu Diosta sumajyachingaj.
66016010	Pichca angel paihua vasura talica milli Animalba tiarina ahuai. Paihua llacta llandu tuta tucuca. Runauna paiguna callura caninauca nanashcamanda.
66016011	Ahua pacha Diosta piñanauca paiguna nanaigunamanda, paiguna llagaunamandas. Paiguna rashcaunamanda mana aripintirinaucachu.
66016012	Sucta angel paihua vasura atun Eufrates yacu ahuai talica. Yacu chaquirica, indi llucshina partimanda rey apuuna ñambira puruntushca angaj.
66016013	Dragumba shimimanda, milli Animalba shimimandas, llulla rimajpa shimimandas quinsa irus supaiguna, tulumba cuinta ricurij, llucshimujta ricucani.
66016014	Caiguna supaiguna almaunami, ricurinaunara ricuchijcuna. Cai pacha rey apuunama rinaun tucui mundui, paigunara macanaunama tandachingaj, Tucuira Ushaj Diospa atun punzhai.
66016015	”Ñuca shuhuaj cuinta shamunimi. Cushimi chapaj runa, paihua churarinara huacachij, ama llatan puringaj, shujcuna pai pingarishcara ama ricungaj.”
66016016	Chi rey apuunara tandachica shu pambai, hebreo shimii Armagedón nishca pambai.
66016017	Canzhis angel paihua vasura talica huairai. Ahua pacha templo huasimanda apu tiarinamandas shinzhi shimi rimashca uyarica, casna nisha: “Ña rashcami.”
66016018	Rayu limpiashcauna, shimiuna, rayu uyarishcauna tianauca, shinallara allpa shinzhira cuyuca, imasna allpa mana ima huras cuyushca sami runauna cai pachai causashca huraspi.
66016019	Atun llacta quinsa partii chaupirica, runauna llactauna tularinauca. Atun Babilonia llacta Diospa ñaupajpi iyarishca aca, Dios shinzhira piñarishca vinu vasura cuinta cungaj.
66016020	Tucui isla miticuca. Urcuuna mana tuparinauca.
66016021	Ahua pachamanda atun rasu paquiuna urmanauca runauna ahuai, caran paqui pichca chunga libra tupu llashaj. Runauna Diosta caminauca rasuhua turmindachishcamanda; cai turmindarina imamandas yali atun turmindus aca.
66017001	Canzhis vasura charij angelgunamanda shuj ñucajma shamuca. Ñucahua rimasha, casna nica: “Caima shami. Canda ricuchisha yapa tacarisiqui huarmi taripashcara, huarmi ashca yacu ahuai tiajta.
66017002	Cai pacha rey apuuna cai huarmihua tacarinaushcami, cai pachai causajcuna machanaushcami pai tacarinamanda vinuhua.”
66017003	Ispiritui ñucara pushaca shu runa illashca partima. Chihui shu huarmira shu puca animalbi tiajta ricucani. Puca animalga ashca Diosta piñachina shutiunahua undashca aca, canzhis umayuj, chunga curnusyuj aca.
66017004	Huarmi yana pucahua ali pucahuas churarishca aca; curihuas, chiú chiú ricurij rumiunahuas, perla muyuunahuas sumajyachishca aca. Paihua maquii shu curi vasura charica, vasu ima ismuhuas, pai tacarina irushuas undashca aca.
66017005	Paihua urintii shu shutira quillcashca aca: PACASHCA SHIMI, ATUN BABILONIA, TACARISIQUI HUARMIUNA MAMA, CAI PACHA IRUSGUNA MAMA.
66017006	Huarmira ricucani, quirijcuna yahuarhua machashca aca, Jesústa llaquishcamanda huañushcauna yahuarhuas. Ñuca paita ricusha ashcara manzharicani.
66017007	Angel ñucara nica: “¿Imarasha manzharingui? Ñuca canda cuintasha cai huarmimanda rimaj pacashca shimira, paita aparij canzhis umayuj chunga curnusyuj animalmanda.
66017008	Can ricushca animal tiauca, cuna illanmi, atun ucu uctumanda sicanga, ucu pachama ringa. Cai pachai causajcuna, maicanguna paiguna shutira mana quillcashcara charijcuna causana quillcai mundu callarishcamanda pacha, caiguna manzharinaunga animalda ricusha, ñaupa tiajta, cuna illajta, cuti tianaras.
66017009	Cai shimira iyaiyuj runa iyarinami: Cai canzhis umauna canzhis urcuunami, chi urcuuna ahuai huarmi tiarin.
66017010	Shinallara canzhis rey apuunami anaun. Paigunamanda pichca ña urmanaushca, shuj tiaun, shuj chara mana shamushcachu, pai shamusha ansahuallara durana anga.
66017011	Ñaupa tiaj animal, cuna illaj, shinallara pusaj aj rey apu tucunga. Pai shinallara chi canzhiscunamandami. Ucu pachama rin.
66017012	Shinallara can ricushca chunga curnuscuna chunga rey apuunami. Chara mandana llactara mana apinaushcachu. Shina ajllaira shu huras tupura mandanara apinaunga rey apuuna cuinta animalhua pariju.
66017013	Caiguna chi tunulla iyaiyuj anaun, paiguna ushaira mandanaras animalma cunaungami.
66017014	Buriguhua macananaunga, Burigu paigunara vinsingami. Burigu señorgunamanda Señormi, rey apuunamanda Rey Apumi. Paihua pariju tiajcuna cayashcaunami, ajllashcaunami, sirtu quirihuajllami.
66017015	Shinallara angel ñucara nica: “Can ricushca tacarij huarmi tiarishca yacuuna caigunami, runauna, intiuna, llactauna, shimiuna.
66017016	Can animalbi ricushca chunga curnuscuna tacarij huarmira chijninaunga, huarmira illajtas llatandas saquinaunga, paihua aichara micunaunga, ninahua paita rupachinaunga.
66017017	Dios paiguna shungüi churaca pai munashcara pactachingaj, paiguna shina iyaringaj, paiguna mandanara animalma cungaj, Dios rimashca shimiuna pactaringagama.
66017018	Can ricushca huarmi atun llactami, cai pacha rey apuunara mandaj.”
66018001	Caimanda huasha, shu angelda ahua pachamanda irgumujta ricucani, ashca ushaihua shamuca. Cai pachara paihua sumajhua punzhayachishca aca.
66018002	Shinzhi uyarij shimihua caparisha nica: “Urmashcami atun Babilonia llacta, urmashcami. Supaiguna causana tucushcami, ima sami irus supais causana, ima irus chijnihuaj pishcuunas causana.
66018003	Tucui llactauna paihua tacarishcamanda urti vinura cuinta upinaushca. Cai pacha rey apuuna paihua tacarinaushca. Cai pacha catujcuna paihua gustu munanaita charishcaunamanda charij tucunaushca.”
66018004	Shu shimira mas ahua pachamanda rimaujta uyacani: “Paimanda llucshichi, ñuca inti, ama llutaringaj pai ucharashcaunai, paihua turmindustas ama apingaj.
66018005	Pai ucharashcauna ahua pachagama pactanaushcami. Dios pai manali rashcaunara iyarishcami.
66018006	Paima cuichi imasna pai shujcunara cuca; pai rashcaunamanda ishqui cuti masta pagaichi; pai upinara alichina vasui, ishqui cuti masta alichichi pai upingaj.
66018007	”Imasna paillara ahuayarica, ima munanaita gustashcahuas causasha, shina tupura paita cuichi turmindarinaras huacanaras; imasna nica paihua shungüi: ‘Tiauni reina huarmi apu cuinta, mana huaccha huarmichu ani, ima huacanaras mana ricushachu.’
66018008	Chiraigumanda shu punzhallai paihua turmindarinauna shamunaunga: huañuna, huacana, yarcais; ninahua rupachishca anga, paita taripaj Señor Dios ushaj ashcamanda.
66018009	”Cai pachai tiaj rey apuuna, paihua tacarijcuna, paihua pariju ima munanaita gustashcaunahua causashcauna, huacanaungami; paimanda llaquirinaunga, llacta rupashcamanda cushnira ricusha.
66018010	Carui shayarisha, pai turmindarishcara manzharisha, ninaunga: ‘¡Ayailla, ayailla atun Babylonia llactamanda, shinzhi llacta, shu hurasllai canda taripana shamushcami!’
66018011	”Cai pachamanda catujcuna huacanaun, llaquirinaun paimanda, pihuas paiguna charishcaunara mana randijpi:
66018012	Curihua rashcaunara, cullquiras, valij rumiunaras, perlaunaras, ñutu linu llachaparas, yana puca llachaparas, seda llachaparas, puca llachaparas, tucui gustu asnaj caspiras, marfilhua rashcaunaras, valij caspihua rashcaunaras, pailaras, iruras, marmol rumiras,
66018013	ishpingu cararas, gustu asnaj ambiras, insinsuras, miraras, ulíbanuras, vinuras, asitiras, yuraj harina pulvuras, trigu muyuras, animalgunaras, buriguunaras, caballuunaras caritaunandi, sirvijcunaras, runauna almaunaras.
66018014	”Camba shungu munashca micuna muyuuna cambajmanda anzhurinauca. Tucui ima munanaitas ima gustu ricurijpas ña illan, ima huraspas mana tupanguichu.
66018015	”Caigunara catujcuna, ñaupa huras llactamanda charij tucujcuna, carui shayanaunga, huacasha, llaquirisha, llacta turmindarishcara manzhasha.
66018016	Casna nisha ninaunga: ‘¡Ayailla, ayailla, atun llactamanda! ¡Ali yuraj linu llachapahua churarishca aca, yana pucahuas, ali pucahuas sumajyachishca aca, curihuas, valij rumiunahuas, perlaunahuas!’
66018017	Shu hurasllai ashca valijcuna chingarinaushca.”Tucui barcura pushaj, tucui barcui purijcuna, tucui barcui tarabajcuna, tucui lamarbi tarabajcunas carui shayanauca.
66018018	Llacta rupashcamanda cushnira ricusha, caparinauca: ‘¿Maican llacta cai atun llacta cuinta aca?’
66018019	Paiguna umai pulvura shitanauca. Huacasha, llaquirisha caparinauca: ‘¡Ayailla, ayailla, atun llactamanda! Tucui lamarbi barcuunara charijcuna chi llactai charij tucunauca pai charishcaunamanda. Shu hurasllai tularishcami.’
66018020	Cushiyaichi paimanda, ahua pacha, shinallara canguna, quirijcunas, cachashca runaunas, Diosmanda rimajcunas. Dios cangunajta ali dirichura rashcami paihuajpi.”
66018021	Shu shinzhi ushaj angel shu rumira apica, atun cutana rumi cuinta; rumira lamarbi shitaca, casna nisha: “Shinallara tulashcami anga Babilonia atun llactara. Ima huraspas mana cuti tuparingachu.
66018022	Arpa tucajcuna shimi, música, pingulluunas, curmitaunas mana cuti uyarinaungachu cambajpi. Ima maquihua tarabaj runas mana cuti tuparingachu cambajpi. Ima cutasha tulupushcas mana cuti uyaringachu cambajpi.
66018023	Ima vila purus cambajpi mana cuti punzhayachingachu. Ima cari shimis ima huarmi shimis mana cuti uyaringachu cambajpi. Camba catujcuna mundui atun runauna anauca. Astaun can sagrashcaunamanda tucui llactaunara umachishca anauca.
66018024	Paihuajpi Diosmanda rimajcunamanda quirijcunamanda tucui cai pachai huañushcaunamanda yahuarda tupanauca.”
66019001	Caimanda huasha ashca runauna shinzhira capariuta uyacani ahua pachai.”¡Diosta alabaichi!” ninauca.”Quishpinas, ahuayachishcas, ali sumajpas, ali ushais ñucanchi Señor Diospajmi.
66019002	Pai taripashcauna sirtumi, alimi, imasna atun tacarisiqui huarmira taripashcami, cai pachara huajlichijta pai tacarishcaunahua. Diosta sirvijcuna yahuarda, tacarij huarmi maquihua talishcara, cutipashcami.”
66019003	Cutillara “¡Diosta alabaichi!” ninauca.”Paihua cushni huiñai huiñaigama sicasha rin.”
66019004	Ishqui chunga chuscu cuiraj rucuuna, chuscu causajcunandi, tuama urmanauca, apu tiarinai tiaj Diosta aduranauca, casna nisha: “¡Amen! ¡Diosta alabaichi!”
66019005	Apu tiarinamanda shu shimi uyarica, casna nishca: “Ñucanchi Diosta alabaichi, tucui paita sirvijcuna, paita manzhajcuna, ichillaunandi, atungunandi.
66019006	Ashca runa shimiuna cuinta rimashcara uyacani, ashca yacuuna cuinta huactarishcaras, atun rayuuna cuinta uyarishcaras, casna nisha: “¡Diosta alabaichi, ñucanchi Tucuira Ushaj Señor Dios mandanmi!
66019007	Cushiyashunchi, cariyashunchi, paita ahuayachishunchi. Burigu burana huras pactamushcami, paihua huarmi ña puruntushcami.”
66019008	Huarmira cushca aca gustu inu linu llachapahua churaringaj, sumajlla, chiujlla. Chi inu linu llachapa quirijcuna ali rashcaunami.
66019009	Angel ñucara nica: “Quillcai: ‘Cushiunami Burigu bura micunama cunvirashcauna.’ “ Ñucara nihuaca “Cai shimiuna Dios sirtu rimashcami.”
66019010	Ñuca paihua chaquii tuama urmacani, paita adurangaj. Paiga, “Ama casna raichu,” nica, “ñuca canhua pariju sirvij ani camba uquiunahua, paiguna Jesúspa shimira huacachijcunami. Diosllara aduraichi. Jesúsmanda cuintana shimi Diosmanda rimashca shimi almami.”
66019011	Shinajpi ahua pacha pascashcara ricucani. Shu yuraj caballu ricurimuca, caballui tiajpa shuti Quirihuajmi, Sirtumi, aca. Pai ali taripanahua taripan, macanaun.
66019012	Paihua ñahui muyu nina cuintami aca. Paihua umai ashca rey apu llaituuna tianauca. Shu shuti quillcashcara charica, pihuas mana ricsicachu, pailla ricsij aca,
66019013	Paihua churarinara yahuarhua tinishca aca. Paihua shuti: DIOSPA SHIMI.
66019014	Ahua pacha suldaruuna, inu linu llachapahua churarishca anauca, yuraj, chiujlla. Paita catinauca yuraj caballuunai.
66019015	Paihua shimimanda shu ilu ispara llucshica, llactaunara chugrichingaj, Paigunara mandangami iru varahua, Pai Tucuira Ushaj Diospa piñarina urti vinu chahuanara aitanmi.
66019016	Paihua churarinais, paihua changais shutira quillcashca tiaca: REY APUUNAMANDA REY APU, SEÑORGUNAMANDA SEÑOR.
66019017	Shu angel indii shayajta ricucani. Shinzhi shimihua caparisha, tucui ahua huairai huamburij pishcuunara cayaca: “Shamichi, Diospa atun micunama tandarichi,
66019018	rey apuuna aichara micungaj, capitanguna aicharas, shinzhiuna aicharas, caballuuna aicharas, muntajcuna aicharas, tucuiguna aicharas, lugarguna ajtas, sirvijcuna ajtas, ichillauna ajtas, atunguna ajtas, paiguna aichara micungaj.
66019019	Ñuca Animalda ricucani, cai pacha rey apuunandi, paiguna suldaruunandi macanaungaj tandarishcaunara, caballui tiajhua paihua suldaruunahuas macanaungaj.
66019020	Animalda apishca aca, paihua pariju llulla rimajndi. Pai munanaita rashcaunara raj aca Animalba ñaupajpi, casna rasha Animalba siñalda apijcunara pai cuinta ricurijta alabajcunaras umachica. Cai ishquiunara causajta azufrihua sindij nina cuchai shitashca anauca.
66019021	Chishujcuna caballui muntaj shimimanda llucshij isparahua hauñuchishca anauca. Tucui pishcuuna sacsajta micunauca paiguna aichara.
66020001	Shu ahua pachamanda irgumuj angelda ricucani, atun ucu uctu llavira charijta. Atun cadenara charica paihua maquii.
66020002	Dragunda apica. Cai dragún callarimanda machacui aca, supai apu Satanás. Paita shu huaranga huatagama huataca.
66020003	Angel paita atun ucu uctui shitaca. Chihui paita ishcaca, sellura churasha, pai llactaunara ama cuti umachingaj huaranga huata pactaringagama. Chimanda huasha cacharina aca ansa ratuhuara.
66020004	Apu tiarinaunara ricucani. Chihui tiajcunama taripana ushaira cushca aca. Jesúspa shutira rimashcamanda Diospa shimimandas cungara pitishcauna almaunara ricucani. Caiguna Animaldas pai cuinta ricurijtas mana adurajcuna anauca, shinallara paihua siñalda mana charinauca urintiis maquiis, Caiguna causanauca, shinallara mandanauca Cristohua pariju huaranga huatara.
66020005	Randi chishu huañushcauna mana cuti causanaucachu huaranga huatauna pactaringagama. Caimi ñaupa causarina.
66020006	Cushimi, sumajmi ñaupa causarinai causarij runa. Ñaupa huañunamanda huasha huañuna caigunahua ushaira mana charingachu, astaumbas caiguna Diospaj Cristoj sacerdoteuna anaungami. Rey apuunasna paihua pariju mandanaungami huaranga huataunara.
66020007	Chi huaranga huata pasashca huasha, Satanás pai uctui ishcashcamanda cacharishca anga.
66020008	Llucshingami tucui mundui tiaj llactaunara umachingaj, Gog llactara Magog llactaras, paigunara macanaunama tandachingaj. Paigunara yupajpi, lamar tiyu cuinta anauca.
66020009	Allpa tapajta sicamunauca, quirijcuna campamintura llaquishca llactaras muyujta shamunauca. Diospajmanda nina ahua pachamanda urmamusha paigunara tucuchica.
66020010	Paigunara umachij supai apu azufrihua sindij nina cuchama shitashca aca. Chihui tianauca Animalndi llulla rimajndi. Chihui turmindarinaunga tutandi punzhandi huiñai huiñaigama.
66020011	Shu atun yuraj apu tiarinara ricucani, chihui tiajtas. Paihua ñaupajmanda cai pachas ahua pachas miticunauca. Paigunaj ima lugarbas mana tuparicachu.
66020012	Huañushcaunara ricucani, atungunaras, ichillaunaras. Diospa ñaupajpi shayanauca. Quillcaunara pascashca anauca. Shu quillcaras pascashca aca, causana quillca nishcara. Huañushcauna taripashca anauca, quillcaunai quillcashca tiaj tupura, paiguna rashca tupura taripashca anauca.
66020013	Lamar yacu paihuajpi tiaj huañushcaunara cuca. Huañuis, ucu pachas paigunajpi tiaj huañushcaunaras cunauca. Caran duiñu pai rashca tupura taripashca aca.
66020014	Huañunas ucu pachas nina cuchai shitashca anauca. Caimi ishqui cuti huañuna.
66020015	Maicambas paihua shutira causana quillcai mana quillcashcara charij, nina cuchama shitashca aca.
66021001	Mushuj ahua pachara mushuj cai pacharas ricucani. Ñaupa aj ahua pacha, ñaupa aj cai pachas ña illanauca, lamarbas illacami.
66021002	Ñuca, Juan, sumaj llactara ricucani, mushuj Jerusalenda, Diosmanda, ahua pachamandas irgumujta, imasna shu huarmi paihua carira tupangaj churarishca cuinta.
66021003	Ahua pachamanda shu shimira rimajta uyacani, casna nisha: “Diospa tabernáculo causana huasi runaunahua tian, Dios paigunahua causangami, paiguna paihua runauna tucunaungami. Diosllara paigunahua tianga, paiguna quiquin Dios tucusha.
66021004	Dios tucui iquira paiguna ñahuimanda pichangami. Ña huañuna illanga; huacanas, caparinas, nanais illangami. Ñaupa ajcuna ña pasanaushcami.”
66021005	Apu tiarinai tiaj: “Uyai,” nica, “tucuira mushujllara rauni.” Pai ñucara nica: “Quillcai, cai shimiuna quirihuajllami, sirtu shimiunami.”
66021006	Ñucara nica: “Ña rashcami. Ñuca Alfami ani, Omegas ani, callarinas, tucurinas ani. Upinaichijta yangamanda cuyauni causana yacu bujyumanda.
66021007	Vinsij tucuira apingami, ñuca paihua Dios tucusha, pai ñuca churi tucunga.
66021008	Astaun manzhaisiquiuna, mana quirijcuna, irusta rajcuna, huañuchijcuna, shujhua tacarijcuna, sagrauna, runa rashca diosta alabajcuna, tucui llullajcunas, ninahua azufrihua sindij nina cuchai anaungami. Caimi ishqui cuti huañuna.
66021009	Shu angel ñucama shamuca, pai chi canzhis puchucai turmindarinahua undachishca vasura charij angelgunamanda shuj. Angel ñucama rimaca, casna nisha: “Caima shami, pactachishca huarmira canda ricuchisha, Burigu huarmiraï.”
66021010	Ñucara Ispiritui shu atun ahua urcuma pushahuaca, atun sumaj Jerusalén llactara ricuchihuaca, ahua pachamanda Diospajmanda irgumujta.
66021011	Diospa sumajta charica. Paihua ricurina shu yapa ashca valij jaspe nishca gustu chiujlla pasajta ricurij rumi cuinta aca.
66021012	Llacta atun ahua rumi quinzhara charica, chunga ishqui punguyuj. Caran pungüi shu angel shayaca, shinallara caran pungu quillcashca shutira charica, Israelba chunga ishqui aillu shutira;
66021013	indi llucshinapurama quinsa pungu, ichaipurama quinsa pungu, uraipurama quinsa pungu, indi icunapurama quinsa pungu.
66021014	Llacta quinzha chunga ishqui rumi siquira charica. Cai rumiunai Burigu chunga ishqui cachashca runauna shutira quillcashca aca.
66021015	Ñucahua rimaj angel shu tupuna varara charica, curihua rashca, llactara tupungaj, paihua punguunandi, quinzhandi.
66021016	Llacta sunimas anzhumas chi tupulla aca. Llactara varahua tupuca, ishqui huaranga ishqui patsaj kilúmitru tupu aca; sunimas, anzhumas, ahuamas, tucui chi tupulla aca.
66021017	Paihua quinzhara tupuca, canzhis chunga ishqui rigra tupu aca, runa tupuna tunui; angel tupuna shinallara aca.
66021018	Llacta quinzha jaspe rumihua rashca aca, llactaga ali curihua, chuyaj vidriu cuinta aca.
66021019	Quinzha siqui rumiuna valij rumiunahua sumajyachishca anauca. Ñaupa siqui rumi jaspe aca, ishqui zafiro, quinsa ágata, chuscu esmeralda,
66021020	Pichca siqui rumi ónica aca, sucta cornalina, canzhis crisólito, pusaj berilo, iscun topacio, chunga crisopraso, chunga shuj jacinto, chunga ishqui amatista.
66021021	Chunga ishqui punguuna perlauna anauca, caran pungu shu perla. Llacta ñambi ali curihua rashca aca, vidriu cuinta pasajta ricurij.
66021022	Llactai, templo huasira mana ricucanichu; Tucuira Ushaj Señor Dios Burigundi paihua templo huasimi.
66021023	Llacta indiras quillaras mana ministinzhu paihuajpi punzhayachingaj. Diospa sumaj llactara punzhayachin, Burigus paihua vilami.
66021024	Quishpichishca llactauna pai punzhayachishcai purinaunga. Cai pacha rey apuuna paiguna sumajta paiguna ali shutiras apamunaunga llactama.
66021025	Punzha paihua punguuna mana ima huras ishcashcachu anaunga. Chihui tuta illan.
66021026	Llactauna sumajta, paiguna ali shutiras chima apanaunga.
66021027	Paihuajpi ima iruspas mana icungachu, ima huajlichijpas, ima llullajpas. Astaumbas, Burigu causana quillcai quillcashcaunalla chi llactai icunaunga.
66022001	Chimanda huasha, shu chuyaj causana yacura ricuchihuaca, chiujlla ricurij. Chi yacu Diospa Buriguhua tiarinamanda llucshica.
66022002	Llacta ñambi chaupi shungüi, yacu caran chimbama, causana yura shayaca. Yura chunga ishqui cuti muyura aparin, caran quilla shu tunu muyura. Yura pangauna llactaunara alichina aca.
66022003	Maldisiana ña illangami. Diospa Buriguhua apu tiarina chihui tianga. Paita sirvijcuna sirvinaunga.
66022004	Paihua ñahuira ricunaungami, paihua shutira charinaungami paiguna urintii.
66022005	Tuta ña mana tiangachu chihui. Vila purus indis mana ministirinzhu punzhayachingaj. Señor Dios paigunara punzhayachinga; huiñai huiñaigama mandanaungami.
66022006	Angel ñucara nica: “Cai shimiuna quirinallami, sirtumi. Señor, rimajcuna ispirituuna Dios, paihua angelda cachashcami paita sirvijcunara ricuchingaj uctalla tucunaunara.”
66022007	”¡Uctalla shamunimi! Cushimi cai quillcai tiaj Diosmanda rimashca shimiunara huacachij.”
66022008	Ñuca, Juan, cai tucuira uyacani, ricucani. Cai tucuira uyashca huasha, ricushca huasha, ñucara ricuchij angelba chaquii tuama urmacani adurangaj.
66022009	Randi ñucara nihuaca: “Riqui, ama casna raichu; canhua pariju ñuca sirvij ani camba Diosmanda rimaj uquiunahua, cai quillcai tiaj shimiunara huacachijcunahuas. Diosta alabai.”
66022010	Angel ñucara nica: “Cai quillcai tiaj Diosmanda rimashca shimiunara ama ishcaichu selluunahua. Timpu mayanllaimi.
66022011	Manali runa chara manali achu; irus runa chara irus achu; ali dirichu runa chara alira rachu; chuyaj runa chara chuyaj achu.
66022012	Ñuca uctalla shamuni, ñuca pagana ñucahuami tian, caran duiñura pagangaj pai rashca tupura.
66022013	Ñuca Alfami ani, Omegas ani, callarinas, tucurinas, ñaupa aj, puchucai ajpas.
66022014	Cushiunami churarinaunara tacsajcuna, dirichura charingaj causana yurama pactai ringaj, llacta punguunai icungajpas.
66022015	Astaumbas allcuuna canzhama tianaunga, sagraunandi, shujhua tacarijcunandi, huañuchijcunandi, runa rashca diosta alabajcunandi, tucui llullara llaquijcunandi rajcunandis.
66022016	”Ñuca, Jesús, ñuca angelda cachashcani cai shimiunara cangunara rimangaj iglesiaunai. Ñuca Davidmanda angus mirais ani, tutamanda shinzhira ricurij istrillas ani.”
66022017	Ispíritus Corderu Huarmis, “Shami,” ninaun. Maican uyaj, “Shami,” nichu. Upinaichij shamuchu. Munaj causana yacura upichu, yanga munaimanda apisha.
66022018	Tucui cai quillcai quillcashca Diosmanda rimashca shimiunara uyajcunama nini: “Pi runas imaras yapasha cai shimiunara, Dios cai quillcai quillcashca turmindarinaunara paita cungami.
66022019	Pihuas cai Diosmanda rimashca shimiunara quillcashcamanda imaras apastajpi, Dios paihua shutira apastanga causana quillcamanda, sumaj llactamandas, cai quillcai quillcashcaunamandas.”
66022020	Cai shimiunara rimaj casna nin: “Sirtu pacha uctalla shamunimi.” Amen. Ari, shami, Señor Jesús.
66022021	Ñucanchi Señor Jesucristo gracia ali llaquina iyai tucui cangunhua tiachu. Amen.
