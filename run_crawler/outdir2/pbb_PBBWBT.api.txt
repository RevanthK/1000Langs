40001001	Jesucristo ji'j nyafiiteywe'sh quimteva tyãatycu pta'shi' ayte'. Jesucristo' Abrahan David ji'cj yu'.
40001002	Abrahana' Isaac neycu yu', naapcachja' Isaacja', Jacob neycu yu'. Atsa' Jacoba', Judáwe'sh neycu yu'.
40001003	Juda' Fares vite' Zara neycu yu', atsa' njĩ'ja' Tamarcu yaase yu'. Faresa' Esrom neycu yu', naapcachja' Esroma', Aram neycu yu'.
40001004	Arama', Aminadab neycu yu', naapcachja' Aminadaba' Naason neycu yu'. Atsa' Naasona', Salmón neycu yu'.
40001005	Salmona' Booz neycu yu', naapcachja' njĩ'ja' Rahabcu yaase yu'. Booza' Obed neycu yu', atsa' njĩ'ja' Rutcu yu'. Obeda' Isaí neycu yu',
40001006	naapcachja' Isaía', jycaajsa David neycu yu'. Atsa' jycaajsa Davida', Salomón neycu yu', atsa' Salomón njĩ'ja' Urias nyu yu'c nyafíi tyãac yu'.
40001007	Salomona' Roboam neycu yu', naapcachja' Roboama', Abias neycu yu'. Atsa' Abiasa', Asa neycu yu'.
40001008	Atsa' Asa', Josafat neycu yu', naapcachja' Josafatja', Joram neycu yu'. Jorama', Uzias neycu yu'.
40001009	Uziasa' Jotam neycu yu', naapcachja' Jotama', Acaz neycu yu'. Atsa' Acaza' Ezequías neycu yu'.
40001010	Ezequiasa' Manasés neycu yu', atsa' Manasesa' Amón neycu yu', naapcachja' Amona' Josías neycu yu'.
40001011	Josiasa' Jeconiaswe'sh neycu yu'. Tyãa ensuty Israelwe'sha' Babilonia quiwen jyũna u'jni yuu.
40001012	Atsa' Jeconiasa' Salatiel neycu yu', naapcachja' Salatiela', Zorobabel neycu yu'.
40001013	Zorobabela' Abiud neycu yu', atsa' Abiuda' Eliaquim neycu yu'. Eliaquima', Azor neycu yu'.
40001014	Azora' Sadoc neycu yu', atsa' Sadocja', Aquim neycu yu', naapcachja' Aquima' Eliud neycu yu'.
40001015	Eliuda' Eleazar neycu yu', atsa' Eleazara' Matán neycu yu', naapcachja' Matana', Jacob neycu yu'.
40001016	Jacoba' Jose neycu yu', naapcachja' Jose' Maria nmi'c yu', Cristo Jesus yaasesa njĩ'j.
40001017	Abrahan ji'jty isate', catorce ney u'juetstec Davida' upyjna ũsu'. Atsa' David ji'jty isate', qui' vite catorce ney u'juetstety Israelwe'sha' Babilonia quiwen jyũna u'jni yuu. Tyãajũ qui' isani qui' vite catorce ney u'juetstec Cristo' upyjna ũsu'.
40001018	Jesucristo upyni' na'wẽc yuu: Jesus njĩ'j Maria' José yacj imi'ya' puuty we'wenic ji'pju'. Nava ij fi'nzemey, nasa ji'pjuc Dyus Espiritu caavya'ja'jni.
40001019	Tyajy nmi' Josea' tyãawe'sh leytyi cytey nwẽese'jna fi'nzesac yu'. Nava Maria nasa ji'pjuni yu's cjuẽswe'shtyi pãatyjĩ'cjmée, paatste tyuteeya'vac yu' nasa jiyunimeete.
40001020	Sa' tyã'wẽ yajcyna ũsiyna, csha'wte Dyus angel vyaarra na'jĩc: —José, David ji'j, iindy nyu yuuwa'jsa Maria's jypa'gaya' wa'lnu, na'wẽ nasa ji'pja' nava tyã' Dyus Espiritu caavya'ja'jni'.
40001021	Maria nchi'c ãaga vyaate', tyã'sa' Jesus yasene'nga. Tyã'wẽ cysusni yuuna, tyãa pa'gatey tyajy nasa pcaltewe'shtyi nwe'wewa'jsa' jĩnac we'we.
40001022	Tyã'wẽ yuuc, nava tyãniitey Dyus yuwe pta'shsa's Dyusíi caaũusutje'tje' na'wẽc we'we tyãa cytey yuucajnrráac tyã'wẽ yuu.
40001023	Tyã' na'wẽc we'we: Teech cna'sa' teech nchi'c ji'pjuna. Tyã' Emanuel cysusni yuuna jĩc.  Tyãa Emanuel jĩnisa': Dyusa' cue'sh yacj ũsa' jĩni'.
40001024	Tyajũ' Josea' deeniijũ yajcyrra', Dyus angel we'weni's nwẽese'jrra Maria tyajy nyu yuuwa'jsa's nvijtme'.
40001025	Nava ptam na'wẽ ij yu' fi'nzemeeta', María nchi'c ãaga yuupcach. Sa' Maria nchi'c ãaga yuute', tyã'sa' Jesus yasec qui'p.
40002001	Jesusa' Belen chjambtec upy, Judea quiwete. Tyãn ensu tyãa quiwesu jycaajsa' Herodescu yu'. Naapcachja' Jerusalen chjambte manz pitstjẽ'j pa'jty sec cãani quiwejuwe'sh estrellaty jiisa.
40002002	Sa' na'jĩnaty pẽjy: —¿Mtee ũsna judiuwe'shtyi jycaajwa'jsa ãchj u'se upysa? Cue'sha' tyajy upyni's pta'shsa estrella's uytja'w sec cãani quiweju, tyãasatja'w wechaya' yuwé'.
40002003	Tyã'jĩte', Herodesa' wala cuj yajcycu, tyã'wẽy Jerusalen chjambte nasava jyucaysa.
40002004	Tyajũ' jycaajsa' sacerdote npiitstjẽ'jwe'sh vite' ley caapiya'jsawe'sh jyucaysaty pa'yarra' paapẽjycu: —Cristo' ¿mteega upywa'jsa yu'? jĩte', pta'shtyi:
40002005	—Judea quiwete Belen chjambtec upywa'jsa yu'. Tyajíic Dyus yuwe pta'shsa' na'jĩna fi'j:
40002006	Judá quiwete Belen chjamb tyã'wẽ maa chjambteva jytjaacue ãjmeecuesame'. Tyãa pa'gatey Belen chjambuj teech npiitstjẽ'jsa casejrra Andy nasa Israelwe'shtyi jype'jwa'jsa' jĩ'c.
40002007	Tyã'jĩte', Herodesa' estrella's uysaaty paatste pa'yarra pẽjycu: —¿Macue tyach yuutsna estrella vyaani? jĩna wala ew paapẽjyrrac
40002008	Belenna caaj na'jĩna neewe'werra: —Cyte me'jwe, sa' wala ew paapẽyine'cue tyãa luuch ma'wẽsateva. Sa' ew jiyurra', andya's pta'shine'cue, atsa' andyva wechaya' u'jue'nja jĩte',
40002009	estrella's uysaawe'sha' u'jty. Naapcachja' sec cãani quiweju estrella uyne'ta tyãa estrella' tyãawe'sh yatste vyaana u'jrra mteene' luuch ũsu' tyãa cajcuete pa'jrrac cytee yuju.
40002010	Tyã'wẽ estrella qui' vyaate', wala wechaty,
40002011	sa' yatte u'carra luucha's uytyi njĩ'j yacj. Sa' peejyũcuerra' luucha's wechaty. Tyã'wẽ yũurraty tyãawe'sh peeswa'j jyũrra u'jni's pjaanderra pees: vyuu bej, incienso vite' mirra.
40002012	Tyã'wẽ yũuniijũ' cus csha'wte pta'shnity yuu Herodes tashna qui' shawendcajmén. Atsa' vite dyi'jsuty shawendna u'j.
40002013	Estrella's uysaawe'sh u'jnijũ', José csha'wte', Dyus angel vyaarra na'jĩc: —Quiiterra me'j ũpjna Egipto quiwen luuchcuẽ's pe'jrra pety njĩ'j yã'jrra. Sa' cytee ũsune'nga andy qui' pta'shpcach. Tyã'wẽme', Herodesa' luuchcuẽ's icjya' pacueya'va' jĩte',
40002014	Jose' cusrráa pe'jna Egipto quiwen u'cj.
40002015	Sa' cyteety ũsu' Herodes uupcach. Dyus yuwe pta'shsa we'werra': Egiptoju pa'yatj Andy Nchi'ca's jĩc tyãa cytey yuucajnrráac tyã'wẽ yũu.
40002016	Estrella's uysaawe'sh tyã'wẽ Herodesa's weechsa na'wẽ vite dyi'jsu u'jni's jiyurra', seena' wala ũusachac. Sa' luuchtyi quiicje'cj Belen chjambtewe'sh vite' peecu'jsuwe'sh yã'jrra jyuca, luuch e'nz añu ji'pjsate cãjpcach. Estrella's uysaawe'sha' macue tyach yã'j yuutsteva pta'shne'ta tyã'sna jiyurrac tyã'wẽ e'nz añu ji'pjsate cãjpcach quiicje'jna ũsu' Herodesa'.
40002017	Dyus yuwe pta'shsa Jeremias na'jĩna fi'jni cytey yuuc:
40002018	Teech ajte Ramá yaasesate ptjũusec Seena' pembeena ñus we'weni. Tyã' Raquelcu tyã'wẽ ũ'ne' tyajy luuch pa'gate, Sa' quishi'tsme', tyã'wẽty icjni yuu naa pa'ga jĩ'c.
40002019	Egipto quiwete ũsrra José csha'wte', Dyus angel vyaarra na'jĩc Herodes uuniijũ':
40002020	—Ãchja' luucha's icj wẽesava uuyã'jty, atsa' pe'jrra shawendna me'j Israel quiweníi jĩte',
40002021	Jose' shawendna u'cj Israel quiwen luuch pety njĩ'j yã'jrra.
40002022	Nava Herodes pa'gate nchi'c Arquelao Judeate jycaajna ũste jiyurra', ũucjcu cytee pa'jya' yu'. Sa' csha'wte' pta'shnic yuu, tyãasac Galilea quiwen u'j.
40002023	Cytee pa'jrra', teech chjamb Nasaret yaasesatec u'p-ya' u'j. Nyafiitey Dyus yuwe pta'shsawe'sh we'werra', Jesusa' Nasareno ya'cysusuna jĩ'ty tyã'jĩni cytey yuucajnrráac tyã'wẽ yũu.
40003001	Tyãa ensu' Juan Bautista' Dyus yuwe's pta'shna pa'cj Judea quiwesu nasa u'pnimeesu.
40003002	Sa' na'jĩ'c: —Pcaltyi nvijtrra Dyus tashte mishawendwe. Tyã'wẽme', Dyus jycaajwa'j ena' ãjyã'cj jĩ'c.
40003003	Naa Juana'scu we'wena fi'j Dyus yuwe pta'shsa Isaiasa' na'jĩna: Nasa u'pnimée quiwesu sus we'weni ptjũusec: Dyus pa'jwa'ja's mpjeu'jwe, Dyi'ja's cu'le pjaandena jĩ'c.
40003004	Juana' camello cjas atyj atjrra cja'tycu jytundu'. Sa' tyajy ũ'nisa yu', cjã'sh wala chji'ndy miltyi yu'.
40003005	Cytee wẽse'jya' pa'jty Jerusalenuwe'sh vite' Judea quiwesuwe'sh jyuca vite' Jordan yu'wala utyasuwe'shva.
40003006	Sa' tyã'wẽ pcalsatja'w jĩna Dyusa's perdon pẽjyna pa'jsatyi' Juana' Jordan yu'walate bautisaĩ'c.
40003007	Nava fariseowe'sh vite' saduceowe'sh tyã'wẽ tjengya' yujte uyrra', Juana' na'jĩ'c: —I'cue'sha' ul weesweesa ji'ji'cue tyãa pa'ga castigo seena'sa yuja', atsa' tyajũ iyuwa'ja's ¿quimga pta'sh?
40003008	Tyã'wẽ castigo seena'saju iyuwa'ja's jiyuyã'jrra', ewrráa yũuna mfi'nzewe, cyaj maava ew fi'nzeni's uysa': Naawe'sha' pcaltyi nvijtrra Dyus luuch yuj yuuta sũjutyna.
40003009	Tyã'jĩte', i'cue'sha' na'wẽ iiwejch yaacynuwe: Cue'sha' Abrahan ji'tja'w na' pcalsameetja'w sũjna yaacywa'j ji'pjmée i'cue. Na'jĩ'tj na': Naa cuet yujtyva Abrahan ji'j vit-ya' ãjana Dyusa'.
40003010	Tyã'wẽ ew fi'nzemeete', ama' ij yã'j ũsa' fytũutashtyi spẽ'tjya'. Maa fytũutashva ew yũnsameetyi' spẽ'tjrra ipyte cambwa'jrráa yuuna.
40003011	Andya' i'cue'shtyi' yu'terráatj bautisaĩ' pcaltyi nvijtrra Dyus tashte shawendsatyi'. Nava andy e'suj vite yuja' tyã' Dyus Espiritu ipy na'wẽsate bautisaĩna. Tyã' andyte jytjaacue ãjawa'jsa', atsa' andya' tyajy pelgatyirráa yujtyva ũsya' seelpimeesatj.
40003012	Tyã' scuutyj cweejya'jni plaatu's cusete at yã'jrra ũsa' na' scuutyja's tamaju tyundena sũupi'jna. Tyã'wẽ yũurra scuutyja's jyaawuuna. Nava tama yu'sa' cambuna ipy bagachte yujva ũchjawa'jmeesate jĩ'c.
40003013	Naapcachja' Jesusa' Galilea quiweju yujrra Jordan yu'wala pucate Juan ũsnite pa'cj, Juan yu'te bautisãycajn.
40003014	Nava Juana' Jesusa's bautisãy wẽemeerra na'jĩc: —Wejy yuuva indy andya's bautisãywa'jsang, sa' ¿ma'wẽnga andya's pi'qui' indya's bautisãycajn? jĩte',
40003015	Jesusa' na'wẽc pas: —Dyus jytjãasni's cytey yuuní wejy ewna jĩte', Juana' cytey nwẽese'cj.
40003016	Atsa' Jesusa' yu'te ya'bautisãyrra casejetspcachja', cielu' pjaatec, atsa' Jesusa' uycu Dyus Espiritu tumb chijme na'wẽsa tyajy cajcuete quĩjatste.
40003017	Atsa' we'weniva ptjũusec cieluju na'jĩna: —Naaíi Andy Nchi'c wala wendynisa'. Tyãa pa'ga wala wechana ũstju jĩc.
40004001	Tyajũ' Dyus Espiritu' Jesusa's pe'jna u'cj nasa u'pnimée quiwesu, cyteea' echtjẽ'j ĩshii wẽeni fi'nzeya'.
40004002	Sa' cuarenta en cuarenta cus quĩjva ũ'mée u'prra', Jesusa' wẽec.
40004003	Atsa' echtjẽ'ja' Jesus tashte utyaarra na'jĩnac we'we ewmée vit wẽerra: —Dyus Nchi'c dyijrra', naa cuettyi pan myuucaaj jĩte', Jesusa' na'wẽc pas:
40004004	—Dyus librute na'jĩ'c: Nasa' pan yacjrráa yu' ĩtyi fi'nzemeetyna, naasáa jyuca Dyus we'weni yacj yuurráa ĩtyi fi'nzetyna jĩc.
40004005	Tyajũ' echtjẽ'ja' Jesusa's pe'jna u'cj Jerusalen chjambna, sa' cyteea' dyuus yatte ẽete caateca'jrra,
40004006	na'wẽc jycaaj: —Dyus Nchi'c dyijrra', ay ẽejũ mũpj. Tyãa pa'gatey Dyus librute na'wẽc we'we': Dyusa' tyajy angeleswe'shtyi jycaajana indya's nwe'wecajn. Atsa' tyãawe'sha' cusete jypa'gatyna, Iindy chinda cuette cpã'yuucajmen jĩna fi'jni' jĩte',
40004007	Jesusa' na'wẽc pas: —Vite ajte Dyus librute' na'wẽc we'we': Indyna jype'jsa Dyusa's jycaajwa'j ji'pjmeeng jĩna fi'jni' jĩc.
40004008	Tyajũ' echtjẽ'ja' qui' pe'jna u'cj vits walate, sa' tyãajũ maa quiwesu chjambtyiva seena' zhichcuesa's caavya'jac.
40004009	Sa' na'jĩc: —Andya's peejyũcuerra neewe'wene'nga atsa' andya' na'sa' jyuca indya's ũsu'nja jĩte',
40004010	Jesus pasrra': —Echtjẽ'j, andy tashu mtyutée, tyãa pa'gatey Dyus librute na'jĩ'c: Indyna jype'jsa Dyusrrá's neewe'wewa'ja', sa' tyãarrá's selpiwa'ja' jĩna fi'jni' jĩte',
40004011	echtjẽ'ja' Jesus tashu tyuteec, atsa' Dyus angeleswe'sha' pu'chya' pa'jty.
40004012	Juan Bautista' cyuupjni ũsa' jĩni's Jesusa' jiyurra', Galilea quiwen u'cj.
40004013	Nava Nasaret chjambte yu' yujumée, Capernaum chjambtec u'p-ya' u'j. Tyãa chjamba' Zabulón vite' Neftalí quiwe tyãa ja'ndasuc ũsu' ĩcj pucaga.
40004014	Tyã'wẽ yũuc nava Dyus yuwe pta'shsa Isaias fi'jni cytey yuucajnrráac tyã'wẽ yũu. Tyã' na'jĩnac fi'j:
40004015	Zabulón Neftalí tyãawe'sh quiwesu u'psa, Vite' ĩcj pucasu dyi'j u'jna ũsa' tyãa ja'ndasu u'psa, Vite' Jordan yu'cuteju, sec cãani ju'nguwe'sh, Vite' Galilea quiwesu judiu ji'jmeesawe'sh
40004016	Tyãa nasa' chji'ndyte ũssa na'wẽ ũsrrava, Eena'sa's uytyi. Sa' uuníi na'wẽrráa yã'j ũsteva, Eena'sa' cweetjcu jĩ'c.
40004017	Tyajũ' Jesusa' Dyus yuwe's pta'shya' tacjcu: —I'cue'sha' pcaltyi nvijtrra Dyus tashte mishawendwe. Tyã'wẽme', Dyus jycaajwa'j ena' ãjyã'cj jĩ'c.
40004018	Jesusa' Galilea ĩcj pucasu u'juetsrra', e'nz pyacjtyi uycu, Andres vite nyacja's Simon Pedro jĩ'ty tyãawe'shtyi. Tyãawe'sha' wendy uwesaaty yu', tyãasaty wendy ucje's ĩcjte acjna ũsu'.
40004019	Atsa' Jesusa' na'jĩc: —Andy yacj myujwe, atsa' Dyus jĩi nasaa pcjacjwa'jsa vitu'nja i'cue'shtyi'.
40004020	Tyã'jĩtspcachja', wendy ucjety nvijtrra tyãa yacj u'jty.
40004021	Atsa' Jesusa' tyãajũ wejcuẽ u'jnarráa, vite e'nz pyacjtyi uycu, Zebedeo nchi'cwe'sh Jacobo vite' Juan tyãawe'shtyi. Tyãawe'sha' barcote ney yacjtyi u'p yu', wendy ucje's pã'cjna. Atsa' Jesusa' pa'yac.
40004022	Naapcachja' barco vite' tyãawe'sh neyna nvijtna'va Jesus yacj u'jty.
40004023	Jesusa' Galilea quiwe jyucac pecũj, judiuwe'sh pcjaacjeni yat-su Dyus jycaajwa'j yuwe ewsa's pta'shna, tyã'wẽy nasa quĩj weete ãtsa'satyva jyuca nuycatyjic.
40004024	Tyajũ' Siria quiwesuwe'sh jyuca jiyuty Jesus tyã'wẽ yũuni's. Tyãa pa'gaty fiyfiy ãtsa'satyva jyuca jyũna pa'j, aca ji'pjsa vite' ech iiyamunisa vite' wẽechpa'jsa vite' ẽseya' ãjasameetyva jyuca. Tyã'wẽsatycu Jesusa' nuycatyji.
40004025	Tyajũ' Jesus yacj pi'cyna u'juya' nasa wala utyaaty, Galileajuwe'sh vite' Decapolis quiwesuwe'sh vite' Jerusalenuwe'sh vite' Judea quiwesuwe'sh vite' Jordan yu'cutejuwe'sh.
40005001	Nasa wala cuj casejte uyrra', Jesusa' tyajy tyjityjnisawe'shtyi tjã'tjec pe'jna u'j. Atsa' tyãawe'sha' tyajy tashte utyaate',
40005002	na'wẽc caapiya'jya' tacj:
40005003	Wala yuj wecha yuja' Dyusa's peejyrra pacuesáa yacja', tyãa pa'gatey tyã'wẽ yũusa' Dyus jycaajna ũsnite u'caya' ãjawa'jsata' naa pa'ga.
40005004	Wala yuj wecha yuja' ewmeete fi'nzeni's jiyurra ũ'nena Dyusa's yaacysa yacja', tyãa pa'gatey tyã'wẽ yũusa' Dyus cviisha'jni yuuwa'jsata' naa pa'ga.
40005005	Wala yuj wecha yuja' wa'lmée Dyus tashte utyasáa yacja', tyãa pa'gatey tyã'wẽ yũusá' naa quiwe jyuca tyãawe'sh jĩirrarráa yuuna pa'jwa'jsa' naa pa'ga.
40005006	Wala yuj wecha yuja' Dyus dyi'pte ew fi'nzewa'ja's yuurráa ũusuj jyuca yajcyrra pacuesáa yacja', tyãa pa'gatey tyã'wẽ yũusaatyi' Dyusa' pu'chjina.
40005007	Wala yuj wecha yuja' vitety peeygãjna fi'nzesa yacja', tyãa pa'gatey tyã'wẽ yũusa' Dyus peeygãanity fi'nze' naa pa'ga.
40005008	Wala yuj wecha yuja' ũuste quĩj pcala's yujva ca'ga'jmée fi'nzesa yacja', tyãa pa'gatey tyã'wẽ yũusa' Dyusa's uyya' ãjawa'jsata' naa pa'ga.
40005009	Wala yuj wecha yuja' puiimée fi'nzewa'ja's pacuesáa yacja', tyãa pa'gatey tyã'wẽ yũusa' Dyus luuchta' naa pa'ga.
40005010	Wala yuj wecha yuja' Dyus yacj fi'nzepa'ga yajtsena fi'nzesa yacja', tyãa pa'gatey tyã'wẽ yũuni fi'nzerrava Dyus jycaajna ũsnite u'cawa'jsata' naa pa'ga.
40005011	I'cue'sha' wala yuj wechana mfi'nzewe, andyna nwẽese'pja'garráa nasa' wẽeshuna pcyuuna quĩjquĩjva ewmée nuywe'wetsteva.
40005012	Tyãa pa'gatey cielute' wala yuj jypa'gawa'j ji'pji'cue naa pa'ga. Dyus yuwe pta'shsa tyãniiteywe'shtyi tyã'wẽty pcyuu na' ãchjva tyã'wẽyrráa yuutyna, nava ñusmée wechana mfi'nzewe.
40005013	I'cue'sha' nenga na'wẽ naa quiwete pẽetjewa'jsa i'cue. Nava nenga' shũucãjrra', ¿ma'wẽ pẽetjejecy? Quĩj yũuwa'j yujva selpimeena, naasáa pujmbrra nasaa wacji'cji'jwa'jrráa yuuna.
40005014	I'cue'sha' naa quiwete eena' cweetjsa i'cue. Teech chjamb tjã'j vitsga ũssa' ¿nasa uynimée ũsma'c?
40005015	Lampara's apjrra tyajya' tyã'wẽ ya'pqui'ta'tsme', wejyva ãatec ya'tyaja', yatte jyuca cweetjcajn.
40005016	Tyã'wẽy i'cue'shva eena' mcweetjwe nasaa dyi'pte, cyaj i'cue'sh ew fi'nzeni's uyrra', Dyus ewsa ũsyuju'ga jĩna we'wetyna i'cue'sh Tata cielute ũssa's.
40005017	Moises ley vite' Dyus yuwe pta'shsawe'sh caapiya'jni tyãaty nwẽese'jya'méene' yuwé' sũjna yaacynuwe andya's. Tyã'wẽ yũuya' yuwe'tsmeetj, wejyva tyãa leya's jytjaacue ew ãate caajiyu'jya'tj yuwé'.
40005018	Isatj pta'shi', cielu pety quiwe yã'jrra scjẽwpcach tyãa leytyi' le'chcuẽrráa yujva e'scjẽ nvijtmée jyuca nwẽese'jwa'tja'.
40005019	Tyãa pa'ga maava tyãa ley jycaajnity wala le'chcuẽesa quĩjteva selpiwa'jmeesa na'wẽ tjengte tyãatyi' nvijtrra, nasatyva tyã'wẽ yũuya' íirráa caapiya'jana na', tyã'wẽ yũusa' Dyus jycaajna ũsnite le'chcuẽrráa seelpisa' jĩni yuuna. Nava tyãa leytyi le'chcuẽrráa yujva nvijtmée jyuca nwẽese'jrra vitetyva tyã'wẽy nwẽese'jya' caapiya'jsa', Dyus jycaajna ũsnite wala seelpisa' jĩni yuuna.
40005020	Na'jĩ'tj na': i'cue'sha' caapiya'jsawe'sh vite' fariseowe'sh fi'nzenite jytjaacue ew fi'nzemeerra', bagachte yujva Dyus jycaajna ũsnite u'caya' ãjameene'cue.
40005021	I'cue'sh yatsgawe'shtyi na'jĩna caapiya'jni's iiwẽse'jne'cue: Nasa icjwa'jme'. Tyã'wẽme', nasa icjsatyi's maatyva castigãywa'j yuuna jĩ'ty.
40005022	Nava andya' na'wẽtj jycaaja': Nasa yu's icjmeerrava, peecy yacjtjẽ'ja's ũuscha yaacypa'garráa tyãava yuuwesa castigãywa'j yuuna. Meerrava peecy yacjtjẽ'ja's váa atsewe'wena atsa' tyã'sa' cjuẽswe'sh tashte jyũna u'jni yuuna. Sa' peecy yacjtjẽ'ja's wẽeshute', tyã'sa' castigo infiernote acjwa'j yuuna.
40005023	Tyã'wẽ Dyusna peeswa'j ofrenda's jyũna pa'jrra altalte acjmey yaaquivá'nga iindy yacjtjẽ'j indya's atseni's,
40005024	sa' tyãa ofrenda's altal pucate nvijtna'va u'juene'nga iindy yacjtjẽ'ja's perdon pẽjyya'. Tyã'wẽ yũurra tyãa ofrenda's altalte acjene'nga.
40005025	Maava indya's atsesa pãatyjĩ'cjrra cjuẽs tashna jyũna u'juetste', cjuẽs tashte pa'jmey dyi'cja mpuutywe'we cjuẽs tashte jyũna u'cjamen. Tyã'wẽme' cjuẽsa' policiawe'shtyi ducjte', tyãawe'sha' carcelte tyajatyna.
40005026	Andya' isatj we'we', tyajũyã'ja' casejya' ãjameene'nga vyu nmej ji'pjuni's ducjmeerra yu'.
40005027	I'cue'sha' iiwẽse'jne'cue na'jĩna nyafiitey caapiya'jni's: Ptamsayã'ja' vite yacj pcal yuuwa'jme' jĩni's.
40005028	Nava andya' na'wẽtj jycaaja': Vite yacj yu' pcal yuumeerrava, teech u'ya's ewmée yajcyrra tjengni yacjrráa, pcal yã'cj yu' tyajy ũuste.
40005029	Yafya' indya's pcalte cweete'pjchãj yuutste', cutyi'jrra mwãataj. Wejyva teech yafyrrá's iviiturra', cacue jyuca yu' infiernote acjni yuunimée wejy ewa'.
40005030	Meerra' patsu cuse tyã'wẽ pcalte cweete'pjchãj yuutste', spẽ'tjrra mwãataj. Wejyva teech cuserrá's iviiturra', cacue jyuca yu' infiernote acjni yuunimée wejy ewa'.
40005031	Tyã'wẽy nyafiitey na'jĩna pta'shni'sva iiwẽse'jne'cue: Maava nyu yacj tyuteetsrra', tyãa tyuteni's etste fi'jrra nviitwa'ja' jĩnaty caapiya'ja'.
40005032	Nava andya' na'wẽtj jycaaja': Nyua' vite yacj pcal yũuterráa nmi'a' tyuteeya' ãjana. Tyã'wẽme', pcal yũusameete peecyrráa nmi'a' tyuteerra', vite yacj pcalte weteewa'ja's dyi'j pjaandesa yuuna. Tyãa pa'ga maa pitstjẽ'jva tyãa u'y nviitnisa yacj ptamuurra', tyãava pcaltec wetesá yuuna pa'ja'.
40005033	I'cue'sh yatsgawe'shtyi na'wẽ caapiya'jni'sva iiwẽse'jne'cue: Dyus yase's cysusrra jurãyni's ĩshiimée cytey yuuwa'ja' jĩ'ty.
40005034	Nava andya' na'wẽtj jycaaja': Cytey yuune'jmeerra', ma'wẽsarráa yujtyva cysusna jurãywa'jme'. Cielu's cysusna jurãynuwe, tyã' Dyus jycaajna ũsni' naa pa'ga.
40005035	Sa' quiwe'sva cysusna jurãynuwe, tyãa quiwe' dyuus chinda tyaajwa'j vitnisa' naa pa'ga. Sa' Jerusalennava cysusna jurãynuwe, tyãa chjamba' jycaajsa chjamba' naa pa'ga.
40005036	Sa' peecy dyictje's cysusnava jurãynuwe, tyãa pa'gatey indya' quĩjte yujva seelpimeesang Dyus dyi'pte naa pa'ga. Tyãasa teech dycjasrráa yujnava chijme vit-ya' ãjawa'jsameeng, sa' cjũchva vit-ya' ãjameene'nga.
40005037	Jurãywa'j peejyme', isasa's teech jwendrráa mwe'wewe, jiirra' jii íitj jĩna, jiimeerra' jiimeetj jĩna. Tyã'wẽme', ĩshiina we'wenisa' echtjẽ'j cwe'we'jni'.
40005038	I'cue'sha' iiwẽse'jne'cue na'jĩna nyafiitey caapiya'jni's: Iindy yafya's cpã'vitte', ca'tuva tyã'wẽy myũu. Sa' iindy qui'tja's chcajndete', ca'tuva tyã'wẽy myũu jĩ'ty.
40005039	Nava andya' na'wẽtj jycaaja': Indyna ewmée yũusa's ca'tuja' iindeewenu. Tyã'wẽ yũumée, iindy dyi'pga pejtyate', ca'tu ju'nguwe'shnava petyacajn mes.
40005040	Meerrava indya's pãatyjĩ'cjrra iindy cmiisa's cusa'jatste', jycaatsni atyjnava mes jyũna u'cjan.
40005041	Teech ta'ngute pa'j tu'srra nvijt-ya' u'jwa'ja's jycaatje', e'nz ta'ngute pa'j nvijt-ya' me'j.
40005042	Maava quĩjrráava indya's tjãaste', mes. Sa' pqui'tje', wa'lwa'jme' ji'pjrra'.
40005043	Nyafiitey na'jĩna caapiya'jni'sva iiwẽse'jne'cue: Nasatyi' mpeeygãj, nava atsesa yuutyi' peeygãanu jĩ'ty.
40005044	Nava andya' na'wẽtj jycaaja': I'cue'shtyi atsesatyi' mpeeygãjwe, sa' cysewna ewmée we'wesatyi' ca'tu' ewrráa mwe'wewe. Atsesatyi' ew yũuna mfi'nzewe. Wẽeshuna pcyuusatyi' tyãawe'sh pa'gate Dyusa's mneewe'wewe nwe'wecajn.
40005045	Tyã'wẽ yũurrarráa i'cue'sh Tata cielute ũssa luuchrra tyã'wẽ yuune'cue. Tyã' maa nasatyva seca's caacweetje'je'c, ewsa ma'c yuu meerra' ewmeesa ma'c yuu nava jyucaysaty. Sa' tyã'wẽy nusnava caja'c, ew yũusa ma'c yuu meerra' ewmée yũusa ma'c yuu nava jyucaysaty.
40005046	Tyã'wẽ i'cue'shtyi peeygãasarráaty ca'tuva peeygãjrra', ew yũusatja'w ¿jĩya' ãjama'cue? Macue nasa ewmeesa gobierno jĩi vyu pcjacjsawe'shva tyã'wẽ yũuwa'jrráa yu'sa' ãja'ty atsa'.
40005047	I'cue'sh yacjtjẽ'jwe'shrráaty wechate', ¿quĩj ew yũuni yaasena? Tyã'wẽ yũuwa'j yu'sa' Dyusna jiimeesava cyteytyi yũ'.
40005048	I'cue'sh Tata cielute ũssa' maa yacjva jyuca ewsa' naa pa'ga i'cue'shva tyã'wẽy mfi'nzewe.
40006001	I'cue'sh ew yũuni's nasa uyrra ew we'we jytjãasrra mjĩini's wala mpa'yajcywe. Tyã'wẽ ew we'we jytjãasrrarráa ew yũuna fi'nzete', iindy Tata cielute ũssa' quĩj yujva dewemeena.
40006002	Tyãa pa'ga peejysaty quĩjrráava peesu'tsrra', nasa uycajn sũjrra nasa cshavyte tyã'wẽ yũunu. Ãaterráa ew we'wesawe'shrráaty tyã'wẽ yũ' judiuwe'sh pcjaacjeni yat-su vite' clliicjunsu, nasa' uyrra' ew yuj yũ'c jĩna tuutje'j jytjãasrraty tyãawe'sha' tyã'wẽ yũ'. Nava andya' isatj we'we': Tyã'wẽ yũurra', nasaa pwe'sh tuutje'jnirráaty fi'nze'.
40006003	Nava peejysaty quĩjrráava peesu'tsrra', quim yujva jiyunimeete paatste tyã'wẽ myũu.
40006004	Atsa' paatste tyã'wẽ yũutste iindy Tata uyrra', indya's deweena.
40006005	I'cue'sha' Dyus yacj puuty we'wetsrra', ãaterráa ew we'wesawe'sh na'wẽ yũunuwe. Tyãawe'sha' judiuwe'sh pcjaacjeni yat-su vite' clliicjunsu yujurraty Dyus yacj puuty we'wena pecũju' nasa uycajn sũjrra. Isatj we'we', tyã'wẽ yũurra' nasaa tuutje'jnirráaty fi'nze'.
40006006	Nava indya' Dyus yacj puuty we'wetsrra', yat dyiite u'carra vitya's apjrra quim yujva uynimeete mpuutywe'we. Atsa' tyã'wẽ paatste puuty we'wete', iindy Tata cielute ũssa' deweena.
40006007	Dyus yacj puuty we'wetsrra', llisasáa na'wẽ tyã'snaíirráa cuj us peenana ũswa'jme'. Dyusa's jiimeesarráaty tyã'wẽ yũ', wala we'wete', Dyusa' wẽse'jena sũjrra.
40006008	Tyãawe'sh na'wẽy yũunuwe. Tyã'wẽ yũumeeteva, i'cue'sh Tata' jiiyã'ja' i'cue'sh peejini's pẽjyumeyna.
40006009	Tyãa pa'ga i'cue'sha' na'wẽrráa Dyus yacj puuty we'wena na'jĩne'cue: Cue'sh Tata cielute ũssa Indya' bagachteva jytujtje nes yuune'nga.
40006010	Iindy jycaajwa'j ena'srráatja'w ũytjasu', Naa quiwete indy ma'wẽne'nga jytjãasu' tyã'snarráa cytey tee yuu cielute na'wẽy.
40006011	Cue'sh ũ'wa'j een isa peejini's meen pees.
40006012	Cue'sh ewmée yũuni's meen peltunaĩ, cue'shva ma'wẽtca'w peltunãy cue'shtyi ewmée yũusaty tyã'wẽy.
40006013	Ewmeete wetecajmén, meen nwe'we. Tyãa pa'gatey indy yuurráa quĩjteva jyuca ãjawa'jsang, sa' bagachteva indy yuurráa jycaajna nes yuuwa'jsang.
40006014	Tyã'wẽ i'cue'shva ewmée yũusaty peltunãyte', i'cue'sh Tata cielute ũssava peltunaĩna i'cue'shtyi.
40006015	Nava ewmée yũusaty peltunaĩmeete', i'cue'sh Tatava peltunaĩmeena i'cue'shtyi.
40006016	I'cue'sha' yũunatsrra', maa nasava uycajn sũjrra ãate caavya'ja'jwa'jme'. Ãaterráa ewtja'w jĩsarráaty tyã'wẽ yũ' nasa jiyucajn. Isatj we'we': Tyã'wẽ yũurra' nasaa tuutje'jnirráaty fi'nze'.
40006017	Nava indy tyã'wẽ yũunatsrra', dyi'pna pchjĩ'chrra dycjasnava ew mquind,
40006018	cyaj indy yũunani's ãate caavya'ja'jmeete', nasa jiyumeetyna, naasáa iindy Tata yuurráa jiyurra indya's deweena.
40006019	Naa quiwete quĩjquĩjva ji'pjuwa'ja's pa'pchunuwe. Tyã'wẽme', wes ũ'we'ty, atsa' inzva suwu'ty. Naapcachja' peswé' pa'jrra ji'pjuni's cutyi'ji'ty.
40006020	Wejyva cielute ji'pjuwa'jrrá's wala mpa'pchuwe. Cyteea' wesva ũ'meena, atsa' inzva suwmeena, pesweeva cutyi'jmeena.
40006021	Tyãa pa'gatey mtee jyaawni ji'pjrra', cyte yuurráac wejy jytjaacue yajcyna ya'fi'nze'.
40006022	Yafya' cacue's ewte caafi'nze'jsata'. Tyã'wẽ iindy yafya' ewsarrá's tjengsate', iindy cacue' ewte shiingmée fi'nzena.
40006023	Nava iindy yafya' ewmeesarrá's tjengsate', iindy cacue' jyuca ewmeete chji'ndyterráa fi'nzena. Tyã'wẽ eena'te ew caafi'nze'jwa'jsa yuu ewmeete chji'ndytewe'sha'srráa tjengsate', bagachte yujva eena'te fi'nzewa'ja's ya'ji'pjumeena.
40006024	Quim yujva e'nz patrontyi selpiiya' ãjameena. Tyã'wẽ viterrá's wendyna fi'nzerra', vite patron yu'sa' atsena. Sa' teechsa jycaajnirrá's cytey yuurra', vite patron jycaajni yu'sa' cytey yuuya' ãjameena. Tyã'wẽy naa quiwete ji'pjuni's pa'pchuna Dyusnava selpiina yuuya' ya'ãja'tsme'.
40006025	Na'wẽtj yu'cypeje': I'cue'sha' quĩj yujva cuj yajcymée mfi'nzewe, ¿quĩj ũ'wecytja'w? sa' ¿quĩj atjecytja'w? sũjna. Tyãa pa'gatey ũ'nisate jytjaacue peejysa ĩtyi fi'nzeni's ji'pjyã'ji'cue, sa' atjnisate jytjaacue peejysa cacue'sva ji'pjyã'ji'cue naa pa'ga.
40006026	Mtjengwe ẽesu fyuusa vichacuety. Tyãawe'sha' uja'tsmeeta', sa' ũ' pcjacje'tsvameeta', sa' tee jwendte jyaawu'tsvameeta'. Tyã'wẽteva i'cue'sh Tata cielute ũssa' tyãa vichacuetyi' peejymeec sã'jĩ'. I'cue'sha' tyãa vichacuete jytjaacue pa'gasa i'cue, atsa' wejy tyã'wẽ sã'jĩna.
40006027	Tyã'wẽ wala pa'pchurra' ¿i'cue'sh maarrá' peena medio metro tjaacue walaaya' ãja'cue'?
40006028	¿Quĩjya'rráacue tyacue pa'pchu' i'cue'sh atjwa'j roparrá's? Mtjengwe quite tashtyi. Tyãawe'sha' mjĩ'tsmeeta', sa' cjasva pundu'tsmeeta', nava ma'wẽta zhichcue walá'.
40006029	Na'jĩ'tj na': Jycaajsa Salomon yujva tyãa quite tash na'wẽ yu' zhichcue iijyũme' macue wala ji'pjsarrava.
40006030	Tyã'wẽ quite tasha' ãchjíi yu' zhichcue ũsrrava, cuscusa' ipyte cambwa'jrráac yu', nava tyã'wẽsa'sva Dyusa' wala zhichcue pjeu'ju'c na' i'cue'shtyi' wejy tjaacue ew pjeu'juna. Tyãa sũjya' ãja'tsmeene'cue.
40006031	Tyãa pa'ga i'cue'sha' quĩj yujva cuj yajcymée mfi'nzewe, ¿quĩj ũ'wecytja'w? sa' ¿quĩj atjecytja'w? sũjna.
40006032	Dyusna jiimeesarráaty tyã'wẽ cuj yajcyna fi'nze'. Nava i'cue'sha' cielute Tata ji'pji'cue tyã' jyuca jiia' i'cue'sh peejini's.
40006033	Tyãa pa'ga i'cue'sha' Dyus yacj fi'nzewa'ja's cjuẽ'y wejy tjaacue mpa'pchuwe, tyajũyã'ja' quĩjva tjẽymée vyaana.
40006034	Ãchja' jiyui'cue na' cuscuscjẽwe'sha's ũytjasna pa'pchunuwe. Tyã'wẽme', cuscuscjẽ' pa'pchuwa'j tjaacue tjẽysa pa'jana een isa fiyfiysa.
40007001	Ma'wẽsateva jiimeerra', ewmeesata' jĩna nuywe'wewa'jme', Dyus dyi'pte i'cue'shva ewmeesa yuuya'mée.
40007002	Tyã'wẽme', vitesaty nuywe'wete', Dyusa' i'cue'shtyiva ewmeesata' jĩrra castigaĩna nuywe'wepa'ga. I'cue'sh ma'wẽ juuna' yũute', Dyusva tyã'wẽyrráa juuna' castigaĩna.
40007003	Iindy yacjtjẽ'j yafyte cytã' le'chcuẽesa cjẽerra ũste ¿ma'wẽ uyuqui'ng iindy yafyte yu' fytũ pe'la yuu walasa cjẽerra ũste tyã's cjuẽ'y cutyi'jmeerra'?
40007004	Sa' ¿ma'wẽ iindy yacjtjẽ'ja's cytã' le'chcuẽsa iindy yafyte ji'pjngu tyã'sa' cutyi'jitj jĩna we'wequi'ng, tyã'wẽ iindy yafyte yu' fytũ pe'la walasa's ji'pjrra'?
40007005	Ãacjerráa ew we'wena u'jusa, iindy yafyte fytũ pe'la walasa's cjuẽ'y mcuutyi'j. Tyã'wẽ yũurra iindy yacjtjẽ'j yafyte cytã' le'chcuẽsa's ew uyrra cutyi'jya' ãjane'nga.
40007006	Dyus yuwe's alcuty ũswa'jme', sa' cuchityva ũswa'jme'. Tyã'wẽme', jyuca wa'cji'cji'jrra ũusachayã'jrra', ũssa i'cue'shtyi íirráa wa'cyya' cũjutyna.
40007007	Dyusa's mpẽjywe, atsa' ũsuna, sa' pacuerra', uyuune'cue. Vityte mtu'cacawe, atsa' pjaandena.
40007008	Tyã'wẽ maava pẽysa' jypa'gana, atsa' pacuesá' uyuuna. Vityte tu'cacate', pjaandeni yuuna.
40007009	I'cue'sh pwe'sh maarra' i'cue'sh luuch pan tjãaste', ¿cueta's ũsma'cue?
40007010	Meerra' wendy tjãaste', ¿ula's ũsma'cue?
40007011	I'cue'sha' Dyus dyi'pte ewmeesarrava, i'cue'sh luuchtyi' ewsarráa i'cue peesu', atsa' i'cue'sh Tata cielute ũssa' wejy tjaacue ewsa's peesuna tjãassatyi'.
40007012	Bagachteva i'cue'shtyi maa nasava ewrráa yũuna fi'nze jytjãasrra', i'cue'shva tyã'wẽy maa nasatyva ewrráa yũuna mfi'nzewe. Tyãa pa'gatey Moises ley vite' Dyus yuwe pta'shsawe'sh fi'jniva tyã'wẽrrarráaty jycaaja'.
40007013	Vity pteenzte me'cawe. Tyã'wẽme', vituwa'tje u'cawa'j vitya' wala tape', atsa' dyi'jva tyã'wẽy tape'. Cyteea' wala cujsa u'cana ũsta'.
40007014	Naapcachja' vitumée Dyus tashte pa'jwa'j vitya' pteenza', atsa' dyi'jva tyã'wẽy pteenza'. Cytee yu' cujmeerráa u'cana ũsta'.
40007015	Dyus jycaajnisatja'w jĩna ĩshiisatyi' mpa'yajcywe. Tyãawe'sha' i'cue'sh tashte yu' piisháa cacue yacjtyi vya', nava ũuste yu' yu'cj ech weeswée na'wẽsata'.
40007016	I'cue'sha' tyãawe'sh fi'nzeni's jiyune'cue. Miiyajcywe: Uva's tsjũtsj tashte ya'unde'tsme', sa' breva's cjãas tashte ya'unde'tsme'.
40007017	Tyã'wẽ fytũu tash ewsa' ewsarráac yũnu', atsa' fytũu tash ewmeesa' ewmeesaíirráac yũnu'.
40007018	Fytũu tash ewsa' ũ' ewmeesa's yũnya' ãjameena. Tyã'wẽy fytũu tash ewmeesa' ũ' ewsa's yũnya' ãjameena.
40007019	Maa fytũu tashva ewmée yũnsa's spẽ'tjrra ipyte ya'cambu'c.
40007020	Tyãa pa'ga tyãawe'sh fi'nzeni's uyrra jiyune'cue ma'wẽsateva.
40007021	Yuwejurráa andya's ew we'wesa jyuca yu' cielute Dyus jycaajna ũsnite u'cawa'jsameeta', naasáa andy Tata jytjãasni's cytey yuusarráa cielute u'cawa'jsata'.
40007022	Tyãasa cielute u'cawa'j en ãjte', wala yuj maava andya's na'jĩtyna: Cue'shtyi jype'jsa mwẽese'j: Cue'sha' iindy yuwe's pta'shtja'w, sa' iindy yase's cysusrra echtjẽ'jtyva cutyi'tja'w, sa' quim yujva ãjanimeesa'sva caavya'ja'tja'w manz usva jĩtyna.
40007023	Nava andya' na'jĩna pasu'nja: Bagachte yujva andy jype'jnisa yu'tsmeei'cue, naa pa'ga i'cue'shtyi' jiimeetj. Ewmée yũuna fi'nzesa' andy tashtewe'sh meei'cue.
40007024	Maava andy jycaajni's wẽse'jrra cytey yuusa', yat tyajya' jiisa na'wẽsa yuuna: Tyãa yata's cuette caachinda'jrra tyajte',
40007025	nus pa'jna, wejya wala quiitena, yu' walaana yuurrava, yata's suwme', cuette caachinda'jrra tyaajnipa'ga.
40007026	Nava maava andy jycaajni's wẽse'jrrava cytey yuusame', yat tyajya' jiimeesa na'wẽsa yuuna: Tyãa yata's cuetmuseterráa tyajte',
40007027	nus pa'jna, wejya wala quiitena, yu' walaana yuute', tyãa yata' weterra jyuca suweec jĩc.
40007028	Tyajũ' Jesus we'wena jyã'tje', nasa' wala cuj yajcyna neeyũuty tyajy caapiya'jni's wẽse'jrra,
40007029	tyã'wẽ leya's caapiya'jsawe'sh na'wẽmée, nwẽese'jwa'ja's ũucjnus we'wena caapiya'pja'ga.
40008001	Jesusa' tjã'j vitsu quĩjte', nasa iiméj wala cuj pcjaacjety.
40008002	Atsa' teech pitstjẽ'j wã'jy wee seena' canzhsate ãtsa'sa Jesus tashte utyaarra peejyũcuerra na'jĩnac pytjaa we'we: —Andya's peeygãjrra' nuycatyjine'nga naa weeju jĩte',
40008003	Jesusa' na'jĩnac cuseju jya'ndy: —Ajtsemée peeygãanisang, naa pa'ga catyjirra mneeyũu jĩtspcachja', tyãa wã'jy weeju catyjirrac neeyũu.
40008004	Atsa' Jesusa' na'wẽc jycaaj: —Maa yujtyva pta'shmeene'nga, naasáa sacerdote yuurráana iindy cacue's tywesya' me'j. Sa' Moises ma'wẽga jycaaja' tyã'srráa cytey yuune'nga, cyaj nasa jyucaysa jiyutyna indy ew catyjirra neeyũuteva jĩc.
40008005	Tyajũ' Jesusa' Capernaum chjambte pa'tje', soldau cpiitan romanowe'sh utyaarra' pytjaa we'wec na'jĩna:
40008006	—Andy yatte jype'jnisa uuya' yã'j ũsa' ẽseya' ãjameerra jĩte', Jesus pasrra':
40008007	—Andya' u'jrra nuycatyji'nja jĩc.
40008008	Atsa' cpiitana' na'wẽc pas: —Andya' iindy dyi'pte quĩjte yujva seelpimeesatj. Tyãasatj andy yatte iindy pa'jni's tjaame', naasáa chjãchjana jĩna mwe'we atsrráa andy jype'jnisa' catyjina.
40008009	Andyva ma'wẽtca walasa jycaajnityi' nwẽese'je', sa' andyna nwẽese'jsa soldauwe'sh iijype'tj tyãawe'shtyi teechsa's me'j jĩte', andy jycaajni's cytey yu'c. Sa' vite's pa'yate', tyãava cytey nwẽese'je'c. Sa' andyna selpisa's quĩj jycaatjeva cytey yu'c jĩc.
40008010	Tyã'wẽ we'weni's Jesusa' wẽse'jrra', wala cuj yajcycu, sa' na'jĩnac we'we tyãa yacj yuusatyi': —Isatj we'we', Israelwe'sh jyucaysa mteewe'sh yujva tyã'wẽ andy we'weterráa catyjina sũjsa yu' iiuymeetj naa pitstjẽ'j na'wẽsa yu'.
40008011	Na'jĩ'tj na', judiu ji'jmeerrava wala yuj pa'jatyna sec cãanijũwe'sh vite' sec cjẽenijuwe'sh majũwe'shva jyuca, sa' Abrahan, Isaac, Jacob tyãawe'sh yacj ũ'ya' cachjiityna cielute Dyus jycaajna ũsnite.
40008012	Naapcachja' cytee ũswa'jsata' jĩnisa yu', cutyi'jrra chji'ndy walate acjni yuutyna. Cyteea' seena' yuj pembeena qui'tjtyi csuusu'jutyna ũucjna jĩc.
40008013	Sa' Jesusa' qui' we'wec cpiitana's: —Yatna me'j, atsa' indy ma'wẽne'nga jytjãasu' tyã' cytey yuuna jĩtspcachja', tyãa cpiitan jype'jnisa' catyjinic yuu.
40008014	Tyajũ' Jesusa' Pedro yatnac u'j, sa' cyteea' Pedro nyu njĩ'ja' cacuesecte uuya' ũstec uy.
40008015	Atsa' cusete jya'ndycu, naapcachja' cacueseca' ũchjac. Tyajũ' tyãa u'ya' quiiterra selpiiya' casejc.
40008016	Sa' tyãa en jyuca chji'ndyitste', Jesus tashte wala jyũna pa'jty ech iiyamunisaty. Atsa' tee dyi'j we'weni yacjrráa tyãa echtyi' ũusuj cutyi'cj, sa' ãtsa'sa jyucaysaty nuycatyjic.
40008017	Nyafíi Dyus yuwe pta'shsa Isaiasa' na'jĩnac we'we: Tyãaíic cue'sh chjãchjamée fi'nzeni vite' cue'sh ãtsa'na fi'nzeni's jyuca tyujnde jĩ'c tyã'jĩni cytey yuucajnrráac tyã'wẽ yũu.
40008018	Tyã'wẽ nasa wala pcjaacjete', Jesusa' ĩcj cuten u'jue'nja'w jĩnac we'we.
40008019	Tyã'jĩte', ley caapiya'jsa teechsa Jesus tashte utyaarra', na'jĩc: —Indy yacj yuu wẽetj indy mtee u'juetsteva jĩte',
40008020	Jesus pasrra': —Yu'cj niimal yujva deewa'j cafy ji'pjta', tyã'wẽy vichacueva yat ji'pjta'. Nava Dyus Nchi'c Nasa Yuusa' mtee yujva tyajy dyictjerráa yuja'sva cjicjwa'j ji'pjme'.
40008021	Naapcachja' Jesusna nwẽese'jsa teechsa' na'jĩnac we'we: —Andya's mcaaj andy tata cjuẽ'yna pendaawa'j ji'pjtju jĩte',
40008022	Jesus pasrra': —Uusaawe'sha' peecy uusáa pwe'sh ya'pendaatyna. Atsa' indya' andy yacj tyutemée myuj jĩc.
40008023	Tyajũ' Jesusa' barcote cjẽec atsa' tyãa yacj u'jusawe'sha' pi'cyna u'jty.
40008024	Tyã'wẽ ĩcjte u'juetspcachja', wejyaa wala sẽjc, atsa' yu'tũchjasa' barco's apjya'vac yu'. Nava Jesusa' deenic yu'.
40008025	Atsa' tyãa yacj u'jusawe'sha' fĩtytyi na'jĩna: —Cue'shtyi jype'jsa, meen nwe'we. Tyã'wẽme', ĩcj dyiicjẽ cjẽjetstja'w jĩte',
40008026	na'wẽc pas: —¿Quĩjya'cue tyacue wala ũucju'? ¿I'cue'sha' Dyusna yajcyya' yu' ew jiimeevá'cue? jĩrra', quiiterra wejya vite' ĩcj tyãaty we'wec, atsa' jyuca yujuc.
40008027	Tyã'wẽ yũute', barcote u'jsawe'sha' wala cuj yajcyrra na'jĩnaty we'we: —Naa pitstjẽ'ja' ¿quimna atsqui'ty wejya ĩcj tyã'wẽsa yujva nwẽese'je'? jĩ'ty.
40008028	Tyajũ' Jesusa' ĩcj cuteju Gadara quiwete pesatje', e'nz pitstjẽ'j uusáa pendani cafyju casejrra Jesus tashte utyaaty. Tyãa e'nzsa' ech iiyamunisaty yu', tyãasaty iiméj seena' weeswée yu', tyãa pa'ga tyãa dyi'jsu quim yujva scjẽwya' ãja'tsmeeta'.
40008029	Tyãa ech iiyamunisa' na'jĩnaty sus we'we: —Dyus Nchi'c Jesus, cue'sh ñuste ũswa'j en ãjmeyna, ¿ñuste acjya' yuwe'vá'nga? jĩ'ty.
40008030	Cysũ tjã'jsu cuchi wala ũsu'ty apjna.
40008031	Atsa' tyãa echa' Jesusa's pytjaa we'wety: —Cue'shtyi neeutsrra', tyãa cuchi ũussu cjẽeya' u'cjan mcaaj.
40008032	Tyã'jĩte', Jesusa' cytey yuucaacj. Atsa' tyãa echa' nasa ũusuj casejrra tyãa cuchi ũustety cjẽe. Tyã'wẽ yũute', tyãa cuchi' peñacjẽ pelurra ĩcjcjẽ cjẽerra jyuca uuty.
40008033	Atsa' cysũ cuchi tjengsa' ũucjrra wuwuurráa chjambna u'jrra pta'shtyi quĩj yũuni'sva jyuca. Sa' tyãa e'nz pitstjẽ'j ech iiyamunisawe'shtyi quĩj yũuteva jyucaty pta'sh.
40008034	Tyajũ' chjambte nasa jyuca tjengya' u'jty Jesus ũsnite. Sa' uyrra' Jesusa's tyãawe'sh quiweju casejna u'cjaajty.
40009001	Tyajũ' Jesusa' barcote cjẽerra shawendrra tyajy chjambtey qui' pa'cj.
40009002	Atsa' cyteea' teech pitstjẽ'j ẽseya' ãjasame'styi yacjna pa'j. Tyã'wẽ yacjna pa'jsawe'sha' Jesusa' nuycatyjiyujuna sũjni's jiyurra', ãtsa'sa's na'wẽc we'we Jesusa': —Chjãchja myajcy. Iindy pcala' peltunãyni yã'jty neeyũu jĩte',
40009003	ley caapiya'jsawe'sh maaíi yu' na'wẽty yajcy: Naa pitstjẽ'ja' Dyusa's iiweech we'wena ãjawa'jmeea'scu we'we' sũju'ty.
40009004	Nava tyãawe'sh yaacyni's Jesus jiyurra', na'jĩnac we'we: —¿Quĩj yuutecue tyã'wẽ ewmée yaaqui'?
40009005	¿Maa tjẽymeesacy? Iindy pcala' peltunãyni yã'jty neeyũu ¿jĩniá'? Meerra': Quiiterra me'j ¿jĩniá'?
40009006	Macue tjẽysateva Dyus Nchi'c Nasa Yuusa' naa quiwete pcaltyi peltunãyya' ãjawa'jsa' naa pa'ga caajiyu'j ya'vatj ãchja'. Tyajũ' ẽseya' ãjasame's na'wẽc we'we: —Quiiterra, iindy deeni's tu'srra yatna me'j jĩte',
40009007	tyãa ẽseya' ãjasameea' quiitena'va u'cj tyajy yatna.
40009008	Tyã'wẽ yũuni's nasa uyrra', ũucjtyi. Sa' Dyusna wechana tuutje'jty tyã'wẽ chjãchjawa'ja's Dyusa' peesne' sũjrra.
40009009	Jesusa' tyajũ u'jrra', teech pitstjẽ'j Mateo yaasesa tyã'wẽ gobierno jĩi vyu pcjacjna u'pte uyrra', na'wẽc we'we: —Andy yacj myuj jĩna. Atsa' Mateo' quiiterra Jesus yacj u'cj.
40009010	Tyajũ' Jesusa' ũ'ya' yatte u'cac, atsa' gobierno jĩi vyu pcjacjsawe'sh vite' pcalsawe'shva wala cuj u'caty vite' Jesus yacj u'jusawe'sh yã'jrra.
40009011	Atsa' tyã'wẽ yũuni's fariseowe'sh uyrra' pẽjytyi Jesus yacj u'jusawe'shtyi na'jĩna: —¿Ma'wẽrraga i'cue'shtyi caapiya'jsa' gobierno jĩi vyu pcjacjsawe'sh vite' pcalsawe'sh yacj ũ'wé'?
40009012	jĩni's Jesus wẽse'jrra', na'wẽc we'we: —Yu'tse'jsa's jypeejymeeta' aca ji'pjmée wẽt ũssa', naasáa ãtsa'sa yuurráa yu'tse'jsa's jypeejyta'.
40009013	Mpiyawe Dyus librute na'wẽ fi'jni ũsa' tyã'sna: Tajcy icjrra Dyusa's wechana cambni yu'sa' jypeejymeetj. Andya' vitety peeygãanirrá'stju jytjãasu' jĩ'c. Andya' nasa ewsaty pacueya' quĩjmeetj, naasáa pcalsaty pacueya'rráatj quĩj, cyaj ewmée yũuna fi'nzeni's nvijtrra Dyus tashte shawenduutyna.
40009014	Tyajũ' Juan Bautista yacj u'jusawe'sha' Jesus tashte utyaarra na'wẽty pẽjy: —¿Quĩj yuupa'gatca'w cue'sh vite' fariseowe'sh tyacue wala yũuna', naapcachja' indy yacj u'jusawe'sh yu' yũuna'tsmeeta'? jĩte',
40009015	Jesusa' na'wẽc pas: —Miiyajcywe: ¿bodate pi'cynisa' ũ'mée ñusna ũswa'jsatymañ novio' tyãawe'sh yacj nee ũsiite'? Naasáa novio's tyãawe'sh tashuj tyujndete yuurráa yũunaatyna.
40009016	Ropa ĩishsate tela u'sesa yacj ya'pã'cje'tsme'. Tyã'wẽme', tela u'sesa' jweeíirráac sunde' ĩishsa's, atsa' sutenisa' jweeíirráa wala suteena.
40009017	Tyã'wẽy beca u'se aajnisa's slun ĩishsate ya'awu'tsme'. Tyã'wẽme', beca u'sesa slun ĩishsa's sunde'c, atsa' beca yacj slun yacj e'nzíi vitu'ty. Tyãa pa'ga beca u'sesa's slun u'sesate awwa'ja'. Tyã'wẽ yu', maa yujva vitumeetyna.
40009018	Jesus tyã'wẽ we'wena ũspcachja', judiu pcjaacjenite npiitstjẽ'jsa' Jesus tashte peejyũcuerra na'wẽc we'we: —Andy niisa' uuyã'cj. Nava indy yujrra cuseju jya'ndyvatsa', ĩtyi yuuna jĩte',
40009019	Jesusa' quiitena'va tyãa yacj u'cj, tyãa yacj u'jusawe'sh yã'jrra.
40009020	Tyã'wẽ u'juetspcachja', teech u'y doce añu cacue yu'te ãtsa'na u'jusa Jesus e'ste paatste cũjrra, atyj vitste cpaajya'ndycu.
40009021	Atyj vitsterráava jya'ndyvatsa', catyji'nja sũjrrac tyã'wẽ yũu.
40009022	Nava Jesusa' jiyurra tyãa u'ya's tjengrra na'wẽc we'we: —Ũucjnuwe, wejyva catyjini i'cue neeyũu, tyã'wẽ catyji'nja sũjrrane'cue tyã'wẽ yũu naa pa'ga jĩte', tyãa dundtey catyjirrac neeyũu.
40009023	Tyajũ' Jesusa' tyãa npiitstjẽ'jsa yatte pa'jrra uycu pendaatste ñusna tucawa'jsa músicu jyuca pjeu'jrra ũste. Atsa' nasa' ñusna wala ũ'nena ũste',
40009024	na'wẽc jycaaj: —Ayjyu mcaasejwe. Luucha' uunime', deenirráa ũsa' jĩte', nasa' npeevyshijcaty.
40009025	Nava Jesusa' nasaty casejcaajrra dyiite u'cana'va, tyãa luucha's pu'quisutspcachja', quiitec.
40009026	Atsa' tyã'wẽ yũuni's tyãa quiwesu jyuca tuutje'jnic yuu.
40009027	Tyajũ' Jesus casejna u'juetste', uyya' ãjasamée e'nztyi sus we'wena yuwé': —David Nchi'c, cue'shtyi mpeeygãj jĩna.
40009028	Tyajũ' Jesusa' yatte u'cate', tyãa uyya' ãjasameewe'sha' utyaana cũjty. Atsa' Jesusa' na'wẽc pẽjy: —¿Uywa'ja's ũsuna sũju'cue' i'cue'sha'? jĩte', tyãawe'sh pasrra': —Tyãa sũju'íitja'w jĩty.
40009029	Atsa' Jesusa' tyãawe'sh yafyte jya'ndycu na'jĩna: —I'cue'sh jytjãasni' cytey yuuna jĩtspcachja',
40009030	tyãawe'sh yafya' ewuuty. Atsa' Jesusa' wala neewe'wec na'jĩna: —Quim yujtyva pta'shmeene'cue jĩteva,
40009031	tyajũ casejna' tyãa quiwesu jyuca pta'shtyi Jesus tyã'wẽ yũuni's.
40009032	Tyãawe'sh casejna u'juetspcachja', Jesus tashte vite pitstjẽ'j nuypa'jty, we'weya' ãjasamée ech iiyamunisa's.
40009033	Atsa' Jesusa' tyãa echa's ũusuj cutyi'tje', tyãa pitstjẽ'ja' we'weya' ãjac. Tyã'wẽ yũute', nasa' wala cuj yajcytyi na'jĩna: —Israel quiwete bagachte yujva na'wẽsa yu' iiuymeetja'w jĩ'ty.
40009034	Nava fariseowe'sh yu' na'wẽty we'we: —Naa pitstjẽ'ja' echtyi nasa ũusuj cutyi'ji'c, nava echtjẽ'j pu'chterráac tyã'wẽ yũ' jĩ'ty.
40009035	Jesusa' chjamb walasu chjamb le'chcuesu judiuwe'sh pcjaacjeni yat iisa caapiya'jnac pecũju'. Sa' Dyus jycaajwa'ja'sva pta'shna vite' wee ma'wẽsate nasa ãtsa'satyva nuycatyjina quĩj acatyva jyuca caycase'je'c.
40009036	Sa' Jesusa' tyãa nasaty tjengrra', tyãawe'shtyi peeygãjc tyã'wẽ ñusna chjãchjameecuẽ piisháa namu ji'pjmeesa na'wẽ ũspa'ga.
40009037	Sa' tyãa yacj u'jusawe'shtyi na'wẽc we'we: —Isatj we'we', mjĩia' seena' wala', nava mjĩisa yu' cuj meeta'.
40009038	Tyãa pa'ga mjĩi namu's mpẽjywe mjĩiwa'jsa caacjan jĩc.
40010001	Tyajũ' Jesusa' tyãa yacj u'jusa docesaty pa'yarra na'wẽ yũuya' ãjawa'ja'scu ũs: echtyi nasa ũusuj cutyi'jna quĩj weete ãtsa'satyva nuycatyjina, quĩj aca ji'pjteva jyuca yu'tse'jya' ãjawa'ja'scu ũs.
40010002	Tyãa docesawe'sha' na'wẽty yaase yu': Nyafytewe'sha' Simoncu yu', tyã'sa' Pedro jĩ'ty. Vite' tyajy nyacj Andres. Vite' Zebedeo nchi'ctyi yu', Jacobo Juan pyacjsa.
40010003	Vite' Felipe, Bartolomé, Tomás, vite' Mateo gobierno jĩi vyu pcjacjsa. Vite' Alfeo nchi'c Jacobo, vite' Lebeo tyã'snaíirráa Tadeo jĩ'ty.
40010004	Vite' Simoncu yu', cananista nasa. Vite' Judas Iscariote, Jesusa's atsesawe'sh cusete ducjwa'jsa.
40010005	Tyãa yacj u'jusa docesaty Jesusa' na'wẽc neewe'werra caaj: —Judiu ji'jmée vite nasa quiwesu' u'jnuwe, sa' Samaria quiwesu chjamb ũstyna cysũva u'jnuwe,
40010006	wejyva Israel ji'j piishacuẽ na'wẽ jypumbana ũsta' cysũrráa me'jwe.
40010007	Sa' pta'shine'cue Dyus jycaajwa'j ena' ãjyã'cj jĩna.
40010008	Ãtsa'satyva nuycatyjine'cue, uusaatyva qui' ĩtyi vitune'cue, wã'jy wee canzh ji'pjsatyva nuycatyjine'cue. Echtyiva nasaa ũusuj cutyi'jine'cue. I'cue'sh tyã'wẽ ãjawa'ja's vyupa'gamée i'cue jypa'ga na', nuycatyjipa'ga vyu pẽjymeene'cue.
40010009	Quĩj vyu yujva jyũmée me'jwe.
40010010	Ya'ja, spaatu, cjãambu tyãarráa yujtyva jyũmée me'jwe, naasáa teech cmiisarráa jyũrra me'jwe, tyãa pa'gatey mjĩisa' puutsni fi'nzewa'jsa'.
40010011	I'cue'sha' chjamb wala meerra' chjamb le'chcuesu mtee pa'jrrava, cytee paandejene'cue nasa ewsa tashsu, vite ajte u'jwa'j en ãjpcach.
40010012	Yatte pa'jrra, ewrráa we'wena wechana pa'jane'cue.
40010013	Tyãa yatte nasa ew jypa'gate', Dyus yacj wechana fi'nzewa'ja's pta'shine'cue. Nava tyã'wẽ yũumeete', pta'shmeene'cue.
40010014	Sa' i'cue'shtyi jypa'gamée, pta'shni'sva wẽse'jya' wa'lte', yatte ma'c yuu meerra' chjambte ma'c yuu nava tyajũ casejetsrra', i'cue'sh chindate quiwe tujnda's sacueecuerra casejene'cue cyaj yuuwesa yuutyna.
40010015	Isatj we'we', Dyus castigãywa'j en ãjte', tyã'wẽ yũusa nasa' seena' yuj ya'castigaĩtyna, Sodoma Gomorra chjambsu nasate jytjaacue.
40010016	Mwẽese'jwe, andya' i'cue'shtyi piishacuẽ na'wẽ cajatstju yu'cj ech cshavysu. Atsa' i'cue'sha' icjwe'shte ul na'wẽ jypa'yacy mfi'nzewe, nava iindeewewa'j yu'sa' ji'pjmée tumb chijme na'wẽ myuuwe.
40010017	Mpa'yajcywe, tyã'wẽme' nasa' i'cue'shtyi uwerra cjuẽswe'sh tashte ducjetyna, sa' judiuwe'sh pcjaacjeni yat-suva pãpatyna.
40010018	Cysũrráa cuutya'jmée ne'jue'sh tashsu vite' jycaajsa tashte yujva pe'jna u'jni yuune'cue, andy yuwe's pta'shpa'ga. Tyã'wẽ yũuteva, cysũva tyãawe'sh dyi'pte tuutje'jeíirráa ne'cue andya's vite' judiu ji'jmeesa dyi'pteva.
40010019	Tyã'wẽ cjuẽswe'sh tashsu cuutya'tje', cuj yaacynuwe, ãchja' ¿ma'wẽ pasucytja'w? sũjna. Tyãa pa'gatey tyã'wẽ yũutspcachja', Dyusa' i'cue'shtyi caaũusutje'jena ma'wẽ paswa'ja'sva.
40010020	I'cue'sh ũus yaacyniju we'wemeene'cue; Dyus Espiritu i'cue'shtyi cwe'we'jena.
40010021	Peecy nwe'shíirráa tyãawe'sh nyacjtyi ajtserra quiicje'jetyna. Atsa' neywe'sha' peecy nchi'ctyi ajtserra quiicje'jetyna, naapcachja' nchi'cwe'sha' neywe'shtyi ajtserra quiicje'jetyna.
40010022	Andyna nwẽese'pja'ga naa quiwete nasa jyucay i'cue'shtyi atsetyna. Tyã'wẽteva, ũucjmée chjãchja uu entepcach fi'nzesa' tyãawe'sh ũusa' Dyus nwe'weni yuutyna.
40010023	Tyã'wẽ ajtserra icjya' pacueetspcachja', tyãa chjambuj casejrra vite ajte me'jwe. Isatj we'we', i'cue'sh tyã'wẽ Israelwe'sh chjambsu jyuca pecũjmeyna, Dyus Nchi'c Nasa Yuusa' quĩijana.
40010024	Piyasa' maa yujva caapiya'jsate jytjaacuemeeta'. Tyã'wẽ selpisa' patronte jytjaacuesame'.
40010025	Caapiya'jsa ma'wẽ pcyuuni yuute', piyasaava tyã'wẽy ñuswa'ja's jypa'gawa'jsata'. Atsa' selpisaava patron ma'wẽ pcyuuni yuute', tyãava tyã'wẽy ñuswa'ja's jypa'gawa'jsa'. Yat namu's Echtjẽ'j jĩna cysusrra', tyajy jype'jnisa yuutyi' wejy tyã'jĩna we'wetyna.
40010026	Tyã'wẽ yũuteva, nasatyi' ũucjnuwe. Andy we'weni' quĩj yujva tyã'wẽ paatste yu' neeyũuwa'jsame', sa' quĩj yujva tyã'wẽ sũtjrra jiyunimée yu' neeyũumeena.
40010027	Andya' i'cue'shrráatytju we'we', nava tyãa we'weni's nasa ma'wẽsatyva jyuca ãate mwe'wewe. Sa' naa ja'ndate ayterráa we'weni's msuuva jyuca mwe'wewe.
40010028	Cacuerrá's icjsa's ũucjwa'jme'. Tyãawe'sha' ũus yu'sa' icjya' ãjameetyna. Wejyva cacue pety ũus yã'jrra infiernote caajya' ãjawa'jsa's wejy ũucjwa'ja'.
40010029	E'nz vichacuety teech centavote ¿tyweyu'tsyujmeetyna' vacy? Tyã'wẽ pa'gameecuesarrava, maa yujva quiwecjẽ wete'tsmeeta', i'cue'sh Tata' tyã'wẽ jytjãasmeete yu'.
40010030	I'cue'sh dyictjete dycjas yujva jyuca isani ũsta'.
40010031	Ũucjnuwe, i'cue'sha' tyãa vichacuete jytjaacue pa'gasai'cue.
40010032	Maava ũucjmée andy ju'ngu we'wesatyi', andyva andy Tata cielute ũsa' tyajy tashte tyãawe'sh ju'ngu we'we'nja.
40010033	Nava maava nasaty ũucjrra andya's jiimeetj jĩna ĩshiijana tyã'sa' andyva tyã'wẽyrráa jiimeetj jĩna we'we'nja andy Tata cielute ũsa' tyajy tashte.
40010034	Naa quiwete yajtsemée fi'nzewa'ja's nvijt-ya' quĩjmeetj, ñuste yajtsena fi'nzewa'ja's nvijt-ya'tj quĩj.
40010035	Andyna nwẽese'pja'garráa neya' nchi'ca's atsena, naapcachja' njĩ'ja' niisa's atsena, atsa' suegra' ncuẽmyu's atsena.
40010036	Tyã'wẽ andyna nwẽese'pja'ga peecy yattewe'shíirráa yaatseni fi'nzetyna.
40010037	Maava andy yu's yajcymée naasáa ney vite' njĩ'j tyãawe'shrráaty jytjaacue yaacysa', andya's selpiiya' ãjameetyna. Tyã'wẽy maava andy yu's yajcymée naasáa nchi'c vite' niisa tyãawe'shrráaty jytjaacue yaacysa' andya's selpiiya' ãjameetyna.
40010038	Macue tjẽysa uuwa'jma'c pa'j nava tyãatyi' yajcymée fi'nzesame' andy tashte selpiiya' ãjameena.
40010039	Naa quiwete peecy ĩtyi fi'nzewa'jrrá's ya'nwe'wesa', cielute fi'nzewa'j tjaacue ewsa yu'sa' iviituna. Naapcachja' andyna nwẽese'pja'ga naa quiwete ĩtyi fi'nzeni's yajcymée iviitusa' cielute ĩtyi fi'nzewa'j yu'sa' iviitumeena.
40010040	Maava i'cue'shtyi wa'lmée jypa'gasa', andynava jypa'gasarra tyã'wẽ yuuna. Sa' andyna jypa'garra', andyna jycaajsanava jypa'gasa yuuna.
40010041	Dyus yuwe pta'shsa tyãawe'sha' Dyus jycaajnisata', atsa' maava tyãawe'shtyi wa'lmée ew jypa'gasa', Dyus peesni's jypa'gawa'jsata', Dyus yuwe pta'shsaty peesni's íirráa. Sa' nasa ewsaty jypa'gasa' ewsarra tyã'wẽ yuuna, sa' nasa ewsaty dewenisa's íirráa jypa'gana.
40010042	Isatj we'we': Andyna nwẽese'jsa macue wala ãjmeecuesateva tyã'sna yu'finzerráava yussa' dewenisa yuuna.
40011001	Jesusa' ma'wẽ yũuwa'ja'sva tyãa yacj u'jusa docesaty pta'shna jyã'jrra', tyajũ casejna u'cj tyãa quiwesu chjamb le'chcuesu caapiya'jya'.
40011002	Atsa' Jesus tyã'wẽ yũuni's Juan Bautista cyuupjni ũsrra jiyurra', tyajy jype'jnisaty Jesus tashna caacj
40011003	na'jĩna pẽjyya': —Cristo naa quiwete quĩiwa'jsa ũsu'c indya' ¿tyãa dyijngá', meerra' vite ũytjasuvá'nja'w? jĩte',
40011004	Jesusa' na'wẽc pas: —U'jrra Juana's pta'shine'cue andy na'wẽ yũuna fi'nze'tj tyã'sa' yafyju uyi'cue sa' caapiya'jni'sva wẽse'ji'cue tyã'sna:
40011005	uyya' ãjasameeva uyu'ty, lengsava catyjirra lengmeety neeyũ', wã'jy wee canzh ji'pjsava catyjinity neeyũ', wẽse'jya' ãjasameeva wẽse'jya' ãja'ty, uuniisava qui' ĩtyi yu'ty, sa' naa quiwete pytjaacuẽesa yuutyi' Dyus tashte pa'jwa'ja's pta'shnic yuu jĩne'cue.
40011006	Atsa' andya's cuj yajcyna jypumbasamée yacj yu' wala yuj wecha yuja'.
40011007	Tyajũ' tyãa pẽysa Jesus tashu u'tje', Jesusa' Juan ma'wẽsateva pta'shcu cytee wẽse'jsa nasatyi' na'jĩna: —Nasa u'pnimée quiwete', i'cue'sha' ¿quĩjnacue tjengya' u'j? ¿Cjĩij tash wejyate ẽse'sesa's vá'cue tjengya' u'j?
40011008	Cyte' ¿quĩj ũsqui sũjrracue tjengya' u'j? Meerra' ¿teech pitstjẽ'j ropa zhichcuesa atjrra u'pna sũjrra vá'cue tjengya' u'j? I'cue'sha' peecy jii i'cue tyã'wẽ ropa zhichcuesa atjsa' jycaajsawe'sh yat-surráaty u'pu'.
40011009	Cyte' ¿quimnacue uy? Dyus yuwe pta'shsa's vá'cue uy. Isa tyã'sna yuj uyne'cue, nava Dyus yuwe pta'shsa maateva jytjaacuesa's i'cue uy.
40011010	Tyã'sna we'werrac Dyus librute na'jĩ': Andya' yuwee pta'shsa cajatstju iindy yatste, Iindy pa'jwa'ja's pjeu'cjan jĩna fi'jni'.
40011011	Isatj we'we', naa quiwete maa nasa yujva Juan Bautistate jytjaacue walasa yu' casejnimeeta' ãchpcach. Macue tyã'wẽteva, ãchj naa ensuwe'sh maateva jytjaacue le'chcuẽesarrava Dyus jycaajnite u'casa' Juan Bautistate jytjaacue walasata'.
40011012	Juan Bautista pa'jnijũjy Dyus jycaajni ena' atseni ũsa' ãchpcach, tyãa pa'gaty caacnayu'jya'mée chjãchja puiina fi'nze'.
40011013	Nava Dyus jycaajwa'j ena's Moises ley vite' Dyus yuwe pta'shsa tyãawe'sha' tyagachjíity pta'sh Juan Bautista pa'pjcach.
40011014	I'cue'sha' jiyu wẽerra', jypa'yacy mwẽese'jwe: na'wẽ Dyus yuwe pta'shsawe'sh we'werra', Dyus jycaajwa'j en ãjatspcachja', Elias pa'jana jĩ'ty tyãac yu' Juan Bautista'.
40011015	Na'wẽ pta'shya'vatj tyã'sna wẽse'jwa'jsa ũsrra', mwẽese'jwe.
40011016	Naa ensu nasatyi' ¿ma'wẽ caaja'nda'tje wejy ewqui? Nava tyãawe'sha' luuch le'chcuẽ na'wẽsata': luuchrráaty plaasasu pweesa'jya' cachrra', tyãawe'sh namicuty na'jĩna sus we'we':
40011017	Zhichcuetja'w cuví', nava cu'ju'tsmeei'cue. Sa' ñus ñustja'w memu', nava ũ'ne'tsmeei'cue jĩnaty we'we'.
40011018	Tyã'wẽsarra i'cue Juan Bautista's na'wẽ we'we': Ech ji'pjrrac tyã'wẽ ũ'we'tsmée, sa' vinova tundyi'tsme' jĩna i'cue atsewe'we'.
40011019	Tyãa e'su Dyus Nchi'c Nasa Yuusáa pa'jrra tyã'wẽ ũ'na tundyna yuute', na'wẽi'cue atsewe'we': Wala pũ'we', sa' tyã'wẽycu wala tundyi'. Pcalsawe'sh vite' gobierno jĩi vyu pcjacjsawe'sh yacj namicu' jĩna i'cue atsewe'we'. I'cue'sha' jiimeerrai'cue tyã'jĩ'. Nava maava jiyuwa'jsa yuutyi' Dyusa' caajiyu'juna andy ma'wẽsateva jĩc.
40011020	Tyajũ' Jesusa' juuna'c we'we maa chjambsurrajne' wejy wala tyã'wẽ quim yujva ãjanimeesa's caavya'ja'jna ũsu' cysũuwe'sh nasaty. Tyãa nasa' pcaltyi nvijtrra Dyus tashte shawendmeene'ta naa pa'ga na'jĩc:
40011021	—Corazín chjambte nasa vite' Betsaida chjambte nasa tyãawe'sh yacja' wala yuj seena' ũucjũucja'. Tyã'wẽ Tiro chjambte nasa vite' Sidon chjambte nasa tyãawe'sh cshavysu tyã'wẽ quim yujva ãjanimeesa's caavya'ja'jvatsa', tyãawe'sha' pcaltyi nvijtrra Dyus tashte shawendni yã'j yuutyna.
40011022	Nava na'jĩ'tj na': Dyus castigãywa'j en ãjte', Tiro chjambte nasa vite' Sidon chjambtewe'shte jytjaacue tyãawe'sha' ya'castigaĩtyna.
40011023	Atsa' Capernaum chjambte nasa i'cue'sh yu' cielute u'cawa'jsa yujne'tca'w ¿sũju'cue'? Tyã'wẽmée wejy infiernoterráa u'jwa'jsa i'cue. Tyã'wẽ Sodoma chjambte quim yujva ãjanimeesa's caavya'ja'jvatsa', tyãa chjamba' ãchpcach ũs yuuna.
40011024	Tyãa pa'ga na'jĩ'tj na': Dyus castigãywa'j en ãjte', Sodoma quiwesu nasate jytjaacue i'cue'sha' ya'castigaĩne'cue jĩc.
40011025	Tyãa ensu' Jesusa' na'jĩnac Dyus yacj puuty we'we: —Tata, cielute vite' naa quiwete jycaajsa indya' tyacue wala quĩjteva jyuca jiisawe'sh yuutyi' caajiyu'jmeerrava, pytjaa ãjmeecuesa yuutyi' caajiyu'jng, tyãa pa'gatj tyacue wala wechá' indya's.
40011026	Indya' tyã'wẽng yũu, iindy jytjãasni' tyã'wẽne' yu' naa pa'ga.
40011027	Andy Tata' quĩjnava jyuca andyrrarráanac ducj. Nava Dyus Nchi'c ma'wẽsateva quim yujva ew yu' jiimeeta', naasáa andy Tata yuurráa jiia'. Tyã'wẽy quim yujva ew yu' jiimeeta' andy Tata's, naasáa Nchi'c yuurráa ew jiia' Neya's. Tyãasac maava jiyu wẽesa yuutyi' Nchi'ca' caajiyu'ju' Ney quimteva.
40011028	Maava ũuste wẽtmée wajtyna fi'nzesa' andy tashte myujwe jyucaysa, atsa' andya' wechana tjẽymée fi'nzewa'ja's ũsu'nja.
40011029	Andy jycaajni's wa'lmée jypa'garra, andy na'wẽy fi'nzeya' mpiyawe, tyãa pa'gatey andya' juuna'meecue ũusuj jyuca peeygãjnatj jycaaja'. Tyãa pa'ga wechana tjẽymée fi'nzewa'ja's ji'pjune'cue.
40011030	Andy jycaajni' walame', sa' nwẽese'jwa'jva tjẽymeesata' jĩc.
40012001	Tyãa ensu' Jesusa' scuutyj ejsuc scjẽuuts yu' sapatu jycaase ente. Atsa' tyãa yacj u'jusawe'sha' wẽerra scuutyjtyi chuctenderra ũ'ty.
40012002	Tyã'wẽ yũute', fariseowe'sh uyrra' na'wẽty we'we Jesusa's: —¿Uyu'ngá' indy yacj u'jusawe'sha' na'wẽ yuutsta' mjĩi enmée jycaase enteva? jĩte',
40012003	Jesusa' na'wẽc pta'sh: —I'cue'sha' ¿iilẽeymeevá'cue? Teech ente' Davida' tyãa yacj u'jusawe'sh yacj wẽerra' na'wẽc yũu:
40012004	Dyuus yatte u'carra', cytee pantyi ũ'c tyãatyi' quim yujva ũ'wa'j ji'pjmeeta' naasáa sacerdote yuurráaty ũ'wa'jsa yu'.
40012005	I'cue'sha' Moises leyteva ¿iilẽeymeevá'cue? Cyte pta'shrra', dyuus yatte sacerdotewe'sha' jycaase'tsmeeta' macue jycaase enteva jĩ'c. Tyã'wẽ jycaase ente jycaasemeete', pcalna ¿sũju'tsmeecue'?
40012006	I'cue'sha' mjiyuwe: Ayte' dyuus yatte jytjaacue jytujtjesa ũsa'.
40012007	I'cue'sha' jiyu'tsmeevá'cue Dyus librute na'jĩ'c: Vitety peeygãanirrá'stju andya' jytjãasu', tajcy icjrra altalte cambni's peejymeetj jĩ'c. Tyã'jĩni's jiyuvatsa', cue'shtyi' ũusachana atsewe'wemeene'cue, tyã'wẽrráa yũunisa' pcalme' naa pa'ga.
40012008	Tyãa pa'gatey sapatu jycaase enteva Dyus Nchi'c Nasa Yuusáa jycaajwa'j ji'pja' jĩc.
40012009	Jesusa' tyajũ u'jrra', judiuwe'sh pcjaacjeni yattec u'ca.
40012010	Cyteea' teech pitstjẽ'j teech cuse undynisa quẽese'jya' ãjasameec u'p yu'. Atsa' Jesusa's ewmée vit wẽerra na'wẽty pẽjy: —Jycaase enteva nuycatyjite ¿ewmañ? jĩte',
40012011	Jesusa' na'wẽc pas: —I'cue'sh teech piisháa ji'pjte' tyãa piishá' jycaase ente ewmeecjẽ cjẽete', ¿u'jrra cutyi'jmeema'cue jycaase enteva?
40012012	Nasa' piishaate jytjaacue pa'gasa', atsa' wejy tyã'wẽ ew yũuwa'ja' macue jycaase enteva.
40012013	Tyã'wẽ pasrra tyãa pitstjẽ'ja's na'wẽc we'we: —Cuse's mcu'le'j jĩte', tyã'wẽy yuuc, naapcachja' tyajy cuse' ewuuc ca'tuwe'sh na'wẽy.
40012014	Atsa' fariseowe'sha' casejrra Jesusa's icjya' puuty we'wety.
40012015	Tyã'wẽ yũutste Jesus jiyurra', tyajũ casejna u'cj, atsa' nasa wala u'jty tyãa yacj. Jesusa' ãtsa'sa ma'wẽsatyva jyucac nuycatyji,
40012016	nava quim yujtyva pta'shcaajme' nuycatyjisa quimteva.
40012017	Dyus yuwe pta'shsa Isaias we'weni cytey yuucajnrráac tyã'wẽ neewe'we. Isaiasa' na'jĩc:
40012018	Andyna selpiwa'jsa naa pitstjẽ'ja'stju tyjityj. Tyãasa peeygãjna wechana ũstju, Sa' andy Espiritu's ũsu'nja, Atsa' andy ew yũuwa'ja's pta'shina maa nasatyva jyuca.
40012019	Tyã' puiivameena, sa' ãate susnava fi'nzemeena. Tyãa pa'ga tyajy we'weni' quĩj yujva ptjũusemeena clliicjunsu.
40012020	Macue pytjaa ãjmeecuesateva tyã' ajtsemeena, Sa' chjãchja fi'nzewa'ja's ji'pjmeeyã'tjeva, tyã' iviitumeena, Naa quiwete zhichcue tyajy jycaajwa'j en ãjpcach.
40012021	Atsa' nasa' ma'wẽsava jyuca tyã'srráana ũytjasutyna jĩ'c.
40012022	Tyajũ' Jesus tashte jyũna pa'jty uyya' ãjasamée we'weya'va ãjasamée ech iiyamunisa's. Atsa' Jesusa' nuycatyjite', tyãa pitstjẽ'ja' uyya' ãjac, sa' we'weya'va ãjac.
40012023	Tyã'wẽ yũute', nasa jyucaysa ũucj yajcyna na'wẽty cuj jwend we'we': —Naa pitstjẽ'ja' David Nchi'c íina jĩ'ty.
40012024	Tyã'jĩni's fariseowe'sh wẽse'jrra', na'jĩty: —Naa pitstjẽ'ja' echtyi nasaa ũusuj cutyi'ji'c nava echtjẽ'j pu'chterráac tyã'wẽ ãja' jĩ'ty.
40012025	Tyã'wẽ yajcyna ũste Jesus jiyurra', na'wẽc we'we: —Maa quiweteva gobierno' peecy nasatyíirráa ajtserra puiirra', chjãchjameena. Tyã'wẽy chjamb ma'c yuu meerra' teech yattewe'sh ma'ty yuu nava puuty yajtsena puiirra', puuty ptsuutyna.
40012026	Tyã'wẽy echtjẽ'jva tyajy jycaajnisa ech yacjíirráa puiirra', chjãchjamée puuty ptsuutyna.
40012027	I'cue'sh andyna we'werra', echtjẽ'j pu'chterráac echtyi cutyi'ji' jĩna i'cue we'we'. Atsa' tyã'wẽ dyijte', tyã'wẽ i'cue'sh yacj u'jusawe'shva echtyi cutyi'jya' ãja'ty jĩ'i'cue atsa' tyã'wẽ ãjawa'ja's ¿quimqui'c ũs? Tyã'wẽ i'cue'sh yacj fi'nzesaíiva ãate caajiyu'ju'ty i'cue'sh jypumbani's.
40012028	Andya' echtyi cutyi'ji'tj Dyus Espiritu pu'chte'. Nava i'cue'shtyi Dyusrrarráa jycaajwa'j en ãjne' tyãa pa'ga ne'tca tyã'wẽ yũ'.
40012029	Maava pitstjẽ'j chjãchjasa iiyamuni's cusa'jya' u'jrra', tyãa pitstjẽ'j chjãchjasa cjuẽ'yna tundmeerra yu', cusa'jya' ãjameena. Tyã's cjuẽ'yna tundrra yuurráa cusa'jya' ãjana.
40012030	Andy ju'ngu yuusame' atsesarra tyã'wẽ yuutyna. Sa' andya's pu'chsame', yupsaarra tyã'wẽ yuutyna.
40012031	Na'jĩ'tj na', nasa quĩjva ewmée yũuni quĩjva Dyusna ewmée nuywe'weteva tyãatyi' jyuca ya'peltunaĩna. Nava Dyus Espiritu's atsewe'wete', bagachte yujva peltunãywa'jmée yuuna.
40012032	Sa' maava Dyus Nchi'c Nasa Yuusa's ewmée nuywe'wesa's peltunãywa'j yuuna. Nava Dyus Espiritu's ewmée nuywe'wesa yuurráana peltunãywa'jmée yuuna naa quiwete cieluteva.
40012033	Fytũu tash ewsa' ewcu yũnu'. Nava fytũu tash ewmeesa' ewmeec yũnu'. Fytũu tash ma'wẽsateva yũnte yuurráac ya'jiyu'.
40012034	Ewmeesa luuch i'cue'sha' ¿ma'wẽ ew we'weya' ãjaqui'cue, ũuste yuu ewmeesa ji'pjrra'? Tyãa pa'gatey ũuste yaacyni'scu ya'we'we'.
40012035	Nasa ewsa' ewsarrá'scu we'we', tyajy ũuste' ewsarrá's ji'pjna naa pa'ga. Naapcachja' nasa ewmeesa' ewmeesarrá'scu we'we', tyajy ũuste' ewmeesarrá's ji'pjna naa pa'ga.
40012036	Andya' na'jĩ'tj na': Dyus castigãywa'j ente' jyuca pta'shi ji'pjutyna quĩjva jyuca ewmée we'weni's.
40012037	Indy ma'wẽ we'weni'sva jyuca paapẽyni yuuna, tyajũ yuuwema'ng yuu meerra' yuuwemeema'ng yuu nava ya'jiyuna.
40012038	Tyajũ' fariseowe'sh vite' ley caapiya'jsawe'sh Jesusa's na'jĩnaty pẽjy: —Tyã'wẽ quim yujva ãjanimeesa's cue'shtyi mcaavya'ja' jĩte',
40012039	Jesus pasrra': —Nasa ewmeesa ĩshiisawe'sha' quim yujva ãjanimeesa'styi caavya'ja'cjaja'. Nava tyã'wẽ yũumée Dyus yuwe pta'shsa Jonas fi'nzenirráana ya'pta'shina.
40012040	Jonasva ma'wẽga wendy tutyjte tecj en tecj cus u'pu', tyã'wẽy Dyus Nchi'c Nasa Yuusaava tecj en tecj cus quiwe dyiiga ũsuna.
40012041	Dyus castigãywa'j en ãjte', Ninive chjambtewe'sha' naa ensuwe'shtyi' ewmeete nviitutyna, tyãa pa'gatey Jonas Dyus yuwe's pta'shitspcachja', Ninivetewe'sha' pcaltyi nvijtrra wa'lmée Dyus tashte utyaaty. Atsa' ayte' Jonas na'wẽsarráamée jytjaacuesa ũsa', nava tyãa yu'sa' wa'lu'ty.
40012042	Tyã'wẽy Dyus castigãywa'j en ãjte', jyu'j quiwete jycaajsa u'ya' naa ensuwe'shtyi' ewmeete nviituna, tyãa pa'gatey tyã'wẽ jyu'j quiwejuva tyãa u'ya' yuwe'c Salomon pta'shnirrá'sva wa'lmée wẽse'jya'. Atsa' ayte' Salomonte jytjaacuesa ũsa', nava tyãa yu'sa' wa'lu'ty.
40012043	Echa' nasa ũusuj casejrra quiwe ujndysu pecũjna u'jurrava u'pwa'j uymeerra':
40012044	Shawendu'nja casejtj tyãa yatnay sũju'c. Tyajũ' shawendna pa'jrra', tyãa pitstjẽ'ja's uyuuna yata's ma'wẽ ew pjeu'jrra pandrra tyaajni ũs yuucy tyã'wẽ.
40012045	Tyajũ' u'jrra vite siete ech tyãate jytjaacue ewmeesaty jyũna pa'jrra tyãa pitstjẽ'j ũuste jyuca cjẽjetyna, atsa' tyãa pitstjẽ'ja' iiméj jytjaacue ewmeesa yuuna. Tyã'wẽ yuuwa'j en pa'jana naa nasa ewmeesatyi' jĩc.
40012046	Jesus tyã'wẽ nasaty we'wena ũsiyna, njĩ'j vite' nyacjwe'sh tyãa yacj we'weya' pa'jrra ecate ũsu'ty.
40012047	Atsa' cyte ũssa teechsa' Jesusa's pta'shcu: —Iindy mama iindy nyacjwe'sh indy yacj puuty we'weya' pa'jrra ay ecate ũsta' jĩte',
40012048	Jesusa' na'wẽc we'we pta'shsa's: —Andy mama andy nyacjwe'sha' quimteva jiimeevá'cue jĩrra',
40012049	tyãa yacj u'jusawe'shtyi cuseju vijyarra: —Naawe'shrráa andy mama, andy nyacjwe'shta'.
40012050	Tyãa pa'gatey maava andy Tata cielute ũsa' tyajy jytjãasni's cytey yuusaarráa tyã'wẽ andy nyacj, andy npe'sh, andy mama na'wẽsata' jĩc.
40013001	Tyãa enteyíirráa Jesusa' yatuj casejrra ĩcjwala pucate ũsya'c u'j.
40013002	Atsa' tyajy ũsnite wala nasa pcjaacjete', Jesusa' barcotec cjẽe. Atsa' nasa yu' ĩcj pucatee neeyũuty.
40013003	Tyajũc wala caapiya'j ejemplo caaja'nda'jrra na'jĩna: —Scuutyj uujsa' ujya' casejc.
40013004	Atsa' ujna u'juetste', msuuíi yu' dyi'jsuty ũshi scuutyj fiwa'. Atsa' vichacue pa'jrra scuutyj fiwtyi ũ'ty.
40013005	Vite ajsu' cuet cajcuesuty ũshi, quiwe wejcuẽrráa ji'pjsu. Atsa' cysũ ũshisa' wala dund buchaty quiwe walameene'ta ya'fijmb tyãa pa'ga.
40013006	Nava sec achaate' jyuca ujndytyi, iiwejtseya' ãjameene'ta naa pa'ga.
40013007	Vite scuutyj fiwa' tsjũtsj cshavysuty ũshi, atsa' tsjũtsj cjuẽ'y walaarra', scuutyja's apjrra iviituty.
40013008	Nava vite ajsu' quiwe wala ewsu ũshity, sa' wala yũntyi. Maa tashíi yu' cien, vite' sesenta, vite' treinta ñiñ tyã'wẽty tsut.
40013009	Na'wẽ pta'shni's jiyuwa'jsa ũsrra', jiyune'cue jĩc.
40013010	Tyajũ' tyãa yacj u'jusawe'sha' Jesus tashte utyaarra na'wẽty pẽjy: —¿Quĩjya'nga ejemplo caaja'nda'jrrarráa nasaty pta'shi'? jĩte',
40013011	na'wẽc pas Jesusa': —Dyus jycaajni ensu ma'wẽ yũuwa'ja'sva quim yujva jiyunimeesa's i'cue'sh yuutyi's caajiyu'jwa'ja'. Nava vite yuutyi's caajiyu'jwa'jme'.
40013012	Tyãa pa'gatey jiyuwa'jsa's jweeíirráa ãate ya'caajiyu'juna, wala jiyucajn. Nava jiyuwa'jmeesa's ya'caajiyu'jmeena, wejyva le'chcuerráava jiiváa yuuna tyã's yujnava cusa'jni yuuna.
40013013	Tyãa pa'gatj ejemplo caaja'nda'jrrarráa we'we'. Tyã'wẽ yuucajníi tyãawe'sha' uyrrava, uysamée na'wẽ jiyu'tsmeeta', sa' wẽse'jrrava wẽse'jsamée na'wẽ nwẽese'je'tsmeeta'.
40013014	Tyãawe'sh fi'nzewa'ja's Dyus yuwe pta'shsa Isaias we'weni' cytey yuuc. Tyã' na'wẽc we'we: I'cue'sha' wẽse'jevá'cue, nava jiyumeene'cue. Uyuvá'cue, nava tyãana sũjmeene'cue.
40013015	Tyãa pa'gatey tyãa nasa ũusa' jyuca ewmeesarráa yuuna pa'jni'. Tyãa pa'gaty wẽse'jya' wa'lu', Sa' tyãawe'sh yafyju uycajmén, Tyãawe'sh tjũ'wẽjuva wẽse'cjamen, Yafya' jyuca apjanita' tyãawe'sh ũuste ew jiyucajmén. Tyãa pa'gaty andy tashte pa'ja'tsmée andy nuycatyjicajn jĩ'c.
40013016	Nava i'cue'sh yacja' wala yuj wecha yuja' i'cue'sh yafyju yuu uyi'cue, sa' i'cue'sh tjũ'wẽju yuu wẽse'ji'cue naa pa'ga.
40013017	Isatj we'we', maanzcuẽesava Dyus yuwe pta'shsa vite' nasa ewsa nyafiiwe'shva uy wẽety i'cue'sh uyna ũsi'cue tyã'sna, nava uymeeta'. Wẽse'j wẽety i'cue'sh wẽse'jna ũsi'cue tyã'sna, nava wẽse'jmeeta'.
40013018	Ãchja' mjiyuwe scuutyj uujsa's caaja'nda'jrra pta'shni's.
40013019	Naa quiwete Dyus jycaajwa'ja's pta'shni's wẽse'jrrava jiyusame', scuutyj fiw dyi'jsu ũshisáa na'wẽsata': Nasa' Dyus yuwe's wẽse'tjeva, echtjẽ'ja' pa'jrra ũusuj cutyi'jina.
40013020	Scuutyj fiw cuet cajcuesu ũshisa' Dyus yuwe's wala wechana jypa'gasa na'wẽsata'.
40013021	Nava Dyus yuwe's achamée chjãchja yaacysa' chjãchja'tsmeeta'. Tyã'wẽ Dyus yuwe's jypa'gapa'ga, pcyuuwa'j en pa'tjerráa jyuca fĩycaja'ty.
40013022	Scuutyj fiw tsjũtsj cshavysu ũshisa' Dyus yuwe's wẽse'jrrava naa quiwetewe'shrrá's wejy wala yajcyna ji'pjunisarrá's pa'pchusa na'wẽsata'. Atsa' tyã'wẽsarrá's wejy wala yajcyte', tyãarráa jyuca cnayu'c Dyus yuwe yu'sa' caapechcana'jna.
40013023	Nava scuutyj fiw quiwe ewte ũshisa' Dyus yuwe's wẽse'jrra cytey yuusáa na'wẽsata': Scuutyj spiigava ma'wẽga cien vite' sesenta vite' treinta ñiñ ji'pju', tyã'wẽycu tyãawe'sh ũuste Dyus yuwe' wala pena' jĩc.
40013024	Jesusa' vite ejemplo na'wẽc caaja'nda'jrra pta'sh: —Naa quiwete Dyus jycaajni ente Dyus yuwe ewsarrá's pta'shteva, na'wẽ yuuna: Teech mjĩisa' tyajy quiwete fiw ewsa'scu uj.
40013025	Nava jyucaysa dejetspcachja', uutjash namu's atsesa pa'jrra ũ'nimeesa'scu scuutyj cshavyte ujrra u'j.
40013026	Atsa' scuutyj buchatspcachja', tyãa cshavyte jyũtj tash ũ'nimeesava vyaac.
40013027	Tyã'wẽ yũute', selpisaawe'sha' na'jĩnaty namu's pta'shya' u'j: Indya' fiw ewsarrá'sngu uj, atsa' naa jyũtj tash ewmeesa' ¿ma'wẽ yũurraga bucha? jĩte',
40013028	namu' na'wẽc pas: Maa atsesa ujne'ta jĩc. Tyajũ' selpisaawe'sha' pẽjytyi: ¿Tyãa jyũtj tash ewmeesa's cjumbeya' u'jmtja'w? jĩte',
40013029	namu' na'wẽc we'we: Cuch yuunuwe. Tyã'wẽme', pety scuutyj tash yã'jrra ya'cjumbeetyna.
40013030	Manvijtwe, peecy walaatyna, scuutyj wacawa'j en ãjpcach. Tyãa ente andya' jycaaja'nja mjĩisatyi', atsa' jyũtj tash ewmeesa cjuẽ'yna jyuca cjumberra tundutyna cambwa'j. Tyã'wẽ yũurra scuutyja's andy yatte jyaawuutyna jĩc.
40013031	Jesusa' na'wẽc pta'sh vite ejemplo caaja'nda'jrra: —Naa quiwete Dyus jycaajya' tacjni ena' na'wẽsa': Teech mjĩisa' mostasa fiwa's quiwete ujc.
40013032	Tyãa fiwa' maa maa fiwteva tjaacue le'chcuẽesa'. Nava buchayã'jrra', maa ũ'tashteva jytjaacuec walá'. Atsa' tyã'wẽ seena' walaate', vichacue yujva pa'jrra cu'tasu yaatu'ty jĩc.
40013033	Vite ejemplo caaja'nda'jrra na'wẽc pta'sh: —Naa quiwete Dyus jycaajni ena' na'wẽ yũuwa'jsa': Teech u'y panu'jutsrra', tecj libra scuutyj ũ'wete levadura's ca'ndte ma'wẽ jyuca pẽetjejecy tyã'wẽ yũuwa'jsa' jĩc.
40013034	Jesusa' ejemplo caaja'nda'jrra yuurráac pta'shi' nasa jyucaysaty. Ejemplo caaja'nda'jmée yu', pta'shi'tsme'.
40013035	Tyã'wẽ yũuwa'ja's Dyus yuwe pta'shsa na'jĩna fi'cj tyãac cytey yuu. Na'wẽc fi'j: Quim yujtyva caajiyu'jnimeesa ũsyã'jty yu' naa quiwe's vitiyna tyã'sna pta'shi'nja ejemplo caaja'nda'jrra yuurráa jĩnac fi'j.
40013036	Tyajũ' Jesusa' nasa tashuj tyuteerra yattec u'ca, atsa' tyãa yacj u'jusawe'sha' utyaarra na'wẽty pẽjy: —Jyũtj tash ewmeesa's caaja'nda'jna we'weni's ãate mcaajiyu'j jĩte',
40013037	Jesusa' pta'shcu: —Fiw ewsana uujsa' Dyus Nchi'c Nasa Yuusá'.
40013038	Atsa' uutjash jĩnisa' naa quiwe'. Fiw ewsa jĩna we'we'tj tyãa yu' nasa Dyus jycaajnite ũswa'jsatytju tyã'jĩ'. Sa' echtjẽ'j nasa yuutyi' jyũtj tash ewmeesa jĩ'tj.
40013039	Atsa' jyũtj tash ewmeesa's uujsa yu', echtjẽ'jíirrá'. Scuutyj wacawa'j en jĩ'tj tyãa yu' naa quiwe ptsuwa'ja'stju tyã'jĩ'. Atsa' ũ'a's pcjacjsa', Dyus angeleswe'shta'.
40013040	Jyũtj tash ewmeesa's ma'wẽta pcjacjrra ipyte ambu' chjavycajn, tyã'wẽy yũuni yuuna naa quiwe ptsuute'.
40013041	Dyus Nchi'c Nasa Yuusá' angeleswe'shtyi cajana tyã'wẽ ewmée yũuna vitety pcalte cweete'jna ũssawe'shtyi tyajy jycaajna ũsnijũ cutyi'jrra
40013042	ipy walate acjcajn. Cyteea' seena' yuj pembeetyna qui'tjtyi csuusu'jna.
40013043	Naapcachja' Dyus jytjãasni's cytey yuusa' sec na'wẽ eena' cweetjetyna Tata cielute jycaajna ũsnite. I'cue'sha' jiyuwa'jsa ũsrra', jiyune'cue.
40013044	Naa quiwete Dyus jycaajna ũsni ena' iiméj seena' pa'gasa's quiwe dyiite sũtjrra tyaajni na'wẽsa': Teech pitstjẽ'jva ma'wẽ tyã'wẽ pa'gasa's uyrra', ãchjíi yu' jyũna u'jya' ãjameerra cyteyrráa wejy ew sũtjrra tyajacy, sa' wala wechana u'jrra tyajy ji'pjuni's jyuca tyweyrra tyãa vyuju quiwe's weyuucy mteene' ewsa's sũtjrra tyaj tyãa quiwe's tyã'wẽysa'.
40013045	Naa quiwete Dyus jycaajna ũsni ena' na'wẽsa': Perla zhichcuesa's weysaava ma'wẽ pacuerra
40013046	teech perla iiméj pa'gasa's uyrra', tyajy ji'pjuni's jyuca tyweyrra tyãa vyuju perla's weyuucy tyã'wẽysa'.
40013047	Naa quiwete Dyus jycaajna ũsni ente' na'wẽ yũuwa'ja': Wendy ucje'sva ma'wẽ ĩcjwalacjẽ acjte', wendy ma'wẽsatyva jyuca pcjacjecy.
40013048	Atsa' wendy uwesá' ucje's tujmete cutyi'jrra wendytyi tyjityjya' cachrra ewsa's canastate ãshrra', ewmeesatyi' ĩcjwalacjẽ ãshityqui
40013049	tyã'wẽy yuutyna Dyus angeleswe'sha' naa quiwe ptsuwa'j en ãjte'. Sa' tyãawe'sha' ewmeesatyi' ewsa cshavyuj tyjityjrra ipy walate acjetyna.
40013050	Cyteea' seena' yuj pembeetyna qui'tjtyi csuusu'jna.
40013051	Tyã'wẽ caapiya'jni's Jesusa' na'jĩnac pẽjy: —¿I'cue'sha' jyuca jiyucue' na'wẽ pta'shni's? jĩte', tyãawe'sha': —Jiyuíitja'w jĩnaty pas.
40013052	Atsa' Jesusa' na'wẽc we'we: —Dyus jycaajwa'j ena's jiyusa' ley caapiya'jsava ma'wẽ nyafíi caapiya'jni's piyarra caapiya'jni u'sesa'sva jypa'garra wala jiisa yuucy tyã'wẽy e'nz jwend jiisa yuutyna jĩc.
40013053	Naa ejemploty Jesusa' pta'shna jyã'jrra', tyajũ u'cj tyajy quiwen.
40013054	Cyteea' judiuwe'sh pcjaacjenitec caapiya'jna ũsu'. Atsa' nasa' cuj yajcyna na'jĩ'ty: —Naa pitstjẽ'ja' ¿mteequi'c tyacue wala piya tyã'wẽ ãjaya'? ¿Ma'wẽ yũurraga tyã'wẽ quim yujva ãjanimeesa's caavya'ja'ja'?
40013055	Naaíi ¿carpintero nchi'c meená', atsa' njĩ'ja' Maria meená'? Atsa' tyajy nyacjwe'sha' Jacobo, Jose, Simon, vite' Judas tyãawe'shta',
40013056	atsa' tyajy npe'shwe'shva ayte cue'sh yacj ũsta'. ¿Majũqui'c piya na'wẽ quĩjnava jyuca ãjawa'ja's?
40013057	Tyã'wẽ jiity yu', tyãa pa'gaty Jesus we'weni's cytey yuumée. Nava Jesusa' na'wẽc we'we: —Dyus yuwe pta'shsa' peecy quiwesu vite' peecy yattewe'sh weechni yuurráa fi'nzetyna maava jĩrra',
40013058	quim yujva ãjanimeesa's jwee yu' caavya'ja'jme', tyãawe'sha' tyajy we'weni's cytey nwẽese'jmeeta' naa pa'ga.
40014001	Tyãa ensu' Herodesa' Galilea quiwetec ne'jue'sh yu', sa' Jesus quĩjquĩjva ew yũuni's jiyurra',
40014002	tyãa yacj ũssawe'shtyi na'wẽc we'we: —Tyãa pitstjẽ'ja' Juan Bautistane' qui' ĩtyi yuu. Tyãasane' tyã'wẽ quim yujva ãjanimeesa'sva caavya'ja'jya' ãja' jĩc.
40014003	Herodesa' Juan Bautista's na'wẽ yũurraga icj: Juana's tundrra carcelte ctyaaja'cja, nava Herodes nyacj Felipe nyu Herodias pa'garráane' tyã'wẽ carcelte ctyaaja'j.
40014004	Tyãa ensu' Juan Bautista' Herodesa's we'werra': —Iindy yacjtjẽ'j nyua's cusa'jrra iindy nyu na'wẽ jype'jwa'j ji'pjmeeng jĩte',
40014005	Herodesa' Juana's icje'nja sũjne'. Nava nasa jyucaysa Juan ju'ngurrarráane'ta ũsu', Juana' Dyus yuwe pta'shsapa'ga. Tyãa pa'gane' ũucjrra icjmée carcelterráa tyaj.
40014006	Nava teech ente' Herodesa' tyajy upyni en añu ãjte fiesta vitte', Herodias niisa' nasa pi'cynisa dyi'pte wala zhichcue cu'jya' casejne'. Tyãa pa'ga Herodesa' iiméj wala wecharra,
40014007	quĩj pẽjyteva jyuca ũsu'nja jĩnane' puuty we'we tyãa cna'sa's.
40014008	Tyajũ' njĩ'j yu'cypejte', tyãa cna'sa' na'wẽga pẽjy Herodesa's: —Juan Bautista dyictjea's plaatute acjrra ũsune'nga jĩte',
40014009	ne'jue'sh Herodesa' wala ñusrrava, tyã'wẽ yã'jne' quĩj pẽjyteva ũsya' puuty we'we nasa pi'cynisa dyi'pte, tyãa pa'ga cytey yũuya' neeyũuyã'jrra',
40014010	Juan dyictjea's spẽ'tjcaajne' carcelte.
40014011	Atsa' dyictjea's plaatute acjrra ũste', tyãa cna'sa yu' njĩ'ja'sne' ducj.
40014012	Tyã'wẽ yũute', Juan Bautista yacj pi'cyna u'jusawe'sha' pa'jrra uuníi cacue's jyũna u'jrra pendaane'ta. Sa' u'jrra Jesusa's pta'shne'ta.
40014013	Tyã'wẽ Herodesa' Juan Bautista's icjcu jĩni's Jesusa' jiyurra', barcote cjẽerra u'cj teech ajte quim yujva u'pnimeesate pa'jya'. Nava Jesus mtee pa'jya' u'tjeva jiyurra nasa' chjambu casejrra Jesus pa'jwa'tje pacuena u'jty chindarráa.
40014014	Atsa' Jesusa' barcoju casejetsrra' uycu nasa wala cuj ũste, sa' tyãawe'shtyi peeygãjrra nuycatyjic ãtsa'saty pe'jrra nuypa'jnisatyi'.
40014015	Tyajũ' cusna quĩjatste', tyãa yacj u'jusawe'sha' Jesus tashte utyaarra na'wẽty we'we: —Cusutsyã'ja', naapcachja' aysu' quim yujva u'pnimeesa'. Atsa' nasatyi' mcaaj chjambsu pa'jrra quĩjrráava weyrra ũ'cajn jĩte',
40014016	Jesusa' na'wẽc pas: —Tyãawe'sha' ũ' weyya' u'jwa'j peejymeena. I'cue'sh mpuutswe jĩte',
40014017	na'wẽty pas: —Cue'sha' quĩjva wala yu' ji'pjmeetja'w. Tajts pan e'nz wendyrráa ji'pjtja'w jĩte',
40014018	Jesusa': —Tyãatyi' mneejyũjwe jĩnac jycaaj.
40014019	Tyajũ' nasaty cachcaacj tyacsũ. Sa' tajts pan e'nz wendytyi jypa'garra, cielute pagayrra Dyusa's wecharra pantyi pe'ltendec. Tyã'wẽ yũurrac tyãa yacj u'jusawe'shtyi ũs, atsa' tyãawe'sha' ũsu'styi nasaty.
40014020	Atsa' jyucaysa ũ'rra tyicte', doce canastate utaty quijyasaaty pcjacj.
40014021	Ũ'sawe'sha' cinco mil pitstjẽ'jty yu', u'ywe'sh vite' luuchwe'shtyi yu'
40014022	Tyajũ' Jesusa' tyãa yacj u'jusawe'shtyi barcote yatste caacj, sa' tyãa yu' cytee neeyũuc nasa tyuteena u'jsaty wechana.
40014023	Tyajũ' nasa jyuca tyuteena u'tje', tjã'j vitsna u'cj tyãarráa Dyus yacj puuty we'weya'. Jyuca chji'ndyni yã'tjeva, Jesusa' cytee nee ũsíirráac yu'.
40014024	Naapcachja' barco' ĩcj pyãjũy u'juetscu yu'. Atsa' wejyaa wala quiiterra, dyi'puj sẽjrra barco's yupcu.
40014025	Atsa' cjicjyna sẽjya'vate', Jesusa' utyaana cũjc ĩcj cajcuega chindarráa.
40014026	Atsa' ĩcj cajcuega tyã'wẽ yujte uyrra', barcote u'jsawe'sha' ũucjna na'jĩnaty sus we'we: —Echa'stja'w uy jĩte',
40014027	Jesusa' na'wẽc we'we: —Ũucjnuwe, andytju jĩte',
40014028	Pedro we'werra' na'jĩc: —Andytju jĩ'ng na' tyãa dyijrra', andyva tyã'wẽy ĩcj cajcuesu chindarráa yujya' ãjacajn mcaaj jĩte',
40014029	Jesusa': —Tyã'wẽrra' myuj jĩnac we'we. Atsa' Pedro' barcojũ sa'jrra, Jesus tashte pa'j u'jya' u'juetscu yu' ĩcj cajcuesu.
40014030	Nava wejya seena' chjãchja ũste', ũucjcu. Sa' tyã'wẽ ũucjpa'garráa ĩcj dyiicjẽ cjẽjetsrra', suscu we'we: —Meen nwe'we jĩtspcachja',
40014031	Jesusa' pu'quisrra na'jĩc: —¿Quĩjya'nga Dyusa's yu' yajcymée, ũucjwa'jrrá's yajcy? jĩrra',
40014032	Jesusa' barcote Pedro yacj cjẽjetspcachja', wejyaa wala' jyuca yujuc.
40014033	Atsa' barcote ũssa' Jesus tashte peejyũcuerra na'wẽty we'we: —Isa, indya' Dyus Nchi'c yuj yu'nga jĩty.
40014034	Ĩcjuy ctejcarra', Genesaret quiwete pa'jty.
40014035	Atsa' cysũ nasa' Jesus pa'jni's jiyurra tyãa quiwesu nasaty jyuca pta'shte', nasa' ãtsa'saty jyuca Jesus tashte nuypa'jty,
40014036	na'jĩna pytjaa we'wena: —Iindy atyj vitsterráava macjya'ndyi'j jĩrra, tyã'wẽ jya'ndysa' jyuca catyjirraty neeyũ'.
40015001	Fariseowe'sh vite' ley caapiya'jsa tyãawe'sha' Jerusalen chjambu pa'jrra', maaíi yu' na'jĩnaty Jesus tashte utyáa:
40015002	—Indy yacj u'jusawe'sha' ¿quĩj yũurrata yatsgawe'sh caapiya'jnityi' cytey yu'tsmée, tyã'wẽ cusecjẽ yu' caajmée ũ'wé'?
40015003	Tyã'jĩte', Jesusva pẽjycu na'jĩna: —I'cue'shva ¿quĩj yũurracue i'cue'sh yatsgawe'sh caapiya'jnirrá's nwẽese'jrra' Dyus jycaajni yu'sa' cytey yu'tsmée?
40015004	Dyusa' na'wẽc jycaaja': Iindy tata iindy mama tyãawe'shtyi' peeygãjna pu'chwa'ja'. Atsa' tyã'wẽ yũumée neywe'shtyi atsewe'wesa' uu ena's ji'pjuna jĩ'c.
40015005	Nava i'cue'sha' yatsga caapiya'jnirrá's nwẽese'jrra Dyus jycaajni yu'sa' cytey yuumée ũsi'cue.
40015006	I'cue'sh yatsgawe'sha' na'wẽty caapiya'ja': Maa nasava neywe'shtyi peeygãjna pu'chmée, andy ji'pjuni i'cue'shtyi pu'chwa'ja's Dyusna ducje'nja jĩna we'werrarráa, neywe'shtyi' pu'chmeeteva ewa' jĩ'ty.
40015007	Yuwejurráa ew we'werra', ũuste yu' ewmeerráa yaacysai'cue, atsa' Dyus yuwe pta'shsa Isaiasa' isa yuj Dyus we'weni's na'jĩna fi'jne':
40015008	Naa nasa' yuweju yu' andya's yaaqui'tja'w jĩrrava, ũusuj yu' andya's yaaqui'tsmeeta'.
40015009	Naa quiwete nasaa caapiya'jnirrá's cytey yuuna ũsrra, tyã'wẽ Dyus jycaajni'stja'w cytey yu' jĩte', cyul yujna jĩ'c.
40015010	Tyajũ' nasaty pa'yarra na'wẽc we'we Jesusa': —Jiyuya' mwẽese'jwe.
40015011	Quĩj ũ'va tutyjterráa cjẽesa yu', nasaty ewmeesa vitu'tsme', naasáa ũusuj ewmée yaacynisa yuurráac nasaty ewmeesa vitu'.
40015012	Tyajũ' Jesus yacj u'jusawe'sha' utyaarra na'wẽty we'we: —Indy tyã'wẽ we'wete', fariseowe'sha' ũusachanaty neeyũu jĩte',
40015013	Jesus pasrra': —Quĩj tashva andy Tata cielute ũssa uujnisamée yu'sa' cjumbeni yuuwa'ja'.
40015014	Atsa' ũucjnuwe. Tyãawe'sha' yafy ji'pjmeesa, yafy ji'pjmeesa nwe'shtyi pe'jna u'jusarráata'. Tyã'wẽ yafy ji'pjmeesa yafy ji'pjmeesa nwe'shtyi pe'jna u'jurra', e'nzíi cafycjẽ cjẽjetyna.
40015015	Tyã'jĩte', Pedro' Jesusa's na'jĩnac pẽjy: —Ejemplo caaja'nda'jrra we'weni's ãate mpeeta'sh jĩte',
40015016	Jesusa' na'jĩnac we'we: —¿I'cue'shva jiyu'tsmeevá'cue?
40015017	Quĩj ũ'va tutyjcjẽrráac u'jue', sa' tyajũ qui' caseje'c.
40015018	Nava ũusuj yaacynisa yuurráac nasa's ewmeesa vitu'.
40015019	Tyãa pa'gatey ũusujc caseje' ewmée yaacynisa, nasaty icj wẽenisa, ptamrrava vitesa yacj fi'nzeni, ma'wẽsa yacjva pcal yuuna fi'nzeni, pesweeni, ĩshiina ewmée nuywe'weni, Dyusna atsewe'weni.
40015020	Tyã'wẽ yaacynisaty nasa's ewmeesa vitu'. Nava cusecjẽ yu' caajmée ũ'nisarráa yu', nasaty ewmée vitu'tsme'.
40015021	Jesusa' tyajũ casejrra u'cj Tiro vite' Sidon quiwen.
40015022	Atsa' teech u'y Canaanuwe'sh tyãa quiwete pa'jrra u'psa' Jesus tashte pa'cj pytjaa we'wena: —David ji'j, ũ'cue's meen peeygãj. Ũ'cue niisa's ech iiyamute', iiméj wala pytjaa yuuna ũsa' jĩteva,
40015023	Jesusa' ma'wẽrráa yujva pasme'. Atsa' Jesus yacj u'jusawe'sha' Jesusa's we'wety na'jĩna: —Cue'sh e'ste cuch susna yuucajmen yatna mcaaj jĩte',
40015024	Jesusa' na'jĩnac pas: —Piishacuẽ na'wẽ vituna ũssa Israelwe'shrráatycu pacueya' caaj Dyusa' jĩteva,
40015025	tyãa u'ya' shuuna' yuumée utyaana cũjrra tyajy tashte peejyũcuec: —Ũ'cue's meen pu'ch jĩna.
40015026	Atsa' Jesusa' na'jĩnac we'we: —Luuch ũ'wa'ja's cusa'jrra alcuty ũswa'jme'
40015027	jĩteva, tyãa u'y pasrra': —Isa yuj we'we'ng. Nava alcu' pejca ũ'we'ty mesa tashsu pan pe'la ũshisarráatyva jĩte',
40015028	Jesus we'werra': —Dyusa' pu'chyujuna sũjwa'j yuurrá's i'cue yaaqui', tyãa pa'ga i'cue pẽyni' cytey yuuna jĩtspcachja', tyãa dundtey tyãa u'y niisa' catyjinic neeyũu.
40015029	Jesusa' tyajũ casejrra Galilea ĩcj pucasuc u'j. Sa' tjã'j vitstec tejca.
40015030	Atsa' nasa wala pa'jty tyajy tashte ãtsa'saty pe'jrra, lengsa, uyya' ãjasamée, we'weya' ãjasamée, ẽseya' ãjasameety. Atsa' tyã'wẽ wala cuj ãtsa'saty Jesus tashte nuypa'tje', tyã' nuycatyjic.
40015031	Tyã'wẽ we'weya' ãjasameeva we'weya' ãjaty, atsa' ẽseya' ãjasameeva catyjity, atsa' lengsava ew u'jya' ãjaty, naapcachja' uyya' ãjasameeva uyya' ãjaty. Atsa' nasa' wala cuj yajcyna Israelwe'sh Dyusa's wala wechaty.
40015032	Tyajũ' Jesusa' tyãa yacj u'jusawe'shtyi pa'yarra na'wẽc we'we: —Naa nasa' ayte andy yacj tecj en yã'j ũsta', sa' quĩj yujva ũ'wa'j ji'pjmeeta', tyãa pa'gatj peeygãja', sa' puutsmée yu' caajme'nja. Tyã'wẽme' dyi'tje u'jya' chjãchjameetyna jĩte',
40015033	na'wẽty pas: —Nava ¿quĩjte tyacue wala ũ' uyuucytja'w nasa tyãanzcuẽesa ũ'wa'j? Ayte' quim yujva u'p quiweme' atsa' jĩte',
40015034	Jesusa' pẽjycu: —I'cue'sha' ¿manz pan ji'pjcue? jĩte', tyãawe'sh pasrra': —Siete pan, wendy cujmeecuẽrráa ji'ptja'w jĩnaty pas.
40015035	Atsa' nasatyi' quiwesu cachcaajrra',
40015036	siete pan vite' wendytyi jypa'gana'va Dyusa's wechac. Tyã'wẽ yũurrac pe'ltenderra tyãa yacj u'jusawe'shtyi ũs, atsa' tyãawe'sha' nasaty ũsu'styi.
40015037	Jyucaysa ũ'rra tyicte', quijyaasa's pcjacjtyi, atsa' siete canastate utac neeyũu.
40015038	Ũ'sawe'sha' cuatro mil ãjty yu', nava u'y vite' luuch tyãawe'sh yuutyi' isaniméec cyanz yu'.
40015039	Tyã'wẽ yũurra Jesusa' nasaty caajrra', tyãa yu' barcote cjẽerra Magdala quiwencu u'j.
40016001	Fariseowe'sh vite' saduceowe'shva pa'jrra', Jesus ewmée yũuteva cpajcyya' sũjrra pẽjytyi: —Cieluju quĩjrráava mcaavya'ja'j jĩna.
40016002	Nava Jesus pasrra' na'jĩc: —Cusna sec cjẽjetste', cuscusa' secuuna, ew cusutsa' jĩ'i'cue.
40016003	Sa' cusíi we'werra', ãchja' en ewmée yuuna, tãapjrráa ũsa' jĩ'i'cue. Yuwejurráa ew we'werra', ũuste yu' ewmeerráa yaacysa, en ma'wẽ yũuwa'ja'sva jiyu'i'cue i'cue'sha'. Nava naa ensu na'wẽ seena'sa vyaatsa' tyãa yu'sa' jiyuya' ãja'tsmeei'cue quĩj yũuya' tyã'wẽ yũutsteva.
40016004	Naa nasa ewmeesa' cieluju seena'sa's caavya'ja'j jytjãasu'ty. Nava peena yu' caavya'ja'jmeete ewna, naasáa Jonasa' ma'wẽga yuu tyã'srráana ya'pta'shina jĩna we'werrarráa nvijtrra u'cj.
40016005	Jesus yacj u'jusawe'sha' ĩcjwala cuten u'juetsrrava, pechcanarra pan yu' jyũmeeta u'j.
40016006	Cytee pa'jrra', Jesusa' na'wẽc we'we: —Mpa'yajcywe, fariseo vite' saduceowe'sh levadura ewmeesa's jĩte',
40016007	tyãawe'sha' na'wẽty puuty paapẽyi': —Pan jyũmeetja'w atsa' cyajne' tyã'wẽ we'we' jĩ'ty.
40016008	Tyã'wẽ we'weni's Jesus jiyurra' na'jĩc: —¿Maa sũjrracue pan ji'pjmeetja'w jĩna we'wé'? Pan ji'pjmeeteva, Dyusa' tjẽymée sã'jĩna sũjwa'j yu'sa' ji'pjmeevá'cue.
40016009	Andya' na'wẽ tajts pan yacjrráa cinco mil nasaty tjẽyméetj sã'jĩ atsa' quijyaasa's manz canasta pcjacjrrava tyã'sa' yaaquitsmeevá'cue.
40016010	Vite ente' tyã'wẽy siete pan yacjrráa cuatro mil nasaty tjẽymeetj sã'jĩ atsa' quijyaasa's manz canasta pcjacjrrava yaaquitsmeevá'cue.
40016011	I'cue'sha' jiyumeevá'cue andya' pana's we'werra tyã'wẽ mpa'yajcywe fariseo vite' saduceowe'sh levadura ewmeesa's jĩ'tsmeetj.
40016012	Tyajũ' jiyuty Jesusa' tyã'wẽ pante ca'ndnisa levadura's we'wemée, fariseo vite' saduceowe'sh caapiya'jni's we'werra tyã'jĩni's.
40016013	Jycaajsa Filipo vitni chjamb Cesarea ja'ndasu pa'jrra', Jesusa' na'jĩnac pẽjy tyãa yacj u'jusawe'shtyi: —Dyus Nchi'c Nasa Yuusa's ¿quimna jĩnata we'we' nasa'? jĩte',
40016014	na'wẽty pta'sh: —Maaíi yu' Juan Bautistana jĩ'ty. Vite we'wesa' Eliasna jĩ'ty. Atsa' vite we'wesa' Jeremiasna meerra' vite casejne' Dyus yuwe pta'shsa jĩ'ty jĩna pta'shte',
40016015	Jesus pẽjyrra': —I'cue'sha' ¿quimna jĩ'cue? jĩte',
40016016	Simon Pedro' na'wẽc pas: —Indya' Dyus ĩtyisa Nchi'cngu, tyajy tashu yuusa jĩte',
40016017	Jesusa' pascu na'jĩna: —Jonas nchi'c Simon, indy yacja' wala wecha yuja'. Indya's naa quiwete pitstjẽ'j caajiyu'jmeeta'. Andy Tata cielute ũssa yuuc caajiyu'j andya' Dyus ĩtyisa Nchi'cteva.
40016018	Indya' Pedro yaaseng atsa' indyva ma'wẽnga andya's ew jiyu tyã'wẽy maava ew jiyuwa'ja's indy yacj nviitu'nja. Atsa' tyã'wẽ ew jiyunijũ' echtjẽ'j yujva cnaymeena Dyus luuchtyi'.
40016019	Dyus jycaajna ũsnite pa'jwa'j dyi'ja's pjandewa'ja's indya's ũsu'nja, atsa' indya' maatyva we'werra': Pcaltyi' Dyusa' peltunaĩna jĩte', peltunãyni yũutyna. Nava peltunaĩmeena jĩte', peltunãynimée neeyũutyna jĩc.
40016020	Tyajũ' Pedrowe'shtyi neewe'wec, Jesusa' Dyus tashu yuusa yuj yu'ga jĩna maa yujtyva pta'shcajmén.
40016021	Tyãa entec Jesusa' nyafyrraj pta'sh tyãa yacj u'jusawe'shtyi na'jĩna: —Jerusalenna u'jwa'j ji'ptju. Cyteea' wala pcyuuni yu'nja judiu ntjẽ'jsawe'sh vite' sacerdote npiitstjẽ'jwe'sh vite' Dyus leya's caapiya'jsa tyãawe'sh cusete. Tyãawe'sha' icjetyna, nava tecj ente' qui' ĩtyi yu'nja jĩna pta'shte',
40016022	Pedro' Jesusa's fiite pe'jna u'jrra na'wẽc yu'cypej: —Indya's tyã'wẽ yũuwa'j yu'sa' Dyusa' jytjãasmeevatsa', ewna jĩte',
40016023	Jesusa' yu'tjengrra na'wẽc we'we Pedro's: —Echtjẽ'j, andy tashuj mtyutée. Indya' suw wẽenarráa ũsngu. Dyus jytjãasni yu'sa' cytey yuumée, naa quiwega nasaa yaacynirrá'sngu cytey yuu wẽje'.
40016024	Tyajũ' Jesusa' tyãa yacj u'jusawe'shtyi qui' we'wec: —Maava andy yacj yuu wẽerra', peecy cacue jytjãasni's quĩjnava jyuca nvijtrra yuurráa andy yacj yujya' ãjane'cue, macue pytjaa yuuwa'j seena'sa ma'c yuu nava tyã'sa' ũucjmée.
40016025	Tyã'wẽme', naa quiwete peecy ĩtyi fi'nzewa'jrrá's ya'nwe'wesa', Dyus yacj fi'nzewa'j yu'sa' iviituna. Nava andy yacj fi'nzepa'garráa naa quiwete ĩtyi fi'nzeni's yajcymée iviitusa', Dyus yacj fi'nzewa'j yu'sa' iviitumeena.
40016026	Macue naa quiwetewe'sh yu'sa' jyuca cnayrrava peecy ũus yu's iviitute', ¿quĩjterrá' selpiima'c? Peecy ũusa's iviituyã'tje', ¿quimrra' nwe'wema'c?
40016027	Jypa'yacymeete', Dyus Nchi'c Nasa Yuusa' qui' quĩijana Ney eena' cweetjni pyãjte tyajy angeleswe'sh yacj, atsa' ma'wẽrraj yũusaarrava teechsa na'wẽrraj jypa'gatyna.
40016028	Isatj we'we', ayte ũssa maaíi yu' nee uumey uyuune'cue tyã'wẽ Dyus Nchi'c Nasa Yuusa' jycaajya' pa'jni's jĩnac pta'sh.
40017001	Seis en scjẽwniite', Jesusa' pe'jna u'cj Pedro vite' pyacjsa Jacobo Juan tyãawe'shtyi teech vits walate.
40017002	Sa' cytee pa'jrra', tyãawe'sh dyi'pte Jesusa' wala zhichcue yu'ptjejrrac vyaa. Tyajy dyi'pa' sec na'wẽc eena' cji'cji', atsa' tyajy atjni ropa' seena' zhichcue chijme yuuc.
40017003	Naapcachja' Moises vite' Elias tyãawe'sha' Jesus yacj puuty we'wenaty vyaa.
40017004	Tyã'wẽ uyrra', Jesusna na'wẽc we'we Pedro': —Ayte' cue'sh ũswa'j wala ewa'. Atsa' indy ewna jĩte', tecj wa'cuẽ tyaja'nja'w, vite' iindy jĩi vite' Moises jĩi vite' Elias jĩi.
40017005	Tyã'jĩna Pedro' we'wena ũsiyna, tãapj seena' zhichcue chijmesa cũjrra apjcu. Atsa' tyãa tãapjte na'jĩnac we'weni ptjũuse: —Na' andy Nchi'c wala wendynisa', tyãa pa'ga wala wechana ũstju. Tyã'sa' nwẽese'jna cytey myuuwe jĩni's
40017006	Pedrowe'sha' wẽse'jrra', wala ũucjrra quiwega pquipja wetety.
40017007	Atsa' Jesusa' tyãawe'shtyi jya'ndyrra na'wẽc we'we: —Ũucjmée mquiitewe jĩte',
40017008	quiiterra' Moiseswe'shtyi' uymeeyã'tja', naasáa Jesusrráa yã'cj ũs yu'.
40017009	Tyajũ' tjã'ju sa'jna u'juetsrra', Jesusa' na'jĩnac jycaaj: —Quim yujtyva pta'shmeene'cue tyã'wẽ uyni's, Dyus Nchi'c Nasa Yuusáa uurrava qui' ĩtyi yuupcach jĩte',
40017010	Pedrowe'sha' Jesusna na'wẽty pẽjy: —Dyus leya's caapiya'jsawe'sh pta'shrra', Elias cjuẽ'y yatste pa'jana jĩ'ty, sa' ¿ma'wẽ yuuwa'jsacy atsqui'ty tyã'jĩ'? jĩte',
40017011	Jesusa' na'wẽc pta'sh: —Isa, Elias cjuẽ'y yuj yatste pa'jwa'jsa yu'c, atsa' isa yuj pta'shi'ne'ta.
40017012	Andya' na'jĩ'tj na', Eliasa' yatste pa'jyujc. Tyã'wẽteva nasa' jiyumeerra, tyã'sa' quĩjquĩjva yũuty. Atsa' Dyus Nchi'c Nasa Yuusáava wala pcyuuni yuuna tyãawe'sh cusetey jĩc.
40017013	Atsa' Pedrowe'sha' jiyuty Jesusa' Juan Bautistana yajcyrra we'wetsteva.
40017014	Tyajũ' tyãawe'sha' shawendna quĩjatste', nasa wala pcjaacjena ũsu'ty. Atsa' teech pitstjẽ'j Jesus tashte peejyũcuena cũjrra', na'wẽc pytjaa we'we:
40017015	—Andy nchi'ca's meen peeygãj, wẽechpa'jrra iiméj seena' pytjaa yuuna ũsa'. Maa enteya' ipycjẽva cjẽje'c, sa' yu'cjẽva cjẽje'c.
40017016	Atsa' indy yacj u'jusawe'sh tashte jyũna cũjteva, nuycatyjiya' ãjameeta' jĩte',
40017017	Jesusa' na'jĩnac pas: —Dyusa' pu'chjina sũjwa'j yu'sa' ji'pjmeesata' naa nasa'. ¿Bagachpcach i'cue'sh yacj pu'chna ũs ya'vatca? ¿Bagachpcach ãjamée fi'nze ya'vacue? Luucha's ayte mneejyũjwe jĩte',
40017018	jyũna cũjutspcachja', Jesusa' echa's juuna' we'werra cutyi'cj luuch ũusu, atsa' tyãa dundtey catyjinic neeyũu.
40017019	Jesus yacj u'jusawe'sha' Jesusa'srráa fii pa'yarra, na'jĩnaty pẽjy: —Cue'sha' ¿quĩj yũurracytja'w echa's cutyi'jya' ãjamée? jĩte',
40017020	Jesusa' pta'shcu: —Dyusa' pu'chjina sũjwa'j yuurrá's yaacypa'gamée i'cue ãjamée. Isatj we'we', Dyusa' pu'chjina sũjwa'ja's mostasa fiw na'wẽ le'chcuẽesarráava ji'pjvatsa', naa vits wala's we'weni yacjrráa fiite qui'pya' ãjane'cue. Dyusa' pu'chjina sũjwa'j yuurrá's yajcyvatsa', i'cue'sh yacja' quĩj yujva tjẽysameena.
40017021	Na'wẽsa echa' tjẽymée yu' casejmeena, wala yũunaana Dyus yacj puuty we'wete yuurráa casejena jĩc.
40017022	Tyajũ' Galilea quiwete ũsrra', Jesusa' tyãa yacj u'jusawe'shtyi' pta'shcu: —Dyus Nchi'c Nasa Yuusa's nasa ewmeesa cusete ducjni yuuwa'ja'.
40017023	Atsa' icjetyna, nava tecj ente' qui' ĩtyi yuuna jĩna pta'shte', tyãawe'sha' wala ñustyi.
40017024	Jesusa' tyãa yacj u'jusawe'sh yacj Capernaum chjambte pa'tje', dyuus yattewe'sh vyuu pcjacjsawe'sha' Pedro's tjengya' u'jrra na'wẽty pẽjy: —I'cue'shtyi caapiya'jsa' ¿ducjetsmeevá' dyuus yattewe'sh vyu's? jĩte',
40017025	Pedro we'werra': —Ducje'íic jĩnac pas. Sa' Pedro' Jesus ũsni yatte cũjutspcachja', Jesusa' na'jĩnac we'we: —Simon, indya' ¿maa sũju'nga? Naa quiwete jycaajsawe'sha' vyu caapcjacje'jrra', ¿quimtyi pẽywa'ja' jĩ'ta? ¿Jycaajsa ji'jwe'shva ducje'ta', meerra' tyãa ji'jmée ecajuwe'shrráa vá'nta ducje'? jĩte',
40017026	Pedro' na'wẽc pas: —Ecajuwe'shrráaty ducje' jĩc. Atsa' Jesusa' na'wẽc we'we: —Tyã'wẽyã'tje', jycaajsa ji'jwe'sha' ducjwa'jsameeta'.
40017027	Nava quim yujtyva caaũuscha'jya'mée indya' u'jrra ĩcjwalate wendy yũjnza's acjene'nga, sa' nyafyte wendy cãasa's caawayi'jrra uyuune'nga teech vyu ji'pjna. Tyãa yacj ducjene'nga andy pa'gate vite' iindy pa'gate yã'jrra jĩc.
40018001	Tyãa ensu' Jesus yacj u'jusa docesawe'sha' tyajy tashte utyaarra na'wẽty pẽjy: —Naa quiwete Dyus jycaajya' quĩi ente' ¿maa wejy jytjaacue walasacytja'w? jĩte',
40018002	Jesusa' teech luuchcuẽ's pa'yarra tyãawe'sh cshavyte tyajrra
40018003	na'wẽc we'we: —Isatj we'we', i'cue'sha' iiwejch yaacyni's nvijtrra naa luuch na'wẽ yuumeerra yu', Dyus jycaajna ũsnite u'caya' ãjameene'cue.
40018004	Tyã'wẽ quĩjteva ãjmeecuesa naa luuch na'wẽ yuusa yuurráa, Dyus jycaajna ũsnite' maateva jytjaacue walasa yuuna.
40018005	Maa nasava andyna jypa'gatsrra ma'wẽ wechana jypa'gaty tyã'wẽy wechana naa luuchcuẽ na'wẽsaty jypa'gana tyã' andyna jypa'gasa yuuna.
40018006	Andyna jypa'gasa ãjmeecuesaty maava pcalte cweete'jsa's tyjicjte scuutyj ũ'cjni cueta's tundrra ĩcj wala dyiicjẽ acjvatsrráa, wejy ewna.
40018007	Naa quiwete ewmeesa' bagachteva nes yuutyna. Nava naa quiwete ewmeesa yacja' seena' yuj ũucjũucja'. Sa' maava tyã'wẽ pcalte cweete'jena tyãa yu' wej yujva iyumeena.
40018008	Tyãa pa'ga iindy cuse ma'c yuu meerra' iindy chinda ma'c yuu nava tyã'wẽ pcalte cweete'jpchãj yuutste', tyã'sa' spẽ'tjrra mwãataj. Tyã'wẽ ptsuwa'jmée ipy walate e'nz cuse e'nz chinda ji'pj acjni yuu na'wẽ', wejyva ptsumée ĩtyi fi'nzewa'tje chinda ji'pjmée lengcuẽrráava cytee u'cani wejy ewa'.
40018009	Iindy yafy tyã'wẽ pcalte cweete'jpchãj yuutste', cutyi'jrra mwãataj. Infierno ipyte e'nz yafy ji'pj ũs na'wẽ', wejyva ptsumée ĩtyi fi'nzewa'tje teech yafy yacjrráava u'cani wejy ewa'.
40018010	Naawe'sh ãjmeecuesa maa yujtyva atsenuwe. Na'jĩ'tj na': naawe'shtyi pi'cyna u'jusa angeleswe'sha' cielute andy Tata tashte nes yuusaata'.
40018011	Tyã'wẽme', Dyus Nchi'c Nasa Yuusa' vitusaty nwe'weya'c quĩj.
40018012	I'cue'shvatsrráava ¿na'wẽ yũumeema'cue? Cien piisháa ji'pjrra', teechsa' vitute', noventa y nuevesaty vitssũ nvijtrra piisháa vitusa's pacueya' ¿u'jmeema'cue?
40018013	Sa' uyrra', vite vitusamée noventa y nuevesate jytjaacue peeygãjna wechaane'cue.
40018014	Tyã'wẽy i'cue'sh Tata cielute ũssava teechrráa yujva vitu jytjãasu'tsme' naawe'sh ãjmeecuesateva.
40018015	Iindy yacjtjẽ'j indya's ewmée yũute', tyã'srráan pa'yarra mcaajiyu'j ewmée yũuni's. Iindy we'weni's nwẽese'jeváana atsa' iindy yacjtjẽ'j yacj cytee yuwe ewuune'nga.
40018016	Nava nwẽese'jmeeváana atsa' testigo teech meerra' e'nz tyajrra tyãawe'sh dyi'pte we'wene'nga, cyaj tyãa e'nz testigosa' jiyutyna iindy yuwe ewuuya' pa'pchuni's.
40018017	Tyãa e'nz testigo dyi'pte nwẽese'jmeete', dyuus yatte jycaajsawe'shtyi mpeeta'sh. Atsa' tyãawe'shtyiva nwẽese'jmeerra', yacjtjẽ'j na'wẽmée Dyusna jiimeesa na'wẽrráa nviitni yuuna.
40018018	Isatj we'we': I'cue'sha' yuwetyi's naa quiwete pjeu'tje', cieluteva Dyus dyi'pte pjeu'jni yuutyna. Nava i'cue'sha' yuwetyi's pjeu'jmeete', cieluteva Dyus dyi'pte pjeu'jnimée yuutyna.
40018019	Na'jĩ'tj na': I'cue'sh quĩj yũune'jrrava e'nzsarráava tyã'wẽ yuute ewna jĩna puuty we'werra, Dyusa's pi'quine'cue ma'wẽ yuuwa'ja'sva atsa' andy Tata cielute ũssa' cytey yuuna.
40018020	Tyãa pa'gatey e'nz ma'ty yuu meerra' tecj ma'ty yuu nava andya's yajcyna pcjaacjerra ũste', andya' tyãawe'sh cshavyte ũswa'jsatj jĩc.
40018021	Tyajũ' Pedro' Jesus tashte utyaarra', na'jĩnac pẽjy: —Yacjtjẽ'j andya's ewmée yũusa's ¿manz us peltunãywa'j yuucy, meerra' sietepcachrráa ewmañ? jĩte',
40018022	Jesusa' na'wẽc pta'sh: —Sietepcachrráa ewna jĩya'vameetj. Sietesarrarráa setenta ãjpcach peltunãywa'ja' jĩc.
40018023	Tyãa pa'gatey Dyus jycaajwa'j en ãjte', na'wẽ yuuna: Teech jycaajsa' tyã'sna selpisaawe'sh yuultyi pẽyitscu yu'.
40018024	Yuulsaty teechsa na'wẽrraj pẽjyna u'juetspcachja', teech jyũna cũjty iiméj seena' wala yuulsana.
40018025	Tyãa selpisa' quĩj yacj yujva dewewa'j ji'pjmeec yu'. Atsa' patrona' tyãa yuulsa's tyweycaacj tyajy nyu, tyajy luuch, tyajy ji'pjuni yã'jrra jyuca tyãa yuula's dewewa'j.
40018026	Tyajũ' selpisa' patron tashte peejyũcuerra pytjaa we'wec: Andya's meen peeygãj. Tyãa yuula's jyuca ducje'nja jĩte',
40018027	patrona' peeygãjna yuula's peltunãyrra ewte nvijtcu.
40018028	Nava tyãa peltunãynisa' casejna u'jrra', vite selpisáa tyã'sna walameecuẽ yuulsa'scu uy, sa' tyjicjte uwerra icjetscu yu': Andyna yuulngu tyã'sna mducj jĩna.
40018029	Tyajũ' tyãa yuulusa' peejyũcuerra na'jĩnac pytjaa we'we: Andya's meen peeygãj, jyuca ducje'nja jĩteva,
40018030	cytey yuumée wejyva carcelna jyũna u'jrra cytee tyajc tyãa yuula's ducjpcach.
40018031	Tyã'wẽ yuutste vite selpisaawe'sh uyrra', wala ñustyi. Sa' u'jrra pta'shtyi tyã'wẽ ewmée yũusáa patrona's.
40018032	Atsa' patrona' ewmée yũusa's pa'yarra na'wẽc we'we: Selpisáa peetjãjwe, andya' iindy yuula's jyuca peltunãytju, pytjaang we'we tyãa pa'ga.
40018033	Atsa' indyva tyã'wẽy indyna yuulusa's peeygãjna peltunãywa'j ji'pjngu, andyva ma'wẽtca peeygãj indya's tyã'wẽy jĩrra',
40018034	tyãa patrona' wala ũusacharra, castigãycaacj yuula's jyuca ducjpcach.
40018035	Tyã'jĩrra', Jesusa' na'wẽc pta'sh: —Teechsa na'wẽrraj ũusuj jyuca peltunaĩmeevá'cue i'cue'sh yacjtjẽ'jwe'shtyi, atsa' andy Tata cielute ũssava tyã'wẽy castigaĩna i'cue'shtyi' jĩc.
40019001	Tyã'wẽ we'wena jyã'jrra', Jesusa' Galileaju casejna u'jrra Judea quiwesu Jordan yu'cutetec pa'j.
40019002	Cyte ũste', nasa wala pa'jty, atsa' nuycatyjic ãtsa'saty.
40019003	Naapcachja' fariseowe'sh maaíi yu' Jesus tashte utyaana cũjrra na'wẽty pẽjy, pasya' shiingte' ewmée vit-ya' sũjrra: —Ptamsarrava, nyu quĩjcuẽrráa ãjmée yũuterráa tyãapa'ga wãatajte ¿ewmañ? jĩte',
40019004	Jesusa' na'wẽc pas: —I'cue'sha' ¿Dyus librute iilẽeymeevá'cue? Cytee we'werra': Dyusa' nyafiitey e'nzíity ja'ndarrajc vit pitstjẽ'j pety u'y yã'jrra.
40019005	Tyãa pa'ga pitstjẽ'ja' peecy neywe'sh tashu tyuteerra peecy nyu yuuwa'jsa yacj utyaawa'jsa', tyã'wẽ e'nzrrava teechsarráa na'wẽ yuuna pa'jya' jĩ'c Dyus librute'.
40019006	Tyã'wẽ yũunijũ', e'nzmée teechrráac yuuna pa'ja'. Tyãa pa'ga Dyus pũpyrra nviitniijũ' ptamsayã'ja' tyuteewa'jsameeta'.
40019007	Tyã'jĩte', na'wẽty pẽjy: —Tyã'wẽte', Moisesa' ¿quĩjya'ga peecy nyu yacj tyuteerra ets vitrra nyu's ũsrra tyuteewa'ja' jĩna jycaaja'? jĩte',
40019008	Jesusa' na'wẽc pas: —I'cue'sh tyã'wẽ Dyus jycaajni's nwẽese'jmeerra nyu yacj tyuteena fi'nzepa'ga íirráac Moisesa' tyã'wẽ yũuwa'ja's nvijt. Nava tyã'wẽ yũuwa'ja's nyafiitey Dyus nviitnisa yu'tsme'.
40019009	Andya' na'jĩ'tj na': Nyu tyã'wẽ vite pitstjẽ'j yacj pcal yuuna fi'nzesameete váa nyu's wãatajrra vite u'y yacj ptamuuna na' tyã'wẽ vite yacj ptamuupa'ga pcal canzh yuusáa yuuna. Meerrava nmi' wãataanisa u'y yacj maava ptamuuna na' tyã'wẽ u'y wãataanisa yacj ptamuupa'ga pcal canzh yuusaaíirráa yuuna jĩte',
40019010	Jesus yacj u'jusawe'sha' na'wẽty we'we: —Tyã'wẽte', ptamumée fi'nzeni wejy ewna jĩty.
40019011	Atsa' Jesusa' na'wẽc pas: —Tyã'wẽ yuja', nava jyucay yu' ptamumée fi'nzeya' ãja'tsmeeta', naasáa quimnane' Dyusa' ptamumée fi'nzewa'ja's nvijt tyãarráa ptamumée fi'nzeya' ãjana, vite' ptamumée Dyusrráana selpiina fi'nzewa'jsata'.
40019012	Na'wẽsa yu' ptamumée fi'nzeya' ãja'ty: Maaíi yu' ptamumée fi'nzeya' upysatyna, atsa' vitetyi's naa quiwete pitstjẽ'jwe'sh íirráaty ptamumée fi'nzewa'ja's vitu', atsa' vite' ptam yuumée Dyusrráana selpiina fi'nzewa'jsata'. Ptamumée fi'nzeya' ãjasa', ptamumée fi'nzetyna jĩc.
40019013	Tyajũ' Jesus tashte luuchcuẽ nuypa'jty, luuch dyictjesu peequinzerra Dyus cusete neewe'wecajn. Nava Jesus yacj u'jusawe'sha' ũuscha we'wety nuypa'jsaty.
40019014	Atsa' Jesusa' na'wẽc we'we: —Luuchcuẽ andy tashte yuusaatyi' cuch yupnuwe, tyãa pa'gatey cielute Dyus jycaajna ũsnisa' naa luuchcuẽwe'sh na'wẽsa jĩi íirrá'.
40019015	Tyã'jĩrra', luuchcuẽwe'sh dyictjesu peequinzerra Dyus cusete neewe'werra', tyajũ u'cj.
40019016	Tyãa e'su' teech pitstacy Jesus tashte pa'jrra na'wẽc pẽjy: —Caapiya'jsa wala ewsa, mpeeta'sh. ¿Quĩj ew yũurra ptsumée ĩtyi fi'nzewa'ja's ji'pjuqui'tj? jĩte',
40019017	Jesus pasrra': —¿Quĩj yuupa'ganga andya's ewsa jĩ'? Ew yũusa' teech yuurráa ũsa' tyã' Dyusa'. Atsa' ptsumée ĩtyi fi'nzewa'ja's ji'pju wẽerra', Dyus jycaajnityi' cytey myuu jĩte',
40019018	pitstacya': —¿Maatyna? jĩna pẽjyte', Jesusa' pta'shcu: —Dyusa' na'wẽc jycaaja': Nasa icjwa'jme', ptamsayã'ja' vite yacj pcal yuuwa'jme'. Pesweewa'jme'. Vitety ĩshiina nuywe'wewa'jme'.
40019019	Neywe'shtyi peeygãjna ewrráa yũuna fi'nzewa'ja'. Peequíi ma'wẽnga ya'peeygãja' tyã'wẽy mpeeygãj vite nasatyva jĩte',
40019020	pitstacy pasrra': —Tyãatyi' le'chcuẽjũjy cytey yuunatj waláa, atsa' ¿quĩj wejy peejyna? jĩte',
40019021	Jesus pasrra': —Dyus jycaajnityi' jyuca cytey nwẽese'jsa yuu wẽerra', u'jrra iindy ji'pjunityi' jyuca tyweyrra ji'pjmeecuẽsaty mes. Sa' tyã'wẽ yũurra' cielute ji'pjsa yuune'nga. Tyã'wẽ yũurra andy yacj myuj jĩte',
40019022	tyãa pitstacya' tyã'wẽ wẽse'jrra' ñusnac u'j, wala ji'pjsa yu'c tyãa pa'ga.
40019023	Tyajũ' Jesusa' na'wẽc we'we tyãa yacj u'jusawe'shtyi: —Isatj we'we', ji'pjsa yacja' wala yuj tjẽya' Dyus jycaajna ũsnite u'cawa'j.
40019024	Na'jĩ'tj na': camello tyacuesa' ¿ma'wẽ yũnz cafyga cjẽwya' ãjacy? Atsa' ji'pjsa yacja' tyãate jytjaacue tjẽya' Dyus jycaajna ũsnite u'cawa'j.
40019025	Tyã'jĩni's wẽse'jrra', Jesus yacj u'jusawe'sha' wala cuj yajcytyi, sa' tyãawe'sh pwe'sh na'wẽty puuty ya'paapẽyi': —Tyã'wẽte', ¿quimrrá' ewte neeyũuya' ãjama'c? jĩte',
40019026	Jesus tjengrra' na'wẽc we'we: —Nasa' Dyus yacjmée yu', ewte neeyũuya' ãjameeyujtyna. Nava Dyus yacj yu', quĩj yujva tjẽysa meea'.
40019027	Tyã'jĩte', Pedro' na'wẽc pẽjy: —Cue'sha' indy yacj yujya' cue'sh ji'pjuni's jyuca nvijttja'w, sa' ¿quĩj jypa'gacytja'w? jĩte',
40019028	Jesusa' na'jĩnac pta'sh: —Isatj we'we', naa quiwete pcalsa's jyuca yu'ptjejrra ewsarrarráa yuuwa'j en ãjte', Dyus Nchi'c Nasa Yuusá' pa'jrra jycaajya' tacjetspcachja', andy yacj yuusáa i'cue'sh docesava andy yacj jycaajsa yuune'cue Israel ji'j docesaty.
40019029	Maava jyucaysa tyã'wẽ andy yacj yujya'rráa tyãawe'sh yat, quiwe, nyacjwe'sh, npe'shwe'sh, neywe'sh, nyu, nchi'cwe'sh, niisawe'sh tyãaty jyuca nviit-sa' tyãa nviitnisate jytjaacue wala jypa'gatyna, sa' ptsumée ĩtyi fi'nzewa'ja'sva jypa'gatyna.
40019030	Nava jypa'yacymeete', macue yatstewe'shrrava, nmejtewe'sh yuutyna; naapcachja' nmejtewe'sh yu', yatstewe'sh yuutyna jĩc.
40020001	Dyus jycaajni ente mjĩisa' na'wẽ yũuni yuutyna: Teech mjĩi namu' cusíi casejrra mjĩisa pacueya' u'cj, uutjashte uva undewa'jsa.
40020002	Sa' mjĩiwa'jsa yacj puuty we'wec teen mjĩini's ãj ducjya'. Tyã'wẽ yũurra mjĩi ejn caacj.
40020003	Sa' cusíi las nueve yuutspcachja', qui' casejc, sa' vite quĩj mjĩiva ji'pjmée plaasasu u'jusaty uyrra',
40020004	tyãatyi' na'wẽc we'we: Me'jwe mjĩiya' andy mjĩi ejte, teen uta mjĩinite ãj ducje'nja jĩte', tyãawe'sha' u'jty mjĩiya'.
40020005	Tyajũ' mjĩi namu' ẽepyãj wala qui' casejc, sa' cusutste las tresteva qui' casejc, tyãatyva tyã'wẽy mjĩiya' caacj.
40020006	Tyajũ' cusutste las cincote plaasasu qui' casejrra', vite uycu quĩj mjĩiva ji'pjmée u'jusaty. Tyãawe'shtyiva na'wẽc we'we: I'cue'sha' ¿quĩj yũurra mjĩi ji'pjmée u'jucue teen uta? jĩte',
40020007	tyãawe'sha' na'wẽty pas: Quimva mjĩiya' pa'yameeta' jĩte', mjĩi namu' caacj tyajy mjĩi ejte: U'jrra andy mjĩi ejte mjĩine'cue atsa' andya' wala ew ducje'nja jĩc.
40020008	Tyajũ' jyuca custe', mjĩi namu' pa'yac cytee cmãaji'jsa's na'jĩna: Mjĩisatyi' pa'yarra mducj, nava nmej mjĩiya' pa'jsaty cjuẽ'y nyafyte ducjrra teen uta mjĩisatyi' nmejte ducjna jyã'jane'nga jĩte',
40020009	cytey yuuc. Atsa' cusutste las cincote mjĩiya' pa'jsa cjuẽ'y utyaarra teechsa na'wẽrraj jypa'gaty teen uta mjĩinite ãjrrarráa.
40020010	Tyajũ' cusíi mjĩiya' pa'jsa': Cue'sha' jytjaacue jypa'ga'nja'w sũjna ũsrrava, tyacueíirráa jypa'garra'
40020011	ũuscha we'wety mjĩi namu's na'jĩna:
40020012	Naawe'sha' nmej pa'jrra naasáa teech ora yuurráaty mjĩi. Nava ducjni yu'sa' cue'sh nacueíirráaty jypa'ga. Naapcachja' cue'sh yu' teen utatja'w mjĩi, secte yaachana wantãyna jĩte',
40020013	mjĩi namu' na'jĩnac pas: Namicu, indy yacj ewmée yũutsmeetj. Andya' teen uta mjĩini's ãj ducje'nja jĩna indy yacj puuty we'wete', ewna ¿jĩmeengá'?
40020014	Tyãasa iindy mjĩini's ãj ducjni's jypa'garra me'j. Indyna nacuetj ducj tyacuerrarráa ducjetstju nmej mjĩiya' pa'jsatyva.
40020015	Nava andy jĩ'sa' ma'wẽ yũuwechteva cytey yu'nja. Meerra' andy ew yũuni's indya' ¿atse'vá'nga? jĩc mjĩi namu'.
40020016	Tyã'wẽ yũuwa'jsata' nmejtewe'sha' yatstewe'sh yuutyna, naapcachja' yatstewe'sha' nmejtewe'sh yuutyna. Tyãa pa'gatey pa'yanisa yu' wala cujta', nava tyjityjnisa yu' cujmeeta' jĩc.
40020017	Jesusa' Jerusalen dyi'tje u'juetsrra', tyãa yacj u'jusawe'sh docesaty fiite pe'jna u'jrra na'jĩnac pta'sh:
40020018	—I'cue'sha' jii i'cue Jerusalenna u'juetstja'w. Cyteea' Dyus Nchi'c Nasa Yuusa's uwerra ducjni yuuna sacerdote npiitstjẽ'j vite' ley caapiya'jsawe'sh cusete. Atsa' tyãawe'sha' icjwa'j vitrra
40020019	judiu ji'jmée vite nasaty ducjetyna, tyãawe'sha' weechna pãpana cluuscjẽ qui'prra icjcajn. Nava tecj ente' qui' ĩtyi yuuna jĩc.
40020020	Tyajũ' Jacobo Juan njĩ'j Zebedeo nyua' tyãa e'nz nchi'csa yacj Jesus tashte peejyũcuena utyaaty, tyãawe'sh pẽyni's Jesusa' cytey yuucajn.
40020021	Atsa' Jesusa': —¿Quĩjcue yũu jytjãasu'? jĩte', Jacobowe'sh njĩ'ja' na'wẽc we'we: —Indya' naa quiwete jycaajya' quĩjrra', ũ'cue luuch naa e'nzsaty iindy pucacjẽ pdyi'p cachwa'ja's ũsune'nga jĩte', Jesus we'werra':
40020022	—I'cue'sha' jiimeerrai'cue tyã'wẽ pẽyi'. Andy na'wẽy pytjaa yuurra uuwa'ja's ũucjmée jypa'gaya' ¿ãjama'cue i'cue'sha'? jĩte': —Ãja'nja'w jĩnaty pas.
40020023	Atsa' Jesusa' pta'shcu: —Isa, i'cue'sha' andy na'wẽy pytjaa yuurra uuwa'ja's ji'pjuyujune'cue. Nava tyã'wẽ andy pucacjẽ pdyi'p cachwa'j yu'sa' andy ũsu'tsmeetj. Tyã'sa' naasáa andy Tata yuurráa ũsuna quiim jĩi pjeu'jrra ji'pjna tyã'sna jĩc.
40020024	Atsa' diezsawe'sha' ũusachaty Jacobowe'sh tyã'wẽ pẽyni's wẽse'jrra.
40020025	Nava Jesusa' pa'yarra na'wẽc we'we: —I'cue'sha' peecy jii i'cue, naa quiwete jycaajsa' tyãawe'sh nasaty juuna'ty jycaaja', atsa' tyã'wẽy npiitstjẽ'jsava tyãawe'sh jype'jnisaty juuna'ty jycaaja'.
40020026	Nava i'cue'sh yu' tyã'wẽ juuna' jycaajwa'jsamée i'cue, wejy yuuva i'cue'sha' walasa yuu wẽerra', vitesa cusete selpisáa yuuwa'j ji'pji'cue.
40020027	Atsa' i'cue'sh maava tyã'wẽ vitesaty jycaajsa yuu wẽerra', vitee jycaajni fi'nzewa'ja'.
40020028	Tyãa pa'gatey Dyus Nchi'c Nasa Yuusáa yujva tyã'sna selpii jytjãasya' quĩjme', wejyva nasaty nwe'wena selpiiya' quĩjrrac ya'ducj ñuste uuya' jĩc.
40020029	Tyajũ' Jerico chjambuj casejna u'juetste', nasa' iimej wala yuwe'ty Jesus e'ste.
40020030	Tyãa dyi'tje e'nztyi cachrra u'p yu' uyya' ãjasamée. Sa' Jesus scjẽwni's wẽse'jrra' sustyi we'we: —David ji'j, cue'shtyi meen peeygãj jĩte',
40020031	nasa' ũuscha we'wety shuuna' yuucajn. Nava tyãawe'sha' jweeíirráaty sus we'we: —David ji'j, cue'shtyi meen peeygãj jĩna.
40020032	Atsa' Jesusa' yujurra tyãa uyya' ãjasameetyi' pa'yarra na'wẽc pẽjy: —¿Quĩjcue yũu jytjãasu'? jĩte',
40020033	tyãawe'sh pasrra': —Cue'sh yafytyitja'w pjaande jytjãasu' jĩte',
40020034	Jesusa' peeygãjrra tyãawe'sh yafysu jya'ndyitspcachja', tyãa dundtey uyya' ãjarra Jesus yacj u'jty.
40021001	Jerusalente utyaana pa'jatsrra', Betfagé chjambcuẽte cjuẽ'y pa'jty. Tyãa chjambcuẽ' Olivos vits utyagac ũsu'. Tyajũ' Jesusa' tyãa yacj u'jusawe'sh e'nzsaty na'jĩnac caaj:
40021002	—Ay dyi'pga chjambcuẽ ũsa' cytee me'jwe, sa' cyteea' uyuune'cue burru luuch njĩ'jsa tundni ũsna tyã'sa' jyũcjwenderra jyũne'cue.
40021003	Jyũna yujte uyrra' pẽyiváatyna atsa' cue'shtyi jype'jsa' peejya', nava tyachmeyna caashwendu'juna jĩne'cue.
40021004	Dyus yuwe pta'shsa we'weni' cytey yuuc. Tyã' na'jĩnac fi'j:
40021005	Sion chjambte nasaty na'jĩna pta'shine'cue: Mtjengwe, i'cue'shtyi jycaajsa yuja', Pytjaacuesa na'wẽ tjengna, burru luuchte a'jrra, Atsa' tyãa burru njĩ'ja' ctũ'se'jnisa' jĩna fi'jni'.
40021006	Tyajũ' tyãawe'sha' u'jrra Jesus ma'wẽ jycaatje', cytey yuuty.
40021007	Sa' burru njĩ'ja's jyũna pa'jty luuch yã'jrra. Tyajũ' burru luuch castyaja'jnimeesa's tyãawe'sh atyjtyi pustyi, atsa' Jesusa' tyãate a'cj.
40021008	Nasa wala cuj pi'cyna u'jsawe'sh yu', tyãawe'sh atyjtyi dyi'jsuty pusna u'jue' Jesus scjẽwwa'jsu. Maaíi yu' ẽjya spẽ'tjrra tyã'wẽytyi dyi'jsu pusna u'jue'.
40021009	Atsa' nasa' yatste u'jsa vite' e'ste yuusa tyãawe'sh jyucaysa na'jĩnaty sus we'wena u'jue': —Dyus caajnisa wala yuj jytujtjesa yuja' jycaajsa David ji'j. Dyusa's wechaaga wala ew yũupa'ga jĩ'ty.
40021010	Tyajũ' Jesusa' Jerusalente u'cate', cytee nasa jyucaysa seena' wala sustyi na'jĩna paapẽjyna: —Na' ¿quimna? jĩte',
40021011	pta'shtyi na'jĩna: —Naaíi Dyus yuwe pta'shsa Jesusa', Galilea quiwesu Nasaret chjambtewe'sh jĩ'ty.
40021012	Tyã'wẽ yũuni e'su' Jesusa' dyuus yatte u'carra jyuca eca cashishcu cytee tyweyna qui' weyna ũssaty. Sa' vyu yu'ptjejna ũsni mesa vite' tumb chijme tyweyna u'pnityva jyuca pũshcu.
40021013	Sa' na'wẽc we'we: —Dyus librute' na'wẽc we'we': Andy yata' Dyus yacj puuty we'wena ũswa'jrrá' jĩ'c. Nava i'cue'sha' peswée pcjaacjena ũsni cafy na'wẽrráa vitrra ji'pji'cue jĩc.
40021014	Cytee dyuus yatte maaíi yu' Jesus tashte utyaaty, uyya' ãjasamée, chinda lengsa, atsa' tyãawe'shtyi' nuycatyjic.
40021015	Nava sacerdote npiitstjẽ'jwe'sh vite' ley caapiya'jsawe'sh tyãawe'sha' ũusachaty, tyã'wẽ quim yujva ãjanimeesa's caavya'ja'tje' cytee dyuus yatte ũssa luucha' sus we'werra' jycaajsa David ji'ja's wala wecha'tja'w jĩna susni's wẽse'jrra.
40021016	Sa' Jesusa's pẽjytyi: —Na'wẽ we'wena ũsta' tyã'sa' ¿wẽse'je'nga'? jĩte', Jesusa' pascu: —Wẽse'je'íitj. Nava i'cue'sha' ¿iilẽeymeecue'? tyã'wẽ yũuwa'ja's Dyus librute na'jĩnac we'we': Luuch le'chcuẽ vite' chu'chsava tyã'wẽ zhichcue tuutje'jwa'ja'sngu vit jĩ'c.
40021017	Tyajũ' Jesusa' cytee nvijtrra u'cj chjambu casejna sa' Betania chjambtec pe'te.
40021018	Cuscuscjẽ' Jesusa' chjambna qui' shawendna u'juetsrra', wẽec.
40021019	Sa' dyi'j pucate higuera fytũu tash ũste uyrra', tjengya' utyaac. Nava quĩj yũn yujva uyme', etsrráac ji'pj yu'. Atsa' tyãa fytũu tasha's na'wẽc we'we: —Ãchja' peena yu' yũnmeene'nga jĩtspcachja', naa dundtey fytũu tasha' ujndycu.
40021020	Tyãa yacj u'jusawe'sha' tyã'wẽ uyrra', wala cuj yajcyna na'wẽty pẽjy Jesusa's: —Fytũu tasha' ¿quĩj yũurraga tyacue wala dund ujndy? jĩte',
40021021	Jesusa' na'wẽc pas: —Isatj we'we': Cuj jwend yajcymée Dyusa' pasyujuna sũjwa'jrrá's yajcyrra', andy vittju tyã'wẽrráamée, na'wẽ yũuya'va ãjane'cue: Naa vits wala ayjyu u'jrra ĩcj walate tee cjẽe jĩne'cue, atsa' cytey yuuna.
40021022	I'cue'sha' quĩj pẽjyrrava Dyus yacj puuty we'wene'cue Dyusa' pasuna sũjna, sa' tyã'wẽ yũurra' jypa'gane'cue jĩc.
40021023	Tyajũ' Jesusa' dyuus yatte u'carra caapiya'jatspcachja', sacerdote npiitstjẽ'jwe'sh vite' judiu ntjẽ'jsawe'sh cũjrra' na'wẽty pẽjy: —¿Quĩj yũupa'ganga tyã'wẽ dyuus yatte jyuca suw? ¿Quimga jycaaj tyã'wẽ yũuwa'ja's? jĩte',
40021024	na'wẽc pas: —Andyva i'cue'shtyi pẽjy ya'vatj, atsa' andy pẽyni's pasya' ãjate', andyva pta'shi'nja quim jycaatje tyã'wẽ yũurrava.
40021025	Juana's ¿quimga jycaaj yu'te bautisãycajn? ¿Dyus vá' jycaaj, meerra' naa quiwete pitstjẽ'jwe'sh váa ne'ta jycaaj? jĩte', tyãawe'sh pwe'sh puuty ya'paapẽyi'ty: —Dyusne' jycaaj jĩna paste', tyã'wẽte' ¿mjĩitecue nwẽese'jmée? jĩna.
40021026	Atsa' naa quiwega nasa jycaajnine' yu' jĩya'va ãjame'nja'w. Tyã'wẽme', nasa jyucaysa Juan ju'ngurrarráaty we'we', Dyus jycaajnine' yu' jĩna tyãatytja'w ũucju' jĩnaty puuty we'we.
40021027	Sa' ãjameerra', Jesusa's na'wẽrráaty pas: —Jiimeetja'w jĩna. Atsa' Jesusva tyã'wẽyrráac pas: —Andyva pta'shme'nja quim jycaatje tyã'wẽ yũurrava jĩc.
40021028	Tyajũ' Jesusa' na'wẽc we'we: —I'cue'sha' ũus miiyajcywe, na'wẽ caaja'nda'jrra pẽjyya'vatj: Teech pitstjẽ'ja' e'nz nchi'ccu ji'pju', sa' teechsa's na'wẽc jycaaj: Ãchja' andy mjĩi ejte uva ujndeya' me'j jĩte',
40021029	nchi'c pasrra': U'j wẽemeetj jĩrrava, ũus yajcyna u'prra', mjĩiya' u'cj.
40021030	Tyajũ' neya' vite nchi'ca'sva tyã'wẽy jycaacj. Atsa' tyã' na'wẽc pas: Ewna, u'jue'nja jĩrrava u'jme'.
40021031	Ãchja' i'cue'shtyi ¿ma'wẽga tjengu'? ¿Maasaga ney jytjãasni's cytey yuu? jĩte', tyãawe'sh pasrra': Nyafyte jycaajnisa nchi'c jĩty. Atsa' Jesusa' na'wẽc we'we: —Isatj we'we', gobierno jĩi vyu pcjacjsawe'sh vite' u'ywe'sh pcal yuuna fi'nzesa tyãawe'sh cjuẽ'y Dyus jycaajnite u'catyna, naapcachja' i'cue'sha' u'caya' ãjamée ũsi'cue.
40021032	Tyãa pa'gatey Juan Bautista' caapiya'jna pa'cj ptsumée ĩtyi fi'nzewa'ja's. Tyã'wẽteva, i'cue'sha' jypa'gameei'cue. Naapcachja' gobierno jĩi vyu pcjacjsawe'sh vite' u'ywe'sh pcal yuuna fi'nzesa tyã'wẽsa yu' jypa'gaty. Nava i'cue'sha' yafyju uyrrava pcaltyi nvijtrra Dyus tashte shawendmeei'cue.
40021033	Vite ejemplo na'sna mwẽese'jwe: Teech quiwe namu' uutjash vitcu, sa' peecu'j upjrra teech ajte uva's cu'swa'j tyajc, sa' ẽete tejcarra jyuca tjengwa'j yatva tyajc. Tyã'wẽ yũurra tyãa quiwe's mjĩisaty pqui'jrra jyu'j dyi'cj u'j.
40021034	Uva tjẽ'jwa'j en ãjte', tyã'sna selpisaaty caacj quiwee pqui'jnipa'ga pẽjyya'.
40021035	Nava quiwee pqui'jsawe'sha' tyãa selpisaaty uwerra maaíi yuutyi' pãpana vitety icjna vitetyi' cuet wãatatajnaty yũu.
40021036	Tyã'wẽ yũute', quiwe namu' jweeíirráac cuj caajna ũsu' selpisaaty. Nava quiwee pqui'jsawe'sha' jyucaytyi tyã'wẽrrarráaty yũu.
40021037	Tyajũ' nmejte' tyajy nchi'c yuunac caaj: Andy nchi'ca's cuch tyã'wẽ yũumeeváatyna sũjrra.
40021038	Nava quiwee pqui'jsawe'sha' nchi'ca's uyrra', tyãawe'sh pwe'sh na'wẽty puuty we'we': Ney uute' naa tyã'wẽ quiwe's iiyamuwa'jsa', atsa' tyã'sa' icjega quiwe' cue'sh jĩi yuucajn jĩ'ty.
40021039	Tyã'jĩyã'jrra', uwerra tyãa quiwejũ cutyi'jrra icjtyi.
40021040	Tyã'wẽ pta'shrra', Jesusa' na'jĩnac pẽjy: —Tyã'wẽ yũute', quiwe namu pa'jrra', ¿quĩj yũucy quiwee pqui'jsawe'shtyi'? jĩte',
40021041	na'wẽty pas: —Tyãa ewmeesatyi' peeygãjmée icjrra tyãa quiwe's vitety pqui'jina quiwee pa'ga namu's wa'lmée ducjwa'jsaty jĩty.
40021042	Atsa' Jesusa' na'wẽc we'we: —I'cue'sha' ¿bagachte yujva iilẽeymeevá'cue Dyus librute na'jĩna fi'jni's? Yat tyaajsawe'sha': Naa cueta's selpime' jĩrra wãatajty. Nava tyãa íic yat macuesanava chjãchja neewewa'jsa yuuna pa'j. Tyã'wẽ neewewa'jsa yuuna pa'jwa'ja's Dyuscu vitrra nvijt. Tyãa pa'ga cue'sh yacja' wala wecha yuja' ¿jĩ'tsmeena'?
40021043	Tyã'wẽ atsepa'ga íirráatj na'jĩ': Dyus jycaajni's i'cue'shtyi cusa'jrra vite nasaty ũsni yuuna, quiwe namu's pqui'pja'ga wa'lmée ducjcajn.
40021044	Sa' maava tyãa cuet cajcuega wetesa' jyuca chcateteena, meerrava tyãa cuet nasa cajcuecjẽ weterra' jyuca cu'china jĩc.
40021045	Atsa' sacerdote npiitstjẽ'jwe'sh vite' fariseowe'sha' jiyuty tyãawe'shtyi íirráa we'werra tyã'jĩni's.
40021046	Sa' tund wẽerrava ũucjtyi, tyã'wẽ nasa' Jesus ju'ngurrarráaty ũs yu', Dyus yuwe pta'shsa' jĩna tyãa pa'ga.
40022001	Jesusa' vite ejemplo caaja'nda'jrrac pta'sh na'jĩna:
40022002	—Dyus jycaajni ente' na'wẽ yũuna: Teech jycaajsa' tyajy nchi'ca's caamba'jrra fiesta vitcu.
40022003	Sa' tyãa jycaajsa' selpisaaty jycaacj pi'cynisaty pa'yacajn. Nava tyãawe'sha' wa'lrra yuwe'tsmeeta'.
40022004	Tyã'wẽteva, qui' jycaacj vite selpisaaty na'jĩna: Pi'cynisatyi' yuucajane'cue. Ũ'wa'ja's jyuca pjeu'jniyã'j ji'ptju, tajcy caaniishi'jnisaty quiicje'tj, atsa' myujwe boda fiestate jĩ'c jĩne'cue.
40022005	Tyã'wẽ cytey yuuteva, pi'cynisawe'sha' nwẽese'jmée wejyva tyãawe'sh uutjashsu vite' tyãawe'sh vyu cnaynisurráaty u'j.
40022006	Atsa' vite yu' selpisaaty uwerra wala pãpaty icjpcach.
40022007	Tyã'wẽ yũute', jycaajsa' seena' wala ũusachac, sa' tyajy soldauwe'shtyi caacj tyãa nasa icjsaty ca'tuva icjrra tyãawe'sh chjamba's jyuca cambcajn.
40022008	Tyajũ' jycaajsa' na'wẽc we'we tyã'sna selpisaaty: Boda fiestate ũ'wa'j jyuca pjeu'jniyã'j ũsa', nava pi'cynisawe'sha' wa'lrra pa'jmeeta'.
40022009	Atsa' ãchja' me'jwe clliicjunsuwe'shtyi pi'cyya' maatyva jyuca boda fiestate yuucajn.
40022010	Tyã'jĩte', selpisaawe'sha' clliicjunsu u'jrra maatyva jyuca pcjacjtyi ewsa ma'c yuu meerra' ewmeesa ma'c yuu nava jyuca. Atsa' fiesta yatte jyuca nasa utaty.
40022011	Tyajũ' jycaajsa' pi'cynisaty tjengya' u'carra', uycu teech pitstjẽ'j tyã'wẽ boda fiestate atjni ropa yacjmée u'pte.
40022012	Sa' na'wẽc we'we: Namicu, indya' ¿quĩjya'nga ayte u'ca', boda fiestate atjni ropa ji'pjmeerra'? Tyã'jĩte', tyãa pitstjẽ'ja' pasmée shuuna'c neeyũu.
40022013	Atsa' jycaajsa' mesate puutsutssaty na'jĩnac jycaaj: Naa pitstjẽ'ja's uwerra mtundwe chinda pety cuse yã'jrra, sa' ecaju cutyi'jrra chji'ndy walate macjwe, cyte' qui'tjtyi csuusu'jna ũ'nena ũucjcajn.
40022014	Tyãa pa'gatey wala yuj pa'yateva, jyucay yu' utyaawa'jsameeta' jĩc.
40022015	Tyajũ' fariseowe'sha' u'jrra tyãawe'sh pwe'sh puuty we'wety Jesusa's ewmeete nviit wẽerra.
40022016	Tyã'wẽ yũurra' tyãawe'sh ju'ngu ũssa vite' Herodes nasa tyãawe'shtyi' caajty Jesusa's na'jĩna pẽycajn: —Caapiya'jsa, indya's jiitja'w, quĩjteva isasarráanang we'we'. Sa' Dyus tashte pa'jwa'j dyi'ja'sva ew yuurráang caapiya'ja'. Nasaa jycaajna yu'cypejnity nwẽese'je'tsmeeng, tyãa pa'gatey indya' nasa ewsa na'wẽ tjengsaty jiyumey ju'ngu yu'tsmeeng.
40022017	Indya' ¿ma'jĩqui'ng? Jycaajsa Cesara's vyu ducjte ¿ewmañ? Meerra' ¿ducjmeete váa ewna? jĩte',
40022018	Jesusa' na'wẽc pas tyãawe'sh ewmée yaacyni's jiyurra': —Andy dyi'pterráa ew we'werra', ũuste yu' ewmée yaacysawe'sh, ¿quĩjya'cue andya's ewmeete nviit wẽerra tyã'wẽ pẽyí'?
40022019	Ducjwa'j vyu's mneejyũjwe jĩte', teech vyu's jyũna cũjty.
40022020	Atsa' Jesusa' tjengrra' na'wẽc pẽjy: —¿Quiim dyi'pa's qui'pnina, sa' quiim yase's fi'jnina naa vyute'? jĩte':
40022021	—Cesar dyi'pa's ji'pja', sa' tyajy yase's fi'jni' jĩnaty pas. Tyajũ' Jesusa' na'wẽc jycaaj: —Cesar jĩ's Cesara's ducjwa'ja', sa' Dyus jĩ's Dyusna ducjwa'ja' jĩte',
40022022	paapẽysawe'sha' wala cuj yajcyna neeyũuty, sa' tyajũ u'jty.
40022023	Tyãa entey saduceowe'sh maaíi yu' Jesusa's tjengya' pa'jty. Nasa' uuyã'jrra' peena yu' ĩtyi yuuwa'jsameeta' jĩna we'wesaty yu' tyãa saduceowe'sha'. Tyãasa na'wẽty paapẽjy:
40022024	—Caapiya'jsa, meen peeta'sh. Moises we'werra': Maa pitstjẽ'jva luuch ji'pjumey nyu's nvijtrra uute', uusáa nyacja' tyãa u'y neeyũusáa yacj cambawa'jsa', atsa' tyãate luucha' uusáa nchi'c na'wẽ neeyũuna jĩ'c.
40022025	Atsa' cue'sha' jiitja'w siete pitstjẽ'j pyacjtyi u'pu'. Atsa' nyafytewe'sha' cambarrava luuch ji'pjumey uuc, tyajy nyua's nyacj e'stewe'sh jĩi nvijtrra.
40022026	Atsa' nyacj e'stewe'shva tyã'wẽyrráa nyacj tecjtewe'sh jĩi nvijtrrac uu, sa' tyã'wẽrrarráaty yũu siete pyacjsay.
40022027	Atsa' nmejte' tyãa u'yva uuc.
40022028	Tyã'wẽ uurrava qui' ĩtyi yuu ente', ¿maa yacj isa nyu yuuwa'jsacy? tyã'wẽ cyanz pyacjsatyíi tyãa u'yrrarráa iimi'sa' na' jĩte',
40022029	Jesusa' na'wẽc pta'sh: —I'cue'sha' Dyus librute fi'jni ũsa' tyã' isa yujna sũju'tsmeei'cue, sa' Dyusa' quĩjya'va jyuca ãjana sũju'tsvameei'cue. Tyãasa jypumbana ũsi'cue.
40022030	Uusaawe'sha' qui' ĩtyi yuurra' peena yu' cambana fi'nzewa'jsameeta'. Tyãawe'sha' cielute ũssa Dyus angeleswe'sh na'wẽsarráa yã'tja'.
40022031	Nava uurra qui' ĩtyi yuuwa'ja's i'cue'sha' iilẽeymeevá'cue Dyusíiva na'wẽc we'we:
40022032	Abrahan, Isaac, Jacob tyãawe'sh Dyustju andya' jĩ'c. Uurrava qui' ĩtyi yuusaawe'sh Dyustju jĩrrac tyã'jĩ'.
40022033	Tyã'wẽ wẽse'jrra', wala cuj yajcyna neeyũuty tyã'wẽ zhichcue Jesus caapiya'pja'ga.
40022034	Jesus tyã'wẽ saduceowe'shtyi shuuna' vitni's fariseowe'sh jiyurra', pcjaacjety.
40022035	Sa' Dyus ley caapiya'jsa teechsa' Jesus tashte utyaac pẽjyya' ewmée pasteva jiyu wẽerra. Sa' na'wẽc pẽjy:
40022036	—Dyus leya' maateva jytjaacuesa' ¿maana? jĩte',
40022037	Jesus pasrra': —Dyusa's ũusuj jyuca yajcyrra tyãa yuurráana selpiina fi'nzewa'ja' bagachte yujva tyutemée uu entepcach.
40022038	Naa tyã'wẽ jytjaacuesa'.
40022039	E'stewe'sha' tyã'wẽydyi'a': Peequíi ma'wẽnga ya'peeygãja', tyã'wẽy mpeeygãj vite nasatyva.
40022040	Dyus jycaajni naa e'nzsarráa Moises leytyi jyuca ãjsata', tyã'wẽy Dyus yuwe pta'shsawe'sh caapiya'jnityva jyuca jĩc.
40022041	Fariseowe'sh pcjaacjerra cytee nee ũsiyna,
40022042	Jesusa' na'wẽc pẽjy: —Cristo' ¿quimna sũju'cue i'cue'sha'? ¿Quiim nchi'cna sũju'cue? jĩte', tyãawe'sh pasrra': —David nchi'cna sũju'tja'w jĩte',
40022043	Jesusa' na'wẽc we'we: —Tyã'wẽte', ¿ma'wẽrraga Davida's Dyus Espiritu caayaqui'tje' Cristo's we'werra' na'jĩ:
40022044	Andyna jype'jsa Cristo's Dyusa' na'jĩc: Andy pucate patsu ju'ngte mcaach, Indyna atsesaty indyrrarráana nwẽese'jwa'ja's vitna jyã'pjcach jĩc.
40022045	Tyã'wẽ Davidíiva Cristo's we'werra': Andyna jype'jsa jĩnac cysusu' atsa' Cristo' ¿ma'wẽrra David nchi'c yuucy? jĩte',
40022046	quim yujva teech yuwerráava pasya' ãjameeta', sa' tyajũyã'ja' peena yu' pẽjymeeta' quim yujva.
40023001	Tyajũ' Jesusa' na'jĩnac we'we tyãa yacj u'jusawe'sh pety vite nasa yã'jrra:
40023002	—Ley caapiya'jsa vite' fariseowe'sh tyãawe'sha' Moises leya's wala ew jiisa tyãa leya's nwẽese'jwa'ja's jycaajsatja'w sũju'ty.
40023003	Tyã'wẽyã'tje', i'cue'sha' mwẽese'jwe ley ewsa ma'wẽ jycaatje' tyãa yu'sa' jyuca. Nava tyãawe'sh na'wẽ yu' yũuna fi'nzenuwe. Tyãawe'sha' nasa yuutyi' leya's nwẽese'jwa'ja's jycaajrrava tyãawe'sh yu' leya's nwẽese'je'tsmeeta'.
40023004	Tũ'swa'j iiméj wala dujsa pjeu'ju'ty tyã'sa' quim yujva chjãchjameena. Tyã'wẽsa'styi nasaty ctũ'se'je', nava tyãawe'sh yu' le'chcuẽ cuseterráa yujva at pu'chji'tsmeeta'.
40023005	Maava uycajn sũjrra iiwejch iiwejch yajcyna ãate yu' quĩjva yu'ty Dyusna yaaquitstja'w jĩna. Tyãasaty Dyus jycaajni's etste fi'jrra cajate acjrra dyictjeuy vite' cusesu tundrra fi'nze'. Sa' nasa jiyuni fi'nzeya' sũjrra atjni ropava tjaacue jyu'jsa iijyũrraty fi'nze'.
40023006	Fiesta yat-su pi'cyni u'jrra', cachni wejy ewsarráanaty pacue' iiwejch yajcyna. Sa' judiuwe'sh pcjaacjenisuva tyã'wẽytyi yu'.
40023007	Clliicjunsu msuuva nasaty wala ewrráa we'wena wechaa jytjãasnaty pecũju', caapiya'jsa jĩna cysus jytjãasna.
40023008	Nava i'cue'sha' tyã'wẽ caapiya'jsa jĩna cysus jytjãasna fi'nzenuwe. Tyãa pa'gatey i'cue'sha' caapiya'jsamée maa yacjva jyuca pyacjsarráai'cue, naasáa caapiya'jsa' teech yuurráa ji'pji'cue tyã' Dyus caajni Cristo'.
40023009	I'cue'sha' naa quiwetewe'shtyi' quim yujnava tata jĩna cysusnuwe, tyãa pa'gatey teech Tata yuurráa ji'pji'cue tyã' cielute ũsa'.
40023010	Sa' npiitstjẽ'j jype'jsa jĩna cysus jytjãasnava fi'nzenuwe, tyãa pa'gatey Npiitstjẽ'j jype'jsa' teech yuurráa ji'pji'cue tyã' Cristo'.
40023011	Maatyva selpiina fi'nzerra yuurráa jytujtjesa yuune'cue.
40023012	Tyã'wẽme', maava peequíirráa walasatj sũjna iiwejch iiwejch yaacysa' ãjmeecuẽsa yuuna, nava ãjmeecuesatj sũjna fi'nzesa' walasa yuuna.
40023013	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja', tyã'wẽ Dyus jycaajnite u'cawa'ja's apja'i'cue maava u'cacajmén. Sa' vitesaty ca'ga'jmeerra', i'cue'shrráa yujva u'catsmeei'cue, tyãa pa'ga ũucjũucja'.
40023014	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja'. Viudawe'sh yattyi cusa'jrra tyãa cusa'jnity caapechcana'jya' sũjrra wala jyu'j lisa'i'cue. Tyã'wẽ yũupa'ga i'cue'sha' jytjaacue Dyus castigãyni yuune'cue.
40023015	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja'. Mtee mteeva pecũju'i'cue nasaty i'cue'sh ju'ngu tupjy wẽerra i'cue'sh caapiya'jni's pta'shna. Nava nasaty cnayrra', tyãa nasatyi' i'cue'sh ũswa'j infiernotey nviit-sa i'cue yu'.
40023016	I'cue'sh yacja' seena' yuj ũucjũucja', jiimeerra na'jĩna i'cue caapiya'ja' naa pa'ga: Puuty we'weni's cytey yu'nja jĩrra dyuus yata'srráa cysusna jurãyni's cytey yuumeeteva, quĩj yuumeena. Nava dyuus yatte vyuu beja's cysusna jurãyni's yuurrá' cytey yuuwa'j yuja' jĩ'i'cue.
40023017	Jiimée luucu we'wesa, Dyus dyi'pte' ¿quĩj wejy jytjaacue ewsacy, vyuu beja' meerra' dyuus yata'? E'nzíi ¿Dyus jĩirrarráa meetyna'?
40023018	Tyã'wẽy na'jĩ'i'cue: Dyuus yatte altala'srráa cysusna jurãynisa's cytey yuumeeteva, quĩjva yuumeena. Nava altalte cambwa'ja's cysusna jurãynisa's yuurrá' cytey yuuwa'j yuja' jĩ'i'cue.
40023019	Jiimée luucu we'wesa, Dyus dyi'pte' ¿quĩj wejy jytjaacue ewsacy, dyuus yatte altala' meerra' altalte cambnisa'? E'nzíi ¿Dyus jĩirrarráa meetyna'?
40023020	Maava dyuus yatte altala's cysusna jurãysa' tyã'srráana cysussa yu'tsme'. Altalte cambnisa'sva jyucac cysussa yu'.
40023021	Tyã'wẽy maava dyuus yata's cysusna jurãysa' tyã'srráana cysussa yu'tsme'. Cytee ũssa Dyus ĩtyisa's cysussac yu'.
40023022	Tyã'wẽy cielu's cysusna jurãysa' cielurráana cysussa yu'tsme'. Dyus jycaajna ũsni's jyucac cysussa yu' pety Dyus yã'jrra.
40023023	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja'. I'cue'sh ũusterráa yajcyrra caapiya'jrra', putatyjã' ma'c yuu meerra' me'sucue ma'c yuu comino ma'c yuu tyã'wẽsaty diez ets ujnderra' teech etsa's cutyi'ji'cue Dyus jĩ' jĩna. Nava Dyus ley jycaajrra': Dyus dyi'pte ew fi'nzena, vite nasaty peeygãjna, Dyusa's ũusuj jyuca yajcyna tyã'wẽ yũuwa'ja' jĩ'c tyãa isa jycaajni yu's cytey yu'tsmeei'cue. Nava na'wẽ Dyus jĩ' jĩ'i'cue tyãa yu's nviitwa'j yu'me'.
40023024	Jiimée caapiya'jsa, fĩsh le'chcuesa yuutyi' a'tsja'i'cue, nava camello walasa yu'sa' uymeerra jycjẽeje'i'cue.
40023025	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja'. Vaso ma'c yuu meerra' plaatu ma'c yuu tyã'wẽsaty ecaju yu' wala ew pcji'cji'i'cue, nava dyiicjẽ yu' vite jĩity pesweerra ambnisarráa uta ji'pjta'.
40023026	Fariseo jiyu'tsmeeng. Dyiicjẽ cjuẽ'y pcji'cywa'ja' vaso vite' plaatuty, cyaj ecajuva jyuca ate yuuna.
40023027	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja'. Uusáa pendani's cajcuecjẽ pchiime'tje', zhichcuec vya'. Nava dyiite yu' uusáa dyi'tjrráa utac canzh putana ũsu'.
40023028	I'cue'sha' tyã'wẽysa i'cue. Ãacjẽ yu' nasaa dyi'pte wala ew na'wẽ tjengu'i'cue. Nava ũuste yu' canzh ewmée yaacynisarráa uta ũsa'.
40023029	Ley caapiya'jsa vite' fariseowe'sh ãaterráa ew we'werra' ũuste yu' ewmeerráa yaacysa, i'cue'sh yacja' seena' yuj ũucjũucja'. I'cue'sha' ewcuẽ pjeu'jna nes yu' Dyus yuwe pta'shsa vite' nasa ewsa tyãawe'shtyi pendaní cafysu.
40023030	Sa' na'jĩ'i'cue: Cue'sh yatsgawe'sh fi'nzeni ente cue'sh ũsvatsa', cue'sha' icjwa'jme'ntca'w yu' Dyus yuwe pta'shsatyi' jĩ'i'cue.
40023031	I'cue'sha' Dyus yuwe pta'shsawe'shtyi icjsa nwe'shi'cue, tyãasa i'cue tyãa icjsawe'shtyi' cue'sh ji'j yatsgawe'sh jĩna we'we'.
40023032	I'cue'sh yatsgawe'sh quĩjne'ta yũusa yu', atsa' i'cue'shva tyã'wẽy yũuna nes yuune'cue.
40023033	Ul weeswée seena'sa ji'j, ¿ma'wẽ yũurra infiernote castigãywa'tje pa'jmée yuuqui'cue?
40023034	Tyã'wẽsa yã'ji'cue na' i'cue'sha' maaíityi' cluuscjẽ qui'pna icjna, vitetyi's judiuwe'sh pcjaacjeni yatsu pãpana, vitetyi's ajtserra chjamb iisa icjya' pacuena nes yuucajn andya' caajya'vatj Dyus yuwe pta'shsa vite' quĩjteva wala jiisa vite' caapiya'jsa tyãawe'shtyi.
40023035	Tyã'wẽ Abela's icjnijũjy nasa ewsaty icjya' tacjrra Berequias nchi'c Zacariasa's Dyus altal pucate icji'cue tyãa entepcach icjnisaty i'cue'shrrarráa yuuwesa yuune'cue.
40023036	Isatj we'we' nyafiitey icjnisatyi's nasa naa ensuwe'sh tyã'wẽ yuuwesa yuutyna.
40023037	Jerusalente nasa, i'cue'sha' Dyus jycaajnisa tyajy yuwe's pta'shsawe'shtyi icje'i'cue, maaíityi' cuet wãatatajna. Manz usva pcjacjrra nwe'we wẽetj i'cue'sh luuchtyi, atallva ma'wẽga luuchcuẽtyi's fyuu cu'ta dyiite ãshi' tyã'wẽy, nava wa'li'cue.
40023038	Mwẽese'jwe: i'cue'sh ũsni' tjengnimée neeyũuna.
40023039	Na'jĩ'tj na': peena yu' andya's uymeene'cue, Dyus tashu yuusa wala ewsa yuja' jĩna we'wewa'j en ãjpcach.
40024001	Dyuus yatu casejrra Jesusa' u'juetspcachja', tyãa yacj u'jusawe'sha' utyaarra we'wety dyuus yata's pta'shna.
40024002	Atsa' Jesusa' na'wẽc pas: —Tyã'wẽ yuj seena' zhichcue wala'. Nava na'jĩ'tj na': jyuca ptsuuna, atsa' tyãa yattewe'sh teech cuetrráa yujva quẽese'jnimeesa yu' neeyũumeena jĩc.
40024003	Tyajũ' Olivos vitsnaty u'j. Cytee pa'jrra Jesus cachrra u'pte', tyãa yacj u'jusawe'sh maaíi yu' na'jĩnaty we'we paatste: —Meen peeta'sh, ¿bagach tyã'wẽ jyuca ptsuucy? Sa' iindy quĩiwa'j en vite' naa quiwe ptsuwa'j en ãjatste', ¿quĩj seena'sa vyaacy? jĩte',
40024004	Jesusa' pta'shcu: —Mpa'yajcywe, i'cue'shtyi caypumba'jwe'shte.
40024005	Tyã'wẽme', wala pa'jatyna andy yase's cysusna na'jĩna: Dyus caajnisa Cristotj jĩtyna, sa' tyã'wẽ yũurra wala caypumba'jatyna ĩshiina.
40024006	I'cue'sha' wẽse'jene'cue guerra msuu msuuva u'pa' jĩni. Tyã'wẽ yũuteva i'cue'sha' ũucjnuwe, tyã' nmej en yu' me'.
40024007	Gobierno' vite quiwete gobierno yacj puiityna, naapcachja' puuty jyu'j quiwejũ pwe'shva puiityna. Tyã'wẽ mtee mteeva jyuca guerra quiiteena. Sa' wẽje enva pa'jana, wee seena'sava pa'jana, ejndva seena'sa u'juetyna mtee mteeva.
40024008	Tyã'wẽ seena'sa pa'jrrava tyãa yu' nyafyte ñusya' tacjnisarráa yuuna.
40024009	Tyajũ' i'cue'shtyi uwerra ducjetyna pãpana icjcajn, sa' naa quiwete mteewe'shva jyucaysa atsetyna andy jycaajni's nwẽese'pja'garráa.
40024010	Tyã'wẽ yũute', maanzcuẽesava Dyus tashu tyuteetyna, sa' puuty yajtsena vitesa uwerra icjwa'ja's vitutyna.
40024011	Wala ĩshiisa vyaatyna, andya' Dyus caajni yujtj jĩna nasa maanzcuẽesatyva ĩshiijatyna.
40024012	Sa' ewmée yũuna fi'nzewa'jrráa tyacue wala pa'tje', puuty ya'peeygãjna fi'nzewa'j yu'sa' iviitutyna maanzcuẽesava.
40024013	Nava uu entepcach Dyus yacj tyutemée fi'nzesa' ewte neeyũutyna.
40024014	Naapcachja' Dyus jycaajwa'ja's pta'shnisa' maa quiweteva jyuca pta'shni yuuna mteewe'shva jyuca jiyucajn. Tyã'wẽ yũunijũ nmej ensa pa'jana.
40024015	Na'wẽ yũuwa'ja's jypa'yacy lẽeyrra jii mfi'nzewe Dyus yuwe pta'shsa Daniela' pta'shna fi'cj dyuus yatte canzh ewmée yũuna pa'jwa'ja's. Atsa' tyã'wẽ seena' canzhsa pa'jrra dyuus yatte u'catste uyrra',
40024016	Judea quiwesuwe'shva jyuca ũpjna u'juene'cue vits walasu ũsya'.
40024017	Sa' ẽe yat-su ũssava sa'jrra quĩjrráanava cutyi'jwa'j en ji'pjumeetyna.
40024018	Tyã'wẽy mjĩi ejsu u'jusava tyajy atyja's nicyya' yatna u'jwa'j enrráa yujva ji'pjumeetyna.
40024019	Tyãa ente' u'ywe'sh nasa ji'pjsa meerrava luuch ãpãcuẽ ji'pjsawe'sha' wala yuj pytjaa yuutyna.
40024020	I'cue'sha' Dyusa's mpẽjywe tyã'wẽ nus ente meerrava jycaase ente ũpjna u'jwa'j yuucajmén.
40024021	Tyã'wẽ tyãa ente' seena' yuj wala ñuswa'j yuuna. Naa quiwe's pjeu'jiyna bagachte yujva tyã'wẽsa yu' iiu'pume', sa' tyã'wẽsa scjẽwniijũyã'ja' peena yu' u'pumeena tyã'wẽysa yu'.
40024022	Dyusa' en tyã'wẽ seena'sa's tyachmée vitmeete yu', quim yujva ĩtyi neeyũumeetyna. Nava tyajy nasa tyjityjnisaty peeygãjrra, en tyã'wẽ seena'sa's tyachmeerráa vituna.
40024023	Maava i'cue'shtyi we'werra', mtjengwe Cristo ayte ũsa' jĩtyna, meerrava cytee ũsa' jĩtyna, nava tyã'jĩni's nwẽese'jnuwe.
40024024	Tyãa pa'gatey wala ĩshiisa pa'jatyna, andya' Dyus yuwe pta'shsatj sa' Dyus caajnisa Cristotj jĩtyna, tyã'wẽ quim yujva ãjanimeesa's caavya'ja'jatyna caypumba'j wẽerra. Tyã'wẽ yũurra maaíityi' caypumba'jatyna Dyus tyjityjnisa yujtyva.
40024025	Tyã'wẽ yũuwa'ja's pta'shyã'tj i'cue'shtyi dyiicjẽy.
40024026	Tyãa pa'ga nwẽese'jmeene'cue macue tyã'wẽ cytee ũsa' nasa u'pnimeete jĩteva meerra' ay dyiite ũsa' jĩtyna.
40024027	Tyãa pa'gatey Dyus Nchi'c Nasa Yuusáa quĩi ente', cpi'shva ma'wẽga sec cãanijũ cwejnerra' sec cjẽenijũva vya' tyã'wẽyrráa yuuna naa dundte jyucaysa dyi'pte.
40024028	Cacue uuniisa mcaa ũsteva cytee pcjaacjetyna mẽewẽjya' ũ'ya'.
40024029	Tyã'wẽ seena' ñuswa'j en scjẽuutspcachja', seca' chji'ndyina, atsa' a'te' cweetjmeena. Naapcachja' estrella ũshityna, ẽe walasu quĩj seena'sava jyuca quẽese'jni yuutyna.
40024030	Tyã'wẽ yũunijũ', Dyus Nchi'c Nasa Yuusáa quĩiwa'ja's caajiyu'jsa vyaana cieluju, atsa' naa quiwete nasa maanzcuẽesava ũ'netyna Dyus Nchi'c Nasa Yuusáa tyã'wẽ cieluju tãapj pyãjte seena' zhichcue vyaana yujte uyrra.
40024031	Sa' tyajy angeleswe'shtyi jycaajana seena' sus tujcarra tyajy tyjityjnisatyi' pcjacjcajn naa quiwetewe'sh mtee mteewe'shva jyucaysaty.
40024032	Naa ejemplo's pechcananuwe: higuera fytũu tasha' ets umburra qui' u'se yeetsutste uyrra', yũnya'vateva jiyu'i'cue.
40024033	Tyã'wẽy na'wẽ seena'sa vyaatste uyrra', jii mfi'nzewe, ptsuwa'j en utyaatste tyã'wẽ yuuna.
40024034	Isatj we'we', naa ensu nasa' uumey tyã'wẽ seena'saty uyuune'cue.
40024035	Cielu naa quiwe jyuca scjẽuutyna, nava andy we'weni yu' cytey yuumey yu' scjẽwmeetyna.
40024036	Nava quĩj ente quĩj orate tyã'wẽ yũuwa'j yu'sa' quim yujva jiimeeta', cielute angeleswe'sh Dyus Nchi'c tyãawe'sh yujva, naasáa Dyus yuurráa jiia'.
40024037	Noe enteva ma'wẽga yuu tyã'wẽyrráa yuuna, Dyus Nchi'c Nasa Yuusáa quĩi enteva.
40024038	Tyãa ensu nasa' ĩcj utameyna yu' wala wechana ũsu'ty ũ'na tundyna cambana Noe arcate u'capcach.
40024039	Sa' Dyus castigo's jiimée ũsíi, ĩcj utate jyuca ptsuutsyã'jrrarráaty jiyu, tyã'wẽyrráa jiyumeetyna Dyus Nchi'c Nasa Yuusáa quĩi enteva.
40024040	Tyãa ente' e'nz pitstjẽ'j mjĩina ij ũsutyna, atsa' teechsa's jyũna u'jni yuuna, nava vite's nviitni yuuna.
40024041	Tyã'wẽy e'nz u'y ij ũ'cjna ũsutyna, atsa' teechsa's jyũna u'jni yuuna, nava vite's nviitni yuuna.
40024042	I'cue'sha' jypa'yacy meswe. Tyã'wẽme', quĩj ente quĩj orate Dyus Nchi'c quĩiwa'jsateva jiimeei'cue.
40024043	Nava jypa'yacy meswe. Yat namuva ma'wẽ peswée quĩj orate yujteva jiyurra' dejmée jypa'yacy ũytjasna u'pucy yatte pesweecajmén, tyã'wẽy myũuwe.
40024044	Tyãa pa'ga i'cue'shva jyuca pjeu'jrra meswe. Tyã'wẽme', yajcymée ũsiyna Dyus Nchi'c Nasa Yuusa' quĩjrráa yuuna.
40024045	Selpisáa ¿maa ewqui patron neewe'werra nvijtte cyte yattewe'shtyi cwẽeje'jmée sã'jĩwa'jsa?
40024046	Patron neewe'werra nviitni's jyuca cytey yuuna ũste patrona' tjengna pa'tje', tyãa selpisáa yacja' wala yuj wecha yujna.
40024047	Isatj we'we': tyã'wẽ yũusa's patrona' tyajy ji'pjuni's jyuca neewe'werra nviituna.
40024048	Nava selpisáa ewmeesa' patron pa'jya' jytjẽeyuuna sũjrra
40024049	cyte vite selpisaaty pcyuuna tũusaawe'sh yacj tundyna ũ'na yũuna ũste',
40024050	yajcymée ũsiyna patrona' quĩj ente quĩj orateva pa'jrráa yuuna.
40024051	Sa' seena' wala ñus ñus castigãina tyã'wẽ yuwejurráa ew we'werra' ũuste yu' ewmeerráa yaacysawe'shtyi na'wẽy. Tyajũyã'ja' tyãa selpisáa ewmeesa' seena' wala pembeena qui'tjtyi csuusu'jna.
40025001	Dyus jycaajwa'j en ãjte', na'wẽ yuuna: Diez cna'sava ma'wẽta lampara aceite awniisa's atrra boda yatna u'j novio's jypa'gaya', tyã'wẽy yuutyna.
40025002	Tyãa cna'sawe'sh tajtssa' jypa'yacymeerra pjeu'jmeety u'j, sa' vite tajtssa' jypa'yacyrra jyuca pjeu'jrraty u'j.
40025003	Tajtssa' ew ũus yajcymeerra', lampara yu'sa' jyũrra u'jrrava aceite yu' jyũmeety u'j ptsuute qui' awwa'j.
40025004	Nava vite tajtssa' aceite jyũrraty u'j lamparatewe'sh ptsuute' qui' awwa'j.
40025005	Novio pa'jya' jytjẽeyuute', tyãawe'shtyi wala deewẽe yuute' dejty.
40025006	Tyajũ' cuspyãj yuutste', ptjũusec na'jĩna sus we'weni: Novio yujyã'ja', atsa' jypa'gaya' myujwe jĩni.
40025007	Naapcachja' cna'sawe'sh cyanzíi quiiterra lampara's pjeu'jty.
40025008	Atsa' tajtssa jypa'yacymée u'jsawe'sha' vite tajtssaty aceite tjãastyi: Le'chcuẽrráava peesune'cue. Tyã'wẽme', cue'sh pqui'tanisa' ũchjatsa' jĩnaty we'we.
40025009	Nava cna'sawe'sh jypa'yacy pjeu'jrra u'jsa' na'wẽty pas: Ũsme'nja'w. Tyã'wẽme', cue'sh jĩi yujva ãjmée ji'ptja'w, atsa' i'cue'shtyi ũswa'j yu' wejy ãjmeena. Wejy yuuva me'jwe weyya' jĩ'ty.
40025010	Tyã'wẽ tajtssa jypa'yacymeerra aceite weyya' u'juetspcachja', ptamusá novio' pa'cj. Atsa' jypa'yacy ũytjãssawe'sha' boda yatte novio yacj u'catspcachja', vitya's apjtyi.
40025011	Tyãa e'suyã'jty vite cna'sawe'sh cũjrra: Meen pjaande jĩna we'we.
40025012	Nava pasrra': Isa, andya' i'cue'shtyi' jiimeetj jĩc.
40025013	I'cue'sha' jypa'yajcy meswe. Tyã'wẽme', quĩj ente quĩj orate Dyus Nchi'c Nasa Yuusáa pa'jwa'ja's jiimeei'cue.
40025014	Teech pitstjẽ'jva ma'wẽga vite quiwen u'juetsrra', tyã'sna selpisaawe'shtyi pa'yarra tyajy vyu's neewe'werra ũsrra u'j, tyã'wẽ yũuna Dyus jycaajwa'j en ãjte'.
40025015	Tyãa pitstjẽ'ja' selpisáa teechsa's vyu tajts milcu ũs, sa' vite's e'nz milcu ũs, sa' vite's teech milcu ũs, teechsa na'wẽrraj macuesa's shiingmée iijyũya' ãjawa'jsateva tyacuerráac ũsrra u'j.
40025016	Teech selpisáa tajts mil vyu jypa'gasa', tyãa vyu's cmãaji'jrra qui' vite tajts mil íic ãj cnay.
40025017	Tyã'wẽy e'nz mil jypa'gasava qui' vite e'nz mil íic ãj cnay.
40025018	Nava teech milrráa jypa'gasa' patron vyu's cafi'jrra quiwetec pendáa.
40025019	Patrona' wala tyachte qui' shawendna pa'jrra', tyãa selpisaawe'shtyi vyu ũsni's qui' pẽjycu.
40025020	Nyafyte' tajts mil vyu jypa'gasa cjuẽ'y utyaana cũjrra qui' vite tajts mil íic ãj caashwendu'j na'jĩna patrona's: Indya' tajts milngu ũs, atsa' qui' vite tajts mil íitj cnay cmãaji'jrra jĩte',
40025021	patrona' na'wẽc we'we: Indya' vyu'sa' psuwmeeng wala ew cmãaji'j. Tyã'wẽ le'chcuẽrráasanava psuwmée cmãaji'pja'ga, wejy walasanava neewe'werra iindy cusete nviitu'nja. Ãchja' me'ca andy yacj wechana ũsya' jĩc.
40025022	Tyajũ' vite selpisáa e'nz mil jypa'gasava cũjc na'jĩna patrona's: Indya' e'nz milrráang ũs, nava tyã'sa' cmãaji'jrra qui' vite e'nz mil íitj ãj cnay jĩte',
40025023	patrona' na'wẽc pas: Indya' vyu'sa' psuwmeeng wala ew cmãaji'j. Tyã'wẽ le'chcuerráasanava psuwmée ewngu cmãaji'pja'ga ãchja' tyãate jytjaacue walasanava nviitu'nja iindy cusete. Me'ca andy yacj wechana ũsya' jĩc.
40025024	Tyajũ' teech milrráa jypa'gasava cũjc patrona's na'jĩna: Indya' wala weesweeteva jiitj, sa' iindy uutjashmeesuva jyucang pcjacje' quĩjva ujmeerrava.
40025025	Tyãa pa'ga ũucjrra iindy vyu's jyaawtju quiwete pendaarra. Nava ãchja' ducjetstju indy macuene'nga ũs tyã'sa' jĩte',
40025026	patrona' na'wẽc pas: Indya' seelpimée watycuẽng. Andya' tyã'wẽ juuna'rra quĩjva ujmeerrava vite jĩity pcjacjsateva jiitj jĩ'ng na',
40025027	¿mjĩtenga andy vyu's bancoga jyaawmée tyãate jytjaacuecuẽ nuypejnarra caashwendu'jya'? jĩrra',
40025028	cytee ũssaty na'wẽc jycaaj: Tyãa pitstjẽ'j vyu mil ji'pjsa's cusa'jrra diez mil ji'pjsa's meswe.
40025029	Tyãa pa'gatey ji'pjsa's jweeíirráa jytjaacue ũswa'ja' wala ji'pjucajn. Nava ji'pjmeesa's jyuca cusa'jwa'ja' le'chcuẽrráa ji'pjuni'sva.
40025030	Sa' tyãa pitstjẽ'j seelpimeesa's uwerra ecaju chji'ndy walate macjwe. Cyte' seena' yuj pembeena qui'tjtyi csuusu'jna ũswa'ja' jĩc.
40025031	Dyus Nchi'c Nasa Yuusa' jycaajsa yuurra angeleswe'sh cshavyte quĩjrra tyajy jycaajwa'tje cachjiina.
40025032	Tyajũ' nasa' naa quiwete mtee mteewe'shva jyuca pcjaacjetyna tyajy tashte, atsa' teechsa na'wẽrraj tyjityjrra tyundena, piisháa-tjengsava ma'wẽga fii tyundé' piisháa vite' caplaty tyã'wẽy.
40025033	Sa' piishaatyi' patsu ju'ngu tyajrra', caplatyi' jembu ju'ngu tyajana.
40025034	Tyã'wẽ yũurra jycaajsa' we'wena patsu ju'ngu ũssatyi' na'jĩna: Andy Tata peeygãanisa, i'cue'sha' myujwe tyã'wẽ naa quiwe's vitiyna i'cue'sh jycaajwa'j pjeu'jni ũsa' tyã'sna jypa'gaya'.
40025035	Tyãa pa'gatey i'cue'sha' andya's sã'jĩ i'cue wẽena u'jute'. Sa' yũ'wẽena u'jute', yusi'cue. Nasa ecajuwe'sh na'wẽ u'jute', deewa'j pqui'ji'cue.
40025036	Atjwa'j ropa ji'pjmée u'jute', ropa ũsi'cue. Uuya' ũste', tjengya' pa'ji'cue. Carcelte ũste', cyteeva tjengya' pa'ji'cue jĩte',
40025037	nasa ew yũusa' na'jĩtyna: Indya' ¿bagach wẽena u'jutetca'w uyrra ũ' puuts? ¿Bagach yũ'wẽena u'jutetca'w tundywa'j ũs?
40025038	Indya' ¿bagach tyã'wẽ ecajuwe'sh na'wẽ u'jute uyrratca'w deewa'j pqui'j? ¿Bagach tyã'wẽ ropa ji'pjmée u'jutetca'w ropava ũs?
40025039	¿Bagach ãtsa'na ũstetca'w tjengya' pa'j? ¿Bagach carcelte ũstetca'w cyteeva tjengya' pa'j? jĩtyna.
40025040	Atsa' jycaajsa' na'wẽ pasuna: Isatj we'we', andy yacjtjẽ'jwe'sh macue wala pytjaa ãjmeecuesarrava ayte ũsta' tyãaty tyã'wẽ yũusa' andyna pu'chsarra i'cue tyã'wẽ yũu jĩna.
40025041	Tyajũ' jembu ju'ngu ũssatyi' jycaajsa' na'jĩna we'wena: Andy tashu mtyuteewe, i'cue'sha' ewmeetewe'sh yã'ji'cue. Tyãa pa'ga echtjẽ'j jĩi echtjẽ'j angeleswe'sh jĩi pjeu'jni ũsa' infierno ipy wala cytee me'jwe jĩna jycaajana.
40025042	Tyã'wẽ andy wẽena u'juteva, puutsmeei'cue. Yũ'wẽena u'juteva tundywa'j ũsmeei'cue.
40025043	Nasa ecajuwe'sh na'wẽ u'juteva, deewa'j pqui'jmeei'cue. Ropa ji'pjmée u'juteva, atjwa'j ũsmeei'cue. Ãtsa'na ũsteva, tjengya' pa'jmeei'cue. Sa' carcelte ũsteva, cyteeva tjengya' pa'jmeei'cue jĩte',
40025044	tyãawe'sha' na'wẽ pasutyna: Indya' ¿bagach wẽena u'jutetca'w puutsmée? ¿Bagach yũ'wẽena u'jutetca'w tundywa'j ũsmée? ¿Bagach ecajuwe'sh na'wẽ u'jutetca'w deewa'j pqui'jmée? ¿Bagach ropa ji'pjmée u'jutetca'w atjwa'j ũsmée? ¿Bagach ãtsa'na ũstetca'w tjengya' pa'jmée? ¿Bagach carcelte ũstetca'w cyteeva tjengya' pa'jmée? jĩtyna.
40025045	Atsa' jycaajsa' na'wẽ pasuna: Isatj we'we', naa nasa pytjaa ãjmeecuẽsaty quĩjte yujva pu'chmeei'cue na' andyna pu'chsameerrai'cue tyã'wẽ yuu jĩna.
40025046	Tyãa pa'ga ew yũusame' infierno ipy ptsuwa'jmeete cjẽeya' u'juetyna, naapcachja' ew yũusawe'sha' bagachteva ptsuwa'jmée ĩtyi fi'nzewa'ja's ji'pjutyna.
40026001	Jesusa' tyã'wẽ pta'shna jyã'jrra', tyãa yacj u'jusawe'shtyi na'jĩnac we'we:
40026002	—I'cue'sha' jii i'cue Pascua fiesta ãjya' e'nz enrráa yã'j peejya', atsa' tyãa ente' Dyus Nchi'c Nasa Yuusa's uwerra ducjni yuuna cluuscjẽ a'cyrra icjcajn jĩc.
40026003	Tyãa entey sacerdote npiitstjẽ'jwe'sh, ley caapiya'jsawe'sh, judiu ntjẽ'jsawe'sha' pcjaacjety sacerdote npiitstjẽ'j Caifas yat patyute,
40026004	sa' tyãawe'sh pwe'sh puuty we'wety nasa jiyunimeete paatste Jesusa's uwerra icjya'.
40026005	Tyãasaty fiesta ente yu' tyã'wẽ icjya'mée puuty we'we nasa wala suscajmen.
40026006	Tyãa ensu' Jesusa' Betania chjambte Simon wã'jy weeju catyjisa yattec ũsu'.
40026007	Atsa' teech u'y utyaana cũjc aceite wẽt putasa's frascote uta awniisa wala pa'gasa's atrra. Sa' Jesus cachrra u'pte', tyajy dyictjecjẽc jyuca aw.
40026008	Tyã'wẽ yũuni's Jesus yacj u'jusawe'sh uyrra', na'jĩnaty ũuscha we'we: —¿Tyacue yuja' wala psuwmañ?
40026009	Tyã'wẽ yũupcachte wejyva pa'gate tyweyrra tyãa vyu's puuplesaty peesvatsne' wejy ew yu' jĩte',
40026010	Jesus wẽse'jrra' na'wẽc we'we: —¿Quĩjcue cuch susu' naa u'ya's? Na'wẽ yũunisa' psuwnisame'.
40026011	Puuplesa' bagachteva i'cue'sh yacj nes yuutyna. Nava andya' i'cue'sh yacj nes yuuwa'jsameetj.
40026012	Naa u'y andy cacuecjẽ aceite wẽt putasa's awcu, nava andy uute pendaawa'ja's pjeu'jnarráac tyã'wẽ yũu.
40026013	Isatj we'we': Naa quiwete mtee mteeva Dyus yuwe's pta'shna pecũjsa' naa u'y tyã'wẽ yũuni'sva ja'nda pta'shni yuuna pechcanamée jĩc.
40026014	Tyajũ' Jesus yacj u'jusa docesatewe'sh Judas Iscariote yaasesa' sacerdote npiitstjẽ'jwe'sh yacj puuty we'weya' u'jrra
40026015	tyãawe'shtyi na'jĩc: —Jesusna uwerra ducjte' ¿manz deweequi'cue? jĩte', tyãawe'sha' treinta vyuty deweya' neeyũu.
40026016	Tyajũ' Jesusa's ma'wẽ yũurra tyãawe'sh cusete ducjya' ãjawa'ja's wala pacuec.
40026017	Pan levadura ji'pjmée ũ'ni fiesta en ãjatste', Jesus yacj u'jusawe'sha' tyajy tashte utyaarra na'wẽty pẽjy: —Pascuate ũ'wa'ja's ¿mteenga pjeu'j jytjãasu'? jĩte',
40026018	na'wẽc jycaaj: —Jerusalenna me'jwe, cytee teech pitstjẽ'ja's jii i'cue tyã'sna na'jĩne'cue: Cue'shtyi caapiya'jsa' na'jĩnac yuwe caaj: Andy uuwa'j en utyaac, atsa' iindy yatte Pascua's yu'scjẽwya'vatj andy yacj u'jusawe'sh yacj jĩne'cue jĩte',
40026019	tyãa yacj u'jusawe'sha' Jesus jycaajni's cytey yuuty, sa' ũ'wa'ja's pjeu'jty.
40026020	Tyajũ' jyuca chji'ndyitste', Jesusa' docesawe'sh yacj cachcu mesate ũ'ya'.
40026021	Sa' ũ'na u'prra', na'wẽc we'we: —Isatj we'we', i'cue'sh yacj u'jusa teechsa' andya's atsesawe'sh cusete ducjya'va' jĩte',
40026022	tyãawe'sha' wala ñusrra paapẽjytyi teech teechrraj: —¿Andy ma'tj? jĩna.
40026023	Atsa' Jesusa' pta'shcu: —Maa tyã'wẽ andy yacj ja'ndarraj cuse's acjena plaatucjẽ tyãa tyã'wẽ andya's atsesawe'sh cusete ducjwa'jsa'.
40026024	Dyus Nchi'c Nasa Yuusa' ma'wẽ uuwa'jsateva Dyus librute pta'shi'c tyã'sa' cytey yuuya'va'. Nava andya's atsesawe'sh cusete ducjsa' ¡seena' yuj ñuste cjẽjena! Tyãa pitstjẽ'ja' naa quiwete wejy yuuva upymeevatsne' wejy ew yu' jĩte',
40026025	Judasa' pẽjycu: —Meerra' ¿andyvá'ntcacy? jĩte', Jesus pasrra': —Indyíing jĩc.
40026026	Ũ'na u'prra', Jesusa' pana's jypa'gana'va Dyusa's wecharra pe'ltendec, sa' tyãa yacj u'jusawe'shtyi ũsu'scu na'jĩna: —Mẽ'we, naa pana' andy cacue na'wẽsa' jĩrra',
40026027	vaso'sva jypa'gana'va Dyusa's wecharra tyãawe'shtyi ũscu na'jĩna: —Jyucaysa mtundywe naa vasotewe'sha's.
40026028	Naa vasotewe'sha' andy ee na'wẽsa'. Dyusa' maanzcuẽesa pcaltyiva cjũcjrra nwe'wewa'ja's vitcu, nava andy eea's pcawrra yuurráac tyã'wẽ nwe'wewa'ja's vit.
40026029	Nava na'jĩ'tj na': ãchjũyã'ja' peena yu' tundyme'nja naa uva yu'a's, naasáa andy Tata jycaajwa'j enterráa yã'j qui' i'cue'sh yacj pcjaacjerra tundyi'nja jĩc.
40026030	Tyajũ' Dyusna wechana memna jyã'jrra', u'jty Olivos tjã'j vitsna.
40026031	Atsa' cytee pa'jrra', Jesusa' na'jĩnac we'we: —Naa custe' i'cue'sh jyucaysa andyrráana nvijtrra tyuteene'cue. Tyãa pa'gatey tyã'wẽ yũuwa'ja's Dyus librute na'jĩ'c: Piisháa-tjengsa's icjte', piishá' jyuca ũpjuutyna jĩ'c.
40026032	Nava andya' uurrava qui' ĩtyi yuurra' i'cue'sh yatste u'jue'nja Galilean jĩte',
40026033	Pedro' na'wẽc pas: —Macue vite yu' indyrráana nvijtrra tyuteeteva, andy yu' tyã'wẽ yũume'nja jĩte',
40026034	Jesus pasrra': —Isatj we'we', naa custe atall we'wemeyna indya' Jesusa's jiimeetj jĩna tecj us ĩshiijane'nga jĩte',
40026035	Pedro' na'wẽc we'we: —Macue indy yacj ja'ndatey uuwa'jma'c casej, nava indya's jiimeetj jĩna yu' ĩshiime'nja. Atsa' tyãa yacj u'jusawe'sh jyucaysa tyã'wẽrrarráaty we'we.
40026036	Tyajũ' Jesusa' tyãa yacj u'jusawe'sh yacj Getsemaní yaasesate pa'jrra', na'wẽc we'we: —Ayte mcaachwe, naapcachja' andya' Tata yacj puuty we'weya' u'juetstju jĩrra',
40026037	Pedro vite' Zebedeo nchi'c e'nzsaty pe'jrrac u'j. Sa' ũuste wala ñus ũusutjete', na'jĩc:
40026038	—Tyacue wala pytjaa yuurra uuwa'ja's yajcyte', wala ñus yuja'. Atsa' i'cue'sha' aytee neeyũurra dejmée jypa'yacy me'pwe andy na'wẽy jĩrra',
40026039	Jesusa' jyu'jmée u'jrrarráa tycaa pquipja weterra Dyus yacj puuty we'wec na'jĩna: —Tata, indya's ewuwechte', andya's meen nwe'we tyacue wala pytjaa yuuwa'ja's jypa'gacajmen. Nava andy jytjãasni yu'sa' cytey yuumeerrava, iindy jytjãasnirrá's cytey meen yũu.
40026040	Tyajũ' Jesusa' qui' shawendcu Pedrowe'sh tashtey, sa' dejna ũste uyrra' na'wẽc we'we Pedro's: —Andy yacj jypa'yacy dejmée ũsya' ãjameevá'cue teech orarráava.
40026041	Ewmeete weteya'mée jypa'yacy dejmée me'pwe Dyus yacj puuty we'wena. I'cue'sha' ũusuj yu' chjãchjai'cue yaaqui', nava i'cue'sh cacue yu' chjãchjatsme' cytey yuuya'.
40026042	Tyajũ' Jesusa' qui'quin u'jrra', na'jĩnac Dyus yacj puuty we'we: —Tata, tyacue wala pytjaa yuuwa'ja's yu'ptjejya' ewuwechmeete', iindy jytjãasni cytey yuuvatsrráa ewna jĩrra',
40026043	Pedrowe'sh tashte qui' shawendrra', tyãawe'sh yafy chjãchjameete qui' dejna ũstec uy.
40026044	Sa' nyafíi na'wẽyrráa we'werra tecj usva qui' u'cj, Dyus yacj puuty we'weya'.
40026045	Tyã'wẽ yũurrac Pedrowe'sh tashna shawendna cũjrra', na'wẽ we'we: —Ãchj yuurrá' mdejyujíiwe jycaaseya'. Dyus Nchi'c Nasa Yuusa's pcalsawe'sh cusete ducjwa'j en ãjc.
40026046	Atsa' quiiterra u'juega. Andya's atsesawe'sh cusete ducjwa'jsa' yujyã'ja' jĩc.
40026047	Jesus cytee we'wena nee ũsiyna, Judasa' pa'cj. Tyã' docesatewe'shíirráac yu'. Atsa' tyãa yacj nasa wala cuj pa'jty cchill vite' fytũ atrra. Tyãawe'sha' sacerdote npiitstjẽ'jwe'sh vite' judiu ntjẽ'jsawe'sh jycaajnisaty yu'.
40026048	Judasa' na'jĩnaga yu'cywe'werra pe'jna yuwé' Jesusa's tundcajn: —Ma'sna dyi'pte andy wecha'nja tyã'sna tundrra jyũna u'juene'cue jĩnaga we'we.
40026049	Tyãasac Jesus tashte utyaarra na'wẽ we'we: —Cue'shtyi jype'jsa jĩna'va wechac.
40026050	Atsa' Jesusa' na'jĩc: —Namicu, ¿quĩjya' yujnga? jĩtspcachja', tundtyi jyũna u'jya'.
40026051	Tyã'wẽ tundutspcachja', Jesus yacj pi'cyna u'jusa teechsa' cchilla's jycuutyi'jrra sacerdote npiitstjẽ'ja's selpisáa tjũ'wẽ's spẽ'tjcu.
40026052	Atsa' Jesusa' we'wec: —Iindy cchilla's mjyaaw. Tyã'wẽme', jyucay maava cchilluj puiisa', cchillteyrráa uuwa'jsata'.
40026053	Andy Tata's maanzcuẽe angeleswe'shva andyna nwe'wewa'jsa pẽjyte', cytey yuuna sũju'tsmeevá'nga.
40026054	Tyã'wẽ pẽjyte', cytey yuuyujuna, nava Dyus librute' nyafiitey pta'shni yã'cj yu' ãchj na'wẽ tundutsta' tyã' cytey yuucajn, atsa' nwe'wewa'jsa pẽjyme'nja.
40026055	Tyã'jĩrra' tundsatycu we'we: —Andya' pesweetjas i'cue andya's tundya' cchill pety fytũ atrra pa'j. Andya' caapiya'jya' een isatj dyuus yatte i'cue'sh cshavyte nes yu'. Nava tyagachjíi yu' tundmeei'cue.
40026056	Nava Dyus yuwe pta'shsawe'sh fi'jrra nviitni cytey yuucajnrráa tyã'wẽ yuutsa' jĩc. Naapcachja' Jesus yacj u'jusawe'sha' tyã'srráana nvijtrra jyuca ũpjna u'jty.
40026057	Atsa' Jesusa's tundrra jyũna u'jty sacerdote npiitstjẽ'j Caifas tashte. Cyteea' ley caapiya'jsa vite' judiu ntjẽ'jsawe'sh tyãawe'shtyi pcjaacjerra ũs yu'.
40026058	Atsa' Pedro' e'ste jyu'j neeyũurrac yujna ũsu', sacerdote npiitstjẽ'j yat patyute u'capcach, sa' cytee policiawe'sh yacj cachrra neeyũuc quĩj yũuteva uyya'.
40026059	Naapcachja' sacerdotewe'sh, judiu ntjẽ'jsawe'sh vite' jyucay cytee pcjaacjerra ũssawe'sha' Jesusa's quiicje'jya' sũjrra quĩjrráava ĩshiiwa'jsa pacue'ty.
40026060	Macue nasa maanzcuẽesa quĩjrráava pta'shna cũjteva, ĩshiinirráac caseje'. Nava nmejte' e'nz nasa ĩshiisa cũjrra na'wẽty pta'sh:
40026061	—Naa pitstjẽ'ja' na'jĩ'c: Andya' naa dyuus yata's pẽtyrra tecj ente' qui' tyaja'nja jĩ'c jĩna pta'shte',
40026062	sacerdote npiitstjẽ'ja' quiiterra Jesusa's na'wẽc we'we: —¿Quĩj yũurranga ma'wẽrráava pasu'tsmée? Meerra' ¿isa yuj tyã'jĩvá'nta? jĩteva,
40026063	Jesusa' pasme'. Atsa' sacerdote npiitstjẽ'ja' na'wẽc we'we: —Dyus ĩtyisa dyi'pte jurãyrra isasarrá's mpeeta'sh. Indya' ¿Cristo Dyus Nchi'c dyijngá'? jĩte',
40026064	Jesus pasrra': —Indya' isang we'we'. Andya' i'cue'shtyi na'jĩ'tj na': Dyus Nchi'c Nasa Yuusa's uyuune'cue Dyus pucate cachrra u'pte sa' cieluju tãapj pyãjte quĩjatsteva uyuune'cue jĩte',
40026065	sacerdote npiitstjẽ'ja' ũusacharra peecy atjni ropa's sundec na'jĩna: —Naa pitstjẽ'ja' tyajy yuweju yuu atsewe'wec Dyusa's, atsa' ¿quĩjya'rráa testigo jwee pejiicytja'w? Tyajy atsewe'weni's i'cue'shíiva wẽse'ji'cue.
40026066	Sa' ãchja' ¿maa sũju'cue? jĩte', tyãawe'sha' na'wẽty pas: —Tyã' yuuwesa', tyãa pa'ga icjwa'j yuuna jĩty.
40026067	Tyajũ' Jesus dyi'pte fyne'sh avytjetjrra uyiity, atsa' vite' dyi'ptety uca'ca na'jĩna:
40026068	—Indya' Cristo dyijrra', mjiyu quimga dyi'pte ujca.
40026069	Tyã'wẽ yuutspcachja', Pedro' ecaju patyutec cachrra u'pu'. Atsa' teech cna'sa selpisáa utyaana cũjrra na'wẽc we'we: —Indyva Jesus Galileajuwe'sh yacj u'jusang jĩte',
40026070	Pedro' jyucaysa dyi'pte: —I'cue we'weni's jiimeetj jĩnac ĩshii.
40026071	Tyajũ' Pedro' vityte casejna u'juetspcachja', vite cna'sa selpisaava uyrra' cytee ũssaty na'wẽc pta'sh: —Naa pitstjẽ'jva Nasarettewe'sh Jesus yacj u'jute uytju jĩte',
40026072	Pedro' qui' ĩshiic jurãyna: —Tyãa pitstjẽ'ja's andya' jiimeetj jĩc.
40026073	Tyachmeynarráa cytee ũssawe'sh Pedro tashte utyaarra na'wẽty we'we: —Isa, ĩshiimée indyva tyãawe'sh yacj u'jusang. Tyã'wẽrraíi iindy we'weni' peendame' jĩte',
40026074	qui' jurãyrra na'wẽc we'we: —Tyãa pitstjẽ'ja's jiimeetj, isa Dyus uyte. Tyã'jĩna ũspcachja', atall we'wec.
40026075	Atsa' Pedro' yajcycu Jesus na'jĩna we'weni's: Atall we'wemeyna, indya' tecj us ĩshiijane'nga jiimeetj jĩni's. Tyã's yajcyrra', Pedro' eca casejrra seena' wala ñusna ũ'nec.
40027001	Tyajũ' cjicjyna sẽjetste', sacerdote npiitstjẽ'jwe'sh vite' judiu ntjẽ'jsawe'sh tyãawe'sha' puuty we'wety Jesusa's quiicje'jya'.
40027002	Sa' tundrra jyũna u'jty ne'jue'sh Poncio Pilato tashte cuutya'jya'.
40027003	Jesusna cuuwe'jsa Judasa' Jesusa's icjwa'j vitni's jiyurra', iiméj wala ñuscu. Tyã'wẽ yũumeevatsa' ewne' yu' sũjrra treinta vyutyi' caashwendu'jya' u'cj sacerdotewe'sh vite' judiu ntjẽ'jsawe'sh tashna na'jĩna:
40027004	—Andya' ãjmeetj yũu, tyã'wẽ pitstjẽ'j quĩjteva yuuwemeesa's icjcajn cuuwe'pja'ga jĩte', tyãawe'sha' na'wẽty pas: —Cue'sha' ¿jiitca'wá'? Tyã'wẽ yũusa indy jiine'nga jĩrra jypa'gameete',
40027005	Judasa' tyãa vyu's dyuus yatte wãatajna'va u'jrra ya'jytjujccu.
40027006	Tyã'wẽ yũute', sacerdotewe'sha' tyãa vyu's pcjacjrra na'wẽty puuty we'we: —Naa vyu's ofrenda cajate acjya' ãjame'nja'w. Tyã'wẽme', nasa's quiicje'jni vyua' naa pa'ga jĩrra',
40027007	tyãa vyuju mityj umsáa quiwe'styi wey, nasa ecajuwe'sh pa'jrra uusaaty pendaawa'j.
40027008	Tyãa pa'ga ãchpcach tyãa quiwe' ee pcawnisa quiwe' jĩ'ty.
40027009	Atsa' Dyus yuwe pta'shsa Jeremias we'weni cytey yuuc. Tyã' na'wẽc we'we: Israelwe'sh macuetene'ta tyweyya' puuty we'we tyãa treinta vyu's jypa'garraty
40027010	mityj umsáa quiwe's wey, Dyusa' andya's jycaacj quiwe weycajn tyã'sa' cytey yuuty jĩnac fi'j.
40027011	Jesusa' ne'jue'sh tashte jyũna u'jnic yuu, atsa' tyã' na'jĩnac pẽjy: —Indy váa tyã'wẽ judiuwe'shtyi jycaajsane'nga jĩte', Jesus pasrra': —Indya' isang we'we'. Andya' tyã'wẽsaíitj jĩc.
40027012	Tyajũ' sacerdotewe'sh vite' judiu ntjẽ'jsa tyãawe'sha' Jesusa's ewmeesang jĩna we'wete', Jesusa' pasu'tsme'.
40027013	Atsa' Pilato' na'wẽc we'we: —Indya's na'wẽty quĩjteva jyuca ewmeesa' jĩna yuwe ũsu' atsa' wẽse'jetsmeevá'nga jĩteva,
40027014	Jesusa' quĩjva pasme'.
40027015	Fiesta ensu' ne'jue'sha' teech preesu tyjweete'c ma'sna nasa pẽyityna tyã'sna.
40027016	Atsa' tyãa fiesta ensu' teech preesu jytujtjesa ũsu'c Barabas yaasesa.
40027017	Cyajc Pilato' na'jĩna pẽjy tyãawe'sh pcjaacjerra ũssaty: —I'cue'sha' ¿quimnacue tyjweete jytjãasu'? ¿Barabasna', meerra' Cristo jĩ'i'cue tyã'sna váa caatyjweete'je'nja?
40027018	Tyã'wẽ Jesusa's ajtserra tyajy tashte ducjteva jiyurrac tyã'jĩ.
40027019	Pilato' jycaajna u'pnite u'pte', tyajy nyua' na'jĩnaga yuwe caaj: Tyãa pitstjẽ'j yuuwemeesa yacja' cuch yuumeena. Tyã'wẽme', ãchj cus iiméj seena' ũucjũucj csha'wtju tyãa pitstjẽ'j ma'wẽ yũuwa'jsateva.
40027020	Tyã'jĩna pta'shteva, sacerdotewe'sh vite' judiu ntjẽ'jsa tyãawe'sha' nasaty cnaytyi yu'cywe'werra, tyã'wẽ Barabasa's tyjweeterra Jesusa's quiicje'jwa'ja's pẽycajn.
40027021	Tyã'wẽteva, ne'jue'sha' qui' pẽjycu na'jĩna: —Naa e'nzsatyi' i'cue'sha' ¿ma'snacue caatyjweete'j jytjãasu'? jĩte', tyãawe'sha' na'wẽty pas: —Barabasna metyjwete jĩte',
40027022	Pilato we'werra': —Barabasa's tyjweeterra', naa Jesusa's Cristo jĩ'i'cue tyã'sa' ¿quĩj yũutca? jĩte', jyucaysa pasrra': —Cluuste mcaafyutsu'j jĩ'ty.
40027023	Atsa' Pilato' na'wẽc pẽjy: —¿Quĩjga ewmée yũu? jĩte', tyãawe'sha' qui' sus we'werra': —Cluuste mcaafyutsu'j jĩ'ty.
40027024	Tyajũ' Pilato' quĩjva yũuya' ãjanimeeterráa nasa' jweeíirráa seena' wala suste', yu' jyũucaajrra nasaa dyi'pte tyajy cusety cweechac na'jĩna: —Naa pitstjẽ'j quĩjteva yuuwemeesa's icjni's andya' yuuwemeesatj. Tyã'sa' i'cue'sh pasune'cue jĩte',
40027025	nasa jyucaysa we'werra': —Tyã'sa' cue'sh luuch yã'jrra jyuca paswa'jsatja'w jĩ'ty.
40027026	Tyajũ' Pilato' caatyjweete'cj Barabasa's, nava Jesusa's caapechucue'jrra cluuste fyutscajn ducjcu.
40027027	Tyã'wẽ yũute', soldauwe'sha' ne'jue'sh u'pnite ca'ga'jrra, soldauwe'sh jyucaysaty pa'yarra Jesusa's jyuca cytandrraty yuju.
40027028	Tyajũ' csũupi'jrra atyj bejsaty caatje'j.
40027029	Sa' tsjũtsja's corona na'wẽ vitrra dyictjete qui'ptyi. Patsu cuseju yu', fytũu zunzcuẽty caatu'j. Tyã'wẽ yũurraty tyajy tashte peejyũcue: —Judiuwe'shtyi jycaajsatj jĩ'ne'nga jĩna weechna.
40027030	Sa' fyne'sh avytjetjna fytũ's cusa'jrra, dyictjegaty pecue'cue.
40027031	Tyã'wẽ Jesusa's weechna jyã'jrra', tyãa atyj bejsa's csũupi'jrra Jesus ropa's qui' caatje'jty. Tyã'wẽ yũurraty cluuscjẽ fyutsya' jyũna u'j.
40027032	Tyajũ casejna u'juetsrra', teech pitstjẽ'j Cirenejũwe'sh Simon yaasesa yacjtyi pu'jycjẽw. Sa' Jesus yacjni cluusa's tyã'snaty cyaacje'j.
40027033	Tyã'wẽ yũurraty pa'j teech ajte Golgota yaasesate. Tyãa yu' Uusá Dyictjé Dyi'tjrráasa jĩni'.
40027034	Cyteea' vinote yaasa's awrraty Jesusa's yus wẽe. Nava tyã'sa' yuwete isarrarráa tundyme'.
40027035	Cluuscjẽ a'cyrra', soldauwe'sha' suerte caajty Jesus atjni ropa's maa soldau cnayteva jiyuya'. Dyus yuwe pta'shsa' na'jĩnac we'we tyã' cytey yuuc: Suerte caajrra andy ropa's tyundeendety tyãawe'sh pwe'sh jĩnac we'we.
40027036	Tyã'wẽ yũurraty cytee tjengna cach.
40027037	Sa' tyajy dyictjé cacuey fi'jrra qui'ptyi quĩj yũusate icjrrava na'jĩna pta'shna: Naaíi Jesus Judiuwe'shtyi Jycaajsa' jĩnac fi'jni yu'.
40027038	Sa' Jesus pucacjẽ pdyi'ptyi e'nz pesweety qui'pni yuu cluuscjẽ.
40027039	Atsa' cluus tashuy uycjẽwsa' na'jĩnaty wẽeshu' dyictjeety caawũjna:
40027040	—Dyuus yata's pẽtyrra tecj ente' qui' quiissatjẽ'j, indya' ya'menwe'we. Dyus Nchi'c dyijrra', cluusuj msa'j jĩ'ty.
40027041	Tyã'wẽy sacerdotewe'sh, ley caapiya'jsawe'sh, fariseowe'sh, vite' judiu ntjẽ'jsawe'sh tyãawe'sh pwe'sh na'jĩnaty weech we'we':
40027042	—Vite yuutyi' nwe'wec, nava peequíi yu' ya'nwe'weya' ãja'tsme'. Israelwe'shtyi Jycaajsa dyijrra', cluusuj sa'jana ats yuurráa ĩshiija'tsmeega sũju'nja'w.
40027043	Dyus Nchi'ctju jĩ'c na' Dyusnane' neewe'we', atsa' tyã'sa' ãchjíi Dyusa' nwe'wena, nwe'weya' ãjarra yu' jĩ'ty.
40027044	Atsa' cluuscjẽ fyutsni qui'pnisa peswée yujva wẽeshu pu'chji'ty.
40027045	Tyajũ' ẽepyãj walajũjy chji'ndyrra cusutste las trestepcachcu chji'ndy naa quiwete jyuca.
40027046	Atsa' las tres ãjatspcachja', Jesusa' na'jĩnac sus we'we: —Eli, Eli, ¿lama sabactani?—tyã' na'jĩni': Andy Dyusngu sa' ¿mjĩi pa'ganga andya's tjengmée nvijt? jĩni'.
40027047	Atsa' cytee ũssa' tyã'jĩni's wẽse'jrra', na'wẽty we'we: —Dyus yuwe pta'shsa Eliasa's pa'yatsa' jĩ'ty.
40027048	Naapcachja' teechsa' wuwuuna u'jrra esponja's vino puste acjrra fytũu vitste qui'prra yuwete utyac chanzhacajn.
40027049	Nava vite yu' na'jĩ'ty: —Cuch yuunu. Aan Elias pa'jana nwe'weya' jĩ'ty.
40027050	Tyajũ' Jesusa' qui' seena' sus we'werra' uuc.
40027051	Naapcachja' dyuus yatte tyundenisa liensu pesatj a'cynisa' puupyãjcjẽ sutec cute ẽeju quiwete quĩj. Naapcachja' ejndva chjãchja u'tje', peña yujva upety,
40027052	atsa' uusaawe'sh pendaní cafyva pjaatete', Dyusna jypa'garra uusaawe'sha' qui' ĩtyi yuuty.
40027053	Atsa' Jesus uurrava qui' ĩtyi yuuniijũ' tyãawe'sha' pendaní cafyu casejrra Jerusalente u'cate', maanzcuẽesava uytyi.
40027054	Tyajũ' cytee Jesusna jypa'yacy tjengna ũssawe'sh vite' soldau cpiitan tyãawe'sha' wala ũucjtyi ejnd u'jna vite' quĩjva seena' yũuni's uyrra. Sa' na'wẽty we'we: —Isa, naa pitstjẽ'ja' Dyus Nchi'c yuj yu'ga jĩ'ty.
40027055	Cyteea' cuj u'ytyi ũsu' jyu'ju tjengna, tyãawe'sha' Jesusna selpiina u'jusaty yu' Galileajũjy yuusa.
40027056	Tyãawe'sh cshavyte' Maria Magdalena, vite Maria Jacobo Jose njĩ'j, vite' Zebedeo nyu tyãawe'shtyi yu'.
40027057	Cusna quĩjatste', teech pitstjẽ'j wala ji'pjsa Jose yaasesa Arimatea chjambuwe'shcu pa'j. Tyãava Jesus yacj u'jusac yu'.
40027058	Tyãa pitstjẽ'ja' Pilato tashte u'jrra', Jesus cacue's pẽjycu, atsa' Pilato' yuwe caacj tee ducj jĩna.
40027059	Tyajũ' Josea' Jesus cacue's spajcyrra liensu finusatec yap.
40027060	Sa' cuet peñate u'se cafi'jrra ji'pju'c peecy cacue's pendaawa'j tycaa cjicjrra', u'cani cafyte yu' cuet walasaju apjrrac u'j.
40027061	Cytee tyã'wẽ yũutste', pendaní cafy dyi'puj utyaty tjengna u'pu' Maria Magdalena vite Mariava.
40027062	Jycaasena fi'nzeya' jyuca pjeu'jna jyã'jnijũ cuscuscjẽ' sacerdote npiitstjẽ'jwe'sh vite' fariseo tyãawe'sha' Pilato tashte u'jrra na'wẽty we'we:
40027063	—¿Wẽse'ngá', ne'jue'sh? Tyãa ĩishijtjẽ'ja' nee ĩtyi u'jurra', uurrava tecj ente' qui' ĩtyi yu'nja jĩni'stja'w yajcy.
40027064	Tyãa pa'ga mcaaj pendaní cafyte wala ew apjcajn tecj entepcach. Tyã'wẽ yũumeete', tyãa yacj u'jusawe'sha' cus pa'jrra cacue's pesweetyna, sa' e'suyã'ja' na'jĩna we'wetyna nasaty: Uurrava qui' ĩtyi yuuga jĩtyna. Atsa' tyã'wẽ yũurra ĩshiini' nyafíi ĩshiinite tjaacuesa yuuna jĩte',
40027065	Pilato' na'wẽc we'we: —Soldauwe'sh cytee ũsta' tyãaty pe'jrra me'jwe, sa' pendaní cafyte wala ew mapjwe. I'cue'shtyi ma'wẽ wejy ew tjengte', tyã'wẽ myũuwe.
40027066	Tyã'jĩte', u'jrra pendaní cafyte wala ew apjrra tyãa apjni cajcuete sello qui'ptyi, sa' jypa'yacy tjengna ũswa'jsa soldauwe'sh tyajty.
40028001	Jycaase en scjẽwniijũ cuscuscjẽ mjĩiwa'j en ãanite wala cusíitey Maria Magdalena vite Maria yacj tyãawe'sha' u'jty pendaní cafyte tjengya'.
40028002	Naapcachja' ejnd seena' chjãchja u'cj, tyã'wẽ Dyus angel cieluju quĩjrra pendaní cafyte apjni cueta's quiispa'ga. Sa' tyãa yu' tyãa cuet cajcuete cachrra
40028003	cpi'sh cueneni na'wẽc cjicjyna u'p yu', atsa' tyajy atjni ropa' seena' zhichcue chijme yu'ty.
40028004	Atsa' soldauwe'sha' tyã'wẽsa's uyrra', ũucjnite jyuca yayarra uuníi na'wẽty wete.
40028005	Atsa' tyãa u'ywe'shtyi' Dyus angela' na'wẽc we'we: —Ũucjnuwe, andya' jiitj, Jesusna cluuste fyutstyi tyã'sna i'cue'sha' tjengya' yuji'cue.
40028006	Nava ayte' meeyã'ja'. Uuniijũ qui' ĩtyi yuurra u'cj ma'wẽga pta'sh tyã' cytey yuuc. Mcaane'ta cjicj tycaa myujwe tjengya'.
40028007	Sa' wala dund me'jwe, tyãa yacj u'jusawe'shtyi na'wẽ pta'shya': Uurrava qui' ĩtyi yuurra Galilea quiwen u'juetsa' i'cue'sh yatste. Cytee puuty uyuune'cue jĩna pta'shine'cue. Tyã'wẽ pta'shwa'tj ji'pju i'cue'shtyi jĩc Dyus angela'.
40028008	Tyajũ' u'ywe'sha' wala dund wuwuuna u'jty Jesus yacj u'jusawe'shtyi pta'shya' ũucjnava ũuste wẽt wẽt yajcyna.
40028009	Naapcachja' Jesusa' tyãawe'sh u'juetste dyi'tje vyaarra wechana cũjc. Atsa' tyãawe'sha' Jesus tashte peejyũcuerra tyajy chindaty psha'ndrra wechaty.
40028010	Atsa' Jesusa' na'jĩc: —Ũucjmée me'jwe, sa' andy yacjtjẽ'jwe'shtyi pta'shine'cue Galilea quiwen u'jrra cytee andya's puuty uyuune'cue jĩnac pta'shcaaj.
40028011	U'ywe'sh tyã'wẽ u'juetspcachja', pendaniite tjengna ũssa soldauwe'sh maaíi yu' u'jty Jerusalente sacerdotewe'shtyi pta'shya' quĩj yũuni'sva jyuca.
40028012	Tyajũ' sacerdotewe'sha' judiu ntjẽ'jsawe'sh tashte u'jrra puuty we'wety. Tyã'wẽ yũurra soldauwe'shtyi' wala vyu ducjtyi.
40028013	Sa' na'wẽty we'wecaaj: Cuspyãj cue'sh deenite Jesus yacj u'jusawe'sh pa'jrra uuníi cacue's pesweeta jĩne'cue i'cue'sha'.
40028014	Atsa' tyã'wẽ yuj dejne'ta sũjrra ne'jue'sha' i'cue'shtyi ewmeete nviit wẽjeváana, nava cue'sh u'jrra tyãa yacj puuty we'we'nja'w i'cue'sh ju'ngu tyã'wẽ yũucajmén.
40028015	Tyã'wẽ cwe'we'tje', soldauwe'sha' vyu's jypa'garra cytey yuuty. Atsa' tyãasaty judiuwe'sha' ãchpcach tyã'wẽrráa pta'shi'.
40028016	Tyã'wẽ yũuyã'tje', Jesus yacj u'jusa oncesawe'sha' Galilean u'jty, tjã'j vitste mteene' Jesus pta'sh cytee.
40028017	Sa' Jesusa's uyrra', peejyũcuerra wechaty, nava viteíi yu' tyãamée váana sũjna cujty yaaqui'.
40028018	Tyajũ' Jesusa' tyãawe'sh tashte utyaarra na'wẽc we'we: —Cielute vite' naa quiweteva andynarrarráac neewe'weni yuu jycaajwa'ja's.
40028019	Tyãasatj i'cue'shtyi jycaaja': Me'jwe Dyus yuwe's pta'shya' maa quiweteva nasa jyucaysaty. Tyã'wẽ yũurra' yu'te bautisaĩne'cue, Dyus vite' Dyus Nchi'c vite' Dyus Espiritu tyãawe'shtyi neewe'werra.
40028020	Sa' Dyusa's nwẽese'jwa'ja's caapiya'jane'cue quĩjteva jyuca, andy ma'wẽtca i'cue'shtyi jycaaj tyã'wẽy. Mjiyuwe, ãchjũyã'ja' een isa bagachteva i'cue'sh yacj nes yuuya'vatj naa quiwe ptsuupcach jĩc.
41001001	Dyus Nchi'c Jesucristo fi'nzeni's pta'shnisa na'wẽc tacj:
41001002	Tyãniitey Dyus yuwe pta'shsa Isaiasa' na'jĩnaga fi'j Dyus we'weni's: Teech andy yuwe pta'shsa's cajatstju iindy yatste, iindy dyi'ja's pjeu'cjan.
41001003	Nasa u'pnimée quiwesu sus we'wenic ptjũuse' na'jĩna: Dyus pa'jwa'ja's mpjeu'jwe, dyi'ja's cu'le pjaandena jĩ'c.
41001004	Tyã'wẽ Isaias we'weni cytey yuuwa'j ãjte', Juana' nasa u'pnimée quiwesu vyaac nasaty bautisãyna. Sa' na'jĩnac pta'shi': —Pcaltyi nvijtrra Dyus tashte mishawendwe, yu'te ya'bautisãyna, cyaj i'cue'shtyi' Dyusa' peltunaĩna.
41001005	Juan we'weni's wẽsẽ'jya' pa'jty Judea quiwesuwe'sh vite' Jerusalenuwe'shva. Sa' pcalsatja'w jĩna Dyusa's perdon pẽjyna pa'jsatyi' Juana' Jordan yu'walate bautisaĩ'c.
41001006	Juana' camello cjas atyj atjrra cja'tycu jytundu', sa' tyajy ũ'nisa yu' cjã'sh wala chji'ndy miltyi yu'.
41001007	Sa' Dyus yuwe's na'jĩnac pta'shi' nasaty: —Andy e'suj teech yuja' tyã' andyte jytjaacue ãjãwa'jsa'. Andya' tyajy pelgatyi wesrráa yujtyva cjijmbya' ãjãwa'jmeesatj.
41001008	Andya' i'cue'shtyi' yu' yacjrráatj bautisãyya' ãjã', naapcachja' tyã' i'cue'sh ũuste Dyus Espiritu's cyu'acje'jya' ãjãwa'jsa' jĩ'c.
41001009	Tyãn ensu' Jesusa' Nasaret chjambu casejc Galilea quiweju. Sa' Juan tashte pa'tje', Jordan yu'walate bautisãycu.
41001010	Atsa' yu'ju casejetsrra', uycu cielu pjaateetste. Naapcachja' Espiritu' tumb chijme na'wẽsa tyajy cajcuecjẽ quĩjatstec uy.
41001011	Sa' cieluju teech na'jĩna we'weniva ptjũusec: —Indya' andy Nchi'c wala wendynisang. Iindypa'ga wala wechana ũstju jĩc.
41001012	Tyãa dundtey Espiritu' Jesusa's pe'jna u'cj nasa u'pnimée quiwesu.
41001013	Atsa' Jesusa' cuarenta encu cytee u'pu' yu'cj niimal cshavyte. Cytee u'pte', echtjẽ'ja' pa'cj ewmée vit wẽerra. Atsa' tyãa e'su' Dyus angeleswe'shva pa'jty pu'chya'.
41001014	Juana's carcelte cyuupjni e'su', Jesusa' Galilea quiwen u'cj Dyus jycaajwa'ja's pta'shya'.
41001015	Sa' na'jĩnac pta'sh: —Ena' ãjãtsa'. Dyus jycaajwa'j ena' utya ũsa'. Atsa' i'cue'sha' pcaltyi nvijtrra Dyus tashte mishawendwe, sa' Dyus yuwe ewte nviitwa'jsa's ũuste myu'acjwe jĩ'c.
41001016	Tyãa e'su' Jesusa' Galilea ĩcj wala pucasu u'juetsrra', uycu pyacjsaty Simon Andreswe'shtyi. Tyãawe'sha' wendy uwesaaty yu', tyãasaty wendy ucje's ĩcj walate acjna ũsu'.
41001017	Atsa' Jesusa' pa'yac: —Andy yacj myujwe, atsa' i'cue'shtyi' Dyus jĩi nasaa pcjacjwa'jsa vitu'nja.
41001018	Tyã'jĩtspcachja', tyãawe'sha' wendy ucje's nvijtna' Jesus yacj u'jty.
41001019	Tyajũ' Jesusa' qui' u'jrra', Zebedeo nchi'cwe'sh pyacjsatycu uy, Jacobo Juanwe'shtyi. Tyãawe'sha' wendy ucje's pã'cjnaty u'p yu' barcote.
41001020	Atsa' pa'yac. Naapcachja' tyãawe'sha' ney Zebedeo's vite pu'chsa yacj barcote nvijtna', Jesus yacj u'jty.
41001021	Tyajũ' Capernaum chjambte pa'jrra', Jesusa' caapiya'jya' tacjcu sapatu jycaase ensu judiuwe'sh pcjaacjenite.
41001022	Atsa' Jesus caapiya'jni's wẽsẽ'jrra', nasa' wala cuj yajcyna neeyũuty, tyã'wẽ leya's caapiya'jsawe'sh na'wẽmée, nwẽese'jwa'ja's ũucjnus we'wena caapiya'pja'ga.
41001023	Tyãa pcjaacjeni yatte teech pitstjẽ'j ech iiyamunisac ũsu', sa' na'jĩnac sus we'we:
41001024	—Jesus, Nasaretjuwe'sh, cue'shtyi' ¿quĩj ya'vanga? ¿Iviituya' vá'nga yuwé'? Indy quimteva jiitj. Indya' Dyus caajnisang jĩte',
41001025	Jesusa' na'jĩnac ũuscha we'we tyãa echa's: —Shuuna' myũu, sa' naa pitstjẽ'j ũusu mcaasej jĩna jycaatje',
41001026	tyãa echa' nasa's caywẽchpa'jna juuna' cweeyi'jrra casejc.
41001027	Tyã'wẽ yũute', nasa' jyucaysa ũucjrra na'wẽty puuty paapẽyi': —Naa pitstjẽ'ja' ¿quimna? Tyajy we'weni' ¿quĩjtyqui atsqui'ty ech yujva nwẽesẽ'je'? jĩ'ty.
41001028	Jesus tyã'wẽ yũuni's wala dund jiyuty Galilea quiwesuwe'sh jyuca.
41001029	Tyajũ' judiuwe'sh pcjaacjeni yatu casejrra', Simon Andreswe'sh yatnac u'j, Jacobo Juan yacj.
41001030	Atsa' cytee yu' Simon nyu njĩ'ja' cacuesectec ãtsã'na ũsu'. Atsa' Jesusa's pta'shtyi tyã'wẽ ãtsã'sa ũsa' jĩna.
41001031	Tyajũ' Jesusa' cũjrra cuseju pu'quiscu, naapcachja' dundtey cacueseca' ũchjac. Tyajũ' quiiterra selpiiya' casejc.
41001032	Tyajũ' chji'ndyna quĩjatste', jyuca ãtsã'saty Jesus tashte nuypa'jty vite' ech luucu vitnisatyva.
41001033	Atsa' chjambte nasa' jyuca cũjty vityte tjengya'.
41001034	Tyajũ' Jesusa' nuycatyjic fiyfiy wee ji'pjsatyva, sa' ech luucu vit-satyva wala cutyi'cj nasaa ũusu. Tyãa echa' Jesus quimteva jiity yu' nava cwe'we'jme'.
41001035	Tyã'wẽ yũuni cjicjiitste nee chji'ndytey, Jesusa' Dyus yacj puuty we'weya' u'cj chjamb ecaju.
41001036	Atsa' Simona' vite yacj Jesusna pacueya' u'cj.
41001037	Sa' uyrra' pta'shcu: —Jyucaysa indya's jypeejyta' jĩteva,
41001038	Jesus pasrra': —Ay utyasuwe'sh viteva peejyta' Dyus yuwe ewsa's, atsa' cysũ u'juega. Tyã'wẽ pta'shna pecũjya' íirráatj naa quiwete quĩj jĩc.
41001039	Sa' ech iiyamurra luucu vit-saty nasaa ũusu cutyi'jna Galilea quiwesu jyuca pecũjc Dyus yuwe's pta'shna, vite' judiuwe'sh pcjaacjenisuva.
41001040	Tyãn ensu' teech pitstjẽ'j wã'jy wee seena' canzhsate ãtsã'sa Jesus tashte peejyũcuerra na'jĩc: —Andya's nuycatyjivá'nga ajtsemeerra' jĩna pytjaa we'wete',
41001041	Jesusa' peeygãjna cuseju jya'ndyrra': —Ajtseme'nja, naa pa'ga catyjirra mneeyũu jĩtspcachja',
41001042	tyãa wã'jy weeju catyjirrac neeyũu.
41001043	Tyajũ' Jesusa' tyãa pitstjẽ'ja's wala neewe'werra caacj na'jĩna:
41001044	—Andy we'wenityi' jypa'yacyrra, maa yujtyva pta'shmeene'nga, naasáa sacerdoterrá's iindy cacue's tywesya' me'j. Sa' tyãa weeju catyjipa'ga Dyusna peesune'nga Moises ma'wẽga jycaaj tyã'wẽy, cyaj nasa jyucaysa jiyutyna indy ew catyjirra neeyũuteva jĩnac neewe'we.
41001045	Nava tyãa pitstjẽ'ja' nasa jyucaysaty pta'shcu, Jesus ma'wẽ yũuni'sva jyuca. Tyãa pa'garráa Jesusa' maa chjambte yujva ãate pa'jya' ãjãmeerra', chjamb ecaju nasa meesurráac u'ju'. Macue tyã'wẽ yũuteva, tyajy tashte yu' majũwe'shva pa'jna nestyi yu'.
41002001	Manz en scjẽwniijũ' Jesusa' qui'quin pa'cj Capernaum chjambte. Atsa' nasa jiyuty Jesusa' pa'jrra teech yatte ũsa' jĩni's.
41002002	Tyãasaty naa dundte nasa wala pcjaacjerra yat vityte jyuca uta, atsa' Jesusa' Dyus yuwe's pta'shcu.
41002003	Naapcachja' pajnz pitstjẽ'jsa teech ẽsẽya' ãjãsameea's yacjrraty Jesus tashte nuypa'j.
41002004	Nava nasaa cshavyte Jesus tashte cuutya'jya' ãjãmeerra', yat cajcueju pjaanderraty Jesus ũsnicjẽ nuyquĩj aandasga cjicjrra.
41002005	Tyajũ' ãtsã'sa's nuypa'jsawe'sha' Jesusa' nuycatyjiyujuna sũjni's jiyurra', tyãa ãtsã'sa's we'wec Jesusa': —Iindy pcala' peltunãyni yã'jty neeyũu jĩte',
41002006	Dyus leya's caapiya'jsawe'sh wẽsẽ'jna u'psa maaíi yu' na'wẽty yajcy:
41002007	—¿Ma'wẽrraga naa pitstjẽ'ja' tyã'wẽ we'we'? Dyus yuurráa pcaltyi peltunãyya' ãjawa'jsa', atsa' jweeju yu' ¿quimrrá' peltunãyya' ãjãma'c? Atsa' Dyusa's iiweech we'wena ũsa' sũjũ'ty.
41002008	Nava Jesusa' tyãawe'sh yaacyni's jiyurra na'jĩc: —¿Quĩj yuutecue tyã'wẽ yaaqui'?
41002009	¿Maa tjẽymeesacy? Iindy pcala' peltunãyni yã'jty neeyũu ¿jĩniá'? Meerra': Quiiterra iindy deeni's tu'srra me'j ¿jĩniá'?
41002010	Macue tjẽysateva Dyus Nchi'c Nasa Yuusa' naa quiwete pcaltyi peltunãyya' ãjãwa'jsa' naa pa'ga caajiyu'jya'vatj ãchja'. Tyajũ' ãtsã'sa's na'jĩc:
41002011	Indya'stju we'we': Quiiterra iindy deeni's tu'srra yatna me'j jĩtspcachja',
41002012	ãtsã'sa' dundtey quiitena'va tyajy deeni's tu'srra u'cj, nasa tjengna ũsiyna. Tyajũ' jyucaysa wala cuj yajcyna Dyusna wechana na'jĩ'ty: —Bagach yujva na'wẽ yũuni yu's iiuymeetja'w jĩ'ty.
41002013	Tyãa e'su' Jesusa' qui' u'cj ĩcj wala pucan. Atsa' tyajy tashte nasa wala pcjaacjete', Dyus yuwe's caapiya'cj.
41002014	Tyãajũ qui' u'jrra', Alfeo nchi'c Levia'scu uy, gobierno jĩi vyu pcjacjna u'pte. Sa': —Andy yacj myuj jĩna pa'yatspcachja', Levia' quiitena' Jesus yacj u'cj.
41002015	Tyajũ' Jesusa' tyãa yacj u'jusawe'sh yacj Levi yatte ũ'ya' u'cate', gobierno jĩi vyu pcjacjsawe'sh vite' pcalsawe'shva wala cujsa pcjaacjerra' Jesus yacj mesate ũ'ya' cachtyi.
41002016	Atsa' Dyus leya's caapiya'jsawe'sh vite' fariseowe'sha' Jesusa' nasa tyã'wẽsa cshavyte u'pte uyrra', pẽjytyi Jesus yacj u'jusawe'shtyi: —I'cue'shtyi caapiya'jsa ¿ma'wẽrraga gobierno jĩi vyu pcjacjsawe'sh vite' pcalsawe'sh yacj ũ'wé'? jĩte',
41002017	tyã'wẽ pẽyitste Jesus wẽsẽ'jrra' na'jĩc: —Yu'tse'jsa's jypeejymeeta' aca ji'pjmée wẽt ũssa', naasáa ãtsã'sa yuurráa yu'tse'jsa's jypeejyta'. Andya' naa quiwete nasa ewsaty pacueya' quĩjmeetj, pcalsaty pacueya'rráatj quĩj jĩc.
41002018	Teech ente', Juan yacj u'jusa vite' fariseowe'sh yacj u'jusa tyã'wẽ yũunaana ũste', nasa' paapẽjytyi Jesusa's: —¿Juan yacj u'jusa vite' fariseowe'sh yacj u'jusawe'sha' yũuna'ty, atsa' indy yacj u'jusawe'sh yu' ¿quĩj yuurrata yũuna'tsmée? jĩte',
41002019	Jesusa' na'wẽc caaja'nda'jna pas: —¿Noviowe'sh camba ente pi'cynisa' yũunaaya' ãjãma'ty? novio tyãawe'sh yacj nee ũsiite'. Cambani fiesta ptsumeyte', yũunaaya' ãjãmeetyna.
41002020	Nava novio' tyãawe'sh tashu tyuteewa'j en pa'jana, tyãjũ isa yũunaatyna.
41002021	Ropa ĩish suteniite, tela u'sesa yacj ya'pã'cje'tsme'. Tyã'wẽme', tela u'sesa' jweeíirráac sunde' ĩishsa's.
41002022	Tyã'wẽy beca u'se aajnisa's slun ĩishsate ya'awu'tsme'. Tyã'wẽme', beca u'sesa' slun ĩishsa's sunde'c, atsa' beca yacj slun yacj e'nzíi vitu'ty. Tyãa pa'ga beca u'sesa's slun u'sesate awwa'ja' jĩc.
41002023	Teech sapatu jycaase ente', Jesusa' scuutyj ejsuc scjẽw. Atsa' tyãa yacj u'jusawe'sha' scuutyjtyi chuctenderra ũ'ty.
41002024	Atsa' fariseowe'sha' na'wẽty pẽjy: —¿Uyu'ngá' indy yacj u'jusawe'sha' ma'wẽrrata mjĩi en meeteva tyã'wẽ yũ'? jĩte',
41002025	Jesusa' na'wẽc pas: —I'cue'sha' Dyus librute iilẽeymeevá'cue Davida' ¿quĩjga yuu? tyãa yacj pi'cyna u'jusawe'sh yacj teech ente' wẽerra'.
41002026	Sacerdote npiitstjẽ'j Abiatar ente' dyuus yatte u'carra, cytee pantyi ũ'c, sa' tyãa yacj u'jusatyva ũsu'scu. Tyãa pana' naasáa sacerdotewe'shrráa ũ'wa'tje jiirrava tyã'wẽc yũu.
41002027	I'cue'sha' mjiyuwe: Jycaase ena' nasaty selpiwa'jsa íirrá', nava suwwa'jsa yu' me'.
41002028	Tyãa pa'ga Dyus Nchi'c Nasa Yuusa' jycaajwa'j ji'pja' macue sapatu jycaase enteva jĩc.
41003001	Vite sapatu ente' Jesusa' qui'quin judiuwe'sh pcjaacjeni yatte u'cac. Atsa' cyte' teech pitstjẽ'j teech cuse undynisa quẽese'jya' ãjãsameec u'p yu'.
41003002	Atsa' fariseowe'sha' Jesusa's peetjengu'naty ũsu', sapatu jycaase ente nuycatyjite' pãatyjĩ'cjya' sũjrra.
41003003	Tyajũ' Jesusa' tyãa pitstjẽ'ja's pa'yarra nasaa pyãjte cyuuju'jrra',
41003004	na'wẽc paapẽjy vite cytee ũssaty: —Sapatu jycaase enteva pu'chte ¿ewmañ? meerra' ¿pu'chwa'jmeemañ? Nasa's nwe'wete ¿ewmañ? meerra' nwe'wemeete ¿ewmañ? jĩte', tyãawe'sha' pasmée shuuna'ty neeyũu.
41003005	Tyã'wẽ fariseowe'sha' Jesus we'weni's jypa'gaya' wa'lte', Jesusa' tyãawe'shtyi ũuscha tjengrra na'jĩnac we'we tyãa pitstjẽ'j cuse undynisa's: —Cuse's mcu'le'j jĩtspcachja', tyajy cuse' ewuuc.
41003006	Tyajũ' fariseowe'sha' Jesusa's icjya' puuty we'weya' u'jty Herodes ju'ngsawe'sh yacj.
41003007	Naapcachja' Jesusa' tyãa yacj u'jusawe'sh yacj u'cj ĩcj wala pucan. Atsa' Galileaju nasa wala cuj u'jty Jesus e'stey.
41003008	Tyã'wẽ Jesus quĩjquĩjva ew yũuni's nasa jiyurra', majũwe'shva Jesus tashte pa'jty tjengya', Judeajuwe'sh, Jerusalenuwe'sh, Idumeajuwe'sh, Jordan yu'wala cutejuwe'sh, vite' Tiro, Sidon chjamb peecu'juwe'shva.
41003009	Nasa tyã'wẽ wala pa'tje', maanzcuẽe ãtsã'satyva nuycatyjic, atsa' jyucaysa Jesusa's cpaajya'ndyrra catyji wẽesa tyajy tashterrarráa utyaarra acaachpchãjty yuuna ũsu'. Tyãa pa'gac Jesusa' tyãa yacj u'jusawe'shtyi jycaaj teech barco ij ji'pjucajn acaachjitste cytee cjẽewa'j.
41003011	Atsa' ech iiyamunisawe'sha' Jesusa's uyrra, tyajy tashte peejyũcuena na'jĩnaty we'we': —Indya' Dyus Nchi'cngu jĩte',
41003012	Jesusa' tyãawe'shtyi' wala juuna' we'wec quimteva ãate caajiyu'cjamen.
41003013	Tyãa e'su' Jesusa' tjã'tje u'cj cuj nasaty pi'cyrra.
41003014	Atsa' cytee cãjrra', doce nasaty tyjityjcu tyãa yacj u'juwa'jsa, tyãawe'shtyi' Dyus yuwe's pta'shya' caajya'.
41003015	Tyã'wẽ tyjityjrra', ãtsã'satyva nuycatyjina ech luucu vit-satyva ũusu cutyi'jya' ãjãwa'ja's ũscu.
41003016	Tyãa doce nasa' na'wẽ yaaseta': Simon, tyã'sa' Pedro yasec qui'p.
41003017	Vite' Zebedeo nchi'cwe'sh pyacjsa Jacobo Juanwe'shtyi yu'. Tyãa pyacjtyi' Boanerges jĩnaty cysuusu', nasa juuna'sa pa'ga.
41003018	Vite' Andrés, Felipe, Bartolomé, Mateo, Tomás, Alfeo nchi'c Jacobo, Tadeo, vite' Simón cananista nasa,
41003019	vite' Judas Iscariote, Jesusa's atsesawe'sh cusete ducjwa'jsa. Jesusa' tjã'ju shawendrra', teech yattec u'ca, tyajy tyjityjnisawe'sh yacj.
41003020	Tyã'wẽy nasa iiméj wala cuj pcjaacjete', ũ'wa'j en yujva ji'pjumeeta'.
41003021	Tyajũ' Jesus nwe'sha' tyã'wẽ yũuni's jiyurra', Jesusa' luucu yuune' sũjrra pe'jna u'jya' pa'jty.
41003022	Atsa' Dyus leya's caapiya'jsawe'shva Jerusalenu pa'jrra' na'jĩ'ty: —Naa pitstjẽ'ja' echtjẽ'ja's yuu ũuste ji'pja'. Tyã'wẽrraíic echtyi nasaa ũusuj cutyi'jya' ãjã' jĩte',
41003023	Jesusa' nasaty pa'yarra na'wẽc pta'sh jiyucajn: —¿Ma'wẽrra echtjẽ'ja' echtjẽ'ja's íirráa cutyi'jya' ãjã'cy?
41003024	Maa quiweteva gobierno' peecy nasaty íirráa ajtserra puiirra', chjãchjameena.
41003025	Tyã'wẽy teech yattewe'shva puuty yajtsena puiirra', ptsuutyna puuty uuna.
41003026	Atsa' tyã'wẽy echtjẽ'jva tyajy jycaajnisa ech yacj íirráa puiirra', chjãchjamée puuty ptsuutyna.
41003027	Quim yujva ewterraj yu' ncuusa'jya' ãjãmeetyna, yat namu cjuẽ'ya's tundmeerra yu'. Atsa' tyã'wẽ tundrra yuurráa ncuusa'jya' ãjãtyna.
41003028	I'cue'sha' mpa'yajcywe: Nasa naa quiwete quĩjva ewmée yũuni quĩjva Dyusna ewmée nuywe'weteva tyãatyi' jyuca ya'peltunaĩna.
41003029	Nava Dyus Espiritu's atsewe'wete', bagachte yujva peltunãynimée yuuna, uu quiwen caajwa'jrráa nviituna jĩc.
41003030	Nasa we'werra': Echtjẽ'ja's ũuste ji'pja' jĩpa'gac tyã'wẽ pta'sh Jesusa'.
41003031	Naapcachja' pa'jty Jesus njĩ'j vite' nyacjwe'sh jyuca. Sa' ecate cũjrra, Jesusa's pa'yacaajty.
41003032	Atsa' Jesus yacj dyiite u'psa' pta'shtyi na'jĩna: —Iindy mama iindy nyacjwe'sh pa'jrra ecate ũsta', sa' indya'styi yuucaja' jĩte',
41003033	Jesusa' na'wẽc pas: —¿Quimtyicue andy mama andy nyacjwe'sh jĩna we'wé'?
41003034	Sa' tyã'wẽ pta'shsaty tjengrra' na'jĩc: —Andy mama andy nyacjwe'sha' naata'.
41003035	Dyus jycaajni's nwẽese'jna cytey yuusáa yuurráa, andy nyacj, andy npe'sh, andy mama na'wẽsata' jĩc.
41004001	Jesusa' qui'quin ĩcj wala pucate caapiya'jya' casejte', nasa iiméj wala cuj pcjaacjerra utaatste', Jesusa' barcote cjẽerrac pta'sh. Atsa' nasa yu' ĩcj wala pucate neeyũuty wẽsẽ'jna.
41004002	Tyajũ' quĩjquĩjva pta'shcu ejemplo yacj caaja'nda'jna. Sa' na'wẽc caapiya'j:
41004003	—Mwẽesẽ'jwe: Scuutyj uujsa' ujya' casejc.
41004004	Atsa' mteeíi yu' dyi'jsu ãasu neeyũute', vichacue ũ'ty.
41004005	Vite ajsu' cuet cajcuesuty neeyũu quiwe petsrráa ji'pjsu. Sa' quiwe jwetmée ya'fijmbrra' dundtyi bucha.
41004006	Nava sec achaate' jyuca ujndycu, wetse dyiimeene' ji'pju' naa pa'ga.
41004007	Vite ajsu' tsjũtsj cshavysuty ũshi, atsa' tsjũtsj walaarra jyuca apjte', tsutmeeta'.
41004008	Vite ajsu' quiwe ewsatec ũshi, sa' bucharra wala ew tsuttyi. Maa tashíi yu' treinta, vite' sesenta, vite' cien ñiñtyi tsut.
41004009	Na'wẽ pta'shtju tyã'sa' jiyuwa'jsa ũsrra', jiyune'cue jĩc.
41004010	Tyajũ' nasa cujsa yu' u'tje, Jesusrráac neeyũu, doce tyjityjnisawe'sh vite nasa yacj. Atsa' tyãawe'sha' paapẽjytyi tyãa ejemplo's ma'jĩniteva jiyuya'.
41004011	Atsa' Jesusa' pta'shcu: —Dyus jycaajni ensu ma'wẽ yũuwa'ja'sva quim yujva jiyunimeesa's i'cue'sh yuutyi's caajiyu'jwa'ja'. Nava jiyuwa'jmeesatyi's ejemplo yacjrráa pta'shwa'ja',
41004012	cyaj uyrrava, uysamée na'wẽrráa neeyũutyna, sa' wẽsẽ'jrrava, wẽsẽ'jsamée na'wẽrráa neeyũurra Dyus tashte shawendmeetyna, atsa' tyãawe'shtyi' Dyusa' peltunaĩmeena.
41004013	Tyajũ' na'wẽc ãate caajiyu'j: —I'cue'sha' naa ejemplo's jiyu'tsmeevá'cue. Tyã'wẽrra' ¿ma'wẽ vite ejemplotyva jiyuqui'cue?
41004014	Scuutyj uujsa' Dyus yuwe's pta'shsa na'wẽsa'.
41004015	Maa nasaíi yu' scuutyj fiw dyi'jsu ũshisáa na'wẽsata': Dyus yuwe's wẽsẽ'jrra ũuste jypa'gateva, echtjẽ'j pa'jrra tyãa yuwe's ũusu cutyi'jina.
41004016	Vite nasa' scuutyj fiw cuet cajcuesu ũshisáa na'wẽsata': Dyus yuwe's ãchjíi yu' wechanaty jypa'ga'.
41004017	Nava ũusuj jyuca yajcyrra jypa'gameerra', Dyus yuwe's ajtserra pcyuuwa'j en pa'tjerráa tyachmeyna wete'ty.
41004018	Atsa' vite nasa' scuutyj fiw tsjũtsj cshavysu ũshisáa na'wẽsata': tyãawe'sha' Dyus yuwe's wẽsẽ'tjeva,
41004019	naa quiwete quĩjquĩjva ji'pju wẽenisarráa ũuste jyuca cjẽerra Dyus yuwe yu'sa' caapechcana'juna.
41004020	Nava maa nasaíi yu' scuutyj fiw quiwe ewsate ũshirra ma'wẽta maaíi yu' treinta, vite' sesenta vite' cien ñiñ pejna, tyã'wẽ Dyus yuwe ũuste penawa'jsa'.
41004021	Tyajũ' vite ejemplo na'wẽc pta'sh: —Lampara's pqui'tarra ¿caja dyiite meerra' atũu dyiite sũtjnisatyná'? Tyã'wẽ yũumée, lampara's ãatec ya'tyaja', eena' cweetjcajn.
41004022	Macue sũtteva, uynimée yu' quĩj yujva neeyũumeena. Sa' tyã'wẽy macue ũusterráa yaacynisa'sva jiyunimée yu' neeyũumeena.
41004023	Jiyuwa'jsa ũsrra', jypa'yacy mwẽesẽ'jwe jĩrra',
41004024	na'wẽc pta'sh: —Andy caapiya'jni's jypa'yacy mwẽesẽ'jwe. I'cue'sh wa'lmée wẽsẽ'tje', Dyusa' jytjaacue caajiyu'juna.
41004025	Dyus yuwe's jiyuwa'jsa's caajiyu'jni yuuna. Nava Dyus yuwe's jiyuwa'jmeesa's caajiyu'jnimée yuuna jĩc.
41004026	Jesusa' vite ejemplo pta'shcu: —Dyus naa quiwete jycaajya' pa'jnisa' na'wẽsa': Teech pitstjẽ'j mjĩisa' fiwa's quiwete ujrrarráa
41004027	u'jue'c sa' tyachcu tjengya' pa'jatsmée. Atsa' uujnisa' bucharra wala'c, nava uujsa yu' jiimeec yu' ma'wẽ buchana walaatsteva.
41004028	Fiwa' quiwete ujyã'tje', peecyrráa bucha'c quĩjva yuumeeteva, nyafyte' tash cjuẽ'y wala'c, tyã'wẽ yuurrac spiiga caseje', tyãa e'su'c ñiñ caseje',
41004029	atsa' tjẽ'j ente', pcjacjya' caseje'ty.
41004030	Vite ejemploc pta'sh Jesusa': —Dyus naa quiwete jycaajya' tacjnisa's ¿quĩj yacj caaja'nda'ja'cytja'w ats jiyuqui'cue?
41004031	Mostasa fiw na'wẽsa' atsa' tyãa yacj caaja'nda'ja'nja'w. Tyãa fiwa' maa maa fiwteva tjaacue musecuẽta',
41004032	nava quiwete ujyã'tje', maa ẽjyã tashteva jytjaacuec waláa, seena' wala chjã'py casejna. Atsa' vichacue yujva tyãa ẽjyã cshavysu yaat-ya' ãjã'ty. Naa quiwete Dyus jycaajya' tacjnisa' tyã'wẽysa'.
41004033	Jesusa' Dyus yuwe's tyã'wẽc pta'shi' wala cuj ejemplo cutyi'jna, jiyuwa'jsa' jiyuya' ãjãcajn.
41004034	Ejemplo ji'pjmée yu' caapiya'ja'tsme'. Nava tyãa yacj u'jusawe'sh yuutyi's quĩj ejemplo'sva jyuca cjiyu'jrrac nviitu'.
41004035	Tyãa entey chji'ndyna quĩjatste', Jesusa' na'jĩc tyãa yacj u'jusawe'shtyi': —U'juega ĩcj wala cuten jĩte',
41004036	nasaty nvijtna' Jesusa's pe'jna u'jty tyãawe'sh cjẽerra u'pni barcote. Atsa' vite barcova ijtey u'jty.
41004037	Ĩcj wala pyãjũy u'juetspcachja', wejyaa wala quiiterra barco's ĩcj dyiicjẽ acjya'vac yu', yu'a's barcote yuutarra.
41004038	Naapcachja' Jesusa' deenic yu', barco e'ste cachrra dyictje's peendyiquiga cjicjrra. Atsa' tyãa yacj u'jusawe'sha' Jesusa's fĩtytyi na'jĩna: —Ĩcj dyiicjẽ cjẽjetstja'w atsa' ¿cue'shtyi' peeygãja'tsmeenga'? jĩte',
41004039	Jesusa' quiiterra, wejya's we'wec yujucajn pety ĩcj yã'jrra. Naapcachja' wejya yujute', ĩcjva yujuc.
41004040	Tyajũ' Jesusa' tyãa yacj u'jusawe'shtyi' na'jĩc: ¿Quĩj yuurracue Dyus yu's yajcymée tyacue wala ũucjú'? jĩc.
41004041	Tyã'wẽ wejya yujva nwẽese'tje', tyãawe'sha' wala cuj yajcyna neeyũuty na'jĩna: —Naa pitstjẽ'ja' ¿quim yujcy, atsqui'ty wejya ĩcj tyã'wẽsa yujva nwẽesẽ'jé'? jĩ'ty.
41005001	Tyajũ' ĩcj wala cute Gadara quiwete pa'jty.
41005002	Atsa' Jesus barcoju casejetspcachja', teech pitstjẽ'j ech iiyamunisa uusáa pendani cafyu casejrra Jesus tashte utyaac.
41005003	Tyãa pitstjẽ'ja' uusáa pendani cafysuc u'psa yu', atsa' tyã'sa' quim yujva tsam cadenaju tundrra jype'jya' ãjã'tsmeeta'.
41005004	Chinda pety cuse yã'jrra maanzcuẽe usva tundteva, nuywejiméec chuctenderra pũshi'. Atsa' quim yujva ãjã'tsmeeta' tundrra jype'jya' yu'.
41005005	En ma'c yuu cus ma'c yuu nava vitssu vite' uusáa pendani cafysu weynac pecũjũ' cuet-su cpã'yuuna.
41005006	Nava Jesusa's jyu'tje uyrra', wuwuuna u'jrra tyajy tashte peejyũcuec
41005007	sus we'wena: —¿Andya's quĩj yũuya'vanga? Jesus, Dyus ĩtyĩsa Nchi'c. Dyus pa'ga andya's peeygãjrra tyacue seena' wala ñuste yu' caajnu jĩc.
41005008	Jesusa' ech luucu vit-sa's we'werra': Naa pitstjẽ'j ũusu mcaasej jĩpa'gac tyã'jĩ'.
41005009	Tyajũ' Jesusa' pẽjycu: —¿Quĩj yaasenga? jĩte', pta'shcu: —Legion yaasetj, wala cujtja'w naa pa'ga jĩc.
41005010	Sa' tyãa ech luucu vit-sa' wala pytjaa we'wec tyãa quiwejũ cutyi'cjamen.
41005011	Tyajũ' cysũ vits ja'ndasũ wala cuchi ũsu'ty apjna.
41005012	Atsa' ech luucu vit-sa' na'jĩnaty pytjaa we'we: —Cuchi ũuste cjẽeya' u'cjan cue'shtyi mcaaj jĩte',
41005013	Jesusa' tyãa ech luucu vit-saty cuchi ũuste u'caya' caacj. Tyajũ' tyãa ech luucu vit-sa cuchi ũuste cjẽete', cuchi' luucu yuurra peñacjẽ pelurra yu'terrarráa cjẽerra jyuca uuty. Tyãa cuchi' dos mil ãjty yu';
41005014	Tyã'wẽ yũute', cuchi tjengsa ũucjrra wala dund pta'shya' u'jty chjambsu vite' chjamb ecaju jyuca. Atsa' nasa' wala pa'jty tjengya', quĩj yũuteva uyya'.
41005015	Sa' Jesus ũsnite pa'jrra uytyi tyãa pitstjẽ'j ech luucu vitnisa' wẽt yã'j ropa ji'pj u'pte. Tyã'wẽ uyrra wala ũucjtyi.
41005016	Tyajũ' ma'wẽ yũurra ech luucu vitnisa catyjini vite' quĩj yũurra cuchi uuni'sva uysaawe'sha' jyuca pta'shtyi nasa tjengya' pa'jsatyi's.
41005017	Tyajũ' nasa' Jesusa's ũuscha we'wety tyãawe'sh quiwejũ u'cjan.
41005018	Atsa' Jesusa' qui' shawendya' barcote cjẽjetspcachja', ech luucu vitnijũ catyjisa' wala pytjaa we'wec pe'jrra u'cjan.
41005019	Nava Jesusa' pe'jna u'jmée na'wẽc jycaaj: —Iindy yatna me'j, sa' iindy nwe'shtyi pta'shine'nga indya's Dyus peeygãjrra ma'wẽ ew yũuni'sva.
41005020	Tyajũ' tyãa pitstjẽ'ja' u'jrra, Decapolis chjambsu jyuca pta'shcu Jesus ma'wẽ yũurra nuycatyjini'sva. Atsa' nasa' wala cuj yaaqui'ty jyucaysa.
41005021	Tyajũ' Jesusa' ĩcj wala cutejũ barcote cjẽerra pesajrra cytee ũste', nasa wala pa'jty tyajy ũsnite.
41005022	Atsa' judiuwe'sh pcjaacjenite npiitstjẽ'jsa Jairo yaasesa' Jesus tashte peejyũcuerra
41005023	na'wẽc pytjaa we'we: —Andy niisacuẽ' uutsyã'ja', atsa' uucajmén myuj jya'ndyya' iindy cuseju jĩte',
41005024	tyãa yacj u'cj Jesusa'. Atsa' nasa iiméj wala pejnarra, dyi'tje zuuna'rráaty u'juets yu'.
41005025	Atsa' tyãa nasa cshavyte teech u'y cacue yu' vyaate doce añuyã'j ãtsã'na u'jusac casej.
41005026	Sa' tyãa ãtsã'sa' wala pytjaa yuusa yu'c yu'tse'jsaty paapẽjyna. Sa' macue yu'tse weyna tyajy ji'pjuni jyuca ptsuuteva, quĩj yujva yu'tse yuumée jweeíirráac jytjaacuena u'juets yu'.
41005027	Tyajũ' tyãa u'ya' Jesus quĩj yũusaateva jiyurra' paatste e'su cũjrra, cpaajya'ndycu tyajy atyjcjẽ.
41005028	Tyã'wẽ Jesus atyjcjẽ cpaajya'ndyrrarráa catyji'nja sũjrrac tyã'wẽ yũu.
41005029	Sa' tyã'wẽ jya'ndyitspcachja', cacue yu' vyaame', atsa' tyãa dundtey tyajy cacuete wẽt yã'cj yajcy.
41005030	Tyajũ' Jesusa' teech ãtsã'sa tyajy atyjcjẽ jya'ndyrra catyjini's jiyuc, sa' nasaa cshavyte u'juetsíi yu'tjengrra', na'jĩc: —¿Quimga andy atyjcjẽ jya'ndy? jĩte',
41005031	Pedrowe'sha' na'wẽty pas: —Nasaa cshavyte zuuna'rráa u'juetsngu sa' ¿ma'wẽnga quimga jya'ndy jĩna we'wé'? jĩteva,
41005032	Jesusa' nasaa cshavysu tjengu'ngcu quim jya'ndyteva uyya'.
41005033	Tyajũ' tyãa u'ya' tyã'wẽ naa dundte ew catyjini's ĩshiimée pta'shna ũucjna Jesus tashte yayan cũjrra peejyũcuec.
41005034	Atsa' Jesusa' na'wẽc we'we: —I'cue' ũusuj jyuca yajcyrrane'cue catyjiya' sũjrra andy tashte utyáa, tyãa pa'ga catyjini i'cue neeyũu. Ãchja' ãtsã'mée wẽt me'jwe wechana jĩc.
41005035	Jesusa' tyã'wẽ we'wena nee ũsiyna, Jairo yatu yuusa cũjrra' Jairo's pta'shtyi: —Iindy niisacuẽ' uuyã'cj, atsa' cuch pa'pchunu caapiya'jsa's pe'jna u'jya' jĩte',
41005036	Jesusa' wẽsẽ'jrra, Jairo's cviisha'cj na'jĩna: —Ñusnu. Andy ewuwa'ja'srráa myajcy jĩrra',
41005037	Jesusa' vite yuutyi's pe'jmée, pyacjsa Jacobo Juan vite' Pedro tyãawe'shrráatycu pe'jrra u'j.
41005038	Sa' Jairo yatte pa'jrra', uycu nasa wala ũ'nena ũste.
41005039	Sa' dyiite u'carra we'wec: —?Quĩjya'cue tyacue wala ũ'né'? Luucha' uunime', Ĩ'neerráa deeni' jĩte',
41005040	nasa' Jesusa's npeevyshijcaty. Atsa' Jesusa' nasaty jyuca eca cutyi'jrra, tyãa luuch neywe'sh vite' tyãa yacj yuusa tecjsa tyãawe'sh yacj uusáa ũsnite utyaarra,
41005041	cuseju pu'quisrra na'wẽc we'we: —Talita cumi—tyã' na'jĩni': Ijcha'stju we'we' mquiitech jĩni'.
41005042	Tyã'jĩtspcachja' tyãa uusá' quiiterra u'juya' ãjãc. Atsa' Jesus tyã'wẽ uusá's qui' ĩtyĩ vitte uyrra', wala cuj yajcytyi.
41005043	Tyajũ' Jesusa' wala neewe'wec maa yujtyva pta'shcajmén, sa' tyãa luucha's puutscaacj. Tyãa luucha' doce añu ji'pjsac yu'.
41006001	Jesusa' tyãa chjambu casejrra', tyajy u'pni chjamb Nasaretnac shawendna u'j tyãa yacj u'jusawe'sh yacj.
41006002	Sa' sapatu jycaase ente' judiuwe'sh pcjaacjenitec caapiya'jna ũsu', atsa' nasa jyucaysa wẽsẽ'jrra', cuj yajcyna na'jĩty: —Naa pitstjẽ'ja' ¿mteega tyacue wala quĩjya'va piya? ¿Quim caapiya'tjequi'c tyacue wala quĩjquĩj yũuya'va ãjã'?
41006003	Naaíi cue'sh jiyunisa carpintero' Maria nchi'c. Sa' tyajy nyacjtyiva jiitja'w, Jacobo, Jose, Judas, Simon tyãawe'shta'. Atsa' tyajy npe'shwe'shva naa chjambtey u'pta'. Tyã'wẽ cue'sh jiyunisa' jĩrraty Jesus caapiya'jni's nwẽesẽ'jya' wa'l.
41006004	Tyajũ' Jesusa' na'wẽc we'we tyãa nasaty: —Mteewe'shva Dyus yuwe pta'shsa yu'sa' wa'lmeety jypa'ga'. Nava peecy quiwetewe'sh yu' jypa'ga'tsmeeta' vite' peecy nwe'sh, peecy yattewe'sh.
41006005	Tyã'jĩrra' cyteea' manzcuẽrráa nuycatyjirrarráa jwee yu' quĩjva yũume'.
41006006	Sa' Jesusa' ñusnac neeyũu, tyã'wẽ tyajy quiwetewe'sh nwẽesẽ'jmeete. Tyajũ' Jesusa' vite chjambsuc pta'shya' casej.
41006007	Sa' tyãa yacj u'jusa docesaty pa'yarra', ech luucu vit-saty nasa ũusu cutyi'jya' ãjãwa'ja's ũsrra', e'nz e'nzcu caaj.
41006008	Nava cjãamburrá's atrra quĩj yujva tu'sméec u'cjaaj, ya'ja, vyu, caame tyã'wẽsaty.
41006009	Sa' pelgatyirráa paatrra teech cmiisa yacjrráac u'cjaaj.
41006010	Sa' na'wẽ yũuwa'ja'scu pta'sh: Maa yatte paandejya' pa'jyã'jrra', cyteerráa paandejna ũsune'cue tyajũ qui' casejna u'pjcach.
41006011	Sa' mteeíi yu' i'cue'sh pta'shni's wẽsẽ'j wẽemeerra yat pqui'jmeete', tyãajũ casejene'cue i'cue'sh chindate quiwe tujnda's sacueecuerra, cyaj yuuwesa yuutyna. Isatj we'we': Dyus castigãywa'j en ãjte', tyãawe'sha' Sodoma Gomorra chjambtewe'shte jytjaacue castigo's cnayuutyna tyã'wẽ i'cue'shtyi jypa'gaya' wa'lpa'ga.
41006012	Tyã'wẽ Jesus jycaajte', tyãawe'sha' casejty Dyus yuwe's pta'shna, pcaltyi nvijtrra Dyus tashte mishawendwe jĩna.
41006013	Sa' ech luucu vit-satyva nasa ũusu cutyi'jna maanzcuẽe ãtsã'satyva aceite dyictjecjẽ awna nuycatyjity.
41006014	Tyã'wẽ Jesus quĩjquĩjva ew yũuni's ne'jue'sh Herodes jiyurra': —Juan Bautistane' uurrava qui' ĩtyĩ yuu, tyãasane' quĩjquĩj yũuya'va ãjã' jĩte',
41006015	vite nasa we'werra': —Naa pitstjẽ'ja' Dyus yuwe pta'shsa Eliasna jĩ'ty. Naapcachja' vite we'werra': —Tyãniiteyva ma'wẽta Dyus yuwe pta'shsa caseje', tyã'wẽysana jĩnaty ũsu'.
41006016	Nasa tyã'wẽ we'wete', Herodesva we'werra': —Juan Bautista tyjicja's na'wẽ caaspẽ'tje'tj tyãane' qui' ĩtyĩ yuurra quiite jĩc.
41006017	Herodesa' Juana's na'wẽ yuurraga quiicje'j: Herodesa' Juana's cadenaju tundrra carcelte ctyaaja'cju'ga, Herodias ajtserra ewmée yuwe ũspa'ga. Tyãa Herodiasa' Felipe nyuuc yu', atsa' Felipe yu' Herodes nyacjíirráac yu'. Nava Herodesa' Felipe nyu Herodiasa's cusa'jrra tyajy nyu na'wẽc jype'j.
41006018	Tyãa pa'ga cu'ga Juana' Herodesa's na'jĩna yu'cypej: Iindy yacjtjẽ'j nyu's cusa'jrra' iindy nyu na'wẽ jype'jni' ewme' jĩni's
41006019	Herodias jiyurra', Juana's ajtserra icj wẽerrava ãjã'tsmeecu'ga.
41006020	Juana's Herodias icjya' ãjãcajmén, Herodesa' carceltecu'ga ctyaaja'j nwe'wena. Juana' Dyus dyi'pte quĩjte yujva jypumbamée wala ew fi'nzesateva Herodesa' jiine' yu', tyãasane' ũucjrra nwe'we, sa' Juan pta'shni's Herodesa' cytey yuutsmeerrava wa'lmeecu'ga wechana wẽsẽ'je'.
41006021	Herodesa' tyajy upyni en añu ãa iisac fiesta vitu'. Tyãasac teech ente' fiesta qui'p tyajy jycaajni npiitstjẽ'jsa vite' Galileate jytujtjesaty pi'cyrra. Tyãa fiestatene' Herodiasa' Juana's ewmée yũuwa'ja's uy.
41006022	Tyajũ' Herodias niisa' tyãa fiestate pa'jrra' wala zhichcue cu'jne' pi'cynasa dyi'pte. Atsa' ne'jue'sh Herodes uyrra' na'jĩcu'ga tyãa cna'sa's: —Ijcha quĩj pẽjyteva, andya' ũsu'nja.
41006023	Dyus uyte, icha pẽyni's quĩjnava ũsurrá'nja, meerra' andy jycaajna ũsni quiwe's pẽjyyujteva pyãjn tyujnderra ũsu'nja jĩte',
41006024	tyãa cna'sa' casejna u'jrra, tyajy njĩ'ja'scu'ga paapẽjy: —¿Quĩj pẽyi'qui'tj? jĩna. Atsa' njĩ'j pasrra': —Juan Bautista dyictjea's mpẽychi jĩnacu'ga jycaaj.
41006025	Tyajũ' tyãa cna'sa' Herodes tashte qui' cũjrra': —Ãchjíi Juan Bautista dyictjea's plaatute acjrra maj jĩte',
41006026	ne'jue'sh Herodesa': Quĩj pẽjyteva ũsu'nja jĩna nasaa dyi'pte jurãyyã'jrra', ĩshiiya' ãjãmeecu'ga.
41006027	Tyajũ' Herodesa' dundtey teech soldau's caacju'ga Juan dyictjea's nicyya'.
41006028	Atsa' tyãa soldau' carcelna u'jrra', Juan tyjicja's spẽ'tjrra, plaatute acjrra jyũna cũjcu'ga tyãa cna'sa's ũsya'. Atsa' tyãa yu' jypa'garra', tyajy njĩ'ja'scu'ga ducj.
41006029	Tyã'wẽ yũute', Juan yacj u'jusawe'sh jiyurra', tyãa uuni cacue's quiisrra pendaacu'ta. Tyã'wẽ yũuni'sne' Herodesa' yajcy.
41006030	Tyã'wẽ e'nz e'nz jycaajnisawe'sha' Jesus tashte qui' shawendna pa'jrra', tyãawe'sh ma'wẽ caapiya'jna quĩjrra yũurrava Jesusa's jyuca pta'shtyi.
41006031	Tyã'wẽ nasa tyacue wala pa'jna ũste', tyãawe'sha' ũ'wa'j en yujva uyméety fi'nzena ũsu'. Tyãa pa'gac Jesus we'werra': —Mejcawe, dundte jycaaseya' nasaa yatmeesu jĩ'.
41006032	Tyajũ' Jesusa' tyãa yacj u'jusawe'shrráaty pe'jrra, barcote cjẽerra u'cj, nasaa yatmeesu pa'jrra jycaaseya'.
41006033	Tyã'wẽ Jesus u'juetste nasa wala uyrra', mtee pa'jya' u'juetsteva jiyuty. Tyãasaty tyãawe'sh cjuẽ'y yatste pa'j Jesus pa'jwa'tje maa chjambuwe'shva wuwuurráa u'jrra.
41006034	Atsa' Jesus barcoju casejetsrra', uycu nasa wala cuj pcjaacjena ũste. Sa' tyãawe'shtyi's peeygãjc tyã'wẽ piisháa namu ji'pjmeesa na'wẽ tyãawe'shrráa ũste. Tyajũ' Dyus yuwe's wala caapiya'cj.
41006035	Cytee caapiya'jna ũsiyna cusutste', tyãa yacj u'jusawe'sha' tyajy tashte utyaarra na'wẽty we'we: —Aysu nasaa yatmeete ũsiyna, cusutsa'.
41006036	Atsa' nasatyi' mcaaj, cyaj yat-su meerrava chjambcuẽ utyasu ũsta' cysũ pa'jrra ũ'wa'j weyuutyna. Tyã'wẽme' ayte' quĩjva ji'pjmeeta' jĩte',
41006037	Jesus pasrra': —I'cue'sh mpuutswe jĩnac jycaaj. Atsa' tyãawe'sha' na'wẽty pas: —Cue'sha' doscientos peso pan weyya' u'jrra puutsuvá'nja'w jĩte',
41006038	Jesusa' pẽjycu: —¿Manz pan ji'pjcue? Me'jwe tjengya' jĩna. Atsa' pan uyrra', pta'shtyi: —Tajts pan, e'nz wendyrráatja'w uy jĩna.
41006039	Tyajũ' Jesusa' nasatyi' tyacsũ cachcaacj fiifii tyuteerra.
41006040	Atsa' cien ãj vite' cincuenta cyanztyi fiifii tyuteerra cach.
41006041	Naapcachja' Jesusa' tajts pan e'nz wendytyi uwerra, cielute pagayrra Dyusa's wechana'va pantyi pe'ltenderra tyãa yacj u'jusawe'shtyi' ũscu, nasaty jyuca ũsu'scajn. Sa' wendytyiva tyã'wẽycu ũsu's jyucaysaty.
41006042	Tyã'wẽ yũute', jyucaysa ũ'rra tyictyi neeyũu.
41006043	Tyajũ' tyãa pan vite' wendy pe'ltendenisa neeyũute' pcjacjrra', doce canastate utaty pcjacj.
41006044	Atsa' nasa yu' pitstjẽ'jrráaty isani cinco mil ãjty yu'.
41006045	Tyajũ' Jesusa' tyãa yacj u'jusawe'shtyi barcote caateca'jrra yatste caacj Betsaidan. Tyã'wẽ yũurra' tyãa yu' cytee neeyũuc nasa tyuteena u'jsaty wechana.
41006046	Sa' nasa jyuca tyuteena u'juetspcachja', Dyus yacj puuty we'weya' u'cj tjã'tje.
41006047	Jyuca chji'ndyna jyã'jatste', barco' ĩcj pyãjũy u'juetscu yu', Nava Jesus yu', ĩcj cutetee ũsíirráac yu'.
41006048	Sa' cjicjyna sẽjetste', Jesusa' uycu Betsaidan u'jsawe'shtyi's wejya yupte, barco's caajya' chjãchjamée ĩcjsu u'jute. Tyajũ', Jesusa' tyãawe'shtyi cpajcyya' ĩcjsu u'jrra, tyãawe'sh pucasu utya sẽjrra, barco's pjyajtsna scjẽuutscu yu'.
41006049	Atsa' barcote u'jsawe'sha' tyã'wẽ ĩcjsu u'juetste uyrra', echa'stja'w uy sũjrra sustyi pembée.
41006050	Tyã'sa' jyucaysaty uyrra ũucj. Naapcachja' Jesusa' we'wec: —Ũucjnuwe. Andytju jĩna.
41006051	Tyajũ' Jesusa' barcote cjẽjetspcachja', wejya' yujuc. Atsa' tyãawe'sha' iiméj wala ũucj yajcyna cuj we'wenaty neeyũu.
41006052	Tyã'wẽ Dyus Nchi'crra quĩjya'va ãjãwa'jsarrac cujmée pan yacj nasa tyaanzcuẽesaty sã'jĩ' sũjwa'j yu'sa' ji'pjmeene'ta yu', tyãasaty tyacue wala cuj yajcyna neeyũu.
41006053	Tyajũ' Genesaret quiwete pesajrra', barco's ĩcj pucatety tundrra tyaj.
41006054	Atsa' barcoju sa'jatspcachja', tyãa quiwesuwe'sh nasa' jiyuty Jesus pa'jni's.
41006055	Sa' tyãa quiwesu ãtsã'saty jyuca pcjacjrra yacjna pa'jty Jesus mtee ũsteva.
41006056	Tyajũ' Jesusa' chjambna ma'c u'j, meerra' yat-su ma'c pa'jya' u'j, meerra' dyi'tje ma'c u'juets yuu nava tyajy scjẽwwa'jsuty ãtsã'saty cjicje'. Tyã'wẽ yũurraty scjẽuutste' wala pytjaa we'we', tyajy atyj vitsterráava ãtsã'saty cjya'ndyi'cjan. Atsa' maava tyajy atyj vitsterráava jya'ndysa', jyuca catyjirraty neeyũ'.
41007001	Tyajũ' fariseowe'sh vite' Dyus leya's caapiya'jsawe'shva Jerusalenu pa'jrra Jesus tashte utyaaty tjengya'.
41007002	Atsa' Jesus yacj u'jusawe'sha' cusecjẽ' yu' caajmée ũ'wetste uyrra', atsewe'wety fariseowe'sha'.
41007003	(Yatsgawe'sh ma'wẽ jycaatje' Judiuwe'sha' jyucaysa na'wẽ cuj jwend yũuwa'ja'styi nwẽesẽ'jẽ' ewmeesa pẽetjecajmén jĩrra:
41007004	Mercaujũ pa'jrra', cusecjẽ yu' caajwa'ja' jĩ'ty. Sa' vaso, mityj, quĩjva iijyũni tsam yuutyi' jyuca cajcuecjẽ yu' caajrra iijyũwa'ja' jĩnaty caapiya'ja'.)
41007005	Tyãasaty fariseowe'sh vite' Dyus leya's caapiya'jsawe'sha' na'jĩna Jesusa's pẽjy: —Indy yacj u'jusawe'sha' ¿quĩj yũurrata yatsgawe'sh caapiya'jnityi' cytey yu'tsmée, cusecjẽ yu' caajmée ũ'wé'? jĩte',
41007006	Jesusa' na'wẽc pas: —I'cue'sha' yuwejurráa ew we'werra', ũuste yu' ewméerráa yaacysai'cue atsa' Isaiasa' isa yuj Dyus we'weni's na'jĩna fi'jne': Naa nasa' yuweju yu' andya's yaaqui'tja'w jĩrrava, Ũusuj yu' andya's yaaqui'tsmeeta'.
41007007	Naa quiwete nasaa caapiya'jnirrá's cytey yuuna ũsrra, Tyã'wẽ Dyus jycaajni'stja'w cytey yu' jĩte', cyul yujna jĩna Dyus we'weni'scu fi'j Isaiasa'.
41007008	I'cue'sha' Dyus jycaajni yu'sa' nvijtrra, naa quiwega nasaa caapiya'jnirrá's i'cue nwẽesẽ'jna wala ew qui'su' na'wẽ yũuna: vaso, mityj, quĩjquĩjtyva tyã'wẽ i'cue qui'su' yu' caajna.
41007009	Na'jĩ'tj na': i'cue'sha' naa quiwega nasaa caapiya'jnirrá's nwẽesẽ'jna qui'srra', Dyus jycaajni yu'sa' nvijti'cue.
41007010	I'cue'sh na'wẽ yũuni's myajcywe vacy: Moisesa' na'jĩnac fi'j: Iindy tata iindy mama tyãawe'shtyi' peeygãjna pu'chwa'ja' jĩ'c. Atsa' tyã'wẽ yũumée, neywe'shtyi atsewe'wesa' uu ena's ji'pjuna jĩ'c.
41007011	I'cue'sh yatsgawe'sha' na'wẽty caapiya'ja': Maa nasava neywe'shtyi peeygãjna pu'chmée, andy ji'pjuni i'cue'shtyi pu'chwa'ja's Dyusna ducje'nja jĩna we'werrarráa, neywe'shtyi' pu'chmeeteva ewa' jĩ'ty. Nava i'cue'sha' tyã'wẽ yatsgawe'sh caapiya'jnirrá's cytey nwẽese'jrra', Dyus jycaajni yu'sa' cytey yu'tsmeei'cue, naasáa Dyus jycaajnimeerráaty i'cue quĩjquĩjnava jyuca cytey yu'.
41007014	Jesusa' qui'quin nasaty we'werra' na'jĩc: —Mwẽesẽ'jwe jyucaysa, ew jiyuya':
41007015	Quĩj ũ'va tutyjterráa cjẽesa yu', nasaty ewmeesa vitu'tsme'. Naasáa ũusuj ewmée yaacynisa yuurráac nasaty ewmeesa vitu'.
41007016	Atsa' maava jiyuwa'jsa ũsrra', jiyune'cue jĩrrac nvijt.
41007017	Tyajũ' Jesusa' nasaty tyuteerra' yattec u'ca. Atsa' tyãa yacj u'jusawe'sha' jiyumeerra' pẽjytyi tyã'wẽ pta'shni's.
41007018	Atsa' Jesusa' na'wẽc we'wena pta'sh: —¿I'cue'shva jiyu'tsmeevá'cue? Quĩj ũ'va tutyjterráa cjẽerra', nasaty ewméesa yu' vitmeena sũju'tsmeevá'cue.
41007019	Tyãa pa'gatey quĩj ũ'va ũuste yu' u'camée tutyjterráa cjẽerra', tyajũ qui' caseje'c jĩc. Jesusa' tyã'wẽ we'werra': ũ'nisa yu' quĩjva jyuca ewsarrarráata' jĩrrac tyã'jĩ'.
41007020	Nava ũusuj ewmée yaacynisa yuurráac nasa's ewmeesa vitu'.
41007021	Tyãa pa'gatey, canzh yaacyni, ptamsarrava vite yacj canzh yuuna fi'nzeni, canzh yuuni, nasa icjni,
41007022	pesweeni, vite jĩ's cusa'jrra ji'pju wẽeni, ptjãaweni, ĩshĩini, vitety ajtsena fi'nzeni, wẽeshuni, canzh we'wena fi'nzeni, iiwejch iiwejch yajcyna fi'nzeni, quĩjteva ewmeerráa yũuna fi'nzeni
41007023	tyã'wẽ ewmée yaacynisa' ũustewe'shta'. Tyãasaty tyã'wẽ caaũusutje'jrra, nasa's ewmeesa vitu'.
41007024	Jesusa' tyãajũ casejrra', Tiro Sidon chjamb ja'ndasuc pecũjya' u'j. Sa' cysũ pa'jrra', teech yatte u'carra, quim yujva jiyu jytjãasme'. Nava quim yujva jiyunimeete u'juya' yu' ãjãme'.
41007025	Tyajũ' teech u'y Sirofenicia quiwetewe'sha' Jesus pa'jni's jiyurra pa'cj. Sa' tashte peejyũcuerra pytjaa we'wec: —Niisa ji'pjtju tyã'sa' ech luucu vit-sac iiyamu. Atsa' tyãa echa's nuucutyi'jine'nga ũusu jĩna pi'cyte',
41007027	Jesus pasrra na'jĩc: —Mũytjaswe, luuch cjuẽ'y ũ'cajn. Tyã'wẽ luuch ũ'wa'ja's cusa'jrra alcuty ũswa'jme' jĩte',
41007028	tyãa u'y pasrra': —Isa yuj we'we'ng, tyã'wẽ yuja'. Nava alcu' mesa dyiisu ũsrra', pejca ũ'wẽ'ty luuch ũ' pe'yarráatyva jĩte',
41007029	Jesus pasrra': —Isa, tyã'wẽ yuja'. Atsa' me'jwe, i'cue jytjãasni's uyuune'cue, ech luucu vit-sa' i'cue niisa ũusu casejyã'cj jĩte',
41007030	tyãa u'ya' yatna shawendrra uycu, echa' ũusu casejte' wẽt yã'j camaga ũste.
41007031	Jesusa' qui'quin Tiro quiwejũ casejrra, Sidon chjambuy vite' Decapolis quiwey uycjẽwna u'jrra, Galilea ĩcj walatec pa'j.
41007032	Cyteea' teech pitstjẽ'j wẽsẽ'jya' we'weya'va ãjãsame'styi Jesus tashte nuypa'jrra pytjaa we'we nuycatyjicajn.
41007033	Atsa' Jesusa' tyãa ãtsã'sa's nasameete fii pe'jna u'jrra, tjũ'wẽ cafyte pdyi'p jya'ndyna'va, tyajy fyne'sha's cuse vitste cuutsje'jna', tjuneteva jya'ndycu.
41007034	Sa' ũusdyi'na cielute pagayrra: —¡Efata!—jĩc, tee pjaate jĩrrac tyã'jĩ'.
41007035	Tyã'jĩtspcachja', tjũ'wẽ cafya' pjaatety, atsa' tjuneva ewuute', ew we'weya' ãjãc.
41007036	Tyajũ' tyãa nasatyi' Jesusa' wala neewe'wec, tyã'wẽ yũuni's quim yujtyva pta'shcajmén. Tyã'wẽ ew neewe'weteva, jweeíirráaty mtee mteeva pta'shna jyã'j.
41007037	Tyã'wẽ yũute', nasa jyucaysa wala cuj jwend yaaqui'ty na'jĩna: —Ãtsã' ma'wẽsatyva jyucac pu'chji'. Wẽsẽ'jya' ãjãsameetyva cwẽesẽ'je'cj, sa' we'weya' ãjãsameetyva cwe'we'je'cj jĩ'ty.
41008001	Tyãa entey nasa iiméj wala cuj pcjaacjerra quĩj yujva ũ'wa'j ji'pjmeete', Jesusa' tyãa yacj u'jusawe'shtyi pa'yarra na'jĩc:
41008002	—Naa nasa' tecj en yã'j andy yacj ũsta', nava quĩj yujva ũ'wa'j ji'pjmeeta' atsa' andya' peeygãja'tj.
41008003	Quĩj yujva puutsmée yatna caatje', maaíi yu' jyu'juwe'shta' na' wẽerra dyi'tje chjãchjameetyna jĩte',
41008004	tyãa yacj u'jusawe'sh pasrra': —¿Ma'wẽ puutsya' ya'ãjãcy, aysũ' nasaa yatrráa yujva meeta' atsa'? jĩte',
41008005	Jesus pẽjyrra': —I'cue'sha' ¿manz pan ji'pjcue? jĩte': —Sieterráa ji'ptja'w jĩnaty pas.
41008006	Tyajũ' Jesusa' nasaty quiwesu cachcaajrra', siete pantyi jypa'garra Dyusna wechana'va, pe'ltenderra tyãa yacj u'jusawe'shtyi ũsu'scu, nasa tyanzcuẽesaty puutscajn. Atsa' tyãawe'sha' cytey yuuty.
41008007	Sa' wendyva ji'pju'ty cujmeecue, atsa' Jesusa' Dyusna wechana'va, tyãa wendytyi tyundeendecaacj.
41008008	Atsa' jyucaysa tyictyi ũ'. Tyãa ũ' quijyaate' siete canastate utaty pcjacj.
41008009	Tyãa ente tyã'wẽ ũ'sa' cuatro mil ãjty yu'. Tyajũ' Jesusa' nasaty caajna'va,
41008010	tyãa yu' barcote cjẽec tyãa yacj u'jusawe'sh yacj Dalmanuta quiwen u'jya'.
41008011	Cytee pa'tje', fariseowe'shva pa'jrra Jesus yacj puuty we'wety. Sa' ma'wẽ yũuteva jiyuya' Jesusa's pẽjytyi: —Cieluju quĩjrráava mcaavya'ja'j jĩna.
41008012	Tyã'jĩte', Jesusa' wala ñus yajcyna na'jĩc: —Naa nasa' ¿quĩjya'qui'ty tyã'wẽ cieluju caavya'ja'j jytjãasu'? Isa yu' tyãa nasatyi' quĩjva caavya'ja'jnimée wejy ewna jĩc.
41008013	Tyã'jĩrra', nasaty nvijtna' qui'quin barcote cjẽena'va ĩcj cuten u'cj.
41008014	Sa' pechcanarra ũ'wa'j yu' ji'pjmée barcote u'juetsrraty yajcy. Naasáa teech panrráaty ji'pj yu'.
41008015	Tyajũ' Jesusa' na'wẽc jypa'yacy caaj: —Mpa'yajcywe, Herodes vite' fariseowe'sh levadura ewmeesa's jĩte',
41008016	Jesus yacj u'jusawe'sha' tyãawe'sh pwe'sh na'jĩnaty puuty we'we: —Pan ji'pjmeetja'w, tyãa pa'gane' tyã'jĩ' jĩty.
41008017	Atsa' Jesus wẽsẽ'jrra na'jĩc: —¿Maa sũjrracue tyã'wẽ pan ji'pjmeetja'w jĩna we'wé'? ¿Ãchpcach jiyu'tsmeevá'cue, pan ji'pjmeeteva tjẽymée sã'jĩni's yaaqui'tsmeevá'cue? ¿I'cue'sh ũuste cjẽje'tsmeevá'?
41008018	I'cue'sha' yafyju yu' uyrrava, jiyuya' yu' ãjã'tsmeevá'cue, sa' andya' quĩjnava tjẽymée ãjãni's yaaqui'tsmeevá'cue.
41008019	Miiyajcywe vacy: Tajts pantyi tyundeenderra cinco mil nasaty puutste', ¿manz canastacue pcjacj quijyasaatyi'? jĩte', tyãawe'sh pasrra': —Doce canastatja'w pcjacj jĩty.
41008020	—Atsa' siete pantyi tyundeenderra cuatro mil nasaty puutste', ¿manz canastacue pcjacj quijyasaatyi'? jĩte', tyãawe'sh pasrra': —Siete canastate utatja'w pcjacj jĩty.
41008021	Atsa' Jesus we'werra': —Tyã'wẽ tjẽymée yũunisatyi' yaaqui'tsmeevá'cue sane'cue tyã'wẽ ũ'wa'j pan ji'pjmeetja'w jĩna we'we'.
41008022	Tyajũ' Jesusa' Betsaida chjambte pa'tje', cyteea' teech pitstjẽ'j uyya' ãjãsame'styi nuypa'j, nuycatyjicajn pytjaa we'wena.
41008023	Atsa' Jesusa' tyãa uyya' ãjãsamée cusete pu'quisrra, chjamb eca pe'jna u'jrra', yafyte fyne'sh shũshna'va yafyte jya'ndycu. Tyã'wẽ yũurra pẽjycu: —¿Ma'wẽrrá' uyu'ngá'? jĩte', tjengu'ngrra':
41008024	—Nasa' fytũu tash na'wẽrráaty vya', nava ẽsẽ'se'ty jĩc.
41008025	Tyajũ' Jesusa' qui'quin tyajy cuseju yafyte jya'ndycu, atsa' yafya' pjaatete' ew uyya' ãjãc.
41008026	Tyajũ' Jesusa' neewe'wec: —Chjambsu u'cameene'nga, sa' maa yujtyva pta'shmeene'nga iindy yafytyi quim pjaandeteva jĩnac yatna caaj.
41008027	Jesusa' tyãajũ qui' u'cj tyãa yacj u'jusawe'sh yacj casejrra. Sa' Filipo vitni chjamb Cesarea ja'ndasuc pecũjya' u'juets yu'. Tyajũ' dyi'tje u'juetsíi tyãawe'shtyi pẽjycu na'jĩna: —Andya's ¿quimna jĩ'ta nasa'? jĩte',
41008028	tyãawe'sh pasrra': —Maaíi yu': Juan Bautistana jĩ'ty. Atsa' vite we'werra': Eliasna jĩ'ty. Atsa' vite we'wesa': Tyãniiteyva ma'wẽta Dyus yuwe pta'shsa caseje' tyã'wẽysana jĩ'ty jĩte',
41008029	Jesusa' na'jĩnac pẽjy: —Atsa' i'cue'sha' ¿quimna sũju'cue? Tyã'wẽ pẽjyte', Pedro pasrra': —Indya' Cristo, Dyus tashu yuusang jĩte',
41008030	Jesusa' maa yujtyva pta'shcaajme'.
41008031	Tyajũ' Jesusa' pta'shcu: —Dyus Nchi'c Nasa Yuusa' wala pcyuuni pa'ga yuuna, sa' judiu ntjẽ'jsawe'sh vite' sacerdote npiitstjẽ'jwe'sh vite' Dyus leya's caapiya'jsawe'sh ajtserra quiicje'jetyna. Atsa' uurrava tecj ente' qui' ĩtyĩ yuuna jĩc.
41008032	Jesusa' tyã'wẽc ew ãate pta'sh. Atsa' Pedro' Jesusa's fiite pe'jna u'jrra, yu'cypejc.
41008033	Tyã'wẽ yu'cypejte', Jesusa' vitety yu'tjengrra', Pedro's na'jĩnac pas: —Echtjẽ'j, andy tashu mtyutée. Indya' Dyus jytjãasni yu'sa' cytey yuumée, naa quiwete nasaa yaacynirrá'sngu cytey yuu wẽjẽ' jĩrra',
41008034	Jesusa' tyãa yacj yuusawe'shtyi pa'yarra na'jĩc: —Maa nasava andy yacj yuu wẽerra', peecy cacue jytjãasni's quĩjnava jyuca nvijtrra yuurráa andy yacj yujya' ãjãne'cue, macue tjẽysa uuwa'j ma'c pa'j nava tyã'sa' yajcymée.
41008035	Nava naa quiwete ĩtyĩ fi'nzewa'jrrá's ya'nwe'wesa', Dyus yacj fi'nzewa'j yu'sa' iviituna. Naapcachja' Dyus yuwe's nwẽesẽ'jrra andy yacj fi'nzepa'ga naa quiwete ĩtyĩ fi'nzeni's yajcymée iviitusa', Dyus yacj fi'nzewa'j yu'sa' iviitumeena.
41008036	Macue naa quiwetewe'sh yu'sa' jyuca cnayrrava peecy ũus yu's iviitute', ¿quĩjterrá' selpiima'c?
41008037	Peecy ũusa's iviituyã'tje', ¿quimrra' nwe'wema'c?
41008038	Maa nasava andya's jypa'gaya' wa'lna andy pta'shnityva wa'lutyna nasa ewmeesa atsewe'wete atsa' tyã'wẽ yũusa's Dyus Nchi'c Nasa Yuusaava Dyus angeleswe'sh yacj eena' cweetjna quĩjrra' jypa'gaya' wa'luna jĩc.
41009001	Tyajũ' qui'quin we'werra' na'jĩc Jesusa': —Isatj we'we', ayte ũssa maaíi yu' uumey uyuune'cue Dyus naa quiwete jycaajya' quĩini's jĩc.
41009002	Tyajũ' seis en scjẽwniite', Jesusa' tjã'j walate pe'jna u'cj Pedro Jacobo Juan tyãawe'sh tecjsarráaty. Cytee pa'tje', Jesus cacue' fiycu zhichcue yu'ptjej tyãawe'sh yafyte.
41009003	Tyajy atjni ropa' yãndy na'wẽc zhichcue chijme yuu; naa quiwete maa yujva tyã'wẽ zhichcue chijme yu' tjetjya' ãjãmeetyna.
41009004	Naapcachja' Pedrowe'sh yafyte vyaaty Elias vite' Moises. Tyãawe'sha' Jesus yacjtyi puuty we'wena ũsu'.
41009005	Atsa' Pedro' tyã'wẽ uyrra', Jesusa's na'jĩc: —Ayte' cue'sh ũswa'j wala ewa'. Atsa' tecj wa' tyajaga, teechsa' iindy jĩi, vite' Moises jĩi, vite' Elias jĩi jĩc.
41009006	Pedrowe'sha' wechaniite ũucjsa na'wẽty neeyũu, tyãasac Pedro' wechaniite tyã'wẽ we'we.
41009007	Tyajũ' tãapj quĩjrra apjcu, atsa' tãapj dyiiju na'wẽc we'weni ptjũuse: —Na' andy Nchi'c wala wendynisa', atsa' tyã'sa' nwẽesẽ'jna cytey myuuwe jĩtspcachja'
41009008	Pedrowe'sha' tjengu'ngrrava, Moiseswe'shtyi uymeeta', naasáa Jesusrráa yã'j ũstety uy.
41009009	Atsa' tjã'ju u'juetsrra', Jesusa' Pedrowe'shtyi' wala neewe'wec: —Ãchjíi yu' maa yujtyva pta'shmeene'cue tyã'wẽ uyni's, naasáa Dyus Nchi'c Nasa Yuusáa uurrava qui' ĩtyĩ yuuniijũ pta'shine'cue.
41009010	Tyã'wẽ neewe'weni's cytey nwẽesẽ'jty quim yujtyva tuutje'jmée. Nava tyãawe'sh pwe'sh yu' puuty paapẽyĩ'ty: Uuyã'jrra', ¿ma'wẽ qui' ĩtyĩ yuucy? jĩna.
41009011	Tyajũ' na'wẽ caapiya'jni'styi Jesusa's paapẽjy: —Dyus leya's caapiya'jsawe'sha' Elias cjuẽ'y yatste pa'jana jĩ'ty sa' ¿ma'wẽ yuuwa'jsacy atsqui'ty tyã'jĩ'? jĩte',
41009012	Jesusa' na'wẽc pta'sh: —Isa, Elias cjuẽ'y yuj yatste pa'jrra jyuca pjeu'jwa'jsa yu'c atsa' isa yuj pta'shi'ne'ta. Tyã'wẽy Dyus Nchi'c Nasa Yuusa's we'werra': wala pytjaa yuuna nasa ajtserra pcyuuni jĩna Dyus librute fi'jni ũsa' tyãava isa yuja'.
41009013	Eliasa' pa'jana jĩ'ty atsa' Eliasa' pa'jyujc, nava tyã'sa' quĩjquĩjva yũuty Dyus librute ma'wẽ fi'jni ũsna tyã'wẽy.
41009014	Tyajũ' Jesusa' vitesa neeyũuty cytee shawendna quĩjatste', nasa wala pcjaacjena ũsu'ty. Atsa' Dyus leya's caapiya'jsawe'sh yu' tyãawe'sh yacjtyi wala we'wena ũsu'.
41009015	Naapcachja' Jesus yujteva jiimée ũsiyna, Jesus pa'jatsyã'tje uyrra', nasa' jyucaysa ũucj yajcynaty wechaya' utyáa.
41009016	Tyajũ' Dyus leya's caapiya'jsawe'shtyi' Jesusa' pẽjycu: —¿Quĩj yũupa'ga tyacue weech we'wena ũscue? jĩte',
41009017	tyãa nasa wala cshavyte teechsa' Jesusa's na'jĩnac pta'sh: —Andy nchi'ca's ech luucu vit-sa iiyamute' we'weya' ãjã'tsme' tyã'snatj ayte nuypa'j.
41009018	Tyãa luucha' mtee ũsteva ech luucu vit yã'tje', qui'tjtyi csuusu'jna yuwesu bu'chrráac sẽjna weté'. Tyã'wẽ yũuna wala tallitsa'. Atsa' indy yacj u'jusawe'shtyi' pi'cyyã'tj nuycatyjicajn, nava ãjãmeeta' jĩte',
41009019	Jesus pasrra': —Dyusa' pu'chjina sũjwa'j yu'sa' ji'pjmeesata' naa nasa'. ¿Bagachpcach i'cue'sh yacj pu'chna ũs ya'vatca? ¿Bagachpcach ãjãmée fi'nze ya'vacue? Tyãa luucha's mneejyũjwe ayte jĩte', nuycũjty Jesus tashte.
41009020	Atsa' ech luucu vit-sa' tyãa luucha's caywẽchpa'ja'tje', quiwesu wetec yuwesu bu'chrráa sẽjna.
41009021	Tyajũ' Jesusa' luuch neya's pẽjycu: —Tyã'wẽ ãtsã'ni ¿macue tyach yuutsna? jĩte': —Le'chíic tyã'wẽ yu'.
41009022	Sa' maa entey yu' tyachmeynac wẽechpa'jrra ipyte cjẽena yu'cjẽva cjẽena uupchãj yuuna u'ju'. Atsa' cyajtj indy yacj ewupchãjte', ma'wẽrráava pu'chjine'nga peeygãjrra jĩna pi'qui' jĩte':
41009023	—Indy yuu tyã'wẽ Dyusa' pu'chjina sũjte yu', quĩjva jyuca cytey yuuna tyã'wẽ yaacysa's jĩte',
41009024	luuch neya' suscu we'wena pytjaa pi'cy: —Dyusa' pu'chyujuna sũju'tj, sa' andy ũuste tyã'wẽ yaacywa'ja's jweeíirráa wala meen caajiyu'j jĩc.
41009025	Tyajũ' Jesusa' nasa wala cuj pcjaacjena utaatste uyrra', ech luucu vit-sa's na'jĩnac we'we: —Ech luucu vit-sa cwe'we'je'tsmeeng, sa' wẽsẽ'jwe'shte tjũ'wẽtyva apjngu, nava ãchja' andy we'weni's nwẽesẽ'jrra ũusu mcaasej, peena yu' u'cameene'nga jĩte',
41009026	ech luucu vit-sa' tyãa luucha's sus cweeyi'jna caywẽchpa'ja'jrra casejc. Atsa' tyãa luucha' uuníi na'wẽc wetena neeyũu. Cyajty nasa we'werra': —Ãchja' pejca uuc jĩna we'we'.
41009027	Nava Jesusa' cuseju pu'quiscu, atsa' tyãa luucha' quiitec.
41009028	Jesusa' tyãajũ u'jrra', teech yattec u'ca. Atsa' tyãa yacj u'jusawe'sha' pẽjytyi: —Cue'sha' ¿quĩj yũurracytja'w echa's cutyi'jya' ãjãmée? jĩte',
41009029	Jesusa' pta'shcu: —Na'wẽsa echa' tjẽymée yu' casejmeena, wala yũunaana Dyus yacj puuty we'wete yuurráa casejena jĩc.
41009030	Tyajũ qui' u'jrra', Galilea quiwencu u'j. Sa' cyteea' tyãa yacj u'jusawe'shtyic caapiya'jwa'j ji'pju' naa pa'ga quim yujva jiyu jytjãasme'. Sa' dyi'tje u'juetsrra', na'wẽc tyajy uuwa'ja's pta'sh: —Dyus Nchi'c Nasa Yuusá's nasa ewmeesa cusete ducjni yuuwa'ja', atsa' tyãawe'sha' icjetyna. Atsa' uurrava, tecj ente' qui' ĩtyĩ yuuna jĩteva,
41009032	tyãa yacj u'jusawe'sha' jiyumeeta', nava pẽjyya' yu' ũucjtyi.
41009033	Sa' Capernaum chjambte teech yatte pa'jrra', tyãa yacj u'jusawe'shtyi paapẽjycu na'jĩna: —I'cue'sha' dyi'tje yujrra', ¿quĩjcue puuty we'we'? jĩteva,
41009034	tyãawe'sha' tjaamerra pasmeeta' tyã'wẽ dyi'tje yujrra', ¿maa wejy jytjaacue walasacytja'w? jĩna puuty we'werrava.
41009035	Tyajũ' Jesusa' docesaty pa'yarra cachrra pta'shcu: —Maateva jytjaacue walasa yuu wẽerra', iiwejch yajcymée maatyva jyuca selpiirra yuurráa jytjaacue walasa yuuna.
41009036	Tyã'jĩrra' teech luuchcuẽ's tyãawe'sh cshavyte tyajrra cusete yacjrra na'wẽc we'we:
41009037	—Maa nasava andyna wa'lmée jypa'gasa' andy na'wẽy luuch na'wẽcuesatyva ajtsemée jypa'gatyna. Tyã'wẽ yũusa' andyna jypa'gasarra tyã'wẽ yuutyna. Sa' andyna jypa'gasa' andyrráana jypa'gamée, andyna caajsa'sva jypa'gasa yuutyna jĩc.
41009038	Tyajũ' Juana' na'wẽc pta'sh: —Indy ¿ma'jĩqui'ng? Cue'sha' teech pitstjẽ'j uytja'w tyã' ech luucu vit-saty nasaa ũusu cutyi'ji'c Jesuscu jycaaja' jĩna we'werra. Nava tyã'sa' jwee yu' tyã'wẽ yũucaajmeetja'w cue'sh yacj u'jusame' naa pa'ga jĩte',
41009039	Jesus pasrra': —Tyã'wẽ yũunuwe, tyãa pa'gatey andy yase's cysuusrra ech luucu vit-saty nasaa ũusu cutyi'jsa' andya's atsewe'wemeena quim yujva.
41009040	Maava cue'shtyi atsewe'wesamée yu', cue'shtyi pu'chsa íirráatyna.
41009041	Na'jĩ'tj na': I'cue'sha' Dyus luuchi'cue naapa'ga maava i'cue'shtyi peeygãjna teech tasa yu'rráava yusuna tyã'sa' dewení yuuna.
41009042	—Mpa'yajcywe, tyã'wẽme' luuchcuẽ andya's yaacysaty pcalte cweete'jena tyã'sa' tyjicjte scuutyj ũ'cjni cueta's tundrra ĩcj wala dyiicjẽ acjvatsrráa, wejy ewna.
41009043	Meerrava iindy cuse tyã'wẽ pcalte indya's cweete'jetste', mespẽ'tj. E'nz cuse yacj uu quiwete cjẽe na'wẽ', wejyva teech cuserráa ji'pjrrava ptsumée ĩtyĩ fi'nzewa'tje u'cani wejy ewa'. Tyã'wẽme' uu quiwete ipy wala seena'sa bagachte yujva ũchjawa'jsame'.
41009044	Cyteea' bagachte yujva wesa' chjavyna ptsuwa'jsameeta', atsa' ipy seena'sava ũchjawa'jsame'.
41009045	Tyã'wẽy iindy chindava pcalte cweete'jetste', tyã'sva mespẽ'tj. E'nz chinda yacj uu quiwete cjẽe na'wẽ', wejyva teech chindarráa ji'pjrrava ptsumée ĩtyĩ fi'nzewa'tje u'cani wejy ewna. Tyã'wẽme' infiernote ipya' bagachte yujva ũchjawa'jsame'.
41009046	Cyteea' bagachte yujva wesa' chjavyna ptsuwa'jsameeta', atsa' ipy seena'sava ũchjawa'jsame'.
41009047	Tyã'wẽy iindy yafyva pcalte cweete'jpchãj yuutste', mcuutyi'j. E'nz yafy yacj infiernote cjẽe na'wẽ', wejyva teech yafy yacjrráava Dyus jycaajna ũsnite u'cani wejy ewna.
41009048	Tyã'wẽme' cyteea' bagachte yujva wesa' chjavyna ptsuwa'jsameeta', atsa' ipy seena'sava ũchjawa'jsame'.
41009049	Tyãa pa'gatey tyãa ipya' caaptsu'ju'jwa'jsame'.
41009050	Nenga' wala seelpisa'. Nava shũucãjte', ¿ma'wẽ cselpi'jya' ewuutyqui? I'cue'sha' nenga na'wẽy selpiina mfi'nzewe, jyucaysa yacj ewrráa.
41010001	Jesusa' Capernaum chjambu casejrra', Judea quiwen vite' Jordan yu'wala cutencu u'j cysũ pecũjya'. Sa' Jordan yu'wala cuteju ũste', wala nasa pcjaacje'ty tyajy ũsnite. Atsa' cyteeva caapiya'ja'cj vite ajsũ na'wẽy.
41010002	Naapcachja' fariseowe'sha' Jesus tashte utyaarra' na'wẽty paapẽjy, pasya' shiingte' ewmée vit-ya' sũjrra: —Ptamsarrava, nyu's wãatãjte ¿ewmañ? jĩte',
41010003	Jesus pasrra': —Jiimeevá'cue Moises jycaajni's jĩna pẽjyte',
41010004	tyãawe'sh pasrra': —Moises jycaajrra', nyu's wãatãjya' ewuwechte', nyu canzh yuuna fi'nzeni's etste fi'jrra ducjrrac tyuteecaja' jĩte',
41010005	Jesus pasrra': —Moisesa' tyã'wẽ yũuwa'ja's nvijt yujc, nava peecy nyu quĩjva yũumeeteva wãatãjna fi'nzepa'ga íirráac tyã'wẽ yũuwa'ja's nvijt, peecyrráa yu' wãatãjya' ãjãcajmén.
41010006	Nava Dyusa' nyafiitey naa quiwe's pjeu'jíi e'nzíity ja'ndarrajc vit pitstjẽ'j pety u'y yã'jrra.
41010007	Atsa' tyãa pa'ga pitstjẽ'ja' peecy neywe'sh tashu tyuteewa'jsa', nyu yuuwa'jsa yacj utyaaya',
41010008	tyã'wẽ e'nzrrava, teechsarráa na'wẽ yuuna pa'jya'. Atsa' tyã'wẽ yũuniijũ' e'nzmée teechrráac yuuna pa'ja'.
41010009	Tyãa pa'ga Dyus pũpyrra nviitni ptamsayã'tyji' quim yujva tyujndeya' ãjãwa'jsameeta' jĩc.
41010010	Tyajũ' Jesusa' teech yatte u'cate', tyãa yacj u'jusawe'sha' tyã'wẽ pta'shni's qui' pẽjytyi.
41010011	Atsa' Jesusa' pta'shcu: —Maa pitstjẽ'jva peecy nyu's wãatãjrra vite yacj ptamuurra', pcalte weteena, peecy nyu's wãatãjrra vite yacj ptamuupa'ga.
41010012	Atsa' u'yva tyã'wẽy nmi'a's wãatãjrra vite yacj ptamuurra', tyãava pcalteyrráa weteena peecy nmi'a's wãatãjrra vite yacj ptamuupa'ga jĩc.
41010013	Tyãa e'su' Jesus tashte luuchcuẽty nuypa'jty Dyus cusete neewe'wecajn. Atsa' Jesus yacj u'jusawe'sha' yuptyi luuchcuẽty nuypa'jsaty.
41010014	Tyã'wẽ yũute', Jesusa' na'jĩnac ũuscha we'we: —Luuchcuẽ andy tashte yuusaatyi' cuch yupnuwe, tyãa pa'gatey Dyus jycaajna ũsnisa' naa luuchcuẽwe'sh na'wẽsa jĩi íirrá'.
41010015	Na'jĩ'tj na': maava luuchcuẽ na'wẽ Dyus jycaajwa'j ena's wa'lmée jypa'gameerra yu', bagachte yujva Dyus tashte u'caya' ãjãmeetyna.
41010016	Tyã'jĩna'va luuchcuẽty yacjna' dyictjesu peequinzerra Dyus cusete neewe'wec.
41010017	Tyajũ' Jesusa' vite ajn u'juetste', teech pitstacy dyi'tje wuwuuna cũjrra', Jesus tashte peejyũcuec na'wẽ paapẽjyna: —Caapiya'jsa wala ewsa mpeeta'sh. Andya' ¿ma'wẽ yũurra ptsuwa'jmée ĩtyĩ fi'nzewa'ja's ji'pjuqui'tj? jĩte',
41010018	Jesus pasrra': —¿Quĩj yuupa'ganga andya's ewsa jĩ'? Naa quiwete' teech nasarráa yujva ewsa yu' meeta'. Dyus yuurráa ewsa ũsa'.
41010019	Indya' jiine'nga Dyus jycaajni na'wẽsatyi': Ptamsa' vite yacj pcal yuuwa'jme', nasa icjwa'jme', pesweewa'jme', vitety ĩshiina nuywe'wewa'jme', vitee jĩity cusa'jwa'jme'. Neywe'shtyi peeygãjna ewrráa yũuna fi'nzewa'ja' jĩte',
41010020	tyãa pitstacy tyã'wẽ wẽsẽ'jrra' na'wẽc pas: —Tyã'wẽ jycaajnisatyi' le'chcuẽjũjy jyuca cytey yuunatj waláa jĩte',
41010021	Jesusa' tyãa pitstacya's peeygãjna tjengrra' na'jĩc: —Na'wẽ yũuwa'jrráa peejya': Iindy ji'pjuni's jyuca tyweyrra, puuple ji'pjmeesaty peesya' me'j. Tyã'wẽ yũurra', cielute ji'pjsa yuune'nga. Tyã'wẽ yũurra andy yacj myuj, macue seena' ñussa pa'tjeva tyãatyi' yajcymée jĩte',
41010022	tyãa pitstacya' wala ji'pjsa yu'c, sa' tyã'wẽ wẽsẽ'jrra', wala ñusna u'cj.
41010023	Tyajũ' Jesusa' nasaty tjengrra' pta'shcu tyãa yacj u'jusawe'shtyi: —Maava wala ji'pjsa yacja' Dyus jycaajna ũsnite u'cawa'j wala yuj tjẽya' jĩte',
41010024	tyãa yacj u'jusawe'sh wẽsẽ'jrra', jiyumée cuj jwend yajcynaty neeyũu. Atsa' Jesusa' ãatec pta'sh: —Naa quiwete ji'pjunirrá's jytjaacue yaacysa yacja' wala yuj tjẽya' Dyus jycaajnite u'cawa'ja'.
41010025	Maava wala ji'pjsa' Dyus jycaajnite wala tjẽy u'catyna. Atsa' tyã'wẽ tjẽysa's yajcyte yu', camello yujva tjẽymée váa yũnz cafyga u'caya' ãjãtyna jĩc.
41010026	Tyã'wẽ wẽsẽ'jrra', wala cuj yajcyna na'wẽty puuty paapẽyi': —Tyã'wẽte', ji'pjsa' ¿quimrrá' cielute u'caya' ãjama'ty? jĩte',
41010027	Jesusa' tyãawe'shtyi tjengrra' na'wẽc we'we: —Naa quiwete nasa' Dyus ũsnite u'ca wẽerra tyãawe'sh cacuejurráa pa'pchurra' ãjãmeetyna. Nava Dyusna pi'cyrra yu', tjẽymée ãjãtyna. Dyus yacja' quĩj yujva tjẽysa meea'.
41010028	Tyajũ' Pedro' na'wẽc we'we: —Cue'sha' indy yacj yujya', cue'sh ji'pjuni's jyuca nvijttja'w quĩjnava jĩte',
41010029	Jesusa' na'wẽc pta'sh: —Andya' isatj we'we': Dyus yuwe ewsa's jypa'garra andy yacj fi'nze wẽerra', quĩjnava jyuca nviitutyna yat, quiwe, nyacjwe'sh, npe'shwe'sh, neywe'sh, nyu, nchi'cwe'sh, niisawe'sh tyã'wẽsaty.
41010030	Atsa' tyã'wẽ yũusa' macue yajtsena fi'nzerrava tyãawe'sh nviitniite puutejca jytjaacue wala uyuutyna naa quiwetey: yat, quiwe, nyacjwe'sh, npe'shwe'sh, njĩ'jwe'sh, nchi'cwe'sh, niisawe'sh tyã'wẽysaty. Sa' vite quiwete', ptsumée ĩtyĩ fi'nzewa'ja's jypa'gatyna.
41010031	Nava jypa'yacymeete', macue yatstewe'shrrava, nmejtewe'sh yuutyna; naapcachja' nmejtewe'sh yu', yatstewe'sh yuutyna jĩc.
41010032	Jesusa' Jerusalente pa'jya' u'juetscu yu', atsa' tyãa yacj u'jusawe'sha' ũucjrra e'stety u'jue' Jesusa's yatste acjrra. Tyajũ' Jesusa' docesarráaty fiite pa'yarra pta'shcu tyã'sa' quĩj yũuya'vateva:
41010033	—I'cue'sha' jii yã'ji'cue Jerusalente pa'jya' u'juetstja'w. Atsa' cyte' Dyus Nchi'c Nasa Yuusa's uwerra ducjni yuuna Dyus leya's caapiya'jsawe'sh vite' sacerdote npiitstjẽ'jwe'sh cusete. Atsa' tyãawe'sha' icjwa'j vitrra judiu ji'jmée vite nasaty ducjetyna icjcajn.
41010034	Atsa' tyãa nasa' npeevyshijcana pechujcuena fyne'sh avytjetjna tyã'wẽ yũurra icjetyna. Nava tecj ente' qui' ĩtyĩ yuuna jĩc.
41010035	Tyajũ' Zebedeo nchi'cwe'sh Jacobo vite' Juan tyãawe'sha' Jesus tashte utyaarra na'wẽty pẽjy: —Cue'sha' indya'stja'w pẽyi' cue'sh pẽyni's cytey yuucajn jĩte',
41010036	Jesusa' pẽjycu: —¿Quĩjcue yũu jytjãasu'? jĩna.
41010037	Atsa' tyãawe'sh e'nzsa' na'wẽty pẽjy: —Indya' naa quiwete jycaajya' quĩjrra', cue'sh e'nzsaty iindy pucacjẽ pdyi'p cachwa'ja's ũsune'nga jĩnaty pẽjy.
41010038	Atsa' Jesus pasrra': —I'cue'sha' jiimeerra i'cue tyã'wẽ pẽyi'. I'cue'sha' andy na'wẽy pytjaa yuurra uuwa'ja's ũucjmée jypa'gaya' ¿ãjama'cue? jĩna pẽjyte',
41010039	tyãawe'sha': —Ãja'nja'w jĩnaty pas. Atsa' Jesusa' na'wẽc pta'sh: —Isa, i'cue'sha' andy na'wẽy pytjaa yuurra uuwa'ja's ũucjmée ji'pjuyujune'cue.
41010040	Nava andy pucacjẽ pdyi'p cachwa'ja's andy ũsu'tsmeetj pẽysaty. Tyã'sa' tyãn ente quim jypa'gawa'jsa yuuna tyã'srráa ũsni yuuna jĩc.
41010041	Atsa' vite diezsawe'sh tyã'wẽ Jacobowe'sh pẽyni's wẽsẽ'jrra' ũusachaty tyãawe'shtyi'.
41010042	Tyã'wẽ yũute', Jesusa' pa'yarra na'wẽc yu'cypej: —I'cue'sha' miiyajcywe: Naa quiwete jycaajsa walasa' nasaty jyuca jycaaja'ty juuna'rráa yuuna cjaawãshi'jna.
41010043	Nava i'cue'sha' tyã'wẽy yuuwa'jsameei'cue. Macue jytjaacuesarrava, wejyva vitety selpiina mfi'nzewe.
41010044	I'cue'sha' walasa yuu wẽerra', vitee jycaajni selpisáa myuuwe.
41010045	Tyãa pa'gatey Dyus Nchi'c Nasa Yuusáa yujva tyã'sna selpíi jytjãasya' quĩjme', wejyva maanzcuẽe nasatyva nwe'wena selpiiya' quĩjrrac ya'ducj ñuste uuya'.
41010046	Tyajũ' Jericote pa'jrra', Jesusa' tyãa yacj u'jusawe'sh vite' cujsa yacj chjambu casejna u'juetste', teech pitstjẽ'j uyya' ãjãsameec dyi'j pucate lmushnu tjãasna u'pu'. Tyã' Bartimeoc yaase yu', Timeo nchi'c.
41010047	Sa' Jesus Nasaretjuwe'sh utyaatste wẽsẽ'jrra', na'jĩnac sus we'wena u'pu': —Jesus, David ji'j, andya's meen peeygãj jĩna.
41010048	Atsa' nasa yu': —Shuuna' myuu, cuchngu susu' jĩteva, jweeíirráac sus we'we: —David ji'j, andya's meen peeygãj jĩna.
41010049	Tyajũ' Jesusa' tundte yujurra, pa'yacaacj. Atsa' pa'yaty na'jĩna: —Quiiterra ũucjmée myuj, Jesusa' indya's pa'yatsa' jĩtspcachja',
41010050	tyajy atyja's nvijtrra ũpjrrac quiiterra Jesus tashte utyáa.
41010051	Tyajũ' Jesusa' ¿quĩjnga yũu jytjãasu'? jĩna pẽjyte', tyãa uyya' ãjãsamée pasrra': —Andya' uyya' ãjã wẽjẽ'tj jĩc.
41010052	Atsa' Jesus we'werra': —Caauyu'juna sũjrrane'nga andya's pi'cy tyãa pa'ga ãchja' uyna mneeyũu jĩtspcachja' uyya' ãjãc, sa' Jesus e'stey u'cj pi'cyna.
41011001	Tyajũ' Jesusa' Jerusalenna u'juetsrra', e'nz chjambcuẽ Betania Betfagé utyatec pa'j. Tyãa chjamba' Olivos vits dyi'pgaty neeyũ'. Atsa' cytee pa'jrra' tyãa yacj u'jusawe'sh e'nzsaty yatste caacj na'jĩna:
41011002	—Chjamb le'chcuẽ vya'c cytee me'jwe. Sa' cytee pa'jrra', teech burru quim yujva a'jnimeesa tundni ũsna tyã'sna jyũcjwenderra jyũna yuweene'cue.
41011003	Tyã'wẽ yũutste quim pẽyiváatyna atsa' cue'shtyi jype'jsac nicyya' caaj nava qui' caashwendu'juna jĩne'cue.
41011004	Tyã'jĩte', tyãawe'sha' u'jrra burru's uytyi vity pucate dyi'j ju'ngu tundni ũste. Atsa' jyũna u'jya' jyũcjwendetstyi yu'.
41011005	Naapcachja' cytee tjengna ũssa' we'wety: —Burru's ¿quĩj yũuya' jyũcjwendetscue? jĩna.
41011006	Tyajũ' Jesus ma'wẽne' cwe'we'j tyã'wẽy tyãawe'sha' pasterráa jyũna caajty.
41011007	Tyajũ' tyãa burru's Jesus tashte nuycũjrra', tyãawe'sh atyjtyi tpengu'ngrra pustyi, atsa' Jesusa' a'jrra u'cj.
41011008	Naapcachja' vite yu' Jesus u'jwa'j dyi'jsu yatstety tyãawe'sh atyjtyi pusna u'jue', atsa' vite' ẽjyã spẽ'tjrraty tyã'wẽy dyi'jsu pusna u'jue' yatssu.
41011009	Naapcachja' yatste u'jsa vite' e'ste yuusa tyãawe'sha' na'jĩnaty weyna u'jue': —Dyus caajnisa wala yuj jytujtjesa yuja'.
41011010	Wala yuj ew jycaajana, cue'sh yatsgawe'sh David na'wẽy. Dyusa's wechaaga wala ew yũupa'ga jĩ'ty.
41011011	Jesusa' tyã'wẽc Jerusalente u'ca dyuus yatte pa'j. Sa' dyuus yatte quĩj ũsteva jyuca tjengrrarráa qui' casejna u'cj Betania chjambnay doce tyãa yacj u'jusawe'sh yacj, cusutsyã'cj yu' naa pa'ga.
41011012	Tyajũ' cuscuscjẽ' Jesusa' Betania chjambu qui' casejrra' wẽec.
41011013	Sa' higuera-tash wala yejtssa ũste uyrra', tjengya' u'cj yũn ji'pjváana sũjrra. Nava yũnmée etsrráac ji'pj yu', yũn en meec yu' naa pa'ga.
41011014	Tyajũ' Jesusa' na'jĩnac we'we tyãa fytũu tasha's: —Naa fytũu tashte yũnni's quim yujva ũ'meetyna peena yu' jĩna we'wetste', tyãa yacj u'jusawe'sha' wẽsẽ'jnaty ũsu'.
41011015	Tyajũ' Jesusa' Jerusalen chjambte qui' shawendna pa'jrra', dyuus yatte u'carra cytee quĩjquĩjva tyweyna qui' weyna ũssaty eca cashishcu, vyu yu'ptjejsa mesa vite' tumb chijme tyweysa cachni panguty jyuca pũshna.
41011016	Sa' cytee quĩjquĩjva tu'srra pa'jsaty caacũju'jme'.
41011017	Tyajũ' na'jĩnac yu'cypej: —Dyus librute' na'wẽ fi'jni ũsa': Andy yata' Dyus yacj puuty we'wena ũswa'j yatrrá' nasa majũwe'shva jĩ'c. Nava i'cue'sha' peswée pcjaacjena ũsni cafy na'wẽrráa vitrra ji'pji'cue jĩte',
41011018	Dyus leya's caapiya'jsawe'sh vite' sacerdote npiitstjẽ'jwe'sh wẽsẽ'jrra', ma'wẽrráava yũurra icjya' ãjãwa'ja's pacuety. Nava isa icjya' yu' ũucjtyi, nasa tjaacue cujsa yu' Jesus caapiya'jni's nwẽesẽ'jsarrarráa ũspa'ga.
41011019	Tyajũ' jyuca chji'ndyitste', Jesusa' tyãa chjambuj casejna u'cj.
41011020	Cuscuscjẽ cusíi cyuy jycjẽuutsrra', higuera fytũu tasha' wetsete pa'j undyni ũstety uy.
41011021	Atsa' Pedro' Jesus we'weni's yajcyrra na'jĩc: —Mtjeng naa higuera fytũu tasha's jũ'na we'werra': naa fytũu tashte yũnni's quim yujva ũ'meetyna peena yu' jĩnang we'we tyãa fytũu tasha' jyuca ujndyga jĩte',
41011022	Jesusa' na'wẽc pas: —I'cue'sha' quĩj pẽyitsrrava, cuj jwend yajcymée Dyusa' cytey yuuna sũjnarráa mpẽjywe.
41011023	Andya' isatj we'we': maava Dyusa's tyã'wẽ ũusuj jyuca yajcyna, naa vits wala ayjyu u'jrra ĩcj walate me'j cjẽeya' jĩtyna atsa' cytey yuuna.
41011024	Cytey yuuwa'ja's andya' jiirratj tyã'wẽ i'cue'shtyi' Dyus yacj puuty we'wecaja' pẽyni's jypa'gayã'tja'w sũjna.
41011025	Sa' Dyus yacj puuty we'wena ũsíi yaaquivá'cue vitesa yacj ãjmée yũuni's. Sa' tyã'wẽ yajcyrra', tyãa yacj peltunãyya' u'juene'cue, cyaj i'cue'sh Tata cielutewe'shva i'cue'sh pcaltyi peltunaĩna.
41011026	Nava i'cue'sh tyã'wẽ vitesa yacj ãjmée yũuni's peltunaĩmeete', i'cue'sh Tata cielutewe'shva i'cue'sh pcaltyi' peltunaĩmeena jĩc.
41011027	Tyajũ' Jerusalente shawendna pa'jrra, dyuus yat-su u'jute', sacerdote npiitstjẽ'jwe'sh vite' Dyus leya's caapiya'jsawe'sh vite' judiu ntjẽ'jsawe'sh Jesus tashte utyaarra',
41011028	na'jĩnaty pẽjy: —Indya' ¿quimnga sanga dyuus yatte tyã'wẽ juuna' yũu? ¿Quimga tyã'wẽ yũuya' jycaaj? jĩte',
41011029	Jesus pasrra': —Andyva i'cue'shtyi' pẽjy ya'vatj atsa' andy pẽyni's pasune'cue. Tyã'wẽ yũ' andyva pta'shi'nja quim jycaatje tyã'wẽ yũurrava.
41011030	Sa' pẽjycu na'jĩna: —Juan Bautista's ¿quimga jycaaj bautisãyya'? ¿Dyusá', meerra' naa quiwega pitstjẽ'já'? Mpaaswe jĩnac pẽjy.
41011031	Tyajũ' tyãawe'sh pwe'sh na'jĩnaty puuty we'we': —Dyusne' jycaaj jĩ'nja'w atsa' tyã'wẽte' ¿mjĩya'cue Juan pta'shni's jypa'gamée? jĩna pasuna.
41011032	Meerra' naa quiwetewe'shne'ta jycaaj jĩvatsva, cyul yujna, nasa jyucaysa Juana's we'werra': Dyus jycaajnisa' jĩ'ty.
41011033	Tyã'jĩna ũucj we'werrarráa: —Cue'sha' jiimeetja'w jĩnarráaty Jesusa's pas. Atsa' Jesusa' na'jĩc: —Andyva pta'shme'nja quim jycaatje tyã'wẽ yũurrava jĩc.
41012001	Tyajũ' Jesusa' naa ejemplo yacjcu caaja'nda'jna pta'sh: —Teech pitstjẽ'ja' tyajy quiwete uva wala ujrra, ctandyíi jyuca upjcu, sa' uva ee tjengwa'j yatva tyajrra uva tjẽ'tje ũjnderra cu'swa'j yatva fii tyajc. Tyã'wẽ yũurrac tyãa quiwete mjĩiwa'jsaty ew neewe'wena nvijtrra jyu'j quiwen u'j.
41012002	Tyajũ' uva tjẽ'jwa'j en ãjte', tyã'sna selpisáa teech caacj cytee mjĩisaty pẽjyya' tyãa jĩi yuuwa'ja's.
41012003	Nava tyãa quiwete mjĩisawe'sha' pẽjyna pa'jsa's uwerra wala pcyuuty, sa' quĩj yujva ducjmeety caaj.
41012004	Atsa' quiwe namu' vite selpisáa qui' caacj tyã'snava wala wẽeshuna cuet wãatãtãjna dyictjesu cpã'vittyi.
41012005	Tyajũ' quiwe namu' qui' caacj vite selpisáa, atsa' tyã'sa' icjtyi. Tyãa e'su' maanzcuẽe selpisaava caacj, atsa' tyãawe'shtyi' maaíi yuutyi' cpã'vitna, vitetyi' icjtyi.
41012006	Tyã'wẽ yũute', teech nchi'c wala wendynisa ji'pjuc tyã'snac nmejte caaj, andy nchi'ca's pejca nwẽesẽ'jetyna sũjna.
41012007	Nava tyãa quiwete mjĩisawe'sha' tyãa nchi'ca's uyrra': Naa nchi'c tyã'wẽ naa quiwe's uwewa'jsana, atsa' tyã'sa' icjrra quiwe's cue'sh iiyamu'nja'w jĩnaty puuty we'we.
41012008	Sa' tyãa nchi'ca's uwerra icjrra uuníi cacue's tyãa quiweju cutyi'jty jĩnac pta'sh.
41012009	Tyã'wẽ pta'shrra Jesusa' pẽjycu: —Tyã'wẽ yũute', cytee quiwe namu' ¿quĩj yũucy? Tyãa shawendna pa'jrra, cytee mjĩisatyi's icjrra quiwe's vitety ũsuna sũju'tj jĩc.
41012010	Dyus librute na'wẽ fi'jni ũsa' tyã'sa' iilẽeymeevá'cue i'cue'sha': Yat tyaajsawe'sha': Naa cueta' seelpime' jĩrra wãatãjty. Nava tyãaíic yat macuesanava chjãchja neewewa'jsa yuuna pa'j.
41012011	Tyã'wẽ neewewa'jsa yuuna pa'jwa'ja's Dyuscu vitrra nvijt, Tyãa pa'ga cue'sh yacja' wala wecha yuja' ¿jĩ'tsmeena'?
41012012	Tyajũ' Dyus leya's caapiya'jsawe'sh vite' sacerdote npiitstjẽ'jwe'sha' tyãa ejemplo' tyãawe'shtyi we'weniteva jiyurra', Jesusa's uwerra tund wẽety. Nava nasaty ũucjrra tundmée u'jty.
41012013	Tyajũ' fariseowe'sh vite' Herodes nasa tyãawe'shtyi pa'yarraty manz caaj Jesus tashte, quĩj ewmée we'weteva cpajcyya'.
41012014	Atsa' tyãawe'sha' na'wẽty paapẽjy Jesusa's: —Indya's cue'sha' jiitja'w. Indya' isasarrá'sngu we'we', Dyus tashte pa'jwa'j dyi'ja's caapiya'jna. Sa' nasaa jycaajna yu'cypejnity nwẽese'je'tsmeeng, tyãa pa'gatey indya' nasa ewsa na'wẽ tjengsaty jiyumey ju'ngu yu'tsmeeng. Indy ¿ma'jĩqui'ng? Jycaajsa Cesara's vyu ducjte ¿ewmañ? Meerra' ducjmeete váa ¿ewna? jĩna pẽjyte',
41012015	Jesusa' tyãawe'sh ũuste ewmée yajcyrra tyã'wẽ pẽyni's jiyurra', na'wẽc pas: —¿Quĩjya'cue andya's ewmeete nviit wẽerra tyã'wẽ pẽyí'? Vyu's mneejyũjwe vacy, tjengya'vatj jĩte',
41012016	teech vyu's jyũna cũjty, atsa' tjengrra' na'jĩc: —Ayte' ¿quiim dyi'pa's qui'pnina, sa' quiim yase's fi'jnina? jĩte', tyãawe'sh pasrra': —Cesar dyi'pa's qui'prra Cesar yase's fi'jni' jĩty.
41012017	Atsa' Jesusa' na'wẽc jycaaj: —Cesar jĩ's Cesara's ducjwa'ja', sa' Dyus jĩ's Dyusa's ducjwa'ja' jĩte', paapẽysawe'sha' pasya' ãjãmée cuj yajcynaty neeyũu.
41012018	Tyajũ' saduceowe'shtyi paapẽjyya' cũj Jesus tashte. Tyãawe'sha' uusaawe'sha' peena yu' ĩtyĩ yuumeetyna sũjna yaacysaty yu'. Sa' Jesus tashte cũjrra', pẽjytyi:
41012019	—Indya' jiine'nga, Moisesa' na'wẽc fi'jrra nvijt: Maa pitstjẽ'jva nyu ji'pjrrava, luuch ji'pjumey uute', uusáa nyacja' tyãa neeyũusáa u'y yacj cambaana atsa' tyãate luuch nyafytewe'sha' uusáa nchi'c na'wẽ neeyũuna jĩnac fi'j.
41012020	Cue'sha' jiitja'w siete pitstjẽ'j pyacjtyi u'p yu'. Sa' nyacj ntjẽ'jsa' iiyuurrava luuch ji'pjumey uuc.
41012021	Atsa' nyacj e'stewe'sha' tyãa u'y neeyũusáa yacj cambarrava, tyãava luuch ji'pjumey uuc. Sa' tecjtewe'sh nyacjva tyãa u'y neeyũusa's íirráac camba. Nava tyãava tyã'wẽyrráac yuu.
41012022	Atsa' sietesay teech u'ysarrarráana cambana jyã'jrrava, tyã'wẽrrarráaty yuu. Nmejte' tyãa u'yva uuc.
41012023	Atsa' uusaawe'sh qui' ĩtyĩ yuu ente', tyãa u'ya' ¿maa yacj isa nyu yuuwa'jsacy cielute'? jĩnaty paapẽjy.
41012024	Atsa' Jesusa' na'wẽc pta'sh: —I'cue'sha' Dyus libru's jiimeei'cue, sa' Dyus tashte ma'wẽ fi'nzewa'ja'sva jiimeerra' jypumbana ũsi'cue.
41012025	Nava uusaawe'sha' qui' ĩtyĩ yuurra', nyu ji'pjuwa'jsa meeta'. Cyte' caaptamu'jna ũsquiweme', tyãa pa'gatey cielute' tyãawe'sha' angeleswe'sh na'wẽsarráa yã'tja'.
41012026	I'cue'sha' jypumbanuwe: Uusaawe'sha' qui' ĩtyĩ yuuwa'jsa yujta'. I'cue'shíiva Moises librute iilẽeyne'cue: Cyte' tsjũtsj yu'cj bejna ũsni pyãjũ na'wẽc Dyusa' we'we: Andya' Abrahan, Isaac, Jacob tyãawe'sh Dyustju jĩc.
41012027	Dyusa' uusaawe'sh Dyusme', tyã' ĩtyĩsawe'sh Dyusa'. Atsa' i'cue'sha' wala jypumbana ũsi'cue jĩc.
41012028	Tyã'wẽ pãapẽjyte', Jesus shiingmée pasutste wẽsẽ'jna ũsu'c Dyus ley caapiya'jsa teechsa'. Sa' tyãava na'wẽc pẽjy: —Dyus leya' maateva jytjaacuesa' ¿maana? jĩte',
41012029	Jesusa' pta'shcu: —Dyus ley maateva jytjaacuesa nyafytewe'sha' na'wẽ': Israelwe'sh, mwẽesẽ'jwe: Cue'shtyi taqui'sa Dyusa' teech yuurrá'.
41012030	Tyã'sa' ũusuj jyuca yajcyrra tyãa yuurráana selpiina fi'nzewa'ja' bagachte yujva tyutemée uu entepcach.
41012031	Atsa' e'stewe'sha' tyã'wẽydyi'a': Peequíi ma'wẽnga ya'peeygãja', tyã'wẽy mpeeygãj vite nasatyva. Naa ley e'nzsa maateva jytjaacuesata' jĩte',
41012032	Dyus leya's caapiya'jsa pasrra': —Ew yuj pta'shngu. Dyusa' teechrráa yuj ũsa', atsa' vite Dyus yu' meeta'.
41012033	Sa' tyã'wẽ ũusuj jyuca yajcyrra tyãa yuurráana bagachte yujva tyutemée selpiina fi'nzerra, tyã'wẽy ma'wẽ peequíi ya'peeygãja'cy tyã'wẽ vite nasatyva peeygãjna fi'nzeni' Dyusna peesna maanzcuẽe niimalva altalte cambnite jytjaacue ewsa' jĩc.
41012034	Tyajũ' Dyus leya's caapiya'jsa tyã'wẽ jypa'yacy paste', Jesusa' na'jĩc: —Dyus jycaajnite u'caya' utya ũsngu jĩc. Atsa' tyajũyã'ja' vite yu' peena pẽjymeeta'.
41012035	Tyajũ' Jesusa' dyuus yatte nasaty caapiya'jna na'wẽc pta'sh: —Dyus ley caapiya'jsawe'sha' ¿ma'wẽtequi'ty Cristo' David nchi'ca' jĩna pta'shi'?
41012036	Naapcachja' Dyus Espiritu caayaqui'tje' Davida' Cristo's we'werra' na'jĩc: Andyna jype'jsa Cristo's Dyusa' na'jĩc: Andy pucate patsu ju'ngte mcaach, Indyna atsesaty indyrrarráana nwẽese'jwa'ja's vitna jyã'pjcach jĩc.
41012037	Atsa' Cristo' ¿ma'wẽrra David nchi'c yuucy? David íiva Cristo's we'werra': Andyna jype'jsa jĩc. Tyã'wẽ Jesus pta'shte', nasa tyanzcuẽesay wala wechana wẽsẽ'je'ty.
41012038	Tyajũ' Jesusa' na'wẽ yu'cypejnac caapiya'j: —Dyus ley caapiya'jsawe'shtyi' jypa'yacy me'juwe. Tyãawe'sha' ropa jyu'jsa atjrraty nasaty wechaa jytjãasna pecũju' msuuva.
41012039	Sa' judiuwe'sh pcjaacjenisuva cachni wejy ewsarráanaty pacué', vite' sã'jĩya' pi'cyni yat-suva tyã'wẽytyi yu'.
41012040	Sa' viudawe'sh quĩj ji'pjuni'sva jyuca cusa'jrraty tyãa pesweni's caapechcana'jya' wala jyu'j we'wena lisá'. Tyã'wẽ yũupa'ga tyãawe'sha' wejy jytjaacue Dyus castigãyni yuutyna jĩc.
41012041	Sa' Jesusa' dyuus yatte vyu ãshni dyi'pte cachrra tjengnac u'pu' ofrenda ãshya' cũusaty. Atsa' maaíi yu' vyu wala ji'pjsa' seena' wala acjety.
41012042	Naapcachja' teech u'y viuda puuplesa cũjrra', e'nz vyuu mushcuẽrráac acj.
41012043	Atsa' Jesusa' tyãa yacj u'jusawe'shtyi pa'yarra na'wẽc pta'sh: —Naa u'y viuda' quĩj yujva ji'pjmeesarrava maa maateva jytjaacuec acj.
41012044	Vite yu' acje'ty, nava tyãawe'sh peejinimée quijyasarráanaty acje'. Nava naa u'ya' quĩj yujva ji'pjmeesarrava tyajy ũ' weywa'ja's jyucac acj jĩnac pta'sh.
41013001	Tyajũ' Jesusa' dyuus yatu casejetste', tyãa yacj u'jusa teechsa' na'jĩnac we'we: —Mtjeng, naa yata' na'wẽ seena' wala tyaajni' cuet zhichcuesa yacj jĩte',
41013002	Jesus pasrra': —Naa yat wala's vá'nga tjengu', atsa' tyã'wẽ yuja'. Nava jyuca ptsuuna, atsa' teech cuetrráa yujva quẽese'jnimeesa yu' neeyũumeena jĩc.
41013003	Sa' tyajũ casejrra', Olivos tjã'j dyuus yat dyi'ptec neeyũ' cyteety u'j. Cytee pa'jrra Jesusa' cachrra u'pte', Pedro, Jacobo, Juan, Andres tyãawe'sha' na'wẽty paatste pẽjy:
41013004	—Bagach tyã'wẽ dyuus yata' ptsuwa'jsacy tyã'sa' pta'shvatsa', sũju'tja'w. Sa' tyã'wẽ yuuwa'j en ãjãtste', ¿quĩjrra yuucy? tyã'snatja'w jiyu wẽjẽ' jĩte',
41013005	Jesusa' pta'shcu: —Mpa'yajcywe caypumba'jwe'shte.
41013006	Tyã'wẽme', wala casejetyna: Andyíi Cristotj jĩna. Tyã'wẽ yũurra maaíi yuutyi' wala caypumba'jatyna.
41013007	Sa' i'cue'sha' wẽsẽ'jene'cue guerra u'pa' sa' aysuva guerra pa'jana jĩni's, nava ũucjmeene'cue. Tyã'wẽ cytey yuuyujuna, nava nmej en meea'.
41013008	Atsa' gobierno' vite quiwete gobierno yacj puuty puiityna. Naapcachja' puuty jyu'j quiwejũ pwe'shva puuty puiityna. Mtee mteeva seena' ejnd u'juena. Seena' wẽjẽ enva pa'jana. Sa' nasava wala susutyna gobiernoty atsewe'wena. Nava pytjaa ñuswa'j en tacjnarráa tyã'wẽ yuuna.
41013009	Nava i'cue'sha' jypa'yacy meswe. Tyã'wẽme' judiu ntjẽ'jsawe'sh cusete i'cue'shtyi ducjrra, tyãawe'sh pcjaacjenite nuypa'jrra pcyuutyna. Sa' i'cue'sha' andyna selpiiya' utyaapa'ga ajtserra ne'jue'sh tashsu vite' jycaajsa tashsu cuutya'jni yuune'cue. Tyã'wẽ cysũ pa'jrra', jycaajsawe'shtyiva pta'shya' ãjãne'cue andy caapiya'jni's.
41013010	Nmej en utyaatste', Dyus yuwe ewte nviitwa'jsa's mtee mteeva jyuca pta'shni yuuna.
41013011	Tyã'wẽ i'cue'shtyi' jycaajsa cusete ducjya' jyũna u'tje', ¿ma'wẽ pasucytja'w? sũjna cuj yaacynuwe ũucjna. Dyusa' tyãa dundte caaũusutje'jena tyã'srráa mwe'wewe, tyãa pa'gatey i'cue'sh we'wewa'jsameei'cue. Dyus Espiritu i'cue'sh ũuste caayaqui'jwa'jsa' i'cue'sh we'wewa'ja's, atsa' tyã'srráa we'wewa'jsai'cue.
41013012	Naa quiwete nasa' peecy nyacjtyi ajtserra quiicje'jetyna, atsa' neywe'shva peecy nchi'ctyi ajtserra quiicje'jetyna. Tyã'wẽy nchi'cwe'shva neywe'shtyi ajtserra quiicje'jetyna.
41013013	I'cue'sha' andyna selpiipa'garráa naa quiwetewe'sh jyuca yaatseni fi'nzene'cue. Nava uu entepcach Dyus yacj tyutemée fi'nzerra', ewte neeyũune'cue.
41013014	Na'wẽ fi'jni's jiyuya' jypa'yacy mlẽeywe: Dyus yuwe pta'shsa Daniela' fi'cj dyuus yatte canzh ewmée yuuna pa'jwa'ja's. Atsa' tyã'wẽ cytey yuutste uyrra', Judea quiwete ũssa nasa' chjamb peecu'j yu'cjsurrarráa ũpjna casejene'cue.
41013015	Atsa' tyã'wẽ seena' yuutsyã'tje', ẽe yat-su u'psa ũpjna sa'jrrava, quĩj yujva cutyi'jwa'j en ji'pjumeetyna.
41013016	Tyã'wẽy mjĩi ejsu u'jusava tyajy atyjrrá'sva yatuj cutyi'jya' pa'jwa'j en ji'pjumeetyna.
41013017	Tyãa ensu' nasa ji'pjsa vite' luuch ãpãcuẽ ji'pjsa' wala yuj ñus pytjaa yuutyna.
41013018	I'cue'sha' Dyusna mpi'cywe, tyã'wẽ ũpjwa'j ena' nus ente yuucajmén.
41013019	Tyã'wẽme' iiméj seena' wala ñuswa'j en yuuna. Naa quiwe's Dyus pjeu'jiyna, bagachte yujva ñuswa'j en tyã'wẽsa yu' u'pu'tsme', sa' tyãa scjẽwniijũyã'ja' bagachte yujva tyã'wẽy ñussa yu' u'pumeena.
41013020	Cue'shtyi taqui'sa Dyusa' tyã'wẽ seena' ñuswa'j ena's tyachmée vitmeete yu', naa quiwete nasa quim yujva ĩtyĩ neeyũumeetyna. Nava tyã'wẽ seena' ñuswa'j en u'puwa'ja's Dyusa' tyachmeec vit tyajy nasa tyjityjnisaty peeygãjrra.
41013021	Tyajũ' maaíi yu' i'cue'shtyi na'jĩtyna: Myujwe tjengya', Cristo' ayte ũsa' jĩtyna. Meerrava: Me'jwe tjengya', Cristo' cytee ũsa' jĩteva, i'cue'sha' cytey yuunuwe.
41013022	Tyãa ensu' wala ĩshĩisa casejrra: Cristotja'w jĩtyna, naapcachja' vite': Cue'sha' Dyus yuwe pta'shsatja'w jĩna pecũjutyna, caypumba'j wẽerra quĩjquĩjva caavya'ja'jna. Jypa'yacymeete', Dyus tyjityjnisa yujtyva caypumba'jatyna.
41013023	Atsa' tyã'wẽ yũuwe'shte, andya' dyiicjẽy pta'shitstju i'cue'sh jypa'yacy ũscajn.
41013024	Nava tyã'wẽ ñusni en scjẽwniijũ', seca' chji'ndyina, atsa' a'teva cweetjmeena.
41013025	Naapcachja' estrella' cielujũ ũshityna, atsa' quĩjquĩjva seena' walasa ẽe walate ũstyna tyãava jyuca quẽese'jni yuutyna.
41013026	Tyã'wẽ yũunijũ', Dyus Nchi'c Nasa Yuusa's uyuutyna tãapj pyãjte seena' zhichcue cweetjna quĩjatste.
41013027	Sa' quĩjrra' tyajy angeleswe'shtyi jycaajana tyajy nasa tyjityjnisa mtee mteeva ũstyna tyãaty jyuca pcjacjcajn.
41013028	Naa ejemplo's pechcananuwe: higuera fytũu tash u'se yeetsutste uyrra', jiyu'i'cue yũnya'vateva.
41013029	Tyã'wẽy na'wẽ pta'shtju tyãaty uyrra', jii mfi'nzewe nmej ena' utyaatsna sũjna.
41013030	Isatj we'we': tyã'wẽ seena' ñuswa'j ena's uyuutyna naa ensu nasa uumey.
41013031	Cielu naa quiwe jyuca scjẽuutyna, nava andy we'weni' jyuca cytey yuumey yu' scjẽwmeetyna.
41013032	Nava tyã'wẽ Dyus Nchi'c quĩj orate quĩiwa'jsateva, tyãa en yu'sa' quim yujva jiimeeta' cielute Dyus angeleswe'shva jiimeeta', atsa' Dyus Nchi'c íi yujva jiime', naasáa Dyus yuurráa jiia'.
41013033	Tyãa pa'ga i'cue'sha' wala jypa'yacy meswe, Dyusna yuurráa neewe'wena. Tyã'wẽme' jiimeei'cue bagach quĩiwa'jsateva.
41013034	Tyã' na'wẽ yuuna: Teech pitstjẽ'j jyu'j quiwen u'juetsrra', yatu casejmey selpisaaty teechsa na'wẽrraj mjĩi ũsrra cytee jypa'yacy ũscajn teech tjengwa'jsa tyajana.
41013035	Tyã'wẽy i'cue'shva wala jypa'yacy meswe. Tyã'wẽme' jiimeei'cue chji'ndyitste ma'c yuu, meerra' cuspyãj atall we'wetste ma'c yuu, meerra' cusíi ma'c yuu nava pa'jrráa yuuna.
41013036	Tyã'wẽme' yajcymée ũsiyna, naa dundte pa'jrráa váa yuuna.
41013037	I'cue'shrráaty pta'shmée, jyucaysatytju pta'shi' jypa'yacy ũscajn.
41014001	Pascua's ũ'ni vite' pan levadura ji'pjmée ũ'ni fiesta tyãa e'nz fiesta ãjya' e'nz enrráac peejy yu'. Tyãa ente Dyus leya's caapiya'jsawe'sh vite' sacerdote npiitstjẽ'jwe'sha' puuty we'wety ma'wẽ yũurra quimva jiyunimeete Jesusa's quiicje'jya' ãjãwa'ja's.
41014002	—Nava fiesta entemée quiicje'je'nja'w. Tyã'wẽme', nasa wala susutyna jĩnaty puuty we'we.
41014003	Naapcachja' Jesusa' Betaniate Simon wã'jy weeju catyjisa yattec u'p yu'. Atsa' cytee u'pte', teech u'y wẽt putasá quĩj yujva ca'ndnimeesa wala pa'gasa's atrrac cũj. Sa' frasco's ujndrra Jesus dyictjecjẽc aw.
41014004	Atsa' cytee ũssa' maaíi yu' ũusachaty tyãawe'sh pwe'sh na'jĩna: —¿Quĩj yũupa'garráaga naa wẽt putasá tyacue pa'gasa's cyul psuwú'?
41014005	Wejy yuuva trescientos pesote tyweyrra puuplety pu'chya' ewne' yu' jĩnaty tyãa u'ya's ajtsena wẽeshũu.
41014006	Atsa' Jesusa' na'jĩnac we'we: —¿Quĩjya'cue wẽeshú'? Cuch yuunuwe. Na'wẽ yũuc tyã' cyul vituni yuume'.
41014007	Puuplety peesvats ewne' yu' jĩ'i'cue na' puuplesatyi' bagachteva peesya' ãjãne'cue, i'cue'sh yacj nes yuutyna naa pa'ga. Nava andya' i'cue'sh yacj nes yuuya'vameetj.
41014008	Andy uute andy cacuete shũshwa'ja's ma'wẽrráava yũuc andy uumeyna.
41014009	Isatj we'we', naa quiwete mtee mteeva Dyus yuwe's pta'shna pecũjsa', naa u'y tyã'wẽ yũuni'sva ja'nda pta'shni yuuna pechcanamée jĩc.
41014010	Tyajũ' tyãa yacj u'jusa teechsa Judas Iscariote' sacerdote npiitstjẽ'jwe'sh cusete Jesusa's ducjya' puuty we'weya' u'cj.
41014011	Atsa' tyãawe'sha' wala wechana vyu ducjya' neeyũuty. Tyajũ' Judasa' ¿ma'wẽ yũurra Jesusa's atsesawe'sh cusete ducjequi'tj? sũjna wala yajcycu.
41014012	Pan levadura ji'pjmée ũ'ni fiesta en ãjãtste', Pascua'jwa'j piishaaty icje' tyãa ente' tyãa yacj u'jusawe'sha' Jesusa's pẽjytyi: —¿Pascuatewe'sha's ũ'ya' mtee pjeu'jya' caajya'vanga? jĩte',
41014013	tyãa yacj u'jusawe'sh e'nzsaty na'wẽc jycaaj: —Me'jwe Jerusalenna. Sa' cytee teech pitstjẽ'j uyuune'cue yu' mityja's yacjrra u'juetste. Sa' e'stey u'juene'cue,
41014014	atsa' tyãa mtee u'cate', i'cue'shva cytee u'carra yat namu's pẽyine'cue: ¿Mtee piesa ũsuqui'ng Pascuatewe'sha's pjeu'jrra andy yacj u'jusawe'sh yacj ũ'wa'ja's? jĩnac cue'shtyi jype'jsa' yuwe caaj jĩne'cue.
41014015	Atsa' tyã' pta'shina ẽe yatte teech piesa walasa pjeu'jniyã'jsa. Cytee Pascuate ũ'wa'ja's pjeu'june'cue.
41014016	Tyã'wẽ jycaatje', tyãawe'sha' chjambna u'jrra' Jesus ma'wẽ jycaajni's jyuca cytey uyrra', Pascuate ũ'wa'ja's pjeu'jty.
41014017	Jyuca chji'ndyitste', Jesusva cytee pa'cj tyãa yacj u'jusawe'sh yacj.
41014018	Sa' mesate ũ'na u'prra', na'jĩc: —Isatj we'we', ayte andy yacj ũ'na u'psa teechsa' andya's atsesawe'sh cusete ducjya'va' jĩte',
41014019	jyucaysa ñus we'wena puuty ya'paapẽyĩ'ty: —Meerra' ¿andy váa tyã'wẽ atsesawe'sh cusete ducjwa'jsane'tca? jĩnaty jyucaysa tyã'wẽrrarráa we'we'.
41014020	Atsa' Jesusa' pta'shcu: —Andy yacj u'jusa teechsa' maa tyã'wẽ andy yacj ja'ndarraj cuse's plaatucjẽ acjena tyãa andya's atsesawe'sh cusete ducjwa'jsa'.
41014021	Dyus Nchi'c Nasa Yuusa' ma'wẽ uuwa'jsateva Dyus librute pta'shi'c tyã'sa' cytey yuuyujuna. Nava andya's atsesawe'sh cusete ducjsa' seena' yuj ñuste cjẽjena. Tyãa pitstjẽ'ja' wejy yuuva naa quiwete casejmeevatsne' wejy ew yu' jĩnac we'we.
41014022	Nee ũ'na u'píi, Jesusa' pana's jypa'garra Dyusna wechana'va pe'ltenderra ũsu'scu na'jĩna: —Mẽ'we, naa pana' andy cacue na'wẽsa' jĩrra',
41014023	vaso'sva jypa'garra Dyusna wechana'va jyucaysaty tundycaatje', jyucaysa tundtyi tyãa vasotewe'sha's.
41014024	Atsa' Jesusa' na'wẽc we'we: —Naa vasotewe'sha' andy ee na'wẽsa', maanzcuẽesateva ãj uwuwa'jsa'. Dyusa' tyã'wẽc andy eea's pcawrra yuurráa i'cue'shtyi nwe'wewa'ja's nvijt u'se pjeu'jrra.
41014025	Isatj we'we': Ãchjũyã'ja' peena yu' tundyme'nja naa uva yu'a's, naasáa Dyus jycaajwa'j ente yuurráa qui' tundyi'nja.
41014026	Tyajũ' Dyusna wechana memrra', Olivos vitsna u'jty.
41014027	Cytee pa'jrra', Jesusa' na'wẽc pta'sh: —Dyus librute we'werra': piisháa-tjengsa's icjte', piishá' jyuca ũpjuutyna jĩ'c tyãa pa'ga naa custe' i'cue'sha' andy tashu jyuca ũpjuune'cue.
41014028	Tyã'wẽ yuuteva, andya' qui' ĩtyĩ yuurra i'cue'sh yatste u'jue'nja Galilean jĩte',
41014029	Pedro pasrra': —Vite yu' macue ũucjrra ũpjteva, andy yu' tyã'wẽ yũume'nja jĩc.
41014030	Atsa' Jesusa' na'wẽc pta'sh: —Indya's isatj we'we', naa custe atall e'nz us we'wemeyna, tecj us ĩshĩijats yuune'nga andya's jiimeetj jĩna.
41014031	Tyã'jĩteva, Pedro' jweeíirráac chjãchja we'we': —Macue indy yacj ij uune'jrrava, indya's jiimeetj jĩna yu' ĩshĩime'nja jĩte', jyucaysa tyã'wẽrrarráaty we'we.
41014032	Tyajũ' teech ajte pa'jty, Getsemaní yaasesate. Sa' Jesusa' tyãa yacj u'jusawe'shtyi: —Ayte me'pwe, naapcachja' andya' Dyus yacj puuty we'weya' u'juetstju jĩrra',
41014033	Pedro, Jacobo, Juan tyãawe'shrráaty pe'jrra u'cj. Tyajũ' Jesusa' wala ñus yajcyrra',
41014034	na'jĩnac pta'sh: —Tyacue wala pytjaa yuurra uuwa'ja's yajcyte', wala ñus yuja'. Atsa' i'cue'sha' ayte dejmée me'pwe jĩrra',
41014035	jyu'jmeecuẽ u'jrra quiwega pquipja weterra Dyusna pẽjycu tyã'wẽ seena' yuurra uuwa'ja's yu'ptjejcajn na'jĩna:
41014036	Tata, indy yacja' quĩj yujva tjẽysa yu' meea'. Atsa' tyã'wẽ seena' ñuste uuwa'jũ meen nwe'we. Nava andy jytjãasni's cytey yuumeerrava, iindy jytjãasnirrá's cytey meen yũu jĩc.
41014037	Tyajũ' Jesusa' tyãa tecjsaty tjengya' cũjrra', dejna ũstec uy. Sa' Pedro's we'wec: —Dejmée u'pcaatje', ¿teech orarráava ĩtyĩ u'pmée dejvá'nga?
41014038	Ewmeete weteya'mée, Dyus yacj puuty we'wena me'pwe dejmée. I'cue'sha' ũusuj yu' chjãchjai'cue yaaqui', nava cacue yu' chjãchjatsme' cytey yuuya'.
41014039	Tyajũ' qui'quin Jesusa' u'jrra', tyã'wẽyrráac we'wena Dyus yacj puuty we'we'.
41014040	Sa' tjengya' qui' shawendrra', tyã'wẽy deeni ũstec uyna cũj, tyãawe'sh yafya' dee wẽerra chjãchjatsmeene'ta naa pa'ga. Tyã'wẽ Jesus uyna cũjte, ma'wẽ pasya' yujva ãjã'tsmeeta'.
41014041	Tyajũ' tecj usva tyãawe'shtyi tjengna cũjrra', Jesusa' na'jĩc: —Ãchj yuurrá' jycaaseya' mdejyujíiwe. Nava ãchja' pejca en ãjc, Dyus Nchi'c Nasa Yuusa's ewmeesawe'sh cusete ducjwa'j.
41014042	Tyã'wẽyã'ja' atsa' quiiterra mejcawe. Andya's atsesawe'sh cusete ducjwa'jsa' yujyã'ja' jĩc.
41014043	Cytee we'wena nee ũsiyna, Judasa' cũjc. Tyãa yu' Jesus yacj u'jusa docesatewe'shíirráac yu', atsa' tyãa Judas yacj nasa wala cũjty cchill fytũ tyã'wẽ atrra. Tyãawe'sh yu' Dyus leya's caapiya'jsawe'sh vite' sacerdote npiitstjẽ'jwe'sh vite' judiu ntjẽ'jsawe'sh jycaajnity yu'.
41014044	Judasa' Jesusna uwewa'jsaty na'wẽcu'ga yu'cywe'werra pe'jna yuwé': Ma'sna dyi'pte wecha'nja tyã'sna i'cue'sha' tundrra jyũna u'juene'cue jĩnaga yu'cywe'we.
41014045	Tyajũ' Jesus tashte utyaana cũjrra': —Cue'shtyi jype'jsa jĩrra wechac.
41014046	Naapcachja' nasa' Jesusa's tundtyi jyũna u'jya'.
41014047	Tyã'wẽ Jesusa's tundutste', Jesus yacj u'jusa teechsa' cchilla's jycuutyi'jrra sacerdote npiitstjẽ'jna selpisáa tjũ'wẽ's spẽ'tjcu.
41014048	Tyajũ' Jesusa' nasatyi' na'jĩc: —Andya' een isatj dyuus yatte caapiya'jna ũsu' i'cue'sh cshavyte. Nava tyagachjíi yu' tundmeerra', ãchj yu' peswéetjasi'cue cchill pety fytũ atrra pa'j, tundrra jyũna u'jya'. Nava Dyus librute fi'jni ũsa' tyãa cytey yuucajn tyã'wẽ yuutsa' jĩnac we'we.
41014050	Tyajũ' Jesus yacj u'jusawe'sha' tyã'srráana nvijtrra jyuca ũpjna u'jty.
41014051	Naapcachja' teech pitstacy dee pa'chni yacjrráac Jesus e'stey u'juets yu', atsa' tyã'snava tundutstyi yu'.
41014052	Nava dee pa'chni's nvijtrra, iyuna u'cj sũpyrráa.
41014053	Tyajũ' Jesusa's sacerdote npiitstjẽ'j tashte nuypa'jty. Atsa' cyte' sacerdotewe'sh, judiu ntjẽ'jsawe'sh Dyus leya's caapiya'jsawe'sh jyucay pcjaacjety.
41014054	Atsa' Pedro' Jesus e'ste jyu'cj neeyũuna u'jna ũsu', sacerdote npiitstjẽ'j yat patyute pa'pjcach. Sa' patyute neeyũuc policiawe'sh yacj ipy bajchna.
41014055	Naapcachja' sacerdotewe'sh vite' judiu ntjẽ'jsawe'sh jyucay pcjaacjerra, Jesus ewmée yũuni's pacuety, ewmée yũuni's cpajcyrra quiicje'jya' sũjrra. Nava uymeeta'.
41014056	Tyã'wẽ uymeeteva maaíi yu': Jesusa' yuuwesa yuja' jĩna yuwe ũsu'ty. Nava tyãawe'sh pta'shni' isamée fiyfiyrráac caseje'.
41014057	Tyã'wẽteva maaíi yu' na'wẽty we'weya' yajcy:
41014058	—Jesus we'werra': Naa dyuus yat nasaa tyaajni's pẽtyrra, tecj ente' qui' vite tyaja'nja nasa vitnimeesa jĩna we'weni's cue'sha' iiwẽsẽ'tja'w jĩnaty pãatyjĩ'cje'.
41014059	Macue tyã'wẽ we'weteva, tyãava isamée íirráac caseje'.
41014060	Tyajũ' sacerdote npiitstjẽ'ja' quiiterra', Jesusa's na'wẽc we'we: —Na'wẽty pãatyjĩ'cje' ¿tyã'sa' ma'wẽrráava pasya'vameengá'? Meerra' ¿isa yuj tyã'jĩvá'nta? jĩteva,
41014061	Jesusa' teech yuwerráa yujva pasme'. Atsa' sacerdote npiitstjẽ'ja' qui'quin pẽjycu: —¿Indya' Cristo, Dyus Nchi'c dyijngá'? jĩte',
41014062	Jesus pasrra': —Tyã'wẽíitj. Atsa' i'cue'sha' uyuune'cue Dyus Nchi'c Nasa Yuusa' Dyus pucate cachrra u'pte. Sa' cieluju tãapjte quĩjatsteva uyuune'cue jĩc.
41014063	Tyajũ' sacerdote npiitstjẽ'ja' peecy atjni ropa's ũuscha sunderra na'wẽc we'we: —¿Quĩjya'rráa testigo jwee pejiicytja'w?
41014064	I'cue'sh wẽsẽ'jna ũste na'wẽc Dyusa's atsewe'we. Atsa' i'cue'sha' ¿maa sũjũ'cue? jĩte', jyucaysa pasrra': —Tyã'sa' icjterráa ewna jĩty.
41014065	Tyajũ' vite yu' dyi'pte fyne'sh avytjetjna dyi'pa's apjrraty uca'cana na'jĩ': —Mjiyu vacy ¿quimga indya's uca'ca'? jĩnaty npeevyshica'. Atsa' policiawe'shva tyã'wẽytyi dyi'pte uca'ca'.
41014066	Pedro' patyute ũste', teech u'y sacerdote npiitstjẽ'ja's selpisáa cũjrra',
41014067	Pedro's uycu tyã'wẽ ipy bajchna u'pte. Sa' dyi'pte ew tjengrra, na'jĩnac we'we: —Indyva Nasaretjuwe'sh Jesus yacj u'jusang jĩte',
41014068	Pedro' ĩshĩic: —Andya' tyã'sa' jiimeetj quimnane'cue we'we na'sva jĩrra', casejna u'jrra ecajuc ũsu'. Naapcachja' atall we'wec.
41014069	Atsa' tyãa u'ya' Pedro's qui' uyrra' cytee ũssatyi' na'jĩnac pta'sh: —Naa pitstjẽ'ja' pejca Jesus yacj yuj u'jusa' jĩnac we'we.
41014070	Nava Pedro yu' qui'quin ĩshĩic. Atsa' tyãa e'su' cytee ũssava Pedro's na'jĩnaty we'we: —Isa, indya' tyãa yacj yuj u'jusang. Galileajuwe'shrra íing tyãjũ nasa na'wẽ we'we' jĩte',
41014071	Pedro' ũuscha we'wena jurãycu: —Isa Dyus uyte, i'cue'sh cysuusu'i'cue tyãa pitstjẽ'ja's jiimeetj jĩtspcachja',
41014072	atalla' e'nz us we'wec. Tyajũ' Pedro' Jesus we'weni's yajcycu: Atall e'nz us we'wemeyna, indya' tecj us ĩshĩijats yã'j yuune'nga andya's jiimeetj jĩni's. Atsa' Jesus we'weni cytey yuute', Pedro' wala ũ'nec.
41015001	Tyajũ' cjicjyna sẽjẽtste', sacerdotewe'sh judiu ntjẽ'jsawe'sh, Dyus leya's caapiya'jsawe'sh yã'jrra walasa pwe'sh pcjaacjerra Jesusa's tundrra jyũna u'jty Pilato tashte cuutya'jya'.
41015002	Atsa' Pilato' Jesusa's na'jĩnac pẽjy: —¿Indy váa judiuwe'shtyi jycaajsane'nga? jĩte', Jesusa' pascu: —Tyã'wẽ íitj. Isa yuj we'weng jĩc.
41015003	Tyajũ' sacerdotewe'sha' Jesusa' quĩjteva jyuca ewmeesa' jĩnaty yuwe ũsu'.
41015004	Atsa' Pilato' qui' we'wec Jesusa's: —Mwẽesẽ'j, indya's na'wẽty quĩjteva jyuca ewmeesa' jĩna yuwe ũsu', atsa' ¿ma'wẽrráava pasya'vameengá'? jĩte',
41015005	Jesusa' teech yuwerráa yujva we'weme', atsa' Pilato' cujc yajcyna neeyũu.
41015006	Pilato' Pascua fiesta iisa teech preesu tyjweete'c nasaa pẽyni's.
41015007	Tyãa ensu' cyte preesu ũsu'c Barabás yaasesa. Tyãa pitstjẽ'ja' vite nasa yacj pcjaacjerra gobierno yacj puíi quiisrra nasaty wala quiicje'jsa npiitstjẽ'cj yu'. Tyãa pa'gac preesu ũsu'.
41015008	Tyajũ' cytee nasa pa'jsa', Pilato's pẽjytyi fiesta iisa ma'wẽne' yũ' tyã'sa' ãchva tyã'wẽy yũucajn.
41015009	Atsa' Pilato' pẽjycu: —I'cue'sha' ¿judiuwe'shtyi jycaajsa'scue tyjweete jytjãasu'á'? jĩc.
41015010	Nava Pilato yu' sacerdote ne'jue'sha' Jesusa's ajtserra ducjteva jiirrac tyã'wẽ we'we.
41015011	Nava sacerdotewe'sha' nasa jyucaysaty yu'cywe'wety, wejyva Barabasna mityjwete jĩcajn.
41015012	Atsa' Pilato' pẽjycu: —I'cue'sh we'werra', Judiuwe'shtyi Jycaajsa jĩ'i'cue ¿tyã'sa' quĩjcue yũu jytjãasu'? jĩte',
41015013	tyãawe'sh sus we'wena pasrra': —Tyã'sa' cluuscjẽ mcaafyutsu'j jĩty.
41015014	Tyajũ' Pilato' pẽjycu: —Tyã'wẽ yũucajna' naa pitstjẽ'ja' ¿quĩjga ewmée yũu? jĩteva, tyãawe'sh yu': —Cluuscjẽ mcaafyutsu'j jĩnarráaty sus we'we'.
41015015	Atsa' Pilato' nasa yacj ew neeyũu wẽerra, Barabasa's tyjweetecaacj, sa' Jesus yu'sa' caapechucue'jrra cluuscjẽ fyutscajn ducjcu.
41015016	Tyajũ' soldauwe'sha' Jesusa's jyũna u'jty tyãawe'sh ũsni patyute. Sa' soldauwe'sh jyucaysaty cyteerrarráaty pa'ya.
41015017	Cjĩrraty Jesusa's jycaajsa ropa na'wẽsa caapã'chi'jrra, dyictjete yu' tsjũtsj corona vitrra caafĩcje'j.
41015018	Tyajũ' na'wẽ sus weyna: —Judiuwe'shtyi jycaajsatj jĩ'ne'nga jĩnaty weech we'we.
41015019	Sa' dyictjega fytũu zunzsaju pecue'cuena, fyne'sh avytjetjnaty tyajy tashte peejyũcue'.
41015020	Tyã'wẽ yũuna jyã'jrra', jycaajsa ropa na'wẽsa's csũupi'jrra, tyajy ropa's qui' caatje'jty. Tyã'wẽ yũurraty cluuscjẽ fyutsya' jyũna u'j.
41015021	Atsa' chjambu casejna u'juetste', teech pitstjẽ'j Simon yaasesa's puuty uyrra soldauwe'sha' tyã'snaty Jesus yacjni cluusa's cyaacje'jrra pe'jna u'j. Tyãa Simon yu' Alejandro Rufowe'sh neycu yu', Cirene quiwetewe'sh.
41015022	Tyajũ' Jesusa's teech ajte Golgota yaasesatety pe'jna u'j. Tyãa Golgota yu' Uusáa Dyictjé Dyi'tjrráasa jĩni'.
41015023	Cytee pa'jrra', vinote yaasa ca'ndarraty yus wẽe, nava Jesusa' tundyme'.
41015024	Tyajũ' cluuscjẽ fyutsrra', soldauwe'sha' Jesus ropatyi's tyundeenderra suerte caajty tyajy caatsni atyja's maa soldau cnayteva jiyuya'.
41015025	Cusíi las nuevetety Jesusa's cluuscjẽ fyuts.
41015026	Sa' quĩj yũusate tyã'wẽ cluuscjẽ fyutsrrava pta'shna fi'jrra qui'ptyi cluus vitste: Judiuwe'shtyi Jycaajsa' jĩna.
41015027	E'nz nasa seena' yuuwesa yu'ty tyãawe'sh yacjtyi Jesusa's pdyi'p cluuscjẽ fyuts.
41015028	Atsa' Dyus librute fi'jni' cytey yuuc: Nasa ewmeesatjas yuuwesa yacjcu qui'pni yuu jĩna fi'jni'.
41015029	Tyajũ' cluus tashuy uycjẽwsa' dyictjety caawũjnaty weech we'we': —Dyuus yata's indya' pẽtyrra tecj ente' qui' quiisu'nja ¿jĩ'tsmeengá'?
41015030	Tyã'wẽ ãjãwa'jsarra' ¿mjĩitenga cluusuj peequíi iyurra sa'ja'tsmée? jĩ'ty.
41015031	Atsa' Dyus leya's caapiya'jsawe'sh, vite' sacerdotewe'shva na'jĩnaty weech we'we': —Vite yuutyi' nwe'werrava, peequíi yu' ya'nwe'weya' ãjã'tsme'.
41015032	Israelwe'shtyi jycaajsa Cristotj jĩ'c na' tyã'wẽ dyijrra', ãchjíi cue'sh uyna ũste cluusuj sa'jana ats yuurráa tyã'wẽ dyij yu'ga sũjũ'nja'w jĩ'ty. Tyã'wẽy tyãa yacj cluuscjẽ fyutsni u'psawe'shva Jesusa's wẽeshu'ty.
41015033	Tyajũ' ẽepyãj wala ãanite', naa quiwete jyuca chji'ndycu cusutste las trestepcach.
41015034	Tyã'wẽ chji'ndyni las tres ãjãtspcachja', Jesusa' na'jĩnac sus we'we: —Eloi, Eloi ¿lama sabactani? jĩc. Tyã': Andy Dyusngu sa' ¿mjĩi pa'ganga andyrráana nvijt? jĩni'.
41015035	Atsa' nasa cytee wẽsẽ'jna ũssa' Eliasa's pa'yatsa' jĩty.
41015036	Naapcachja' teechsa' wuwuuna u'jrra, vino pussate esponja's acjrra fytũute atsjrra Jesus yuwete utyac chanzhacajn. Sa' na'jĩc: —Shuuna' tjengna meswe, aan Eliasa' cluusuj spajcyya' pa'jana jĩc.
41015037	Tyajũ' Jesusa' qui'quin sus we'wenitee uuna cãjc.
41015038	Naapcachja' dyuus yatte tyundenisa liensu pesatj a'cynisa' peecyrráa sutec puupyãjcjẽ cute ẽeju quiwete quĩj.
41015039	Atsa' cluus dyi'pte ũssa soldau cpiitana' Jesus tyã'wẽ sus we'werra uutste uyrra', na'wẽc we'we: —Naa pitstjẽ'ja' isa Dyus Nchi'c yuj yu'ga jĩc.
41015040	Tyã'wẽy u'ywe'shva jyu'ju tjengna ũsu'ty. Atsa' tyãawe'sh cshavyte', Salomé, vite' Maria Magdalena vite' Maria Jacobo Josewe'sh njĩ'j tyãawe'shtyi yu'. (Tyãa Jacobo's nuuchsa' jĩ'ty).
41015041	Naa tecj u'ysa' Jesusa's selpiina u'jusaty yu' Galilea quiwesu. Nava tyãawe'shrráamée, vite u'ywe'shva Jesus yacj ij Jerusalente pa'jsaty ũsu'.
41015042	Jycaasewa'j en ãjãtste', quĩjnava jyuca pjeu'jrraty nviitu'.
41015043	Tyãa pa'gac cusutste' José Arimateajũwe'sha' Pilato tashte ũucjmée utyáa Jesus cacue's pẽjyya'. Tyãa José yu' judiu ne'jue'shsa íirráac yu', sa' Dyus jycaajwa'j ena' dund ãjvatsa' sũjna yaacysac yu'.
41015044	Tyã'wẽ Jesusa' uuyã'cj jĩni's jiyurra', Pilato' wala cuj yajcyrra soldau cpiitana's pa'yac pẽjyya' tyã'wẽ Jesus uundyijteva jiyuya'.
41015045	Tyajũ' cpiitana': Jesusa' uuyã'cj jĩna pta'shte', Pilato' Jesus cacue's jyũna u'cjaacj.
41015046	Atsa' Josea' Jesus cacue's spajcyrra, liensu finusa weyrra cyteec yap. Sa' jyũna u'jrra cuet cafy u'se pjandenisa ji'pjuc tycaa cjicjrra, u'cani cafyte yu' cuet walasajuc apj.
41015047	Tyã'wẽ yũutste', Maria Magdalena vite Maria José njĩ'j tyãawe'sha' Jesus cacue's mcaa cjicjetsteva uytyi.
41016001	Tyajũ' jycaase en scjẽwniite', Maria Magdalena vite' Maria Jacobo njĩ'j, vite' Salomé tyãawe'sha' wẽt putasá weytyi Jesus cacuete shũshya' u'jya'.
41016002	Tyajũ' cuscuscjẽ wala cusíi u'jty, sa' sec cãjatste' pendaní cafyte pa'jty.
41016003	Sa' cytee pa'jatsrra', na'jĩnaty tyãawe'sh pwe'sh we'we': —¿Quim pendaní cafyte apjnisa cuet wala's quiisucy? jĩ'ty.
41016004	Tyajũ' pendaní cafyte tjengrra', apjnisa cuet wala' quiisrra pucate qui'pni u'ptety uy.
41016005	Atsa' pendaní cafyte u'carra', teech pitstacy ropa chijmesa jyu'jsa atjrra patsu ju'ngu cachrra u'pte uyrra', wala ũucjtyi.
41016006	Nava tyãa pitstacya' na'wẽc pta'sh: —Ũucjnuwe. I'cue'sha' Jesus Nasaretjuwe'sha's cluuscjẽ fyutsni uuc tyã'snai'cue pacué'. Nava tyã' ĩtyĩ yuuyã'cj, tyãasa ayga meeyã'ja'. Atsa' cjicjniga mtjengwe vacy, quĩjva meea' jĩrra' caacj na'jĩna:
41016007	Tyãa yacj u'jusawe'sh vite' Pedro tyãawe'shtyi na'jĩne'cue: Jesusa' i'cue'sh yatste u'juetsa' Galilean, atsa' cytee tyã'sa' uyuune'cue ma'wẽga uumeyva pta'sh tyã'sa' cytey yuuna jĩcaatje',
41016008	tyãawe'sha' pendaní cafyu wala ũucjna ũpjna u'jrra, cuj yaacynite vitesa yuutyi' dyi'tje quim yujtyva pta'shmeety u'j.
41016009	Tyã'wẽ jycaase en scjẽwnijũ' Jesusa' qui' ĩtyĩ yuurra', Maria Magdalena cjuẽ'yna vyaac, na'wẽ siete ech luucu vit-saty cutyi'cj tyã'sna.
41016010	Atsa' tyãa u'ya' Jesus yacj u'jusawe'sh tashna u'jrra, pta'shcu. Tyãawe'sha' ñusrra ũ'nenaty u'p yu'.
41016011	Sa' Jesusa' ĩtyĩ yuuga atsa' ũ'cue' uytju jĩna pta'shteva, wej yujva tyã'wẽ yũune' sũjũ'tsmeeta' tyãawe'sha'.
41016012	Tyãa entey Jesusa' qui' vyaac fiy yuurra, tyãa yacj u'jusawe'sh e'nzsa dyi'tje u'juetste.
41016013	Atsa' tyãawe'shva qui' shawendrra, Jesusa's tyã'wẽ uytja'w jĩna vitety pta'shteva, tyã'wẽ uyne'ta sũjũ'tsmeeta'.
41016014	Tyã'wẽ pta'shna jyã'jatspcachja', tyãa yacj u'jusa oncesa mesate cachrra u'pte qui' vyaarra', na'jĩc: —¿Quĩj yuurracue andya'sa' qui' ĩtyĩ yuune' sũjũ'tsmée? Andy pta'shni's ũuste yu'acjya' ãjã'tsmeei'cue, sa' ĩtyĩ yuute uysáa pta'shteva tyã'wẽ uyne'ta sũjũ'tsmeei'cue.
41016015	Tyajũ' na'jĩnac jycaaj: —Me'jwe, Dyus yuwe's pta'shya' nasa jyucaysaty maa quiwete mteeva jyuca.
41016016	Atsa' maava andya's ũusuj jyuca yajcyna jypa'garra yu'te ya'bautisaĩna tyã' nwe'weni yuuna. Nava andya's ũusuj jyuca yajcyna jypa'gasame' Dyus castigo's cnayuuna.
41016017	Andya's ũusuj jyuca yajcyna jypa'gasa' na'wẽ yũuya' ãjãtyna: Andy pu'chte', ech luucu vit-satyva nasaa ũusuj cutyi'jityna. Sa' yuwe fiysajuva we'wetyna.
41016018	Ul wesweetyva cuseju uweetyna. Sa' macue veneno's tundyteva, quĩj yujva cãatsã'jmeena cacuete. Sa' ãtsã'sa cacuete peequiinzerra, Dyus yacj puuty we'wete', catyjityna jĩc.
41016019	Tyã'wẽ yu'cypejni e'su', cue'shtyi jype'jsa Jesusa' cielun pe'jna u'jni yuurra, Dyus pucate cachcu patsu ju'ngte.
41016020	Atsa' tyãa yacj u'jusawe'sha' u'jrra', Dyus yuwe's mtee mteeva pta'shtyi. Tyã'wẽ cue'shtyi jype'jsa pu'chte', quĩjquĩj yũuya'va ya'ãjãc, tyãa pa'gaty tyajy we'weni' isasa yujna sũjwa'ja's ji'pju'.
42001001	Andy namicu Teófilo, indya's cjiyu'jna fi'jatstju cue'sh ensu na'wẽ yuuc tyã'sna. Tyã'sa' tyã'wẽ yũuya' tacjetsíyna, Cristo yacj u'jusawe'sha' ma'wẽrrajne'ta ew uy tyã'wẽytyi tyãawe'sha' cue'shtyi pta'sh, atsa' tyã'sa' maava tyã'wẽyta ew pta'shna fi'jrra nviit wẽe. Tyãa pa'ga andyva ma'wẽrrajne' yũu tyã'sa' wala ew jypa'yacy paapẽjyrra indyna pta'shna fi'jatstju, cyaj isa yuj pta'shi'ne'ta sũjũne'nga.
42001005	Judea quiwete ne'jue'sh Herodes ensu', teech sacerdote Zacarias yaasesac u'pu'. Tyãa yu', sacerdote ne'jue'sh Abias ji'cj yu'. Atsa' tyajy nyu Elisabet yu', Aarón ji'cj yu'.
42001006	Ptamíi Dyus jycaajnityi' nwẽesẽ'jsaty yu', tyãa pa'ga Dyus dyi'pte ew fi'nzesaty yu'.
42001007	Nava tyãawe'sha' luuch ji'pjmeety yu', Elisabetja' luuch ji'pjuwa'jsameene' yu' naa pa'ga. Cjĩrrava wala tjẽ'cjue yã'j yu'ty.
42001008	Zacarias yacj ũssawe'shtyi dyuus yatte selpiwa'j en ãjte', na'wẽc yuu:
42001009	Dyuus yat altalte wẽt putasá incienso's cambya' u'cawa'jsa quimteva jiyuya', sacerdotewe'sha' suerte na'wẽsa cutyi'jty. Atsa' cyteea' Zacariascu casej.
42001010	Tyajũ' Zacariasa' Dyus altalte wẽt putasa's cambutste', nasa pa'jsa' jyucaysa ecajurráaty Dyus yacj puuty we'wena ũsu'.
42001011	Naapcachja' Zacariasa's vyaac Dyus jycaajni teech angel altal pucate patsu ju'ngte.
42001012	Atsa' Zacariasa' tyã's uyrra', cuj yajcyna wala ũucjcu.
42001013	Nava tyãa angel yu' na'jĩc: —Zacarias, ũucjnu. Iindy pytjaa we'weni's Dyus pasrra cytey yuutsa', atsa' iindy nyu Elisabetja' luuch ji'pjuna. Tyãa luucha's Juan yasene'nga.
42001014	Tyã'wẽ yuute', indya' wala wechana neeyũune'nga, atsa' maava tyã'wẽrrarráa wechaatyna tyajy upyni's jiyurra',
42001015	tyãa pa'gatey tyãa luucha' Dyus dyi'pte walasa yuuwa'jsa'. Tyãasa quĩjva ctũ'ju'jwa'jsa yu'sa' tundymeena, naasáa Dyus Espiritu yuurráana ũuste jyuca ji'pjuna njĩ'j tutyju yuu casejmey.
42001016	Sa' Israel quiwesuwe'shtyi maanzcuẽesatyva taqui'sa Dyus tashtey qui' cuutya'jana.
42001017	Tyãa Juana' Dyus Nchi'c yatste pecũjuna, sa' Dyus yuwe pta'shsa Elias Espiritu quĩjteva ãjawa'jsa's ji'pju'c tyã'sna íirráa ji'pjuna. Tyãasa neywe'shtyi luuch yacj caapui'jmée caafi'nze'jena, sa' nwẽesẽ'jsameetyva nwẽesẽ'jya' caapiya'jana. Tyã'wẽ yũuna nasaty pjeu'juna Dyus Nchi'ca's jypa'gacajn jĩte',
42001018	Zacariasa' na'jĩnac pẽjy: —Cue'sha' ptamíi wala tjẽ'jyã'tja'w, atsa' ¿ma'wẽ yũurra iindy tyã'jĩni' cytey yuune'tjeva ew jii neeyũuqui'tj? jĩc.
42001019	Atsa' Dyus angela' pta'shcu: —Andya' Dyusna selpiina fi'nzesa Gabrieltju. Tyãa pa'gac andya's jycaaj, indya's naa yuwe ewsa's pta'shcajn.
42001020	Nava andy pta'shni's tyã'wẽ dyij yuuna sũjmeeng naa pa'ga ãchjíi we'weya' ewumée neeyũune'nga iindy nchi'c upypcach jĩc.
42001021	Dyuus yat dyiite tyã'wẽ jytjẽeyũute', ecaju nasa yu' Zacariasa's ũytjasnaty ũsu', ¿quĩj yuurraqui'c tyacue jytjẽeyũu? sũjna.
42001022	Tyajũ' Zacariasa' casejrra', we'weya' ãjãmeerra', cuseju vijyarrarráac cjiyu'ju'. Atsa' tyã'wẽ yũute', dyuus yat dyiite quĩja' uyyujne' sũjũ'ty nasa yu'. Sa' Zacariasa' tyã'wẽesa neeyũuc.
42001023	Dyuus yatte selpiina jyã'jrra', Zacariasa' tyajy yatna u'cj.
42001024	Tyãa ensu' Zacarias nyu Elisabetja' nasa ji'pj neeyũurra', tyajy yatu casejmeec u'pu' tajts a'tepcach, naa sũjna:
42001025	Ãchja' ũ'cue Dyusa' na'wẽc yũu, atsa' nasa' ũ'cue's peena yu' atsewe'wemeetyna sũjna.
42001026	Elisabetja' nasa ji'pj neeyũuni seis a'teju', Dyusa' angel Gabriela's Galileasu teech chjamb Nasaret yaasesatec caaj,
42001027	teech cna'sa Maria yaasesa yatte pa'jrra' yuwe pta'shcajn. Tyãa cna'sa yu', teech pitstjẽ'j Jose yaasesa yacj iimi'ya' puuty we'werrac u'p yu'. Tyãa Jose' jycaajsa David ji'cj yu'.
42001028	Atsa' Dyus angela' Maria u'pnite pa'jrra' na'jĩc: —Dyusa' ijcha yacj ũsa', naa pa'ga Dyus bendiciona's maa maa u'yteva jytjaacue jypa'garra u'pi'cha. Tyãasa wechana me'pchi ewrráa jĩte',
42001029	Maria' Dyus angel we'weni's wẽsẽ'jrra tjengrra', cujc yajcy ¿ma'wẽtequi'c tyã'jĩ'? sũjna.
42001030	Atsa' Dyus angela' na'jĩc: —Maria, ũucjnuch, Dyus peeygãanisa i'cha.
42001031	Tyãa pa'ga ãchjíi teech luuch pijts ji'pj neeyũurra tyã'sa' Jesus yasene'chca.
42001032	Tyãa luucha' jytujtje walasa yuuwa'jsa'. Tyãasa cielute Dyus Nchi'c ya'cysusuna. Atsa' tyã'sa' Dyusa' jycaajwa'jsa vituna, yatsgatjẽ'j David na'wẽysa.
42001033	Cyaj Israelwe'shtyi quiiwey jycaajana, nava tyajy jycaajni' bagachte yujva ptsumeena jĩc.
42001034	Tyajũ' Maria' tyãa angela's pẽjycu: —¿Ma'wẽ tyã'wẽ yuja' yũucy? Ũ'cue' cna'sa nmi' ji'pjmeetj atsyuja' jĩte',
42001035	angela' na'wẽc pta'sh: —Dyus Espiritu' icha cacue's tyãarrarráa jyuca iiyamuna. Tyã'wẽ yuuniterráa nasa vyaana. Tyãa pa'ga luuch upysa' Dyus jĩi yuuna, sa' Dyus Nchi'c ya'cysusuna.
42001036	Tyã'wẽy icha pucacjẽ nyacj Elisabetjva luuch pijts ji'pjuya'va', tjẽ'cjuẽ yã'jrrava. Bagach yujva nasa ji'pjusameerrava, ãchja' seis a'te yã'j yuutsa' nasa ji'pjuni.
42001037	Dyus yacja' quĩj yujva tjẽysa yu' meea' jĩna pta'shte',
42001038	Maria pasrra': —Tyã'wẽ', ũ'cue' Dyusna selpisáa ne'tca, atsa' ũ'cue's Dyusa' cytey yuuna na'wẽng pta'sh tyã'sa' jĩc. Tyajũ' Dyus angela' Maria tashu tyuteena u'cj.
42001039	Tyãa ensuy Maria' jytjẽeyũumée u'cj Judea tjã'jsu teech chjamb ũsu'c cytee pa'jya'.
42001040	Sa' Zacarias yatte pa'jrra', Maria' Elisabetja's wechac.
42001041	Maria wechana we'weni's wẽsẽ'jetspcachja', Elisabet nasa tutyjtewe'sha' ẽsẽc. Naapcachja' Dyus Espiritu' Elisabet ũuste jyuca caajiyu'cj.
42001042	Atsa' Elisabetja' Maria's na'jĩnac sus we'we: —Dyusa' ijcha's maa maa u'yteva jytjaacuec bendecĩy, sa' tyã'wẽycu icha nchi'ca'sva bendecĩy.
42001043	Atsa' ũ'cue' ¿quĩjte seelpitca atsga ũ'cue's Nwe'wesa njĩ'ja' tjengya' pa'já'?
42001044	Icha wechana we'weni's wẽsẽ'jetspcachja', ũ'cue luuch tutyjtewe'sha' ẽsẽc wechana.
42001045	Dyus we'weni' cytey yuuna sũjpa'ga, cytey yuuya'va' atsa' wechana mfi'nzech jĩc.
42001046	Atsa' Maria we'werra': Ũ'cue' ũusuj jyucatj Dyusa's wechá'.
42001047	Sa' ũ'cue Dyus nwe'wesa's ũuste pechcanameetj wechana fi'nze'.
42001048	Tyã'wẽ macue pytjaa ãjmeecuẽteva, Dyusa' peeygãjrra tyã'sna selpiwa'jsa vitcu. Atsa' ãchjũyã'ja' ũ'cue's Dyus tyjityjnisac yu' jĩna nes yuutyna maa nasava jyuca.
42001049	Tyã'wẽ yaacycajníirráac Dyus tyacue walasa ũ'cue's tyacue ew yũu. Tyã' wala peeygãasa'.
42001050	Tyãasa maava tyã'sna nwẽesẽ'jsatyi' bagachteva peeygãjna nes yuuna.
42001051	Dyusa' quĩjquĩjnava jyucac vit, sa' ũuste iiwejch yaacysatyva cpaasu'jme'.
42001052	Jycaajsatyva tyãawe'sh jycaajnijũ cutyi'cj, Sa' quĩjteva ãjmée pytjaacuẽsatyi' walasac vit.
42001053	Quĩjva ji'pjmée peejiina fi'nzesatyi' tyãawe'sh peejini's jyucac ũs. Sa' wala ji'pjsa yuutyi'sa' quĩjva ji'pjmeec nvijt.
42001054	Tyã's selpisáa Israel nasatyi' pu'chcu, Sa' peeygãjna fi'nzewa'ja's pechcaname'.
42001055	Ma'wẽne' cue'sh yatsgawe'sh Abrahanwe'shtyi bagachteva ew yũuya' neeyũu, tyã'sa' cyteycu yuu jĩc.
42001056	Tyajũ' Maria' Elisabet yacj tecj a'te u'prrac tyajy yatnay qui' shawendna u'j.
42001057	Tyãa ensu' Elisabet ãtsã'wa'j ãjte', luuch pijts ji'pjuc.
42001058	Atsa' Elisabet nwe'sh vite' namicuwe'shva jiyurra', wechaya' u'jty Dyusa' Elisabetja's tyã'wẽ ew yũupa'ga.
42001059	Tyajũ' teech qui'sute', luucha's circuncidãyya' u'jty. Sa' ney yase Zacariastyi qui'p wẽe.
42001060	Nava njĩ'j we'werra': —Tyã'wẽmée wejyva Juan yasewa'ja' jĩte', pi'cyna u'jsawe'sh pasrra':
42001061	—I'cue nwe'sha' maa yujva Juan yaasesa meety yu' atsa' ¿ma'wẽtecue Juan yase qui'p wẽjẽ'? jĩ'ty.
42001062	Tyajũ' neya's pẽjytyi ma'wẽ yasewa'tjeva.
42001063	Atsa' neya' Juan yasewa'ja' jĩnac fi'jrra ũs. Tyã'wẽ yũute', jyucaysa cujty yajcyna neeyũu.
42001064	Tyãa dundtey Zacarias qui' we'weya' ewuurra', Dyusa's seena' wala wechac.
42001065	Tyã'wẽ yũute', cysũ utyasũ u'psa' wala ũucj we'wena neeyũuty. Atsa' Judea tjã'jsuwe'shva tyã'wẽ yũuni's jyuca jiyuty puuty ya'pta'shna.
42001066	Tyã'wẽ jiyurra', na'wẽty yajcyna puuty paapẽyĩ': —Isa, tyãa luucha' Dyus bendecĩynisane' yu' sa' ¿ma'wẽ yũuwa'jsacy? jĩ'ty.
42001067	Tyajũ' Juan ney Zacariasa's Dyus Espiritu tyajy ũuste cwe'we'tje', na'jĩnac ãate pta'sh:
42001068	Israelwe'shtyi jype'jsa Dyusa' quĩjteva jyuca ewsa'. Cue'sha' tyajy nasatja'w, atsa' nwe'weya' quĩjrra', ewte nvijtcu.
42001069	Dyusna selpisáa David ji'tjewe'sh teech caacj quĩjteva jyuca nwe'weya' ãjãwa'jsa.
42001070	Nyafiitey Dyus yuwe pta'shsawe'sh yacjva na'wẽc puuty we'we nwe'weya' caajwa'ja's:
42001071	Cue'shtyi atsesawe'sh cuseju nwe'werra ewte nviitu'nja,
42001072	Sa' cue'sh yatsgawe'shtyiva peeygãjna, tyã'wẽ andy puuty we'weni yuutyi' le'chcuẽrráa yujva pechcaname'nja jĩ'c.
42001073	Sa' cue'sh yatsgawe'sh Abrahan yacjva tyã'wẽycu na'wẽ puuty we'wena jurãy:
42001074	Cue'shtyi atsesawe'sh cuseju nwe'werra ewte nviitu'nja, atsa' ũucjmée mselpiiwe,
42001075	Andy yuurráana nwẽesẽ'jna uu entepcach jĩ'c.
42001076	Atsa' andy nchi'ccuẽ indya' Dyus ĩtyĩsa yuwee pta'shsa yuurra, cue'shtyi Nwe'wesa pa'jwa'ja's pjeu'jna pecũjune'nga yatste.
42001077	Cyaj nasa' pcalpa'ga peltunãywa'ja's maava jiyurra, ewte neeyũuwa'ja's ji'pjutyna.
42001078	Cue'sh Dyusa' peeygãjrra, cielujuy sec na'wẽ caacweetje'cj,
42001079	Chji'ndyte uu ente na'wẽ yã'j ũsteva, wẽt eena'te nvijt-ya'. Sa' cue'shtyiva jypumbamée ewte caafi'nze'jya'c tyã'wẽ yũu jĩnac we'we Zacariasa'.
42001080	Tyajũ' Juana' walaana u'cj Dyus yuwe's jiyuna, sa' nasa u'pnimée quiwesuc u'p-ya' u'j, Israelwe'shtyi pta'shya' casejwa'j en ãjpcach.
42002001	Tyãn ensu' Romate jycaajsa Augusto Cesara' tyajy jycaajni quiwesu nyafyrraj nasaty jyuca etste ãshcajn jycaacj,
42002002	Siriate u'psa ne'jue'sh Cirenio yaasesa's.
42002003	Atsa' jyucaysaty u'jwa'j ji'pju' tyãawe'sh upyni chjambte, etste ãshcajn.
42002004	Tyãa pa'gac Jose' Nasaret chjamb Galilea quiweju casejna u'j Judea quiwen Belen chjamb David upynite, Jose' David ji'cj yu' naa pa'ga.
42002005	Belenna u'juetsrra', tyajy nyu yuuwa'jsa Maria yacjcu u'j. Nava Maria' nasac ji'pj yu'.
42002006	Atsa' Belente ũsíyna, Maria's ãtsã'wa'j en ãjte',
42002007	cytee ji'pjuc nyafy nchi'ccuẽ's. Sa' paandeewa'j yat ãjmeete', claa sã'jĩni yattec luuchcuẽ's yaprra cjicj.
42002008	Belen utyasu cusva dejméety piisháa-tjengsa u'p yu'.
42002009	Naapcachja' Dyus angel teech vyaac tyãawe'sh u'pnisu jyuca eena' cweetjna. Atsa' tyãawe'sha' wala ũucjtyi.
42002010	Nava Dyus angela' na'wẽc we'we: —Ũucjnuwe, yuwe ewsa jyũna yujtj, tyã'sa' maava jyuca wala wechaatyna.
42002011	Ãchja' David chjambte teech upycu i'cue'shtyi nwe'wewa'jsa tyã' Dyus caajni Cristo'.
42002012	Atsa' tjengya' u'jrra', uyuune'cue luuchcuẽ's yaprra claa sã'jĩni yatga cjicjni ũste jĩtspcachja',
42002013	tyãa dundtey tyãa angel yacj wala cuj angel cielujũwe'sh vyaaty, Dyusna wechana:
42002014	¡Dyus ẽe walatewe'sha' seena' yuj ew yuuc! Naa quiwete nasa wẽtwẽt fi'nzewa'ja's ũscu peeygãjrra jĩ'ty.
42002015	Tyajũ' angeleswe'sha' cielun qui' shawendna u'juetspcachja', piisháa-tjengsawe'sha' puuty we'wety: —Belenna u'juega Dyus pta'shni's tjengya' quĩj yũuteva uyu'nja'w jĩna.
42002016	Tyajũ' wala dund u'jty Belenna, sa' Mariawe'shtyi' uytyi tyã'wẽ luuchcuẽ's claa sã'jĩni yatga cjicjrra u'pte.
42002017	Sa' luucha's uyrra', Dyus angel ma'wẽ we'weni'sva jyuca pta'shtyi Mariawe'shtyi.
42002018	Tyajũ' vitetyva tyã'wẽrrarráa pta'shte', wala cuj we'wena neeyũuty.
42002019	Nava Maria yu', tyã'wẽ yũuni's jyuca pechcanamée ũusterráac yajcyna fi'nze'.
42002020	Tyajũ' piisháa-tjengsawe'sha' Dyus angel ma'wẽ pta'shteva tyã' cytey yuuteva uyrra', Dyusa's wala wechana shawendna u'jty.
42002021	Upynijũ teech qui'sute' luuchcuẽ's circuncidãyya' u'jrra tyãa entey JESUS yasety, Maria nasa ji'pjumeyna Dyus angel ma'wẽne' yase's pta'sh tyã'wẽytyi yase.
42002022	Moises leya' nasate ãtsã'saty ma'wẽne' qui'scaja' atsa' Maria' tyãa entyi cytey yuurra', Jose yacj luuchcuẽ's Jerusalen chjambna jyũna u'jty, dyuus yatte Dyusna wechana neewe'weya'.
42002023	Dyus leyte we'werra': Nyafyte pitscuẽ yũute', Dyus jĩi nviitwa'ja' jĩ'c tyãa pa'gaty Dyusna neewe'weya' u'j.
42002024	Vite ajte Dyus leyte we'werra': e'nz tumb chijme meerrava tumb luuch jyũna u'jrra dyuus yatte icjwa'ja' jĩ'c atsa' tyã'wẽy yũuya' u'jty.
42002025	Tyãn ensu' Jerusalen chjambte' teech pitstjẽ'j Simeon yaasesac u'pu'. Tyãa pitstjẽ'ja' Dyusna yuurráac neewe'wena fi'nzesa yu', ¿bagach Israelwe'shtyi nwe'wewa'jsa pa'jacy? sũjna ũytjãsna. Atsa' Dyus Espiritu' Simeona's caajiyu'cj
42002026	Nwe'wewa'jsa Dyus caajni Cristo's uumey uywa'ja's.
42002027	Sa' Dyus Espiritu' Simeona's caayaqui'cj dyuus yatna u'jwa'ja's, atsa' u'jrra' uycu tyã'wẽ Jesus njĩ'jwe'sha' Dyus ley jycaajni's cytey yuuya' Jesusa's nuypa'jatste.
42002028	Atsa' Simeona' tyãa luuchcuẽ's yacjrra na'jĩnac Dyusna wecha:
42002029	Indya' andy yacj puuty we'weni's cytey yuung na' ãchjã' andy uuwa'ja's ũsune'nga wechana uucajn.
42002030	Nwe'wesa's nasa jyucaysa dyi'pte caang.
42002031	Atsa' tyã'sa' andy yafyju yuu uytju.
42002032	Tyãaíi Israel nasa meetyva eena' cweetjwa'jsa' na' Israelwe'sh yuutyi' jweeíirráa wechwecha caayaqui'jwa'jsa' jĩ'c.
42002033	Simeona' tyãa luuchcuẽ's tyã'wẽ we'wete', Jose ptamwe'sha' cujty yajcyna neeyũu.
42002034	Atsa' Simeona' bendecĩyrra', Jesus njĩ'j Maria's pta'shcu: —Mwẽesẽ'ch, naa luuchcuẽ' Israelwe'shtyi wala cchjãachja'jwa'jsa' nava tyã'sna jiyusamée yu' wala jypumbawa'jsata'. Mpa'yajcywe vacy tyã'sa' wala atsetyna.
42002035	Atsa' maarraj tyã'wẽ atsewa'jsatyna atsa' maarraj tyã'wẽ jypa'gawa'jsateva tyã'wẽ yũunisa icha ũusuy we'tju yãjãni na'wẽ yuuna jĩc.
42002036	Cyteea' Fanuel niisa, Aser ji'cj ũsu' wala tjẽ'cjuẽsa Ana yaasesa. Tyã' Dyusna selpisaac yu' sa' wala cna'satey iimi'c nava siete añute' nmi'a' uuc.
42002037	Ãchja' nmi' uuni ochenta y cuatro añu', nava dyuus yatte pu'vitumée een isac Dyusna selpiina, orãyna nes yu'.
42002038	Sa' Ana' utyaana cũjrra, Dyusna wecharra' pta'shcu Israelwe'shtyi nwe'wewa'jsa's ũytjãsna ũssawe'shtyi's: Naa luuch tyã'wẽ yũuwa'jsa' jĩna.
42002039	Tyajũ' Dyus jycaajni leya's cytey yuurra', Galilea quiwesu tyãawe'sh chjamb Nasaretnay Maria Josewe'sha' shawendtyi.
42002040	Atsa' luuchcuẽ' walaana u'cj Dyus yuwe's jweeíirráa piyana, tyã'sa' Dyusíi pu'chji'ne' naa pa'ga.
42002041	Jesus njĩ'jwe'sha' añu iisaty Jerusalen chjambna Pascua fiestan u'jue'.
42002042	Sa' Jesus doce añu ji'pjpcachja', Jerusalen chjambna fiestate qui' u'jty, ma'wẽne'ta añu iisa u'jue' tyã'wẽy.
42002043	Atsa' fiesta ptsuute', Maria Jose yacj shawendna u'jty. Sa' tyãawe'sh jiyunimeete Jesusa' Jerusalentee neeyũuc.
42002044	Nava njĩ'jwe'sh yu', Jesusa' nasa wala cshavyte yujna sũjnarráaty teen uta dyi'tje u'j.
42002045	Tyajũ' nwe'sh cshavysu jyuca pacuerrava uymeerra', Jerusalen chjambnay pacueya' shawendtyi.
42002046	Sa' tecj ensu' dyuus yatte ley caapiya'jsawe'sh cshavyte wẽsẽ'jna paapẽjyna u'ptety uy.
42002047	Tyã'wẽ luuchcuẽrráarrava tyacue wala leya's jiirra ew paste', jyucaysa cytee wẽsẽ'jna ũssa' wala cuj yaaqui'ty.
42002048	Tyajũ' njĩ'jwe'sh uyrra', cujty yajcy sa' njĩ'ja' na'jĩc: —Indya' ¿quĩjya'nga pta'shmée tyã'wẽ neeyũu? Cue'sha' wala ñusna pacuetja'w jĩte',
42002049	Jesus pasrra': —Andya' Andy Tata jytjãasnirrá's selpiina u'ptju atsa' ¿quĩjya'cue andya's pacué'? jĩte',
42002050	tyajy pasni'sa' jiyuya' ãjãmeeta'.
42002051	Tyajũ' Jesusa' neywe'sh yacj Nasaretnay shawendna u'jrra tyãawe'shtyi nwẽesẽ'jnac fi'nze. Atsa' tyajy njĩ'ja' ma'wẽ we'weni'sva jiyumeerrava tyajy ũuste pechcana yu' meec yajcyna fi'nze'.
42002052	Tyajũ' Jesusa' walaana u'cj Dyus yuwe's jweeíirráa piyana, sa' Dyus dyi'pte ew yũurrac fi'nze, nasaa dyi'pteva tyã'wẽy.
42003001	Tiberio Cesar Romate jycaajna u'pni quince añusu' Poncio Pilato' Judeate ne'jue'shcu yu' atsa' Herodesa' Galileate ne'jue'shcu yu'. Naapcachja' tyajy nyacj Felipe' Iturea vite' Traconitete ne'jue'shcu yu'. Atsa' Lisaniasa' Abiliniate ne'jue'shcu yu'.
42003002	Naapcachja' sacerdote npiitstjẽ'jwe'sh yu' Anas vite' Caifas tyãawe'shtyi yu'. Tyãn ensuc Dyusa' tyajy yuwe's nasa u'pnimeesu pta'shya' u'cjan pa'ya Zacarias nchi'c Juana's.
42003003	Atsa' Juana' Jordan yu'wala utyasu msuu msuuva jyuca pecũjc nasaty pta'shna: —I'cue'sh pcaltyi nvijtrra Dyus tashte shawendrra yu'te mcjẽewe ya'bautisãyna, i'cue'shtyi Dyus peltunãycajn jĩ'c.
42003004	Dyus yuwe pta'shsa Isaias na'jĩna fi'jni' cytey yuuc: Nasa u'pnimée quiwesu sus we'wenic ptjũuse' na'jĩna: Dyus pa'jwa'ja's mpjeu'jwe, Tyã' tjẽymée pa'cjan.
42003005	Quiwe cafy u'psuva jyuca yuutawa'j yuuna, Sa' tjã'j wala vite' vits ma'c yuu nava jyuca uucue'jni yuutyna. Dyi'j ta'ngusava cu'le'jni yuutyna. Dyi'j ewmeesa's pjeu'jni yuutyna.
42003006	Atsa' nasa jyucaysa uyuutyna nwe'wewa'jsa Dyus caajnisa's jĩna fi'jni'.
42003007	Juan tashte ya'bautisãyya' pa'jsatyi' na'jĩnac we'we: —I'cue'sha' ul weesweesa ji'ji'cue, tyãa pa'ga castigo seena'sa yuja' atsa' tyajũ iyuwa'ja's ¿quimga pta'sh?
42003008	Tyã'wẽ castigo seena'saju iyuwa'ja's jiyuyã'jrra', ewrráa yũuna mfi'nzewe, cyaj maava uysa': Naawe'sha' pcaltyi nvijtrra Dyus tashte shawend yujta sũjũtyna. Tyã'jĩte', cue'sha' Abrahan ji'tja'w sũjna iiwejch yajcyna fi'nzewa'jme'. Na'jĩ'tj na': I'cue'shrráamée naa cuet yujtyva Abrahan ji'j vit-ya' ãjãna Dyusa'.
42003009	Tyã'wẽ ewrráa yũuna fi'nzemeete', ama' ij yã'j ũsa' fytũu tashtyi spẽ'tjya'. Maa fytũu tashva ew yũnmeena atsa' spẽ'tjrra ipyte cambwa'jrráa yuuna jĩnac yu'cypej.
42003010	Tyã'jĩte' nasa' paapẽjytyi: —¿Quĩjrra yũuna ewrráa fi'nzecytja'w? jĩte',
42003011	Juan pasrra': —E'nz atyj ji'pjrra', ji'pjmeesa'sa' teech ũswa'ja'. Atsa' ũ'niva jytjaacue ji'pjrra', vite ji'pjmeesa's puutswa'ja' jĩc.
42003012	Tyã'wẽy gobierno jĩi vyu pcjacjsawe'shva yu'te ya'bautisãyya' utyaarra', Juana's na'wẽty paapẽjy: —Mpeeta'sh, cue'sha' ¿ma'wẽ yũuna fi'nzecytja'w? jĩte',
42003013	Juan pasrra': —Ley macuene' vyu's pẽycaja' tyã'srráana mpẽjywe, ĩshĩirra tjaacue pẽjymée jĩc.
42003014	Tyajũ' soldauwe'shva maaíi yũ' tyã'wẽy pẽjytyi: —Cue'sha' ¿ma'wẽ yũuna fi'nzecytja'w? jĩte', tyãawe'shtyiva pta'shcu Juana': —Maa nasa yujtyva juuna' we'werra tyãawe'sh jĩity cusa'jnuwe quĩj yujnava. Sa' quĩj yujva yuuwemeeteva ĩshĩirra pãatyjĩ'cjna fi'nzenuwe. Sa' i'cue'shtyi macue deweteva tyãa yacjrráa wechana mfi'nzewe.
42003015	Tyã'wẽ we'wena ũste', nasa wẽsẽ'jsa yu' wala yajcyna ũsu'ty: Meerra' ¿naa váa Cristona? sũjna.
42003016	Atsa' Juana' jyucaysaty pta'shcu: —Andya' bautisãyna naasáa yu'terráatj acje'. Nava andy e'suj vite yuja', tyã' Dyus Espiritu ipy na'wẽsa's i'cue'sh ũuste cyu'acje'jya' ãjãwa'jsa'. Atsa' andya' tyajy pelgatyi wesrráa yujtyva cjijmbya' ãjãwa'jmeesatj.
42003017	Tyã' yujya' scuutyj cweejya'jni plaatu's cusete at yã'jrra ũsa'. Sa' cweejya'jrra scuutyja's jyaawuuna, nava tama'sa' ipy bagachte yujva ũchjawa'jmeesate cambuna jĩc.
42003018	Tyã'wẽc wala cuj jwend yu'cypejna Dyus yuwe's pta'shi' Juana'.
42003019	Sa' ne'jue'sh Herodesa'sva yu'cypejc tyã'wẽ nyacj Felipe nyu Herodiasa's cusa'jrra, tyãa yacj nyu na'wẽ fi'nzerra vite' quĩjva ewmeerráac yũuna ũsu'. Atsa' tyãa pa'gac tyã'wẽ yũuwa'jme' jĩna yu'cypej Juana'.
42003020	Nava Herodesa' nwẽesẽ'jepcachte jweeíirráac tjaacue ewmée yũu, Juana's carcelte caacyuupja'jna.
42003021	Tyã'wẽ yũumeyna Juana' nasaty yu'te bautisãyna ũste', Jesusva pa'jrra yu'te ya'bautisãycu. Sa' oraĩtspcachja', cielu' pjaatec.
42003022	Atsa' Dyus Espiritu' Jesus cajcuete tumb chijme na'wẽsac vyaana quĩj. Naapcachja' cieluju na'wẽ we'wenic ptjũuse: —Indya' andy Nchi'c wala wendynisang, atsa' iindypa'ga wala wechana ũstju jĩni.
42003023	Jesusa' treinta añu ji'pjrrac Dyus yuwe's pta'shya' tacj. Jesusa' Jose nchi'ca' jĩnisac yu'. Josea', Eli nchi'ccu yu'.
42003024	Elia', Matat nchi'ccu yu'. Matatja', Levi nchi'ccu yu'. Levia', Melqui nchi'ccu yu'. Melquia', Jana nchi'ccu yu'. Jana', Jose nchi'ccu yu'.
42003025	Josea', Matatias nchi'ccu yu'. Matatiasa', Amos nchi'ccu yu'. Amosa', Nahum nchi'ccu yu'. Nahuma', Esli nchi'ccu yu'. Esli', Nagai nchi'ccu yu'.
42003026	Nagaia', Maat nchi'ccu yu'. Maatja', Matatias nchi'ccu yu'. Matatiasa', Semei nchi'ccu yu'. Semei', Jose nchi'ccu yu'. Josea', Juda nchi'ccu yu'.
42003027	Juda', Joana nchi'ccu yu'. Joana', Resa nchi'ccu yu'. Resa', Zorobabel nchi'ccu yu'. Zorobabela', Salatiel nchi'ccu yu'. Salatiela', Neri nchi'ccu yu'.
42003028	Neri', Melqui nchi'ccu yu'. Melquia', Adi nchi'ccu yu'. Adi', Cosam nchi'ccu yu'. Cosama', Elmodam nchi'ccu yu'. Elmodama', Er nchi'ccu yu'.
42003029	Era', Josue nchi'ccu yu'. Josue', Eliezer nchi'ccu yu'. Eliezera', Jorim nchi'ccu yu'. Jorima', Matat nchi'ccu yu'.
42003030	Matatja', Levi nchi'ccu yu'. Levia', Simeon nchi'ccu yu'. Simeona', Juda nchi'ccu yu'. Juda', Jose nchi'ccu yu'. Josea', Jonan nchi'ccu yu', Jonana', Eliaquim nchi'ccu yu'.
42003031	Eliaquima', Melea nchi'ccu yu'. Melea', Mainan nchi'ccu yu'. Mainana', Matata nchi'ccu yu'. Matata', Natan nchi'ccu yu'.
42003032	Natana', David nchi'ccu yu'. Davida', Isaí nchi'ccu yu'. Isaía', Obed nchi'ccu yu'. Obeda', Booz nchi'ccu yu'. Booza', Salmon nchi'ccu yu'. Salmona', Naason nchi'ccu yu'.
42003033	Naasona', Aminadab nchi'ccu yu'. Aminadaba', Aram nchi'ccu yu'. Arama', Esrom nchi'ccu yu'. Esroma', Fares nchi'ccu yu', Faresa', Juda nchi'ccu yu'.
42003034	Juda', Jacob nchi'ccu yu'. Jacoba', Isaac nchi'ccu yu'. Isaacja', Abrahan nchi'ccu yu'. Abrahana', Tare nchi'ccu yu'. Tare', Nacor nchi'ccu yu'.
42003035	Nacora', Serug nchi'ccu yu'. Seruga', Ragau nchi'ccu yu'. Ragaua', Peleg nchi'ccu yu'. Pelega', Heber nchi'ccu yu'. Hebera', Sala nchi'ccu yu'.
42003036	Sala', Cainan nchi'ccu yu'. Cainana', Arfaxad nchi'ccu yu'. Arfaxada', Sem nchi'ccu yu'. Sema', Noe nchi'ccu yu'. Noe', Lamec nchi'ccu yu'.
42003037	Lamecja', Matusalen nchi'ccu yu'. Matusalena', Enoc nchi'ccu yu'. Enocja', Jared nchi'ccu yu'. Jareda', Mahalaleel nchi'ccu yu'. Mahalaleela', Cainan nchi'ccu yu'.
42003038	Cainana', Enos nchi'ccu yu'. Enosa', Set nchi'ccu yu'. Setja', Adan nchi'ccu yu'. Adan yu', Dyus cuseju yuu pjeu'jnisac yu'.
42004001	Dyus Espiritu Jesusa's jype'jya' jyucate vyaanijũ', Jesusa' Jordan yu'walaju casejc, atsa' Espiritu' pe'jna u'cj nasa u'pnimeesu.
42004002	Cyteea' cuarenta en quĩj yujva ũ'mée u'prra', wẽec. Atsa' echtjẽ'ja' pa'cj ewmée vit wẽerra.
42004003	Sa' pa'jrra na'jĩc: —Dyus Nchi'c dyijrra', naa cueta's pan myuucaaj jĩte',
42004004	Jesus pasrra': —Nasa' pan yacjrráa yu' ĩtyĩ fi'nzemeetyna, naasáa jyuca Dyus we'weni yacj yuurráa ĩtyĩ fi'nzetyna jĩna fi'jni ũsa' Dyus librute' jĩnac pas.
42004005	Tyajũ' echtjẽ'ja' teech tjã'tje Jesusa's pe'jna u'jrra', tyãa vitsu mtee mtee chjamb walatyva caavya'ja'jrra,
42004006	na'jĩc: —Naa chjambtyi pety quiwe quĩjquĩjtyva jyuca indyrrarrá's ũsu'nja. Na' jyuca andy cuseterrarráa ducjnisata' atsa' maava andy wendynisa yu'sa' ũsurrá'nja.
42004007	Indyva andy tashte peejyũcuerra neewe'wene'nga atsa', jyuca iindy jĩirrarráa yuutyna jĩte',
42004008	Jesus pasrra': —Indyna jype'jsa Dyusrrá's neewe'wewa'ja', sa' tyãarrá's selpiwa'ja' jĩ'c Dyus librute atsa' echtjẽ'j andy tashu me'j jĩc.
42004009	Tyãa e'su', echtjẽ'ja' Jesusa's Jerusalenna pe'jna u'jrra, dyuus yat ẽete caateca'jrra' na'jĩc: —Dyus Nchi'c dyijrra', cute ayjyu mũpj quiwecjẽ.
42004010	Tyãa pa'gatey Dyus librute we'werra': Tyajy angeleswe'shtyi jycaajana indya's nwe'wecajn.
42004011	Atsa' angeleswe'sha' cusete jypa'gatyna, iindy chinda cuette cpã'yũucajmén jĩte',
42004012	Jesus pasrra': —Dyus librute': Indyna jype'jsa Dyusa's jycaajwa'j ji'pjmeeng jĩ'c jĩna paste',
42004013	echtjẽ'ja' ãjãmée yã'jrra', Jesusa's nvijtrra u'cj sa' manz en yu' vyaame'.
42004014	Tyajũ' Jesusa' Dyus Espiritu jype'jni qui' Galileate shawendna pa'tje', tyãa quiwesu nasa' jyuca Jesusrrarrá'styi we'we' quĩjquĩjva yũ'c jĩna.
42004015	Tyajũ' Jesusa' judiuwe'sh pcjaacjenisu Dyus yuwe's caapiya'tje', jyucaysa wala wechana tuutje'je'ty.
42004016	Tyajũ' Jesusa' Nasaretnac u'j, tyajy walaní chjambna. Sa' cyte pa'jrra', sapatu jycaase ensu' ma'wẽne' yũ' tyã'wẽy, judiuwe'sh pcjaacjenite u'carra yujuc Dyus libru's lẽeyya'.
42004017	Atsa' Dyus yuwe pta'shsa Isaias libru'styi ũs. Atsa' na'wẽ fi'jnicjẽc libru's pjaande:
42004018	Dyus Espiritu' andy yacj ũsa', Tyãasac andya's tyjityj yuwe ewsa's puuplety pta'shcajn. Ũuste ñusna u'psatycu cviisha'jya' andya's caaj, Yuuwesa preesuty nwe'wewa'ja'scu pta'shya' caaj, Sa' uysameetyi' caauyu'jna, Pcyuunisatyi' nwe'werra,
42004019	Jyucasa wechana neeyũuwa'j añu ãani's pta'shya'c caaj jĩni's lẽeyrra',
42004020	Jesusa' libru's apjrra, judiuwe'sh pcjaacjenite pu'chsa's ducjna'va, cachcu. Atsa' jyucaysa judiuwe'sh pcjaacjenite ũssa' iviitumeety Jesusa's tjengna neeyũu ũytjãsna.
42004021	Atsa' Jesusa' na'jĩnac pta'sh: —Na'wẽ fi'jnisa's wẽsẽ'ji'cue tyã' ãchjã' cytey yuuwa'j en ãjc jĩc.
42004022	Tyajũ' jyucaysa Jesusa's ewrráaty we'wena cuj yajcyna neeyũu, tyã'wẽ zhichcue pta'shte'. Sa' puuty paapẽyi'ty: —Naa pitstjẽ'ja' ¿Jose nchi'c meená'? jĩte',
42004023	Jesus pasrra': —Isa yuuva i'cue'sha' andya's naa sũjũ'ne'cue: Yu'tse'jsa, indyíi mya'yu'tse'j. Sa' na'jĩya'vane'cue: Capernaumte quĩjquĩjva ew yũuc jĩni's wẽsẽ'je'tja'w tyãatyi' tyã'wẽy myũu ayte iindy quiweteva jĩya'vane'cue jĩrra',
42004024	qui' we'wec: —Isatj we'we': Dyus yuwe pta'shsa' peecy quiwesu' weechni yuurráa fi'nzetyna maava.
42004025	Dyus yuwe pta'shsa Elias ensu Israel quiwesu' wala cuj viuda ũsu'ty, na'wẽ tecj añu y medio nus pa'jmeete', wala wẽjẽ pa'cj tyãa ensu.
42004026	Nava Dyusa' Eliasa's cyanzcuẽ viuda tashsu jyuca yu' caajmée, naasáa Sidon chjamb wala pucasu Sareptate teech viuda tashte yuurráac caaj.
42004027	Tyã'wẽy Israel quiwesu' wã'jy weete wala ãtsã'sa ũsu'ty, Dyus yuwe pta'shsa Eliseo ensu. Nava maa yujtyva nuycatyjimée, naasáa Naaman Siria quiwetewe'sh yuurrá'scu nuycatyji jĩte',
42004028	wẽsẽ'jrra', judiuwe'sh pcjaacjenite u'psa' wala ũusachana,
42004029	quiiterra Jesusa's chjambuj cutyi'jty. Tyãa chjamb Nasaret yu', tjã'j vitsgac ũsu', atsa' tyãa peña vitsujty ucapajcyya'va yu'.
42004030	Nava Jesusa' tyãawe'sh cshavysu uymeyna scjẽwrra u'cj.
42004031	Tyajũ' Jesusa' Galileate Capernaum chjambte pa'jrra', sapatu jycaase ensu' Dyus yuwe's pta'shna ũsu'c.
42004032	Atsa' nasa' wala cuj yajcyna wẽsẽ'je'ty, tyã'wẽ Dyusa's nwẽese'jwa'ja's ũucjnus pta'shpa'ga.
42004033	Atsa' cyte judiuwe'sh pcjaacjenite teech pitstjẽ'j u'pu'c, ech iiyamunisa. Tyã' suscu na'jĩna we'we:
42004034	—Jesus Nasaretjuwe'sh, cue'shtyi' ¿quĩjnga yũu wẽjẽ'? Cuch yuunu. Meerra' ¿iviituya'vangá'? Indy quimteva jiitj. Indya' Dyus caajnisang jĩte',
42004035	Jesusa' tyãa ech luucu vit-sa's juuna'c na'jĩna we'we: —Shuuna' myuu, sa' naa pitstjẽ'j ũusuj mcaasej jĩte', tyãa echa' tyãa pitstjẽ'ja's nasaa cshavysu pẽtyrra tyajy ũusuj casejc quĩj yujva cpã'vitmée.
42004036	Tyã'wẽ yũute', jyucaysa ũucjrra tyãawe'sh pwe'sh na'jĩnaty puuty we'we': —Jesusa' ¿quimqui saqui'c tyã'wẽ juuna' jycaajna we'weterráa ech yujva nwẽesẽ'jrra' caseje'? jĩ'ty.
42004037	Atsa' Jesus tyã'wẽ yũuni's msuuva jyucaty wala tuutje'je' tyãa ja'ndasu.
42004038	Tyajũ' Jesusa' judiuwe'sh pcjaacjenijũ casejrra', Simon yattec pa'j. Atsa' Simon nyu njĩ'ja' wala cacuesecte ãtsã'na ũsu'c. Tyajũ' Jesusa's pytjaa we'wena pta'shtyi.
42004039	Atsa' Jesusa' ãtsã'sa tashte cũjrra cacuesec ũchjacajn we'wec. Naapcachja' cacueseca' ũchjate', quiiterra selpiiya' casejc.
42004040	Tyajũ' sec cjẽjẽtste', nasa quĩjquĩj weeterraj ãtsã'satyva jyuca Jesus tashte nuypa'jty. Atsa' ãtsã'sa cacuesu cuseju jya'ndyrrarráa jyuca nuycatyjic.
42004041	Tyãa ãtsã'sawe'sh maaíi yu' ech luucu vit-sa's ũuste ji'pjteva tyãa echva sujs na'jĩna casejty: —Indya' Dyus Nchi'cngu jĩna. Tyãawe'sha' Dyus Nchi'cteva jiity yu'. Nava Jesusa' juuna' we'werra jwee yu' cwe'we'jme'.
42004042	Cjicjiitste', Jesusa' chjamb eca jyu'j lajcysuc casej. Nava nasa' cyteeva pacuena pa'jty, vite ajsu u'cjamén neevishaya'.
42004043	Nava Jesusa' na'wẽc pta'sh tyãawe'shtyi': —Dyus jycaajwa'j yuwe's pta'shwa'j ji'ptju vite chjambsuva. Tyã'wẽ yũuya' íirráa caajnisatj jĩc.
42004044	Tyãasac Galilea quiwesu judiuwe'sh pcjaacjenisu Dyus yuwe's pta'shna pecũj.
42005001	Teech ente' Jesusa' Genesaret ĩcj pucate ũste', nasa' cytee zuuna'rráaty utana pa'j Dyus yuwe's wẽsẽ'j wẽerra.
42005002	Tyajũ' Jesusa' e'nz barco ĩcj pucasu namu ji'pjmée ũstec uy, namu wendy-uwesaawe'sh yu' casejrra, wendy ucjety tjetjnaty ũs yu'.
42005003	Atsa' Jesusa' teech barco Simon jĩite cjẽerra', yu'te wejcuẽ u'jrrac, cytee cachrra, Dyus yuwe's pta'sh nasaty.
42005004	Sa' Dyus yuwe's pta'shna jyã'jrra', Simona's na'jĩc: —Barco's ĩcj wala pyãjte pa'j jyũna u'jrra tycjẽe ucje's macj wendy uweya' jĩte',
42005005	Simon pasrra': —Cue'sha' teech cus utatja'w mjĩina pe'te, nava teech wendyrráa yujva uwemeetja'w. Nava iindy jycaajni's cytey yu'nja jĩrra',
42005006	cytey yuute', wendy wala cuj cjẽety, atsa' ucje' suteetscu yu'.
42005007	Tyajũ' vite barcote ũssaty pu'chya' yuucajn cuseju pa'yaty. Atsa' tyãawe'shva cũjrra', cashish pu'chrra tyãawe'sh jĩiteva ãshtyi. Nava e'nz barcotey utarra dujuaate', ĩcj dyiicjẽ cjẽeya'vaty yu'.
42005008	Tyã'wẽ yuute', Simon Pedro' Jesus tashte peejyũcuerra na'jĩc: —Andya' pcalsatj atsa' andy tashu mtyutée jĩc.
42005009	Cyaanzcuẽe wendy cjẽete', Simon Pedro' wala ũucjrrac tyã'jĩ', atsa' nasa cytee ũssava tyã'wẽytyi ũucj.
42005010	Zebedeo nchi'cwe'sh Jacobo Juan tyãawe'sha' Simon yacj wendy uwe pu'chna u'jusaty yu' sa' tyãawe'shva tyã'wẽytyi wala ũucj. Nava Jesusa' Simona's na'jĩc: —Ũucjnu, ãchjũyã'ja' peena yu' wendy uwen u'jumée nasaty Dyus jĩi pcjacjsa yuune'nga jĩte',
42005011	barcoty ĩcj pucatee jyuca nvijtna'va Jesus yacj u'jty.
42005012	Jesusa' teech chjambte ũste', teech pitstjẽ'j wã'jy wee seena' canzh ji'pjsac pa'j. Sa' Jesusa's uyna'va, quĩitsjurra peejyũcuec na'jĩna: —Andya's nuycatyjivá'nga ajtsemeerra' jĩte',
42005013	Jesusa' cuseju jya'ndyna'va, na'jĩc: —Ajtseme'nja, naa pa'ga catyjirra mneeyũu jĩtspcachja', tyãa wã'jy weeju catyjirrac neeyũu.
42005014	Atsa' Jesusa' na'wẽc jycaaj: —Maa yujtyva pta'shmeene'nga, naasáa sacerdoterrá's iindy cacue's tywesya' me'j. Sa' tyãa weeju catyjipa'ga Dyusna peesune'nga Moises ma'wẽga jycaaj tyã'wẽy, cyaj nasa jyucaysa jiyutyna indy ew catyjirra neeyũuteva jĩnac jycaaj.
42005015	Tuutje'cjameeteva, nasa' jweeíirráaty Jesus ew yũuni's tuutje'je'. Atsa' wẽsẽ'jya' wala pcjaacje'ty, ãtsã'satyva quĩj weejuva nuycatyjicajn.
42005016	Nava Jesusa' nasa u'pnimeesu u'jrrac, Dyus yacj puuty we'we'.
42005017	Jesusa' teech chjambte Dyus yuwe's pta'shna ũste', cyteea' fariseowe'sh vite' Dyus leya's caapiya'jsawe'shva Galileaju Judeaju vite' Jerusalenu tyajũwe'sh pa'jrraty cysũ cachrra u'pu'. Atsa' Dyus pu'chni yacja' Jesusa' ãtsã'satyva nuycatyji'c.
42005018	Tyajũ' ẽsẽya' ãjãsameea's yacjrra nuypa'jty. Sa' Jesus tashte pa'j nuycũj wẽety.
42005019	Nava nasa wala ũste', u'caya' ãjãmeerra yat ẽete tejcarraty tycjẽ nuyquĩj ãtsã'sa's Jesus ũsnicjẽ.
42005020	Tyajũ' ãtsã'sa's yacjsawe'sha' Jesusa' nuycatyjiyujuna sũjni's jiyurra', ãtsã'sa's na'jĩc: —Iindy pcala' peltunãyni yã'jty neeyũu jĩte',
42005021	Dyus leya's caapiya'jsawe'sh vite' fariseowe'sha' ũuste na'wẽty yajcyna u'pu': Naa pitstjẽ'ja' ¿quiimna saga Dyusa's iiweech we'wé'? Dyus yuurráa pcaltyi peltunãyya' ãjawa'jsa', atsa' jweeju yu' ¿quimrrá' peltunãyya' ãjãma'c? sũjũ'ty.
42005022	Atsa' Jesusa' tyãawe'sh ũuste yaacyni's jiyurra' na'jĩc:
42005023	—¿Quĩj yũutecue tyã'wẽ yaaquí'? ¿Maa tjẽymeesacy? Iindy pcala' peltunãyni yã'jty neeyũu ¿jĩniá'? Meerra': Quiiterra me'j ¿jĩniá'?
42005024	Tyã'wẽ tjẽysateva Dyus Nchi'c Nasa Yuusá' naa quiwete pcaltyi peltunãyya' ãjãwa'jsa' naa pa'ga caajiyu'jya'vatj ãchja' jĩrra', tyajũ' tyãa ẽsẽya' ãjãsameea's we'wec: —Indya'stju we'we': Quiiterra iindy deeni's tu'srra yatna me'j jĩte',
42005025	dundtey tyãa ãtsã'sa' quiitena' tyajy deeni's tu'srra yatna u'cj, Dyusna wechana tuutje'jna.
42005026	Jyucaysa cytee ũssa' wala cuj yajcyna we'wena, Dyusrráanaty wechana tuutje'je' sa' tyã'wẽ ũucjnava na'jĩ'ty: —Bagach yujva tyã'wẽ yũunisa yu'sa' iiuymeetja'w jĩ'ty.
42005027	Tyãa scjẽwa', Jesusa' casejrra', gobierno jĩi vyu pcjacjsa Levi yaasesa's vyu pcjacjnite cachrra u'pte uyrra': —Andy yacj myuj jĩte',
42005028	Levia' quiitena'va quĩjnava jyuca nvijtrra Jesus yacj u'cj.
42005029	Tyãa e'su', Levia' tyajy yatte fiesta wala ewsa vitcu Jesusa's pi'cyrra'. Atsa' cyte' gobierno jĩi vyu pcjacjsawe'sh wala cujsa vite' nasa ma'wẽsava Jesus yacj ij mesate cachtyi.
42005030	Atsa' fariseowe'sh vite' ley caapiya'jsawe'sha' Jesus yacj u'jusawe'shtyi' na'wẽty atsewe'we: —I'cue'sha' ¿ma'wẽtecue tyã'wẽ gobierno jĩi vyu pcjacjsawe'sh yacj vite' pcalsawe'sh yacj ũ'wé'? jĩte',
42005031	Jesus pasrra': —Yu'tse'jsa's jypeejymeeta' aca ji'pjmée wẽt ũssa', naasáa ãtsã'sa yuurráa yu'tse'jsa's jypeejyta'.
42005032	Andya' nasa ewsaty pacueya' quĩjmeetj, naasáa pcalsaty pacueya'rráatj quĩj, cyaj ewmée yũuna fi'nzeni's nvijtrra Dyus tashte shawenduutyna jĩc.
42005033	Tyajũ' tyãawe'sha' Jesusa's na'wẽty paapẽjy: —¿Ma'wẽrrata Juan yacj u'jusa vite' fariseowe'sh yacj u'jusa tyãawe'sha' tajtatey yũunaana Dyus yacj puuty we'wena fi'nze'? Naapcachja' indy yacj u'jusawe'sh yu' yũunameety fi'nze' jĩte',
42005034	Jesus pasrra': —I'cue'sha' ¿ptamu en fiestate', pi'cynisatyi' caayũuna'jya' ãjãma'cue, novio tyãawe'sh yacj nee ũsiite'?
42005035	Nava novio' tyãawe'sh tashu tyuteewa'j en pa'jana, tyajũ isa yũunaatyna jĩrra',
42005036	naa ejemplo's caaja'nda'jnac pta'sh: —Ropa ĩish suteniite, tela u'sesa yacj ya'pã'cje'tsme'. Tyã'wẽme' tela u'sesa' jweeíirráac sunde' ĩishsa's.
42005037	Sa' tyã'wẽy beca u'se aajnisa's slun ĩishsate ya'awu'tsme'. Tyã'wẽme' beca u'sesa' slun ĩishsa's sunde'c, atsa' beca yacj slun yacj e'nzíi vitu'ty.
42005038	Tyãa pa'ga beca u'sesa's slun u'sesate awwa'ja'. Tyã'wẽ yu', maa yujva vitumeetyna.
42005039	Atsa' maava beca jyaawniisa's tundysa', beca u'sesa's yu' tundyya' wa'lu'c, jyaawniisarráa jytjaacue ewa' jĩrra.
42006001	Teech sapatu jycaase ente', Jesusa' scuutyj ejsu u'juetste', tyãa yacj u'jusawe'sha' scuutyjtyi ũjndena ñiñtyi sũupi'jrra ũ'ty.
42006002	Atsa' fariseowe'sh maaíi yu' pẽjytyi: —I'cue'sha' ¿mjĩipa'gacue mjĩi en meeteva tyã'wẽ yũ'? jĩte',
42006003	Jesusa' na'wẽc pas: —I'cue'sha' Dyus librute iilẽeymeevá'cue' Davida' ¿quĩjga yũu? tyãa yacj pi'cyna u'jusawe'sh yacj teech ente' wẽerra',
42006004	dyuus yatte u'carra cytee pantyi ũ'c, sa' tyãa yacj u'jusawe'shtyiva ũsu'scu. Tyãa pana' naasáa sacerdotewe'shrráa ũ'wa'tje jiirrava tyã'wẽc yũu.
42006005	Atsa' Dyus Nchi'c Nasa Yuusaava macue sapatu jycaase enteva jycaajwa'j ji'pja' jĩc.
42006006	Vite sapatu jycaase ensu', Jesusa' judiuwe'sh pcjaacjenite u'carra, Dyus yuwe's pta'shya' tacjcu. Atsa' cyte' teech pitstjẽ'j patsu cuse undynisac u'p yu'.
42006007	Atsa' Dyus leya's caapiya'jsawe'sh vite' fariseowe'sha' Jesusa's peetjengu'naty ũsu' tyã'wẽ sapatu jycaase enteva nuycatyjite' pãatyjĩ'cjya' sũjrra.
42006008	Nava Jesusa' peetjengu'sawe'sh tyã'wẽ ũus yaacyni's jiyurra', na'jĩc tyãa pitstjẽ'j cuse undynisa's: —Quiiterra, nasaa pyãjte myuju jĩte', tyãa pitstjẽ'ja' nasaa pyãjtec yuju.
42006009	Atsa' Jesusa' nasa cyte ũssaty na'jĩc: —I'cue'sh ¿ma'jĩqui'cue? Sapatu jycaase enteva, pu'chte ¿ewmañ? meerra' ¿pu'chwa'jmeemañ? Nasa's nwe'wete ¿ewmañ? meerra' nwe'wemeete ¿ewmañ? jĩrra',
42006010	Jesusa' nasaty tjengrra', tyãa ãtsã'sa's na'wẽc jycaaj: —Cuse's mcu'le'j jĩtspcachja' tyã'wẽy yũute', tyajy cuse' ewuuc.
42006011	Nava vitesa yu' wala ũusachaty, sa' puuty paapẽyi'ty: Jesusa's ¿ma'wẽ yũurra ewmeete nviitucytja'w? jĩna.
42006012	Tyãn ensuy Jesusa' Dyusna pẽjyya' u'cj tjã'tje sa' teech cus utac Dyusna pẽjyna pe'te.
42006013	Sa' cjicjyna sẽjte', tyã'sna pi'cyna u'jusa cujsaty pa'yarra', doce nasa tyjityjcu tyajy jycaajwa'j.
42006014	Tyãawe'sha' naarrajty yu': Simon, tyã'sa' Pedro yasec qui'p. Vite' nyacj Andres, tyajũ' Jacobo, Juan, Felipe, Bartolomé,
42006015	Mateo, Tomas, Alfeo nchi'c Jacobo, Simon cananista nasa,
42006016	Jacobo nyacj Judas, vite' Judas Iscariote, Jesusa's atsesawe'sh cusete ducjwa'jsa.
42006017	Jesusa' tyãa yacj u'jusawe'sh yacj tjã'j vitsu jysa'jna quĩjrra', teech ajte tyactec yuju nasa wala cujsawe'sh yacj. Tyãa nasa' Judea quiwesuwe'sh, Jerusalen chjambuwe'sh, vite' ĩcj wala pucasu Tiro Sidon chjambsuwe'shtyi Jesus pta'shni's wẽsẽ'jya' pa'j, atsa' vite' ãtsã'sa Jesus nuycatyjicajntyi pa'j.
42006018	Sa' ech luucu vit-saty ũuste ji'pjsava Jesus cutyi'tje', catyjirraty neeyũ'.
42006019	Atsa' nasa jyucaysa cyte ũssa' Jesusa's jya'ndyya' wala pa'pchu'ty, tyã'wẽ jya'ndyrrarráa maava catyjitstety uyu', tyãasaty tyã'wẽy yũu wẽjẽ'.
42006020	Tyajũ' Jesusa' tyãa yacj u'jusawe'shtyi tjengrra', na'jĩc: —I'cue'sha' quĩjva ji'pjmeerrava cuj yajcymée wechana mfi'nzewe, tyãa pa'gatey Dyus jycaajna ũsni' i'cue'sh jĩ' naa pa'ga.
42006021	I'cue'sha' ãchjíi yu' wẽena ũsrrava wechana meswe, tyãa pa'gatey wala sã'jĩni yuune'cue. I'cue'sha' ãchjíi yu' ñusna ũsrrava wechana meswe, tyãa pa'gatey shijcana fi'nzewa'ja's jypa'gawa'jsai'cue.
42006022	I'cue'sha' Dyus Nchi'c Nasa Yuusa's nwẽesẽ'pja'ga ewmeesatjas i'cue'sh yasety atsewe'wena tyãawe'sh tashu cutyi'jna tyã'wẽ yũutsteva, wechana mfi'nzewe.
42006023	Tyãniitey Dyus yuwe pta'shsawe'shtyiva tyã'wẽty pcyuu na' ãchva tyã'wẽyrráa yuutyna. Nava ñusmée wechana mfi'nzewe, tyãa pa'gatey cielute peesni's jypa'gawa'j ji'pji'cue.
42006024	Nava ji'pjsawe'sh ãchjíi wechana fi'nzeni ptsunijũ', wala yuj ñuste pa'jane'cue.
42006025	I'cue'sha' ãchjí' wẽt tyicna ũsi'cue, nava e'su pytjaa yuj wẽjẽne'cue. I'cue'sha' ãchjí' shijcana ũsi'cue, nava e'su ñusna ũ'nene'cue.
42006026	I'cue'sh yu', ãchjíi yu' maa maa nasava ewrráa tuutje'jni fi'nzerrava, e'su ñuste neeyũune'cue. Nyafiiteyva Dyus yuwe's pta'shsatja'w jĩna ĩshĩina u'jusatyi' tyã'wẽty ewsata' jĩna tuutje'je'.
42006027	Nava ayte wẽsẽ'jna ũssa i'cue'shtyi' na'wẽtj jycaaja': Puíi jypacuesatyi' mpeeygãjwe. Atsesatyi' ew yũuna mfi'nzewe.
42006028	Ewmée nuywe'wesatyi's ca'tu' ewrráa mwe'wewe. Wẽeshusatyi' tyãawe'sh pa'gate Dyusa's mneewe'wewe.
42006029	Indya's pucacuetga pejtyate', ca'tuwe'sha'sva petyacajn mes. Maaí' atyja's cusa'jatsyã'tje', puiimée cmiisa yujnava mes.
42006030	Pe'wsa's mes, sa' iindy jĩ's cusa'jrra', ducjmeeteva pãatyjĩ'cjna pẽynu.
42006031	Maa nasava i'cue'shtyi ewrráa yũuna fi'nze jytjãasrra', i'cue'shva tyã'wẽy maa nasatyva ewrráa yũuna mfi'nzewe.
42006032	I'cue'shtyi peeygãasarráaty ca'tuva peeygãjrra', ew yũusatja'w ¿jĩya' ãjãma'cue? Macue nasa ewmeesarrava tyã'wẽ peeygãasarráaty peeygãjya' yu' ãjã'ty atsa'.
42006033	I'cue'shtyi ew yũusarráaty ca'tuva ew yũurra', i'cue'sha' ew yũusatja'w ¿jĩya' ãjãma'cue? Macue pcalsarrava tyã'wẽ ew yũusarráaty ew yũuya' yu' ãjã'ty.
42006034	Sa' i'cue'shtyi qui' caashwendu'jya' ãjãwa'jsarrá's pqui'jrra', i'cue'sha' pu'chsatja'w ¿jĩya' ãjãma'cue? Macue nasa ewmeesarrava, tyã'wẽ caashwendu'jya' ãjãwa'jsarráaty pqui'jya' yu' ãjã'ty.
42006035	Wejyva i'cue'sha' puíi jypacuesaaty peeygãjna fi'nze ji'pji'cue, sa' pqui'jrrava jytjaacue caashwendu'juna sũjmée mfi'nzewe. Tyã'wẽ ew yũusaatyi' Dyusa' wala deweena, atsa' i'cue'sha' cielute Dyus luuch yuune'cue, tyãa pa'gatey Dyus cielutewe'sha' tyã'sna yaacysamée macue ewmeesateva ca'tu' ewrráa yũuna ũsa'.
42006036	I'cue'sha' peeygãasa myuuwe, i'cue'sh Tatava ma'wẽ peeygãasana tyã'wẽy.
42006037	Ma'wẽsateva jiimeerra', ewmeesata' jĩna we'wewa'jme', tyã'wẽ yũupa'ga i'cue'shva Dyus dyi'pte ewmeesa yuuya'mée. Vitety nuywe'wewa'jme', ca'tuva nuywe'wecajmén. Ãjmée yũusaaty peltunãywa'ja', Dyusva i'cue'shtyi peltunãycajn.
42006038	Vitety peeswa'ja', ca'tuva i'cue'shtyi Dyusa' peescajn. Macue isarra vitety peeste', ca'tuva i'cue'shtyi Dyusa' tyãa isanitey ew uta pu'quisu'sna zuuna' ãshrra peesnisa's jypa'gane'cue.
42006039	Teech ejemplo caaja'nda'jrra' na'wẽc pta'sh: —¿Yafy ji'pjmeesa' viteva tyã'wẽysa's dyi'tje pe'jna u'jya' ãjãma'c? ¿E'nzíi cafycjẽ cjẽemeema'ty?
42006040	Piyasá' caapiya'jsate jytjaacuesame'. Nava maava jyuca piyan jyã'jrra yuurráa, caapiya'jsa na'wẽy yuuna.
42006041	¿Ma'wẽrra iindy yacjtjẽ'j yafyte cytã' le'chcuẽesa cjẽerra ũsteva, uyya' ãjãqui'ng? iindy yafyte yu' fytũ pe'la yuu walasa cjẽerra ũste'.
42006042	¿Ma'wẽrra iindy yacjtjẽ'ja's pẽyiqui'ng: Iindy yafyte cytã'a's cutyi'ji'nja jĩna? iindy yafyte yu', fytũ pe'la walasa cjẽerra u'pteva tyãa yu'sa' uymeerra'. Ãacjẽrráa ew we'wena u'jusatjẽ'j, iindy yafyte fytũ pe'la walasa cjuẽ'yna mcuutyi'j, sa' tyã'wẽ yũurrarráa iindy yacjtjẽ'j yafyte cytã' le'chcuẽsa's cutyi'jya' ãjãne'nga.
42006043	Fytũu tash ewsa', ewsaíirráac yũnu', nava fytũu tash ewmeesa', ewmeesa íirráac yũnu'.
42006044	Fytũu tash ma'wẽsateva yũntec isa ew ya'jiyu'. Breva's cjãas tashte ya'unde'tsme', sa' uva's tsjũtsj tashte ya'unde'tsme'.
42006045	Nasa ewsa' ewrráaty we'we', ewsa's ũuste ji'pjna tyãa pa'ga. Nava nasa ewmeesa', canzhrráaty we'we', tyãa pa'gatey ũuste yuu, canzhsa u'pna atsa' we'wenisa' ũusujne' caseje' naa pa'ga.
42006046	I'cue'sha' andya's Jype'jsa jĩ'i'cue sa' ¿quĩj yuurracue andy jycaajni's cytey yu'tsmée?
42006047	Maa nasava andy tashte utyaarra', andy we'weni's nwẽesẽ'jrra jycaajni's cytey yũusa' tyã' na'wẽsa':
42006048	Teech pitstjẽ'ja' yu'wala pucate cuet walate caachinda'jrra yat tyajc. Tyajũ' yu' walaarra', cysũ afijmbna scjẽwrrava yata's quẽesẽ'jme', cuette caachinda'jrra tyaajnipa'ga.
42006049	Nava maa nasava andy we'weni's wẽsẽ'jrrava, andy jycaajni's cytey yuumeena tyã' teech pitstjẽ'ja' yu'wala pucate yata's cuetmuse cajcueterráa tyaajni na'wẽsa'. Yu' walaarra', tũchjarra tyãa yata's pẽtyrra jyuca suwcu.
42007001	Tyajũ' Jesusa' nasaty Dyus yuwe's pta'shna jyã'jrra', Capernaum chjambna u'cj.
42007002	Tyãa chjambte' teech cpiitan ũsu'c romanowe'sh. Sa' tyãa cpiitana' teech selpisáa ji'pju'c wala peeygãanisa. Nava wala ãtsã'rra uuya'vayã'cj yu'.
42007003	Tyajũ' cpiitana' Jesusa' ma'wẽsatyva nuycatyji'c jĩni's wẽsẽ'jrra', judiuwe'sh pcjaacjenite npiitstjẽ'jsaty jycaacj Jesusa's pytjaa we'weya', tyã'sna selpisa's nuycatyjiya' yuucajn.
42007004	Atsa' tyãawe'sha' Jesusa's utyaarra', na'jĩnaty pytjaa pi'cyna we'we: —Tyãa cpiitana'sa' indy pu'chvatsa' ewna sũjũ'tja'w.
42007005	Tyã' cue'shtyi peeygãjrra pcjaacjewa'j yat yujva ctyaaja'cj naa pa'ga jĩte',
42007006	Jesusa' tyãawe'sh pe'jni u'cj. Nava yat utya pa'jatsterráa, cpiitana' tyajy namicuty caacja Jesusa's na'jĩcajn: —Andya' wala ãjmeecuesatj atsa' wejy yuuva andy yatte u'caya' yujmée tee yuu.
42007007	Andya' tyã'wẽ ãjmeecuesarra íirráatj indya's andy yuu pacueya' yujya' tjaame. Atsa' wejy yuuva tyãjũrráa yuwejurráa mwe'we atsrráa andya's selpisa' catyjina.
42007008	Andyva jwee npiitstjẽ'jsa jycaajni's nwẽesẽ'jna ũstju, nava jweeju andy jycaajnisa soldau ji'ptju. Sa' tyãawe'shtyi' teechsa's me'j jĩte', andy jycaajni's cytey yu'c. Sa' vite's pa'yate', tyãava cytey nwẽesẽ'je'c. Sa' andya's selpisa's quĩj jycaatjeva, cytey yu'c jĩnac yuwecaaj.
42007009	Tyajũ' na'wẽ cpiitan yuwe caajni's Jesus wẽsẽ'jrra', cuj yajcynac neeyũu. Sa' e'ste yuusaty tjengrra' na'jĩc: —Isatj we'we', Israelwe'sh mteewe'sh yujva tyã'wẽ andy we'weterráa catyjina sũjsa yu' iiuymeetj naa cpiitan na'wẽsa yu' jĩc.
42007010	Tyajũ' jycaajnisawe'sha' yatnay shawendrra', cpiitan jype'jnisa' catyjyã'j u'ptety uy.
42007011	Tyãa e'su', Jesusa' teech chjamb Nain yaasesatec pa'jya' u'j, tyãa yacj u'jusawe'sh vite nasa cujsa yacj.
42007012	Sa' chjambte u'catste', teech uusá's pendaaya' nasa wala cuj u'juetstec uy. Tyãa uusá' viuda nchi'c tyãarráasac yu'.
42007013	Atsa' Jesus uyrra', tyãa viuda's peeygãjrra cviisha'jna: —Ũ'nenuch jĩnac we'we.
42007014	Sa' Jesusa' utyaarra, taula's jya'ndycu. Atsa' yacjrra u'jsa', nee yujuty. Naapcachja' Jesusa' uusá's na'jĩc: —Pitstacy, mquiite jĩ'tj indya's jĩte',
42007015	uusá' cachrra we'wec. Atsa' Jesusa' njĩ'ja's ducjcu.
42007016	Na'wẽ yũuni's nasa uyrra', jyucaysa wala ũucjrrava, tyã'wẽytyi Dyusa's wala wechana na'jĩ': —Dyus jycaajni wala yujsa cue'sh cshavyte vyaac jĩ'ty. Sa' qui' we'werra': —Dyusa' tyajy nasaty pu'chya' quĩjc jĩ'ty.
42007017	Tyajũ' Jesus tyã'wẽ yũuni's nasa jyuca jiyuty Nain chjamb peecu'jsuwe'sh vite' Judea quiwesuwe'shva jyuca.
42007018	Jesus tyã'wẽ yũuni's Juan Bautista' jyuca jiyuc Juan yacj u'jusawe'sh pta'shte'. Sa' tyãa yacj u'jusa e'nzsaty pa'yarra',
42007019	Jesus tashna caacj paapẽjyya': —Indya' ¿isa Cristo naa quiwete quĩiwa'jsa ũsu'c tyãa dyijngá', meerra' vite ũytjasuvá'nja'w? jĩnac pẽycaaj.
42007020	Atsa' e'nz jycaajnisa' Jesus tashte pa'jrra' tyã'wẽy pẽjytyi: —Juan Bautista' cue'shtyi' caacj indya's paapẽjyya': ¿Cristo naa quiwete quĩiwa'jsa ũsu'c tyãa dyijngá', meerra' vite ũytjasuvá'nja'w? jĩnaty pẽjy.
42007021	Sa' tyã'wẽ paapẽysawe'sh pa'jatste', Jesusa' nasa wala quĩjquĩj wee canzhsate ãtsã'satyva nuycatyjic, ech luucu vit-saty ũuste ji'pjsa vite' uyya' ãjãsamée maanzcuẽesatyva jyuca nuycatyjic.
42007022	Sa' Jesusa' paapẽysawe'shtyi' na'wẽc pas: —I'cue'sh ma'wẽne'cue wẽsẽ'jna uy tyã'wẽy pta'shine'cue Juana's na'jĩna: Uyya' ãjãsameeva uyu'ty. Atsa' lengsava catyjirra lengmeety neeyũ'. Wã'jy wee canzh ji'pjsava catyjinity neeyũ'. Atsa' wẽsẽ'jya' ãjãsameeva wẽsẽ'jya' ãjã'ty. Uuniisava qui' ĩtyĩ yu'ty. Sa' naa quiwete pytjaacuẽsa yuutyi' Dyus tashte pa'jwa'ja's pta'shnic yuu.
42007023	Atsa' andya's cuj yajcyna jypumbasame', wechana fi'nzesa yuuna jĩnac pta'shcaaj.
42007024	Juan yuwe caajnisawe'sh u'tje', Jesusa' Juan ma'wẽsateva pta'shcu na'jĩna: —Nasa u'pnimée quiwesu' i'cue'sha' ¿quĩja'scue tjengya' u'j? ¿Cjĩij tash wejyate ẽsẽ'sesa's vá'cue tjengya' u'j?
42007025	¿Cjĩmeerra' teech pitstjẽ'j ropa zhichcuesa atjrra u'pna sũjrra vá'cue tjengya' u'j? I'cue'sha' jii i'cue tyã'wẽ ropa zhichcuesa atjrra wẽt wechana fi'nzesa' jycaajni yat-surráaty u'pu'.
42007026	¿Quim yuunacue tjengya' u'j? ¿Dyus yuwe pta'shsa's vá'cue tjengya' u'j? Isa tyã'wẽ dyij yuurra' Dyus yuwe pta'shsate teech jytjaacue walasa's ne'cue uy.
42007027	Juana's we'werrac Dyus librute na'wẽ pta'shi': Andy yuwee pta'shsa's iindy yatste cajatstju, Iindy pa'jwa'ja's pjeu'cjan jĩna fi'jni'.
42007028	Na'jĩ'tj na': naa quiwete Dyus yuwe pta'shsate maa maateva jytjaacuesa' Juan Bautistac yu'. Tyã'wẽteva, maava macue ãjmeecuesarrava Dyus jycaajnite u'casa yu', Juante jytjaacuesa yuutyna jĩte',
42007029	Juan bautisãynisa nasa jyucaysa vite' gobierno jĩi vyu pcjacjsa tyãawe'sh wẽsẽ'jrra', Dyusa' maa yacjva jyuca ewsana sũjnaty neeyũu.
42007030	Nava fariseowe'sh vite' ley caapiya'jsawe'sh Juan bautisãynimeesa yu', tyãawe'shtyi Dyus ew yũu wẽeni yu'sa' jypa'gamée ajtsety.
42007031	Atsa' Jesusa' na'jĩc: —Naa ensu nasatyi' ¿quiim yacj caaja'nda'jaqui'tj? ¿Quiim na'wẽta yu'?
42007032	Luuch le'chcuẽ na'wẽty yu'. Tyãawe'shrráaty plaasasu pweesa'jya' cachrra, vite luuchtyi sus pa'yana na'jĩ': Zhichcuetja'w tujcana cuví' nava cu'ju'tsmeei'cue. Sa' ñus ñustja'w memu', nava ũ'ne'tsmeei'cue jĩ'ty. Tyã'wẽsata' naa entewe'sha'.
42007033	I'cue'sha' Juan Bautista's ech luucu vit-sa's ji'pjna tyãasac pan ũ'mée vinova tundyi'tsmée jĩ'i'cue, tyã'wẽ quĩjva ũ'mée tundypa'gameerráa.
42007034	Nava Dyus Nchi'c Nasa Yuusáa quĩjrra', ũ'we'tj, tundyi'tj, ats yu': Naa tjẽ'ja' wala pũ'we', wala tundysa'. Gobierno jĩi vyu pcjacjsawe'sh vite' pcalsawe'sh yacj namicu' jĩ'i'cue.
42007035	I'cue'sha' jiimeerrai'cue tyã'jĩ'. Nava maava jiyuwa'jsa yuutyi' Dyusa' caajiyu'juna andy ma'wẽsateva jĩc.
42007036	Teech fariseo' Jesusa's pi'cycu sã'jĩya', atsa' Jesusa' tyãa fariseo yatna u'jrra', mesate cachcu ũ'ya'.
42007037	Naapcachja' teech u'y iiméj canzh ewmée yũuna u'jusa tyãa chjambtey u'psa jiyuc Jesusa' fariseo yatte ũ'ya' u'jni's. Sa' teech frasco aceite wẽt putasana atrra fariseo yatte pa'cj.
42007038	Sa' ũ'nena utyaana cũjrra', yafy yu'ju Jesus chindaty pcji'cycu. Cjĩrrac tyajy dycjasju andyi'jrra wechá'. Sa' aceite wẽt putasa's Jesus chindacjẽ awcu.
42007039	Tyã'wẽ yũuni's fariseo Jesusa's pi'cysatjẽ'j uyrra', na'wẽc yajcy: Naa pitstjẽ'j isa Dyus yuwe's pta'shsa dyijvatsa', jiyuna naa u'ya' pcalsa ewmeesarra tyã'wẽ chindaty pcji'cyna aceite awna u'pteva sũjũ'c.
42007040	Atsa' Jesusa' na'jĩc: —Simon, indya's na'wẽ we'wewa'j ji'ptju jĩte', fariseo pasrra': —Mwe'we jĩte',
42007041	Jesusa' na'jĩc: —Teech pitstjẽ'ja's e'nz nasaty yuul yu' vyu pqui'jrra. Teechsa' quinientos pesoc yuul yu'. Atsa' vite' cincuenta pesoc yuul yu'.
42007042	Atsa' e'nzíi tyãawe'sh yuultyi ducjya' ãjãmeete', vyuu pqui'jsa' tyãawe'shtyi' peltunãycu. Atsa' ¿maa sũjũqui'ng tyãa yuulusa e'nzsaty maaqui'c wejy tjaacue wecha pqui'jsa's? jĩte',
42007043	Simon pasrra': —Wala yuulusane' wejy tjaacue wecha jĩte', Jesusa': —Isa yuj we'we'ng, jĩc.
42007044	Tyajũ' Jesusa' tyãa u'ya's tjengrra' Simona's na'jĩc: —Andya' iindy yatte pa'tjeva, yu' ũsmeeng andy chindaty pcji'cwa'j. Nava naa u'ya's mtjeng, tyajy yafy yu'juc pcji'cji' sa' tyajy dycjasjuc andyi'j.
42007045	Andya's wechameeng. Nava naa u'ya' ayte u'caíin nviitnime' andy chindaty wechana.
42007046	Andy jycuetcjẽ aceite awmeeng. Nava naa u'ya' aceite wẽt putasaac aw andy chindacjẽ.
42007047	Na'jĩ'tj na', pcal iiméj wala canzhsateva peltunãyni neeyũusa' tyã'wẽycu wala wendyna utyá' peltunãysa's. Nava walamée peltunãynisa' jwee yu' wechana utya'tsme'.
42007048	Tyajũ' tyãa u'ya's we'werra': —I'cue' peltunãyni yã'ji'cue jĩc.
42007049	Atsa' pi'cynasa Jesus yacj ũ'na u'psa' tyãawe'sh pwe'sh na'wẽty puuty we'we': —Naa pitstjẽ'ja' ¿quiimqui saqui'c pcalsa yujtyva peltunaĩ'? jĩ'ty.
42007050	Atsa' Jesusa' na'wẽc we'we tyãa u'ya's: —Andy peltunaĩna sũjrrane'cue andy tashte utyáa naa pa'ga ewte yã'ji'cue neeyũu na' ãchja' wẽt wech wecha me'jwe jĩc.
42008001	Tyãa e'su' Jesusa' maanzcuẽe chjambsuva pecũjc Dyus jycaajwa'j ena's pta'shna tyãa yacj u'jusawe'sh docesa yacj, chjamb le'chcuẽsu walasuva tyã'wẽy.
42008002	Vite' u'ywe'shva pi'cyna u'ju'ty na'wẽ echtyi cutyi'jna quĩj weete ãtsã'satyva nuycatyjic tyã'wẽ yuuniisa, atsa' tyãa cshavyte teechsa' Maria Magdalena yaasesa tyajy ũusuj siete echtyi cutyi'cj tyãac yu'.
42008003	Vite' Herodesa's pu'chsa Chusa nyu Juanac yaasesa yu', vite' Susanac yaasesa yu'. Cuj u'ysaty Jesusa's pu'chna u'jusa yu' tyãawe'sh ji'pjuni quĩjcue yacjrráava.
42008004	Tyajũ' chjambuwe'sh wala nasa casejty, Jesusa's tjengya'. Atsa' nasa tyaanzcuẽe pcjaacjete', Jesusa' ejemplo yacjcu pta'sh na'jĩna:
42008005	—Scuutyj uujsa' uujya' casejc. Atsa' msuuíi yu' manz ñiñ dyi'jsu ãasu neeyũute', nasa waacji'cji'jitste, vichacueva fiwrra ũ'ty.
42008006	Atsa' msuuíi yu', cuet-suty ũshi. Nava bucharrava quiwe ew ji'pjmeete', tupjaameerra jyuca ujndytyi.
42008007	Msuuíi yu', tsjũtsj cshavysuty ũshi. Atsa' tsjũtsjva ja'nda bucharra' scuutyja's apjrra iviituty.
42008008	Sa' vite ajsu' quiwe ewsatec ũshi. Tyãa yu' walaarra teech tashrráa cien ñiñtyi ji'pju. Tyajũ' Jesusa' sujscu na'jĩna we'we: —Jiyuwa'jsa ũsrra', jiyune'cue jĩc.
42008009	Tyajũ' tyãa yacj u'jusawe'sha' Jesusa's pẽjytyi tyãa ejemplo's ma'jĩniteva jiyuya'.
42008010	Atsa' Jesus pasrra' na'jĩc: —Dyus jycaajni ensu ma'wẽ yũuwa'ja'sva quim yujva jiyunimeesa's i'cue'sh yuutyi's ãate caajiyu'ju'nja. Nava vite yuutyi' ejemplo yacjrráatj pta'shi', cyaj macue uyrrava, uysamée na'wẽrráa neeyũutyna. Sa' pta'shni's wẽsẽ'jrrava, jiyumée neeyũutyna.
42008011	Naa ejemplo' na'wẽsa': Scuutyj fiwa' Dyus yuwe jĩni'.
42008012	Atsa' manz ñiñ dyi'jsu ũshisá', nasa Dyus yuwe's wẽsẽ'tjeva echtjẽ'ja' cutyi'jina wẽsẽ'jrra yu'acjni's jĩni'. Tyã'wẽ Dyus yuwe's ũusuj cutyi'tje', tyãawe'sh ũusa' vituna.
42008013	Atsa' manz ñiñ cuet-su ũshisá', nasa Dyus yuwe's jypa'garra manz en yu' wechana wẽsẽ'jna fi'nzetyna. Nava ũuste ew yu'acjmeerra', tjẽysa ñusu en pa'tjerráa, Dyus tashu qui' tyuteetyna jĩni'.
42008014	Atsa' manz ñiñ tsjũtsj cshavysu ũshisá', nasa wẽsẽ'jrrava, naa quiwetewe'sh ji'pju wẽenirrá's yajcyna pa'pchuna ewmeesurráa wechwecha fi'nzesa jĩni'. Sa' Dyus yuwe's pechcanatyna, atsa' cyul íirráa yuuna.
42008015	Nava nasa ũus ewsa Dyus yuwe's jypa'yacy wẽsẽ'jrra nwẽesẽ'jna Dyus yacjrráa u'jurra', quĩjsuva ewrráa yũuna fi'nzena, tyã' manz ñiñ yu' quiwe ewsate ũshisáa na'wẽta'.
42008016	Lampara's atũu dyiite apjrra tyajya' tyã'wẽ ya'pqui'tatsme'. Wejyva ẽetec ya'tyaja' eena' cweetjcajn, cyaj maava u'casa' eena'te u'cacajn.
42008017	Macue paatste sũtjnisarrava, quĩj yujva ãate vyaamée yu' neeyũuwa'jme'. Sa' macue ũusterráa yaacynisa'sva, quim yujva ãate jiyunimée yu' neeyũuwa'jme'.
42008018	Tyã'wẽyã'tje', ew mwẽesẽ'jwe. Maava wa'lmée wẽsẽ'tje', jytjaacue caajiyu'juna Dyusa'. Nava wẽsẽ'jya' wa'lsa's, caajiyu'jnimée yuuna. Jyuca cusa'jni yuuna.
42008019	Tyajũ' Jesus ũsnite pa'jty njĩ'j vite' nyacjwe'sh. Nava nasa wala ũste', Jesus tashte utyaaya' ãjãmeeta'.
42008020	Atsa' cytee ũssa teechsa' Jesusa's pta'shcu na'jĩna: —Iindy mama, iindy nyacjwe'sh, iindy npe'shwe'sh indya's tjengya' pa'jrra ecate ũsta', sa' indya's peejyta' jĩte',
42008021	Jesus pasrra': —Dyus yuwe's wẽsẽ'jrra' cytey yuutyna tyã'wẽ yuusaarráa, andy mama, andy nyacj, andy npe'shwe'sh na'wẽsata' jĩc.
42008022	Teech ente' Jesusa' tyãa yacj u'jusawe'sh yacj barcote cjẽerra': —Vite ajn ĩcj cuten u'juega jĩrra' u'jty.
42008023	Nava ĩcj pyãjũy u'juetspcachja' Jesusa' dejc. Naapcachja' wejyaa wala seena' quiiterra, yu'a's barcote yuutatscu yu'. Atsa' barco' ĩcj dyiicjẽ cjẽeya'vac yu'.
42008024	Tyajũ' Jesusa's fĩtytyi na'jĩna: —Cue'shtyi jype'jsa mquiite, ĩcj dyiicjẽ cjẽjẽtstja'w jĩte', Jesus quiiterra' wejyaa wala pety ĩcj yã'jrra yujucaatje', jyuca yujuc, atsa' quĩj yujvamée ewrráac neeyũu.
42008025	Tyajũ' tyãa yacj u'jusawe'shtyi' na'jĩc: —¿Mjĩirracue Dyusa' pu'chjina sũjna yajcymée? jĩte', tyãa yacj u'jusawe'sha' ũucjrra tyãawe'sh pwe'shrráaty na'jĩna puuty we'we': —Naa pitstjẽ'ja' ¿quimqui atsqui'ty wejyaa wala ĩcj tyã'wẽsa yujva nwẽese'je'? jĩ'ty.
42008026	Tyajũ' pejca Gadara quiwete pesajty Galilea ĩcj cuteju.
42008027	Atsa' Jesusa' tyãa quiwete pa'jatste', cyte' teech chjambuwe'sh pitstjẽ'j casejc Jesus yacj puuty uyya'. Tyãa pitstjẽ'ja' wala tyachyã'j ech luucu vitni u'ju'c. Sa' ropa atjmée yatteva u'psameec yu', naasáa uusáa pendaní cuet cafysurráac u'psa yu'.
42008028	Sa' Jesusa's uyrra', tashte peejyũcuerra', na'jĩnac sujs we'we: —Jesus, Dyus ĩtyisa Nchi'c, andya'sa' ¿quĩjnga yũu wẽjẽ'? Andya's ñuste ũswa'tje acjcajmén pytjaatj we'we' jĩc.
42008029	Jesusa' tyãa ech luucu vit-sa's ũusu casej cajatscu yu', tyãa pa'gac tyã'wẽ we'we'. Tyãa echa' ũuste cjẽerra nasa's luucu vitpa'gaty, cadenaju cuse pety chinda yã'jrra tund wẽe. Nava quĩj yujnava weji'meec chuctende'. Tyã'wẽ yuurrac tyãa ech luucu vit-sa' nasa u'pnimeesu jyũna u'jue' tyãa pitstjẽ'ja's.
42008030	Tyajũ' Jesusa' tyãa echa's pẽjycu: —¿Quĩj yaasenga? jĩte': —Legion yaasetj jĩnac pas. Tyãa pitstjẽ'j ũuste wala cuj ech cjẽerra ũsu'ty, tyãasac legion yaasetj jĩna pas.
42008031	Sa' tyãa ech luucu vit-sa' Jesusa's pytjaa we'wety cafy wala seena' ũucjũucjsacjẽ acjcajmén.
42008032	Sa' cysũ tjã'jsũ cuchi wala ũsu'ty apjna, atsa' tyãa cuchi ũussu cjẽeya' u'jwa'ja'styi Jesusa's pẽjy pytjaa we'wena. Atsa' Jesusa' cuchi ũussu cjẽeya' u'cjaacj.
42008033	Tyajũ' tyãa ech luucu vit-sa tyãa pitstjẽ'j ũusu casejrra, cuchi ũussu cjẽete', tyãa cuchi' peñacjẽ pelurra, ĩcj walacjẽ cjẽerra jyuca uuty.
42008034	Atsa' cuchi tjengsa' tyã'wẽ yũute uyrra', ũucjrra pta'shya' wala dund u'jty chjambna vite' chjamb peecu'jsuva jyuca.
42008035	Atsa' quĩj yũuteva uyya' nasa' tjengya' pa'jty. Sa' Jesus ũsnite cũjrra', uytyi ech luucu vit-sa' tyãa pitstjẽ'j ũusu jyuca casejte', Jesus tashte wẽt yã'j ropa atjrra cachrra u'pte. Sa' wala ũucjtyi.
42008036	Atsa' tyãa pitstjẽ'j ech luucu vitnisa' ma'wẽ yũurra catyjiteva uysa' cytee tjengya' pa'jsaty pta'shtyi.
42008037	Tyãa pa'garráa Gadara quiwesuwe'sh jyucaysa ũucjrra Jesusa's tyãa quiweju casejna u'cjaajty. Tyã'jĩyã'tje', Jesusa' barcote cjẽerra qui' shawendcu.
42008038	Atsa' tyãa pitstjẽ'j luucu vitnijũ catyjisa' Jesusa's pytjaa we'wec pe'jrra u'cjan. Nava Jesusa' tyajy yatnac u'cjaaj na'jĩna:
42008039	—Iindy yatna shawendna me'j, sa' mtuutje'j indya's Dyus na'wẽ ew yũuni's jĩte', tyãa pitstjẽ'j u'jrra', chjambsu jyuca pta'shcu Jesus ma'wẽ ew yũuni'sva jyuca.
42008040	Tyajũ' Jesusa' Galilea quiwetey qui' shawendna pesatje', nasa ũytjãsna ũssa' wala wechana jypa'gaty.
42008041	Cyte' teech pitstjẽ'j judiuwe'sh pcjaacjenite npiitstjẽ'jsa Jairo yaasesac pa'j. Sa' tyãa pitstjẽ'ja' Jesus tashte peejyũcuerra', pytjaa we'wec tyajy yatna yuucajn.
42008042	Cytee yu' tyajy niisa teechrráasa doce añu ji'pjsa ãtsã'rra uuwa'tjerráa yã'cj ũs yu' naa pa'ga. Atsa' Jesusa' u'juetste', tyãa yacj u'jsa nasa wala cuj dyi'tje utarráaty u'jna ũsu'.
42008043	Tyãa nasa cuj cshavyte teech u'y doce añu yã'j cacue yu' vyaate ãtsã'sac casej. Sa' tyãa u'ya' tyajy vyu's jyuca pembac yu'tse'jsaty dewena, nanva maa yujva nuycatyjiya' ãjãmeeta'.
42008044	Atsa' tyãa u'ya' Jesus e'ste utyaarra, atyj vitscjẽ cpaajya'ndycu, naapcachja' tyãa dundtey cacue yu'a' yujuc.
42008045	Tyajũ' Jesusa' paapẽjycu: —¿Quimga andya's jya'ndy? jĩna. Atsa' jyucaysa: Maa yujva jya'ndymeetja'w jĩte', Pedro vite' tyãa yacj u'jusa' na'jĩty: —Nasaa cshavyte zuuna'rráa u'jna ũsngu sayuja' ¿ma'wẽnga quimga jya'ndy jĩna pẽyí'? jĩte',
42008046	Jesus pasrra': —Teechsa andya's jya'ndyyujc, tyã'wẽ andya's jya'ndypa'garráa ãtsã'rrava catyjirrac neeyũu andy pu'chte jĩc.
42008047	Atsa' tyãa u'y ma'wẽ yũuni'sva Jesusa' jiyute', tyajy tashte ũucjna yayana cũjrra peejyũcuec. Sa' nasaa dyi'pte jyuca pta'shcu ãtsã'rra Jesus atyjte jya'ndyrra' tyãa dundtey catyjirra neeyũuni's.
42008048	Tyajũ' Jesus we'werra': —Catyji'nja sũjrrane'cue andy tashte tyã'wẽ yũuya' yuwé' tyãa pa'ga ãchja' catyji'cue neeyũu na' wechana me'jwe jĩc.
42008049	Cytee nee Jesus we'wena ũsíyna, judiuwe'sh pcjaacjenite npiitstjẽ'jsa Jairo yatu yuusa teech pa'jrra', Jairo's pta'shcu: —Iindy niisa' uuyã'cj, atsa' Jesusa's cuch pe'jna yuunu jĩte',
42008050	Jesus wẽsẽ'jrra': —Ñusnu, andyrrá's myajcy atsrráa iindy niisa' catyjina jĩc.
42008051	Tyajũ' Jairo yatte pa'jrra', vite yuutyi' ca'ga'jmée, naasáa Pedro, Jacobo, Juan, vite' cna'sa neywe'shtyirráac ca'ga'j.
42008052	Cyte' ñus we'wena ũ'nenaty ũsu'. Nava Jesus we'werra': —Ũ'nenuwe, tyãa cna'sa' uunime', naasáa deenirrá' jĩte',
42008053	cytee ũssa' npeevyshijcaty, uuníi ũste tyã'jĩpa'ga.
42008054	Tyajũ' Jesusa' uuniisa's cuseju pu'quisna' sujscu we'we: —Cna'sa, mquiitech jĩna.
42008055	Naapcachja', dundtey ĩtyĩ yuurra quiitec, atsa' Jesusa' puutscaacj.
42008056	Atsa' neywe'sha' wala cuj yajcyna wechana tjengtyi. Nava Jesusa' maa yujtyva pta'shcaajme' tyã'wẽ uuniiteva ĩtyĩ vitni's.
42009001	Jesusa' tyãa yacj u'jusa docesaty cyteerraj pa'yarra' quĩj weete ãtsã'satyva nuycatyjiya' ãjãwa'ja's ũscu, ech luucu vit-satyva nasa ũusu cutyi'cjan.
42009002	Tyã'wẽ yuurrac caaj Dyus jycaajwa'j ena's pta'shna ãtsã'satyva nuycatyjicajn.
42009003	Sa' na'wẽc yu'cypej: —Dyi'tje quĩj yujva jyũmée me'jwe cjãambu, ya'ja, vyu, caame tyã'wẽsaty. Cmiisa yujva e'nz yu' jyũrra u'jnuwe.
42009004	Maa yatte paandejya' pa'jyã'jrra', cyteerráa paandejna ũsune'cue tyajũ qui' casejna u'pjcach.
42009005	Maa chjambteya' i'cue'shtyi jypa'gameete', i'cue'sh chindate quiwe tujnda's sacueecuerra casejene'cue, cyaj Dyus yuwe's macue jypa'gameerrava, yuuwesa yuutyna jĩnac yu'cypej.
42009006	Tyajũ' tyãawe'sha' casejrra', chjamb le'chsũ mtee mteeva jyuca Dyus yuwe's pta'shna ãtsã'satyva nuycatyjinaty pecũj.
42009007	Tyajũ' ne'jue'sh Herodesa' Jesus quĩjquĩjva ew yũuni's jiyurra', wala cuj yajcycu, tyã'wẽ maaíi yu' Juan Bautistane' uurrava qui' ĩtyĩ yuu jĩ'ty tyãa pa'ga.
42009008	Atsa' vite yu', Dyus yuwe's pta'shsa Eliasne' qui' vyaa jĩ'ty. Naapcachja' vite we'werra': Dyus yuwe pta'shsawe'sh jwee yatsgaywe'shne' qui' ĩtyĩ yuu jĩ'ty.
42009009	Nava Herodes yu' na'jĩ'c: —Andyíitj Juan Bautista tyjicja's caaspẽ'tje'j tyãana. Tyãameerra' jwee yu' ¿quimrraj tyacue quĩjquĩjva yũuya' ãjãcy? jĩ'c. Tyãasac Herodesa' tyacue uy wẽjẽ' Jesusa's.
42009010	Jesus caajnisawe'sha' qui' shawendna pa'jrra', tyãawe'sh quĩjrrajne'ta yũu tyã'sna pta'shtyi Jesusa's. Tyajũ' Jesusa' tyãawe'shrráaty fiite pe'jna u'cj Betsaida chjamb ja'ndasu nasa u'pnimeesu.
42009011	Nava nasa' jiyurra', tyãawe'shva Jesus e'stey u'jty. Atsa' Jesusa' jypa'garra', Dyus ma'wẽ jycaajwa'ja'sva pta'shcu sa' ãtsã'satyva nuycatyjic.
42009012	Tyajũ' cusutste', Jesus yacj u'jusawe'sh docesa' na'jĩty Jesus tashte utyaarra: —Nasatyi' mcaaj, chjambsu paandee yat-su ũ' weyrra ũ'cajn. Tyã'wẽme' ayte' nasa yat utyameesũ ũstja'w jĩte',
42009013	Jesus pasrra': —I'cue'shíiva mpuutswe jĩc. Atsa' tyãawe'sh pasrra': —Tajts pan, e'nz wendyrráa ji'ptja'w. Cue'sha' chjambna weyya' u'jmeete yu', ãjmeena naanzcuẽesaty puutswa'j jĩty.
42009014	Nasa yu', pitstjẽ'jrráa cinco mil ãjty yu'. Nava Jesusa' tyãa yacj u'jusawe'shtyi' na'jĩc: —Cincuenta tyujnderra fiifii tyacsu mcaachi'jwe jĩte',
42009015	tyãawe'sha' tyã'wẽy nasaty jyucay caycachji'ty.
42009016	Tyajũ' Jesusa' tajts pan e'nz wendytyi jypa'gana'va cielute pagayrra, Dyusna wechana orãycu. Sa' pe'ltenderra tyãa yacj u'jusawe'shtyi ũscu, nasa jyucaysaty ũsu'scajn.
42009017	Tyajũ' jyucaysa ũ'rra tyicte', quijyasaaty doce canastate utaty pcjacj.
42009018	Teech ente Jesusa' tyãa yacj u'jusawe'sh yacjrráa fii tyuteena u'jrra Dyusna orãyna u'prra', tyãawe'shtyi pẽjycu: —Nasa' andya'sa' ¿quimna jĩ'ta? jĩte',
42009019	tyãawe'sh pasrra': —Maaí': Juan Bautistana jĩ'ty. Vite': Eliasna jĩ'ty. Atsa' vite yu': Dyus yuwe pta'shsa tyãniiteywe'sh uuniirrava ĩtyĩ yuusaana jĩ'ty jĩte',
42009020	Jesus pẽjyrra': —Tyajũ' i'cue'sha' andya'sa' ¿quimna sũjũ'cue? jĩte', Pedro pasrra': —Indya' Cristo, Dyus tashu yuusang jĩc.
42009021	Tyajũ' wala neewe'wec Jesusa' Dyus tashu yuusa Cristo' jĩna maa yujtyva pta'shcajmén.
42009022	Tyajũ' na'wẽc pta'sh: —Dyus Nchi'c Nasa Yuusá' wala pcyuuni yuuwa'ja's jypa'gawa'j pejca peejyyuja', tyãa pa'ga judiu ntjẽ'jsawe'sh vite' sacerdote npiitstjẽ'jwe'sh vite' Dyus leya's caapiya'jsawe'sh ajtserra icjetyna. Nava uurrava tecj ente' qui' ĩtyĩ yuuna jĩnac pta'sh.
42009023	Tyajũ' jyucaysaty na'jĩc: —Maava andy yacj yuu wẽerra', peecy cacue jytjãasni's quĩjnava jyuca nvijtrra yuurráa andy yacj yujya' ãjãne'cue, macue pytjaa yuuwa'j seena'sa een isa ma'c pa'jnava tyã'sa' ũucjmée.
42009024	Maa nasava naa quiwete ĩtyĩ fi'nzewa'jrrá's ya'nwe'wesa' Dyus yacj fi'nzewa'j yu'sa' iviituna. Nava maa nasava andy yacj fi'nzepa'garráa naa quiwete ĩtyĩ fi'nzeni's yajcymée iviitusa', Dyus yacj fi'nzewa'j yu'sa' iviitumeena.
42009025	Nasa' naa quiwetewe'shrrá's jyuca cnayrra', tyajy ũus yu's iviitute', ¿quĩjte selpiicy, peecy ũus yu's nwe'wemeete'?
42009026	Maa nasava andya's jypa'gaya' wa'lna andy pta'shnityva wa'lutyna atsa' Dyus Nchi'c Nasa Yuusaava andy Tata eena' cweetjniite Dyus angeleswe'sh yacj jycaajya' quĩjrra', tyã'wẽ yũusatyi' jypa'gaya' wa'luna.
42009027	Isatj we'we', ayte ũssa uuméy uyuune'cue Dyus jycaajya' quĩini's jĩc.
42009028	Tyã'wẽ we'weni teech qui'su scjẽwniite', Jesusa' tjã'tje orãyya' u'cj Pedro, Jacobo, Juan tyãawe'sh yacj.
42009029	Jesusa' orãyna u'piyna, tyajy dyi'pa' fiycu zhichcue yu'ptjej, atsa' tyajy atjni ropava tyã'wẽytyi chijme cuejnesa yuu.
42009030	Tyajũ' tyãa yacja' e'nz pitstjẽ'jty puuty we'wena vyaa, teechsa' Moises vite' Elias tyãawe'shtyi yu'.
42009031	Jyuca zhichcue eena' cweetjni pyãjte Jesus ma'wẽ ñus pytjaa yuurra Jerusalente uuwa'ja'styi we'we'.
42009032	Pedrowe'sha' wala dee wẽerrava, dejmée u'prra' uytyi, Jesus eena' cweetjni vite e'nzsa tyãa yacj ũssaty.
42009033	Tyajũ' tyãa e'nz pitstjẽ'jwe'sha' Jesusa's tyuteena u'juetste', Pedro' na'jĩc: —Ayte' cue'sh ũswa'j wala ewa', atsa' tecj wa' tyajaga, teechsa' iindy jĩi, vite' Moises jĩi, vite' Elias jĩi jĩc. Nava Pedro' ũus yuu yajcyméy we'wesarráac yu'.
42009034	Naapcachja' tãapj quĩjna'va, jyuca apjcu. Atsa' wala ũucjtyi tãapj dyiite neeyũurra.
42009035	Tyajũ' tãapj dyiiju na'wẽc we'we: —Na' andy Nchi'c wala wendynisa', atsa' tyã'sa' nwẽesẽ'jna cytey myuuwe jĩnic ptjũuse.
42009036	Tyã'wẽ we'wenijũ', Jesusrráa yã'j ũstety uy. Sa' tyãawe'sha' shuuna'ty neeyũu, sa' tyãn ensu' quim yujtyva pta'shmeeta' tyã'wẽ uyni's.
42009037	Sa' cuscuus encjẽ', tjã'ju quĩjatste', nasa wala cuj Jesusa's pu'tjengya' casejty.
42009038	Atsa' teech pitstjẽ'ja' nasaa cshavyte ũssa' sus we'werra': —Andy nchi'c teechrráa ji'ptju tyã'sa' meen tjeng.
42009039	Tyã'sa' ech luucu vit-sa uwerra caywẽchpa'ja'jna cweeyi'jna wala pcyu'c sa' tyjwete wẽjẽ'tsme'. Tyã'wẽ yũute', yuwesu bu'chrráac sẽjẽ'.
42009040	Indy yacj u'jusawe'shtyi' pytjaa we'weyã'tj, tyãa echa's andy nchi'c ũusu cutyi'cjan. Nava tyãawe'sha' ãjãmeeta' jĩte',
42009041	Jesus pasrra': —Dyusa' pu'chjina sũjwa'j yu'sa' ji'pjmeesata' naa nasa'. ¿Bagachpcach i'cue'sh yacj pu'chna ũs ya'vatca? ¿Bagachpcach ãjãmée fi'nze ya'vacue? Mneejyũj iindy nchi'ca's jĩte',
42009042	tyãa pitstacya' Jesus tashte utyaana cũjũtspcachja', tyãa ech luucu vit-sa' caywẽchpa'ja'jrra pẽtycu. Nava Jesusa' juuna' we'werra ech luucu vit-sa's ũusu cutyi'tje', tyãa pitstacya' ew catyjic atsa' Jesusa' neya's ducjcu.
42009043	Atsa' Dyus tyacue wala ew yũute', jyucaysa wala cuj yajcytyi.
42009044	—Na'sa' ew wẽsẽ'jrra pechcananuwe: Dyus Nchi'c Nasa Yuusá's nasa ewmeesa cusete ducjni yuuwa'ja' jĩteva,
42009045	tyãa yacj u'jusawe'sh yu' jiyuya' ãjãmeeta', tyãawe'sh jiyuwa'jmeene' yu' naa pa'ga. Sa' tyã'wẽrrava pẽjy yu' meeta' ũucjrra.
42009046	Tyajũ' Jesus yacj u'jusawe'sha' tyãawe'sh pwe'sh puuty paapẽyi'ty: —Ayte' cue'sh pwe'sh ¿maa wejy jytjaacue walasacytja'w? jĩna.
42009047	Nava quĩj yajcyrra tyã'wẽ puuty we'wetsteva Jesusa' jiyurra', teech luuchcuẽ's tyajy pucate tyajrra' na'jĩc:
42009048	—Andya's wendysa' maava naa luuch na'wẽsaty ajtsemée jypa'gasa', andya's jypa'gasa yuutyna. Sa' andya's jypa'gasa', andya's jycaajsanava jypa'gasa yuutyna. I'cue'sh pwe'sh maa tyã'wẽ ãjmeecuesa na'wẽ yajcyna fi'nzena tyãa yuurráa jytjaacue walasa yuuna jĩc.
42009049	Tyajũ' Juan we'werra': —Cue'shtyi jype'jsa mwẽese'j. Teech pitstjẽ'j iindy yase's cysusrra ech luucu vit-sa's nasaa ũusu cutyi'jitste cue'sha' uyrra', tyã'wẽ yũunu jĩnatja'w we'we, cue'sh yacj u'jusameec yu' naa pa'ga jĩte',
42009050	Jesus pasrra': —Maava cue'shtyi atsewe'wesamée yu' cue'shtyi pu'chsa íirráatyna, atsa' tyãawe'shtyi' cuch tyã'wẽ yuunuwe jĩc.
42009051	Tyajũ' Jesus cielun u'jwa'j en utyaatste', ũucjmée Jerusalen chjambna u'jya' casejc.
42009052	Sa' u'juetsrra', yatste yuwe caacj, atsa' tyãawe'sha' Samaria quiwete teech chjambtety deewa'j yat pacueya' u'j.
42009053	Nava tyãa chjambtewe'sha' Jesus Jerusalenna u'juetste uyrra', jypa'ga wẽemeeta'.
42009054	Tyajũ' tyã'wẽ yũute', Jacobo, Juanwe'sha' Jesusa's na'jĩty: —Cue'sha' cieluju ipy caaquĩjĩ'jrra tyãa nasatyi' pemba jytjãasvatsa', cue'sha' cytey yu'nja'w Dyus yuwe pta'shsa Eliasva ma'wẽga yũu tyã'wẽy jĩte',
42009055	Jesusa' tjengrra' na'jĩnac yu'cypej: —I'cue'sha' jiyu'tsmeei'cue ma'wẽ yũuwa'ja'sva.
42009056	Dyus Nchi'c Nasa Yuurrava, andya' nasaty pembaya' yuwe'tsmeetj, naasáa nwe'werra ewte nvijt-ya'rráatj quĩj jĩc. Tyajũ' vite chjambnaty u'j.
42009057	Tyãawe'sh dyi'tje u'juetste', teech pitstjẽ'j Jesusa's na'jĩc: —Jype'jsa, indy yacj yuu wẽetj, indy mtee u'juetsteva jĩte',
42009058	Jesus pasrra': —Yu'cj niimal yujva deewa'j cafy ji'pjta', atsa' vichacuẽva yat ji'pjta'. Nava Dyus Nchi'c Nasa Yuusa' mtee yujva tyajy dyictjerráa yuja'sva cjicjwa'j ji'pjme' jĩc.
42009059	Tyajũ' Jesusa' vite's pa'yac: —Andy yacj myuj jĩna. Atsa' tyãa pasrra': —Jype'jsa, mũytjãs, andy tata cjuẽ'yna pendaaya' u'juetstju jĩte',
42009060	Jesus pasrra': —Uusaawe'sha' peecy uusáa pwe'sh ya'pendaatyna. Atsa' indya' Dyus jycaajwa'j ena'srráa pta'shya' me'j jĩc.
42009061	Tyajũ' vite' na'jĩc: —Jype'jsa, andya' indy yacj yuu wẽetj, nava andy yattewe'sh cjuẽ'ytyi neewe'weya' u'juetstju jĩte',
42009062	Jesus pasrra': —Maava mjĩia's tacjrrarráa e'su yu' tjengsa' selpimeena Dyus ma'wẽ jycaajwa'ja'sva pta'shya' jĩc.
42010001	Tyãa e'su' vite setenta tyjityjrra, e'nz e'nzcu yatste caaj, tyajy pa'jwa'j chjambsu mteeva jyuca.
42010002	Sa' na'jĩc: —Isa mjĩiwa'ja' wala yuj ũsa', nava mjĩisa yu' cujmeeta'. Atsa' mjĩi namu's pytjaa we'wena mpẽjywe nasa mjĩiwa'jsa tyajy mjĩitewe'sh.
42010003	I'cue'sha' jypa'yacy me'jwe, piishacuẽty alum cshavysu na'wẽ cajatstju naa pa'ga.
42010004	Ya'ja, vyu, pelgatyi tyã'wẽsa jyũmée me'jwe. Sa' dyi'tje nasa pu'jycjẽw yujrrava wechana jytjẽeyuumeene'cue.
42010005	Quiim yatte pa'jrrava, ewrráa we'wena wechana pa'jane'cue.
42010006	Atsa' tyãa yattewe'sh atsesameerra', tyã'wẽ wechana pa'jni's ewrráa jypa'gatyna. Nava jypa'gameete', tyajũ qui' u'juene'cue.
42010007	Sa' mtee ew jypa'gatyna, tyãa yatte paandejene'cue, tyãawe'sh quĩj sã'jĩni'sva ũ'na, tyãa pa'gatey mjĩisa' ũ'wa'ja's jypa'gawa'j ji'pja'. Atsa' i'cue'sha' yat iisa paandejna pecũjnuwe.
42010008	Maa chjambtewe'sh i'cue'shtyi jypa'gate', cytee ũsune'cue quĩj puutsteva wa'lmée jypa'gana.
42010009	Sa' cytee ãtsã'satyva nuycatyjirra na'wẽ pta'shine'cue: Dyus jycaajna pa'jwa'j ena' i'cue'sh yacj utya ũsa'.
42010010	Nava maa chjambteva i'cue'shtyi jypa'gameete', tyãa chjambte jyuca na'jĩne'cue:
42010011	I'cue'sha' jypa'gameerrava yuuwesa yuucajn i'cue'sh chjambte cytã'tujnd yujnava sacueecuerra u'juetstja'w cue'sh chindate uweni's. Sa' macue jypa'gameerrava, jiyurra neeyũutsi'cue: i'cue'shtyi Dyus jycaajna pa'jwa'j ena' utya ũsa' jĩne'cue.
42010012	Na'jĩ'tj na': Dyus castigãywa'j ente', tyãa chjambtewe'sha' Sodoma chjambtewe'shte jytjaacue ñus ya'castigaĩtyna.
42010013	Corazín chjambte nasa, Betsaidatewe'sh yã'jrra, seena' yuj ñuste neeyũuwa'ji'cue. Ayte i'cue'sh dyi'pte na'wẽtj ãtsã'saty nuycatyjina uusáaty fĩtyna yũu na' Tiro vite' Sidon chjambteva tyã'wẽy yũuvatsa', tyãawe'sha' pcaltyi nvijtrra Dyus tashte shawendni tyachyã'j yuuna.
42010014	Dyus castigãywa'j ente', Tiro vite' Sidon chjambte nasate jytjaacue i'cue'sha' ñus castigo's cnayuune'cue.
42010015	Atsa' Capernaum chjambtewe'sha' cielute u'jwa'jsatj sũjna i'cue yaaqui', nava infiernote cjẽeya' u'jwa'jsai'cue.
42010016	Tyãa chjambtyi' tyã'wẽ we'werra', setentasawe'shtyi' na'jĩc: —Maa nasava i'cue'sh pta'shni's wẽsẽ'jrra', andya'sva nwẽesẽ'jsa yuutyna. Sa' maava i'cue'shtyi atsesa', andya'sva atsesa yuutyna. Sa' andya's atsesa' andyrráana ajtsemée andya's caajsanava atsesa yuutyna jĩnac jycaaj.
42010017	Tyajũ' setentasawe'sha' wala wechana qui' shawendtyi na'jĩna: —Ech luucu vit-sa yujva indy pu'chte', cue'shtyi' nwẽesẽ'je'ty jĩna pta'shte',
42010018	Jesusa' na'jĩc: —Isa yuj pta'shi'i'cue andya' uytju echtjẽ'ja' cieluju cpi'sh cuejneni na'wẽ wetena quĩjatste.
42010019	I'cue'sh tyã'wẽ yũucajn íirráatj andya' quĩjteva jyuca ãjãwa'ja's ũs, ul weeswée usmity quĩjquĩj ech seena'sava i'cue'shtyi cpã'vit-ya' ãjãcajmén.
42010020	Nava ech luucu vit-sa i'cue'shtyi nwẽesẽ'pja'garráa yu', wechwecha yaacynuwe. Naasáa cielute i'cue'sh yase fi'jni ũsa' tyãa pa'ga yuurráa wechwecha myajcywe jĩrra',
42010021	Jesusa' tyajy ũuste wala wechac tyã'wẽ Dyus Espiritu pu'chpa'ga. Sa' na'jĩc:
42010022	Andy Tata' quĩjquĩjteva jiyuwa'ja's andyrrarrá'scu ducj. Tyãa pa'ga quim yujva jiyu'tsmeeta' Dyus Nchi'ca's, naasáa Ney yuurráa jiia'. Tyã'wẽy Tata'sva quim yujva jiyu'tsmeeta', naasáa Nchi'c yuurráa jiia', sa' maatyva Nchi'c íi cjiyu'tjerráa jiyuya' ãjãtyna andy Tata's.
42010023	Tyã'jĩrra' tyãa yacj u'jusawe'shtyi tjengrra', na'jĩc tyãawe'shrráaty: —Ãchj i'cue'sh uyna ũsi'cue tyã'sna tyãawe'sh yafyju uysá' wala yuj wechawa'j ji'pjta'. Tyãa pa'gatey ãchj i'cue'sh uyna ũsi'cue tyã'sa'
42010024	nyafiitey Dyus yuwe pta'shsawe'sh vite' jycaajsawe'shva wala yuj uy wẽety, nava uyya' ãjãmeeta'. Tyã'wẽy zhichcue pta'shni's ãchj i'cue'sh wẽsẽ'jna ũsi'cue tyã'snava wala yuj wẽsẽ'j wẽety, nava wẽsẽ'jya' ãjãmeeta' jĩc.
42010025	Tyajũ' ley caapiya'jsa teechsa Jesus tashte utyaarra', ewmée vit wẽerra na'wẽc paapẽjy: —Andya' ¿ma'wẽ yũurra ptsumée ĩtyĩ fi'nzewa'ja's ji'pjuqui'tj? jĩte',
42010026	Jesus pasrra': —Dyus leyte' ¿ma'wẽ fi'jni ũsna atsnga lẽeyrra jiyu'tsmée? jĩte',
42010027	ley caapiya'jsa' na'wẽc pas: —Indyna jype'jsa Dyusa's ũusuj jyuca yajcyrra bagachte yujva peena yu' tyuteeya'mée utyaarra tyãa yuurrá's selpiina mfi'nze. Sa' indy ma'wẽnga ya'peeygãja', tyã'wẽy vite nasatyva mpeeygãj jĩ'c jĩte',
42010028	Jesus we'werra': —Ew yuj pasngu. Tyã'sa' cytey yuurra', ptsumée ĩtyĩ fi'nzewa'ja's ji'pjune'nga jĩc.
42010029	Nava ley caapiya'jsa yu', tyajy yuweteyrráa ewmeete neeyũuyã'jrra', na'wẽc pẽjy: —Tyãa vite nasa jĩ'c tyãa yu' ¿quimtyna? jĩte',
42010030	Jesus pasrra' na'wẽc cuentu'j: —Teech pitstjẽ'j Jerusalenu casejrra' Jericon u'jni dyi'jcjẽ u'juetste', peswée dyi'tje yupya' casejty. Sa' quĩjquĩjne' jyũna u'juets yu', tyã's jyuca peswéety. Sa' cpã'vitrra', uuwa'jrráa yã'jty nvijt.
42010031	Peswée u'jni tyachmeyna, teech sacerdote quĩjrra' uycu tyãa cpã'vitnisa's, nava pu'chmée dyi'j scjẽwcu.
42010032	Tyã'wẽy Levi ji'tjewe'shva quĩjrra' uycu, nava tyãava pu'chmée dyi'j scjẽwcu.
42010033	Tyajũ' teech pitstjẽ'j Samariatewe'sh tyãa dyi'cjẽy quĩjrra', cpã'vitnisa's uyrra', wala peeygãjc.
42010034	Sa' cpã'yũusa tashte utyaarra', cpã'su aceite vino yacj awna yu'tse'cj. Tyajũ' tyajy a'jni jimbate yacjrra ca'ja'cj, sa' paandee yatna pe'jna u'jrra, cyte' quĩjquĩjva peejymeec sã'jĩ.
42010035	Cuscuus encjẽ', tyãa Samariatewe'sha' u'juetsrra', e'nz vyu cutyi'jrra, yat namu's dewec. Sa' na'wẽc neewe'we: Naa pitstjẽ'j cpã'vitnisa's meen sã'jĩ. Meerra' vyu nviitutstju tyãa ãjmeeváana nava qui' shawendna pa'jrra, ducje'nja tyãa yuuluni's jĩc.
42010036	Jesusa' tyã'wẽ pta'shrra na'wẽc pẽjy: —Indy ũus myajcy. Tyãa tecjtewe'sha' ¿maasaga ew yũusana' tjengu'? jĩte',
42010037	ley caapiya'jsa pasrra': —Cpã'vitnisa's peeygãasa jĩte', Jesus pasrra': —Indyva tyã'wẽy pu'chna peeygãjna me'ju jĩnac jycaaj.
42010038	Tyajũ' Jesusa' teech chjamb le'chcuẽtec pa'jya' u'j. Tyãa chjambte teech u'y Marta yaasesa' tyajy yatte jypa'gac.
42010039	Sa' Marta' teech nyacjcu ji'pju' Maria yaasesa. Atsa' Maria yu', Jesus pta'shnirrá's wẽsẽ'jya' tyajy tashte cachcu.
42010040	Naapcachja' Marta yu', mjĩinirrá's wala pa'pchuna ũsrra', Jesusa's utyaarra na'jĩc: —¿Uyu'tsmeengá' na'wẽ ũ'cuerráa wala mjĩina ũste', ũ'cue nyacj yu' pu'chjitsme'. Atsa' mpu'chcaaj jĩte',
42010041	Jesus pasrra': —Marta, i'cue' wala yuj cuj jwend mjĩina tundumée ũsi'cue.
42010042	Nava jytjaacue peejysa yu' teech jwend yuurrá'. Atsa' Maria' wejy jytjaacue peejysa's wẽsẽ'je'tsa' tyã'sa' quim yujva cusa'jmeetyna jĩnac we'we.
42011001	Teech ente' Jesusa' Dyusna orãynac u'pu' teech ajte, sa' orãyna jyã'tje', tyãa yacj u'jusa teechsa' na'jĩc: —Cue'shtyi mcaapiya'j, Dyus yacj puuty we'wena orãyya', Juanva ma'wẽga tyãa yacj u'jusawe'shtyi' caapiya'ja' tyã'wẽy jĩte',
42011002	Jesus pasrra': —Dyus yacj puuty we'wena oraĩtsrra', na'jĩne'cue: Cue'sh Tata cielute ũssa, Indya' bagachteva wala jytujtjesang. Iindy jycaajwa'j ena'srráatja'w ũytjasu'. Naa quiwete indy ma'wẽne'nga jytjãasu' tyãa yu' jyuca cytey tee yuu cielute na'wẽy.
42011003	Ãchj cue'sh ũ'wa'ja's meen pees.
42011004	Cue'sh ewmée yũuni's meen peltunaĩ, cue'shva peltunãytja'w cue'shtyi ewmée yũusaty tyãa pa'ga. Ewmeete wetecajmén meen nwe'we jĩna oraĩne'cue.
42011005	Tyajũ' na'jĩnac we'we: —I'cue'sha' namicu yatte cuspyãj u'jrra': Namicu, tecj pan mpeequi'j.
42011006	Dyi'j u'jsa andy namicuc yatte pa'j, atsa' quĩj yujva ji'pjmeetj puutswa'j, ¿jĩmeema'cue quĩjva ji'pjmeerra'?
42011007	Atsa' dyiiju passa' na'jĩna: Andy luuch deeni yã'tja', atsa' cuch susnu. Naapcachja' vityva apjni yã'j ũsa', atsa' quĩj yujva ũsya' ewume'nja jĩrrava,
42011008	jwee cuch susna nes yuucajmén quiiterra quĩj pẽjyteva jyuca ũsuna. Na'jĩ'tj na': Namicu pa'garráa cuspyãj quiiterra ew yũumée naasáa cuch suscajménrráa tyã'wẽ yũuna.
42011009	Tyãa pa'gatj andya' i'cue'shtyi Dyusna pẽycaja' atsa' tyã' ũsuna. Quĩj peejini'sva pacuerra' uyuune'cue. Vityte pa'yate' pjaandena.
42011010	Na'jĩ'tj na': maava Dyusna pẽysa', jypa'gana. Atsa' pacuesa', uyuuna. Atsa' vityte tu'cacate', pjaandena.
42011011	Ũus miiyajcywe: i'cue'sh luuch pan pẽjyte', ¿cueta's ũsma'cue? Meerra' wendy pẽjyte', ¿ula's ũsma'cue?
42011012	Meerrava zits pẽjyte', ¿usmitya's ũsma'cue?
42011013	I'cue'sha' Dyus dyi'pte ewmeesarrava, i'cue'sh luuchtyi' ewsarráa i'cue peesu'. Atsa' i'cue'sh Tata cielutewe'sha' wejy jytjaacue ewsa Dyus Espiritu's peesuna pẽysatyi's jĩc.
42011014	Jesusa' ech luucu vit-sa cwe'we'jsame's pitstjẽ'j ũusuj cutyi'tje', tyãa echa' ũusuj casejc, atsa' tyãa pitstjẽ'ja' we'weya' ãjac. Tyã'wẽ yũute', nasa' wala cuj yajcyna neeyũuty.
42011015	Nava vite yu', na'jĩnaty we'we': —Echtjẽ'j pu'chterráac naa pitstjẽ'ja' ech luucu vit-satyva nasaa ũusuj cutyi'ji' jĩ'ty.
42011016	Naapcachja' vite yu' Jesus quĩj yũuteva jiyuya' sũjrra cielujũ seena'sa mcaavya'ja'j jĩte',
42011017	Jesusa' tyãawe'sh ewmée ũus yaacyni's jiyurra', cytey yuumée na'wẽrráac we'we: —Maa gobiernova peecy nasa yacjíirráa puiirra', tyãawe'sh pwe'shíirráa jyuca ptsuutyna. Maa yattewe'shva tyãawe'sh pwe'shíirráa puuty puiirra', tyãawe'sh pwe'shíirráa jyuca ptsuutyna.
42011018	Tyã'wẽy echtjẽ'jva tyãawe'sh pwe'shíirráa puuty puiirra', puuty ptsuutyna. Andya'sa' echtjẽ'j pu'chterráac ech luucu vit-satyva nasa ũusu cutyi'jya' ãjã' jĩ'i'cue tyãa pa'gatj tyã'jĩ'.
42011019	Tyã'wẽ dyijte', i'cue'sh yacj u'jusatyva echtjẽ'jíirráane' pu'chji' ech luucu vit-saty cutyi'jya'. Ew yajcyvats yu', i'cue'sh yacj u'jusaíirráa i'cue'sh jypumbani's cjiyu'jwa'jsata'.
42011020	Andya's echtjẽ'j pu'chmée, Dyus pu'chtetj ech luucu vit-saty nasaa ũusuj cutyi'ji'. Isa ew jiyuvats yu', i'cue'shtyi Dyus jycaajwa'j en ãjc tyãa pa'ga tyã'wẽ yũutstju.
42011021	Teech pitstjẽ'j chjãchjasa' quĩjquĩjva tyajy ji'pjuni's iviituya'mée sũjrra puiiwa'j tũ'srra yatte yupu'c ca'ga'jya'mée.
42011022	Nava vite wejy jytjaacue chjãchjasa pa'jrra', tyãa yupsa's cnayrra puiiwa'ja'sva cusa'jna yuurra ji'pjunityi's tyãac iiyamu.
42011023	Andy ju'ngumée ũssa', andya's atsesata'. Atsa' andy yacj pcjacj pu'chsame' neeusarra tyã'wẽ yuuna.
42011024	Ech luucu vit-sa' nasa ũusu casejrra', nasa u'pnimeesuc jycaasewa'j pacuena u'ju'. Nava uymeerra' naa sũju'c: Andy casejni yatnay shawendna u'jue'nja sũjrra
42011025	qui' shawendte' tyãa nasa ũus yu' yata's ew pandrra tyaajni na'wẽ ũstec uyna pa'ja'.
42011026	Sa' u'jrra vite siete ech tyãate jytjaacue ewmeesaty nuypa'jrra, tyãa nasa ũuste pejca u'caty. Atsa' tyãa nasa' jytjaacuec ewmeesa yuuna pa'ja'.
42011027	Jesusa' tyã'wẽ pta'shitspcachja', teech u'y nasaa cshavyte na'jĩnac sus we'we: —Indyna cchu'chusa mama yacja' seena' yuj wala wecha yujna jĩte',
42011028	Jesus pasrra': —Tyã'wẽme', wejyva Dyus we'weni's wẽsẽ'jrra', tyajy jycaajnityi's cytey yuusáa yacjrráa seena' wala wecha yuja' jĩc.
42011029	Tyajũ' nasa' Jesus we'weni's wẽsẽ'jya' tyajy tashte pcjaacjesatyi' na'jĩnac we'we: —Nasa ewmeesa naa ensuwe'sha' quĩjrráava seena'sa caavya'ja'cjaja'ty. Nava quĩj yujva jwee yu' caavya'ja'jmée, naasáa Dyus yuwe pta'shsa Jonas ma'wẽsaga yu' tyã'srráana cjiyu'tje ewna.
42011030	Jonasva ma'wẽga Nínive chjambte nasa ewmeesaty cjiyu'j, tyã'wẽy Dyus Nchi'c Nasa Yuusaava naa ensu nasa ewmeesaty cjiyu'jsa'.
42011031	Naa ensu nasaty Dyus castigãywa'j en ãjte', tyãniitey jyu'j quiwete jycaajsa u'ytjẽ'ja' ãchga nasatyi' ewmeete nviituna. Tyãa u'ya' tyacue jyu'juwe'sh yujrrava, wa'lméec Salomon pta'shnirrá'sva wẽsẽ'jya' pa'j. Naapcachja' ãchj yu' Salomonte jytjaacuesa ayte ũsa' nava wa'lu'ty naa pa'ga tyãa u'ya' ewmeete nviituna.
42011032	Tyã'wẽy Nínive chjambtewe'shva Dyus castigãywa'j en ãjte', naa ensu nasaty ewmeete nviitutyna. Tyãawe'sha' Jonas pta'shnirrá'sva wẽsẽ'jrra', tyãawe'sh pcaltyi nvijtrra Dyus tashte shawendtyi. Naapcachja' ãchj yu' Jonaste jytjaacuesa ayte ũsa' nava wa'lu'ty naa pa'ga Nínive chjambtewe'sha' ewmeete nviitutyna.
42011033	Lampara's atũu dyiite apjrra tyajya' tyã'wẽ ya'pqui'tatsme', wejyva ẽetec ya'tyaja' eena' cweetjcajn, cyaj maava u'casa' eena'te u'cacajn.
42011034	Peecy cacuete yafya' lampara na'wẽsata'. Atsa' iindy yafya' suwenimée ewrra' iindy cacuete jyuca eena' cweetjna nes yuuna. Nava iindy yafy ewmée suweniite', iindy cacue' jyuca chji'ndyterráa neeyũuna.
42011035	Iindy cacuete quĩjte yujva chji'ndysamée jyuca eena'sarráa ũste', jyuca ew uyuune'nga, lamparava ma'wẽga ew eena' cweetje' tyã'wẽ.
42011036	Nava mpa'yajcy. Tyã'wẽme', eena' cjicjysa ji'pjngu tyãa cweetjmeete', chji'ndyterráa neeyũune'nga.
42011037	Tyajũ' Jesusa' tyã'wẽ we'wena jyã'tje', teech fariseo tyajy yatte sã'jĩya' pi'cycu. Atsa' Jesusa' u'jrra ũ'ya' cachcu.
42011038	Tyajũ' tyãa fariseo' naasũjc: Naa pitstjẽ'ja' wala yuj fiy yu'c cusecjẽ yu' caajmée ũ'ya' cachcu sũjũ'c.
42011039	Atsa' Jesusa' na'jĩc: —Fariseowe'sh i'cue'sha' plaatu vaso ma'c yuu nava tyãa yuutyi' ecacjẽ yu' pcji'cji'i'cue. Nava i'cue'sh ũus dyiite yu', pesweena quĩjquĩjva ewmeerráa yũunisarráa jyuca uta ũsa'.
42011040	I'cue'sha' jiimeevá'cue: Dyusa' cacuecjẽ ãacjẽwe'shrrá's uyrra', ũustewe'sh yu's uyu'tsmeene' ¿sũjũ'vá'cue?
42011041	Tyã'wẽ quĩjva ji'pjmeesaty ũusuj jyuca peeygãjna lmushnu peesvatsa', ãacjẽrráa yaatesa yuumeene'cue.
42011042	Fariseowe'sh, i'cue'sh yacja' seena' yuj ũucjũucja', i'cue'sha' putatyjã', me'sucue, quĩjquĩjva uutjashte ũsna tyãa yu'sa' jyuca diesmo ducjrrava, Dyus yu'sa' ũusu jyuca wendyna nwẽese'jna fi'nze'tsmeei'cue naa pa'ga seena' yuj ũucjũucja'. Diesmo's ducjwa'j yuja', nava Dyusna nwẽese'jni wejy jytjaacue ewa'.
42011043	Fariseowe'sh, i'cue'sh yacj seena' yuj ũucjũucja', i'cue'sha' judiuwe'sh pcjaacjenisu cachni wejy ewsarráana i'cue pacué', sa' chjambsu msuuva ewcuẽrráa wecha jytjãasna i'cue pecũju' naa pa'ga seena' yuj ũucjũucja'.
42011044	Ley caapiya'jsawe'sh vite' fariseowe'sh, i'cue'sh yacja' seena' yuj ũucjũucja', i'cue'sha' ãajurráa ew we'werra', ũus dyiiju yu' ewmeerráa yajcyna fi'nzepa'ga. I'cue'sha' uusáa pendani cafya's apjnisa na'wẽi'cue. Tyãa cafya's apjte', nasa' ma'wẽ dyiiga quĩj ũsteva jiimée cajcuesu scjẽuucy tyã'wẽrráa i'cue jiyunimeete fi'nze' jĩte',
42011045	ley caapiya'jsa pasrra': —Cue'shtying atsewe'we' jĩteva,
42011046	Jesusa' qui' we'werra': —Ley caapiya'jsawe'sh, i'cue'sh yacja' seena' yuj ũucjũucja', i'cue'shva viterráaty tyã'wẽ quim yujva ãjãwa'jmée tjẽysa's ũsrra', i'cue'sh yu', ma'wẽcuẽrráa yujva pu'chjitsmeei'cue naa pa'ga.
42011047	Tyã'wẽy i'cue'sh ji'j yatsgawe'sh tyã'wẽ Dyus yuwe pta'shsaty icjrra pendaate', i'cue'sh yu' tyãa pendani's zhichcue vitnai'cue pjeu'ju'.
42011048	Sa' tyã'wẽ yũurra', cue'sh ji'j yatsgawe'sh ew yuj yuuty jĩrrane'cue tyãawe'sh icjrra pendani's zhichcue vitna pjeu'ju' naapa'ga i'cue'sh yacja' seena' yuj ũucjũucja'.
42011049	Cyajíi Dyusa' tyã'wẽ yũuni's we'werrac na'jĩ': Andy yuwee pta'shsa tyãniitey ensuva caja'nja, sa' naa ensuva caja'nja. Nava maaíityi' icjetyna, sa' vite yuutyi' wala ajtsena pcyuutyna jĩ'c.
42011050	Naa ensu nasa' jyucaysa castigo's cnayuutyna,
42011051	tyã'wẽ Abela's icjnijũjy Dyus yuwe pta'shsaty icjrra Zacariasa's icjni entepcach ee pcawpa'ga. Tyãa Zacarias yu'sa' dyuus yat patyute altal utyatety icj. Tyãa pa'ga naa ensu nasaty Dyusa' castigaĩna, tyã'wẽ Dyus caajnisaty icjpa'ga.
42011052	Ley caapiya'jsawe'sh, i'cue'sh yacja' seena' yuj ũucjũucja', i'cue'sha' tyacue wala leya's jiisatja'w jĩrrava, vite yuutyi's caapiya'ja'tsmeei'cue. Tyãasa vite jiyu wẽesaty i'cue'sha' yupnarráa ũsi'cue jĩte',
42011053	ley caapiya'jsawe'sh vite' fariseowe'sha' wala ũusacharra quĩjrráava wala paapẽjytyi,
42011054	quĩjterráava ewmée paste' pãatyjĩ'cjya' sũjrra.
42012001	Tyajũ' nasa iiméj seena' wala pcjaacjerra jyuca utate', Jesusa' tyãa yacj u'jusawe'sh cjuẽ'ytyi na'wẽc we'we: —Fariseowe'sh ewmée yũuna fi'nzeni's mpa'yajcywe. Tyã'wẽme' tyãawe'sha' ãajurráa ew we'werra', ũus dyiite yu', ewmeerráaty yaaqui'.
42012002	Nava macue paatste sũtjnisarrava quĩj yujva ãate vyaamée yu' neeyũumeena, sa' macue ũusterráa yaacynisava quĩj yujva jiyunimée yu' neeyũumeena.
42012003	Tyãa pa'ga i'cue'sha' quim yujva wẽsẽ'jnimeete vá'cue we'we' nava jyuca ptjũusena. Meerra' i'cue'sh ũusterráa vá'cue ewmée yajcy, nava maanzcuẽe yat-suva jyuca caajiyu'jni yuuna.
42012004	Ãchja', andy namicu i'cue'shtyi na'jĩ'tj: Cacuerrá's icjsatyi' ũucjnuwe. Tyãawe'sha' cacuerrá's icjrra', jwee yu' quĩjva yũuya' ãjãmeetyna.
42012005	Nava pta'shitstju quimna ũucjwa'tjeva: Naa quiwete ĩtyĩ u'juni's cusa'jrra', ũusa's infiernote caajwa'jsarrá's ũucjna mfi'nzewe. Tyã'srráa ũucjwa'ja'.
42012006	Tajts vichacuẽty e'nz centavoterráac ya'tyweyú'. Nava macue pa'gameesateva Dyusa' teechrráa yujnava pechcanaméec tjengna fi'nze'.
42012007	I'cue'sh jycuette dycjas yujva jyuca isani ũsta'. Atsa' i'cue'sh yu' maanzcuẽe vichacuẽteva jytjaacue pa'gasai'cue. Tyãasa ũucjmée mfi'nzewe.
42012008	I'cue'shtyi na'jĩtstju: maava naa quiwete nasaa dyi'pte tjaamemée Cristo jĩitj jĩna ãate pta'shsatyi', andyva Dyus Nchi'c Nasa Yuusa' tyã'wẽy Dyus angeleswe'sh dyi'pte tjaamemée: Na' andy nasata' jĩna pta'shi'nja.
42012009	Nava maava naa quiwete nasaa dyi'pte tjaamerra Cristo's jiimeetj jĩna ĩshĩijana atsa' andyva Dyus angeleswe'sh dyi'pte tyã'sa' jiimeetj jĩ'nja.
42012010	Maava Dyus Nchi'c Nasa Yuusa's macue atsewe'weteva, ya'peltunaĩna. Nava Dyus Espiritu's atsewe'wete', bagachte yujva peltunãynimée yuuna.
42012011	Na'jĩ'tj na': i'cue'shtyi judiuwe'sh pcjaacjenisu meerra' cjuẽswe'sh tashte cuutya'tjeva, ũucjnuwe cuj yajcyna quĩj we'wequi'tj sũjna.
42012012	Tyãa pa'gatey Dyus Espiritu' ma'wẽ we'wewa'ja'sva caaũusutje'jena tyãa dundte jĩc.
42012013	Tyajũ' teech pitstjẽ'j nasaa cshavyte ũssa' Jesusa's na'jĩc: —Andy yacjtjẽ'ja's meen we'we, tatawe'sh ji'pjuni's pyãjn andy jĩi tyundeecajn jĩte',
42012014	Jesus pasrra': —¿Quimga andya'sa' tyundeendewa'jsa meerrava cjuẽs na'wẽsa qui'p? jĩrra',
42012015	na'wẽc we'we: —Mpa'yajcywe, naa quiwete ji'pjunirrá's yaacynisa's. Tyã'wẽme' naa quiwete quĩjquĩjva ji'pjurrarráa tyã'wẽ ĩtyĩ ya'fi'nze'tsme'.
42012016	Tyajũ' Jesusa' na'wẽc ejemplo pta'sh: —Teech pitstjẽ'j wala ji'pjsa u'pu'c. Tyajy quiwete uutjash wala yũncu.
42012017	Atsa' tyãa ji'pjsa' yajcyya' cachcu: ¿Ma'wẽ yũuqui'tj? Mtee yujva andy ũ'a's jyuca jyaawya' ãjãnimeetj sũjũ'c.
42012018	Sa' yajcycu: Jiiyã'tj ma'wẽ yũuwa'ja'sva. Ũ' jyaaw yattyi pẽtyya'vatj, vite wejy walasa tyajya'. Sa' quĩjquĩj ũ'va tjẽ'tje' vite' quĩj ji'pjunityva cytee jyaawu'nja.
42012019	Tyajũ' andy ũuste na'jĩ'nja: Wala quĩjva jyaawni ji'pjngu, wala cuj añu selpiwa'j. Ãchja' mjĩimée caasena quĩjva ũ'na wechwecha miyajcy sũjũ'c.
42012020	Nava Dyusa' na'jĩc: Ãjmeeng yaaqui'. Naa custe uuya'vang. Atsa' iindy ji'pjuni jyaawni' ¿quiim jĩi yuuwa'jtyna? jĩc.
42012021	Jesus we'werra': Tyã'wẽc ya'yu' naa quiwete ji'pjunirrá's nuywalaana ũsrra', Dyus dyi'pte yu' puuplec neeyũ' jĩc.
42012022	Jesusa' tyãa yacj u'jusawe'shtyi' na'wẽc yu'cypej: —I'cue'sha' ¿quĩjte ũ'wa'j uyuucytja'w? Sa' ropava ¿quĩjte uyuucytja'w? sũjna pa'pchunuwe.
42012023	Tyã'wẽ yuucajmeníi ĩtyĩ fi'nzenisa' ũ'nite jytjaacue ewsa', atsa' tyã'wẽy cacueva ropate jytjaacue ewsa'.
42012024	Vichacuẽty mtjengwe vacy. Tyãawe'sha' uja'tsvameeta', sa' ũ' jyaaw yatva tyajrra ũ' pcjacje'tsvameeta'. Nava Dyusa' tyãawe'shtyi' sã'jĩ'c na' i'cue'sh yuutyi's wejy tyã'wẽ sã'jĩna vichacuẽte jytjaacuesai'cue naa pa'ga.
42012025	I'cue'sha' ¿maarrá' iiméj wala pa'pchurra peena medio metro tjaacue walaaya' ãjama'cue?
42012026	Tyã'wẽ ãjameerra', ¿quĩjya'rráacue naa quiwetewe'shrráaty tyacue wala pa'pchu'?
42012027	Quitety mtjengwe, ropa uyya' mjĩimeerrava ma'wẽta zhichcue walá'. Isatj we'we': Jycaajsa Salomon tyacue ji'pjsa yujrrava tyãa quite na'wẽ yu' zhichcuesa ropa atjme'.
42012028	Quite' teech en fi'nzena', cuscuuscjẽ' ipyte cambwa'jrráa yã'tjeva tyã'wẽc zhichcue pjeu'j. Dyusa' tyã'wẽy i'cue'sh yuutyi's wejy ropa ewsa ũsna nes yuuna na's i'cue Dyusa' tyã'wẽ yuuna sũjũ'tsmée.
42012029	Tyã'wẽ yã'tje', ũ'wa'j ¿quĩjte uyuucytja'w? sũjna pa'pchuna fi'nzenuwe.
42012030	Naa quiwete nasarráaty cacuete peejinirráana yajcyna fi'nze'. Nava i'cue'sha' cielute Tata ji'pji'cue tyã' jyuca jiiyã'ja' i'cue'sh quĩj peejini'sva.
42012031	Tyãa pa'ga wejyva Dyus jycaajnitewe'sha's cjuẽ'yna wejy tjaacue mpa'pchuwe. Naa quiwetewe'shtyi' wejy pa'pchumeeteva, pejca yuj ũsni yuuna.
42012032	I'cue'sha' cujmeecue i'cue nava ũucjnuwe, tyãa pa'gatey i'cue'sh Tata cielutewe'sha' i'cue'shtyi peeygãjrra tyajy jycaajna ũsni's i'cue'shtyi ũsya'va'.
42012033	Ji'pjunisa's tyweyrra jypeejysaty mpeeswe. Vyu jyaawni suwewa'jmeesa mvitwe. I'cue'sh ji'pjuni cielutewe'sha' ptsumeena, cyteea' quĩj peswée yujva u'cameena, sa' chicarráa yujva suwmeena.
42012034	Mtee jyaawni ji'pjrra', cyte yuurráac wejy jytjaacue yajcyna ya'fi'nze'.
42012035	Jyuca pjeu'jrra lamparaty pqui'tarra ũytjasna meswe.
42012036	Patrona' boda yatu shawendna pa'jrra', vityte tu'cacatspcachja', selpisaawe'sha' dundtey vitya's pjaandeya' jypa'yacy ũytjasna ũssa na'wẽ myuuwe.
42012037	Jypa'yacy ũste patron pa'tje', selpisaawe'sh yacja' wala yuj wecha yujna. Isatj we'we': Tyã'wẽ jypa'yacy ũssatyi' patrona' pjeu'jrra mesate caachi'jina puutsya'.
42012038	Cuspyãj ma'c yuu meerra' cjicjiitste ma'c yuu nava jypa'yacy ũste pa'tje', selpisaawe'sh yacja' wala yuj wecha yujna.
42012039	Ũus miyajcywe vacy: Maa yat namuva peswée quĩj orate tyajy yatte pa'jwa'ja's jiyuvatsa', dejmée jypa'yacy ũsrra' ca'ga'jmeena tyajy yatte pesweewe'shte.
42012040	I'cue'shva tyã'wẽy pjeu'jrra jypa'yacy meswe. Tyã'wẽme', yajcymée ũsiyna, Dyus Nchi'c Nasa Yuusá' quĩjrráa yuuna jĩc.
42012041	Tyajũ' Pedro' na'wẽc pẽjy: —Naa ejemplo' ¿cue'sh jĩirráa váana meerra' jyucaysaty vá'nga pta'shi'? jĩte',
42012042	Jesusa' na'wẽc pta'sh: —Maa patronva yultumu nwẽesẽ'jsa ewsa's neewe'werra nviituna, tyajy yatte mjĩisaty sã'jĩna nes yuucajn.
42012043	Atsa' patron jycaajni's cytey yuuna ũste patron pa'tje', tyãa selpisáa yacja' wala yuj wecha yujna.
42012044	Isatj we'we': Tyã'wẽ yũusa's patrona' tyajy ji'pjuni's quĩjquĩjnava jyuca tyãa yultumurrarrá's neewe'werra tjengcajn nviituna.
42012045	Nava tyãa yultumu': Andy patron dund pa'jmeena sũjrra cytee mjĩisaty pcyuuya' quiiterra, tyãa yu' tundyna tũuya' quiitena.
42012046	Naapcachja' tyajy patrona' shawenduuna tyã'wẽ yultumu' patron pa'jwa'ja's jiimeerra' ũytjasmée ũsiyna. Sa' wala seena' castigaĩna, nwẽesẽ'jsameewe'shtyi ma'wẽ castigaĩcy tyã'wẽy.
42012047	Maa selpisaava tyajy patron jytjãasni's jiirrava cytey nwẽesẽ'jsame', wala cujus castigãyni yuuna.
42012048	Nava maa selpisaava patron jycaajni's jiimeerra' ãjmée yũuna tyã'sa' cujusmée ya'castigaĩna. Maanava wala ũsrra', wala ya'pẽyina. Atsa' maanava jytjaacue quĩjnava neewe'werra', jytjaacue ew jype'cjaníi yuuna.
42012049	Naa quiwete ipy pqui'taya' quĩisa na'wẽtj quĩj, bejnayã'j ũsvats ma'wẽ wala wechaaqui'tj.
42012050	Andya' uuwa'jsatj tyãasa wala ñusna u'jutj uuwa'j en ãjpcach.
42012051	Naa quiwete puiimée wẽt caafi'nze'jya'ne' quĩj ¿sũjũ'vá'cue andya'sa'? Nava tyã'wẽ yũuya' quĩjmeetj. Andy pa'gaterráa maa nasaíi yu' puuty yajtsena puiina fi'nzetyna.
42012052	Ãchjũyã'ja' teech yattewe'sh tajts nasarrava tecjsa' e'nzsaty ajtsena puuty tyã'wẽrrarráa puiina fi'nzetyna.
42012053	Neya' nchi'ca's atseyajcyna fi'nzena. Atsa' nchi'ca' neya's tyã'wẽy yũuna fi'nzena. Njĩ'ja' niisa's ajtsena fi'nzena, atsa' niisa' njĩ'ja's tyã'wẽy yũuna fi'nzena. Suegra' ncuẽmyu's atsena, naapcachja' ncuẽmyu', suegra's atsena.
42012054	Tyajũ' Jesusa' na'wẽc we'we: —I'cue'sha' sec cjẽenijũ tãapj quiitena yujte', nus pa'jya'va' jĩ'i'cue, atsa' cytey yu'c.
42012055	Sa' wejyaatste', sec ya'va' jĩ'i'cue, atsa' cytey yu'c.
42012056	¿Ma'wẽ yuurra nus pa'jna qui' sec ya'vateva jiisatja'w jĩna ũuste yu' iiwejch i'cue yajcyna fi'nze'? Sa' jiisarra' ¿ma'wẽtecue naa ensu' quĩj yũutsteva tyã's yu' jiyu'tsmée?
42012057	I'cue'sha' ¿mjĩitecue ewterraj puuty we'wena yuwe's pjeu'ju'tsmée?
42012058	Maava indya's pãatyjĩ'cjte', tyãa yacj cjuẽs tashte utyaaya' u'juetsrra', dyi'tje ewterraj puuty we'wena yuwe's mpjeu'jwe, cyaj cjuẽs tashte cuutya'jmeena. Tyã'wẽme', cjuẽsa' indya's policia's ducjena, atsa' policia yu', carcelte cyuupjana.
42012059	Na'jĩ'tj na': Tyajũyã'ja' vyu nmej ji'pjuni's ducjmeerra yu', carceluj casejmeene'nga jĩc.
42013001	Tyãa ensuy nasa maaíi yu' Jesusa's na'wẽty pta'shna utyáa: —Galileajuwe'sha' Dyusna wechana neewe'weya' altalte cambwa'j tajcy icjetspcachja', Pilato' tyãawe'shtyi' icjcaacj, atsa' tyãawe'sh eea' tacy ee yacj jyuca ca'nduc jĩte',
42013002	Jesusa' na'jĩc: —Galileaju nasaty tyã'wẽ yũute', tyãa uusaawe'sha' Galileasu nasate jytjaacue pcalsane'ta yu', tyãa pa'gaty tyã'wẽ uu ena's ji'pju ¿sũjũcué'?
42013003	Na'jĩ'tj na': Tyãawe'shrráa tjaacue pcalsa yu'tsmeeta'. Atsa' i'cue'shva pcaltyi nvijtrra Dyus tashte shawendmeerra', tyãawe'sh na'wẽyrráa uuwa'jsai'cue.
42013004	Tyã'wẽy dieciocho nasa Siloete torre cajcuecjẽ wetete' uuty tyãa uusaawe'sha' Jerusalen chjambte u'psawe'shte jytjaacue yuuwesane'ta yu', tyãa pa'gaty tyã'wẽ uu ena's ji'pju ¿sũjũcué'?
42013005	Na'jĩ'tj na': tyãawe'shrráa tjaacue yuuwesa yu'tsmeeta'. Atsa' i'cue'shva pcaltyi nvijtrra Dyus tashte shawendmeerra', tyãawe'sh na'wẽyrráa uuwa'jsai'cue.
42013006	Jesusa' naa ejemplo'scu pta'sh: —Teech pitstjẽ'ja' higuera fytũu tashcu tyajy quiwete ujni ji'pju'. Sa' tjengya' u'cj, yũnváana sũjrra. Nava uyme'.
42013007	Tyajũ' na'jĩc cytee uutjash tjengsa's: Naa fytũu tash yũnuutsváana sũjrra andy tjengya' pa'jna ũsni tecj añuyã'ja', nava teech yũn yujva uynimeetj. Atsa' mespẽ'tj, ¿mjĩya'rráa cyul ũsya'vana? jĩte',
42013008	uutjash tjengsa pasrra': Menvijt naa añurráava, atsa' quiwe's luupe'jrra shaacue'je'nja.
42013009	Atsa' yũnne'jváana. Tyã'wẽ yũute yũnmeete, caaspẽ'tje'jene'nga jĩc.
42013010	Teech sapatu jycaase ente', Jesusa' judiuwe'sh pcjaacjenitec caapiya'jna ũsu'.
42013011	Atsa' cyte' teech u'y dieciocho añuyã'j ãtsã'na u'jusac ũsu', ech luucu vit-sa pcyuute cu'le u'juya' ãjasamée.
42013012	Atsa' Jesus uyrra', pa'yac: —I'cue' naa weeju catyjiyã'ji'cue jĩrra',
42013013	Jesusa' ãtsã'sa cacuete jya'ndycu. Naapcachja' tyãa u'ya' dundtey cu'le'ya' ãjãrra', seena' wala Dyusa's wechana we'wec.
42013014	Jesusa' tyã'wẽ sapatu jycaase enteva ãtsã'a's nuycatyjite', judiuwe'sh pcjaacjenite npiitstjẽ'jsa' ũusacharra nasaty na'jĩc: —Qui'su' seis en ji'pja' mjĩiwa'j. Atsa' catyji wẽerra' vite ensu myujwe. Nava sapatu jycaase ente yu', catyjiya'rráa yu' pa'jnuwe jĩnac jycaaj.
42013015	Atsa' Jesus pasrra': —Ãaterráa ew we'werra' ũuste yu' ewmeerráa yaacysawe'sh mpaaswe: I'cue'sh cla meerrava i'cue'sh jimba tundni ũste', macue jycaase enteva jyũcjwenderra yu' yusya' ¿jyũna u'jmeema'cue?
42013016	Naa u'ya' Abrahan ji'ja' nava echtjẽ'ja' dieciocho añuc caãtsã'jna ji'pju'. Atsa' macue jycaase enteva echtjẽ'j cuseju cusa'tje ¿ewmeemañ? jĩte',
42013017	Jesusa's atseyaacysawe'sha' wẽsẽ'jrra', tjaamety. Nava nasa jwee cujsa yu' wecha'ty, Jesus tyacue wala ew yũupa'ga.
42013018	Tyajũ' Jesusa' na'jĩc: —Dyus jycaajwa'j ena' ¿ma'wẽcy sũjũ'cue? Tyã'sa' ¿quĩj yacj caaja'nda'jaqui'tj?
42013019	Nava na'wẽ': teech pitstjẽ'j tyajy quiwete mostasa fiwa's ujte', ma'wẽ seena' walaacy. Atsa' vichacuẽ yujva tyãa mostasa cu'tasu yaatutyqui tyã'wẽsa'.
42013020	Qui'quin vite ejemplo na'wẽsa yacjcu caaja'nda'jna pta'sh Dyus jycaajwa'j ena's:
42013021	—Teech u'ya' tecj libra scuutyj ũ'wete le'chcue levadura's ca'ndte', ma'wẽ jyuca pẽetjẽjecy tyã'wẽy yuuna jĩc.
42013022	Jesusa' Jerusalenna u'juetsrra', chjambsu msuuva iicaapiya'cj u'jue'.
42013023	Atsa' teechsa' na'wẽc pejy: —Dyus tashte ewte neeyũuwa'jsa' ¿cujmeeváatyna? jĩte', Jesus pasrra':
42013024	—I'cue'sha' wala yuj mpa'pchuwe vity pteenzte u'caya'. Na'jĩ'tj na': Maava wala yuj u'ca wẽjẽtyna, nava tjẽyteva pa'pchumeerra yu' u'caya' ãjãmeetyna.
42013025	Yat namu' vitya's apjyã'tje', i'cue'sha' ecaju neeyũurra' vityte tu'cacana na'jĩne'cue: Vitya's meen pjaande, cue'sh u'caya'vatja'w jĩne'cue. Nava tyãa pasrra': Andya' jiimeetj i'cue'sha' majũwe'shne'cue nava jĩte',
42013026	i'cue'sha' na'jĩne'cue: Cue'sha' indy yacj tyutemée mteeva u'jusatja'w. Atsa' indya' cue'sh chjambsuva caapiya'jng jĩvá'cue.
42013027	Nava tyã' na'wẽ pasuna: Na'jĩyã'tj na', i'cue'shtyi' jiimeetj majũwe'shne'cue nava. Andy tashu me'jwe, i'cue'sha' jyucay ewmée yũusarráa i'cue jĩna.
42013028	Atsa' i'cue'sh yu' eca cutyi'jni neeyũutspcachja', Abrahan, Isaac, Jacob vite' Dyus yuwe pta'shsa tyãawe'sh yu' Dyus jycaajna ũsnite ũste uyrra', seena' wala ũ'nene'cue qui'tj yujtyva csuusu'jna.
42013029	Ecaju neeyũusáa tyã'wẽ ñuscajníi sec cãanijũwe'sh, sec cjẽenijũwe'sh, majũ majũwe'shva jyuca pa'jya'vata', Dyus jycaajna ũsnite u'caya'.
42013030	Atsa' cytee u'cawa'jsa ãchj maaíi yu' e'stewe'sh ũsta' tyãa yu' yatste yuutyna, naapcachja' yatstewe'sh yu' e'ste yuutyna jĩc.
42013031	Tyãa entey manz fariseowe'sh pa'jrra', Jesusa's na'jĩty: —Me'j ayjyu. Tyã'wẽme', Herodesa' indya's icjya'va' jĩna pta'shte',
42013032	Jesus pasrra': —U'jrra na'jĩne'cue tyãa tjẽ'ja's: Ãchj yacj cuscus yacj nee mjĩiwa'j ji'pjtju ech luucu vit-saty nasa ũusu cutyi'jna ãtsã'satyva nuycatyjina. Sa' tecj ente' mjĩina jyã'ja'nja jĩ'c jĩne'cue.
42013033	Andya' nee u'juwa'j en ji'pjíirráatj tecj en ãjpcach, tyãa pa'gatey Dyus yuwe pta'shsa' Jerusalen ecaju yu' uuwa'j ji'pjme'.
42013034	Jerusalentewe'sha' Dyus yuwe pta'shsaty icjna Dyus caajnisatyva pãpana pcyuui'cue. Nava andya' i'cue'shtyi' maanzcuẽe usva pa'yatj nwe'weya', atallva ma'wẽga luuchcuẽty fyuu cu'ta dyiite yu'ãshi' tyã'wẽy yũuya', nava nwẽesẽ'jmeei'cue.
42013035	Tyãa pa'ga mpa'yajcywe. I'cue'sh chjamba' jyuca ptsuuna sa' ãchjũyã'ja' andya's peena yu' uymeene'cue, Dyus caajni jytujtje qui' quĩiwa'j en ãjpcach jĩc.
42014001	Teech sapatu jycaase ente' Jesusa' fariseo npiitstjẽ'j yattec ũ'ya' u'j. Atsa' vite fariseowe'sh yu' peetjengu'naty ũsu'.
42014002	Tyãa yatte' teech pitstjẽ'j tsu'vy weete ãtsã'sac ũsu'.
42014003	Atsa' Jesusa' na'jĩnac pẽjy ley caapiya'jsawe'sh vite' fariseowe'shtyi: —Sapatu jycaase enteva ãtsã'sa's nuycatyjite ¿ewmañ? jĩte',
42014004	tyãawe'sha' pasmée shuuna'ty neeyũu. Atsa' Jesusa' tyãa ãtsã'sa's pa'yarra nuycatyjirrac caaj.
42014005	Sa' fariseowe'shtyi' na'jĩc: —I'cue'sh jimba meerrava i'cue'sh cla cafyte cjẽerra u'pte', ¿dundtey cutyi'jmeema'cue jycaase enteva?
42014006	Tyã'jĩte', wej yujva pasya' ãjãmeeta'.
42014007	Fiestate pi'cynisa' cachni ewsarráaty tyjityjitste uyrra', Jesusa' na'wẽc yu'cypej:
42014008	—Boda fiestate i'cue'shtyi pi'cyte', cachní ewsu yu' cachnuwe. Tyã'wẽme' vite i'cue'shte jytjaacue jytujtjesa váa pa'jana,
42014009	atsa' fiesta namu' i'cue'shtyi quiisuna: Ayte' naajy cachwa'jrrá' jĩrra. Atsa' wala tjaamena u'juene'cue cachní achamée ewcjẽ cachya'.
42014010	Fiestate i'cue'shtyi pi'cyte', wejyva nmej punzacjẽ mcaachwe, cyaj i'cue'shtyi pi'cysa uyrra': Namicu, ay yatscjẽ wejy ewcjẽ myuj cachya' jĩte', wala wechana yatscjẽ cachya' u'juene'cue.
42014011	Maava walasatj sũjna iiwejch iiwejch yaacysa' tjaamewa'jrráa ji'pjuna. Nava ãjmeecuesa na'wẽrráa yajcyna fi'nzesa' jytujtje wálasa yuuna.
42014012	Sa' fiesta namu pi'cysa'sva na'jĩc Jesusa': —Indya' sã'jĩya' pi'quitsrra', iindy namicuwe'shtyi yacjtjẽ'jwe'shtyi pucacjẽ npe'shtyi meerrava utyasuwe'sh vyu ji'pjsaty pi'cynu. Tyã'wẽme' tyãawe'shva caashwendu'ju'tja'w jĩna indya's tyã'wẽy sã'jĩya' pi'quityna.
42014013	Atsa' sã'jĩya' fiesta vitutsrra', wejyva puuple ãjmeecuesa lengsa uysamée tyã'wẽsarráaty mpi'cy sã'jĩya'.
42014014	Atsa' tyãawe'sha' ca'tu' tyã'wẽy caashwendu'jya' ãjãmeetyna indya's. Nava wechana mneeyũu, tyãa pa'gatey Dyusa' indya's deweena Dyus luuch qui' ĩtyĩ yuu ente' jĩc.
42014015	Tyã'wẽ pta'shni's wẽsẽ'jrra', mesate u'psa teechsa' na'wẽc we'we Jesusa's: —Dyus jycaajna ũsnite u'carra ũ'sa yacja' wala yuj wecha yujna jĩte',
42014016	Jesusa' na'wẽc cuentu'j: —Teech pitstjẽ'j fiesta wala vitutsrra', nasa seena' wala cuj pi'cycu sã'jĩya'.
42014017	Sa' ũ'wa'j ora ãjãtste', teech selpisa's pa'yaya' caacj: Ũ'ya' myujwe, jyuca pjeu'jniyã'j ũsa' jĩna pa'yacajn.
42014018	Nava jyucaysa wa'lrra na'wẽrráaty pas: Nyafytewe'sh pasrra': Quiwetj wey, sa' tjengya' u'jue ji'pjtju. Atsa' tee peltunaĩ jĩc.
42014019	Atsa' vite we'werra': Diez novillotj wey, sa' tjengya' u'juetstju. Naa pa'ga tee peltunaĩ jĩc.
42014020	Atsa' tecjtewe'sha' na'wẽc pas: Ãchrráatja'w ptamúu, sa' yujya' tunduume'nja jĩc.
42014021	Tyajũ' selpisá' shawendna u'jrra tyajy patrona's jyuca pta'shcu. Atsa' patrona' wala ũusacharra tyã's selpisa's na'jĩnac jycaaj: Dundtey plaasasu clliicjunsu qui' u'jrra puuple ãjmeecuesa lengsa yafy puuple uysamée tyã'wẽsaty pi'cyrra ayte pe'jna yuweene'nga jĩc.
42014022	Atsa' selpisá' u'jrra qui' shawendna pa'jrra': Iindy jycaajni's cytey yuutj, atsa' pa'jty. Nava cachwa'j yu' nee ũsiyrráata' jĩte',
42014023	patrona' selpisá's na'jĩc: Ãchja' chjamb ecaju jyu'juwe'sh vite' dyi'j u'jsatyva pi'cyrra ayte ca'ga'jane'cue macue wa'lutsteva ãandyijimée, andy yatte utapcach.
42014024	Nava nyafyte pi'cynisa wa'ltyi tyãawe'sh yuutyi' caapa'ja'jme'nja andy yatte puutsya' jĩc. Tyã'jĩnac cuentu'j Jesusa'.
42014025	Tyajũ' Jesus e'ste nasa wala u'juets yu'ty, atsa' tyãawe'shtyi yu'tjengrra na'jĩc:
42014026	—Maava andy yacj yuusá' tyajy ney, njĩ'j, nyu, luuch, nyacjwe'sh, npe'shwe'shtyi nvijtrra tyã'wẽy iiwejch yajcyna fi'nzeni's uu entepcach nvijtmeerra yu', andy yacj fi'nzeya' ãjãmeena.
42014027	Sa' macue tjẽyte uupchãjteva tyãatyi' yajcymée, andy yacj yujmeerra yu' andy yacj fi'nzeya' ãjãmeena.
42014028	I'cue'sha' yat wálasa tyajya'varra', jyuca jyã'jwa'j quĩjquĩjva ãj ũstymañ sũjna cachrra ¿yajcymeema'cue?
42014029	Tyã'wẽ yũumeete', quiwete pyãjn pa'j mjĩirrarráa nvijtte', maava uysa' npeevyshicatyna:
42014030	Jyã'jya' ãjãme' jĩna.
42014031	Tyã'wẽy maa npiitstjẽ'jva vite npiitstjẽ'j yacj puiiya'varra', cachrra ũus yajcymeema'c: Naa diez mil soldau yacjrráa veinte mil soldauty ¿cnayma'tj? sũjna.
42014032	Sa' ewupchãjmeete', vite npiitstjẽ'j utyameyna, yuwe cajana cuch puiimée ewterraj neeyũuya'.
42014033	Atsa' tyã'wẽy i'cue'shva dyiicjẽy jyuca ũus yajcyrra i'cue'sh ji'pjuni's nvijtmeerra yu', andy yacj fi'nzeya' ãjãmeene'cue.
42014034	Nenga' selpi'c, nava jyuca shũucãjrra' ¿ma'wẽ selpiicy?
42014035	Quiwete shaacue'jwa'jrráa yujva selpi'tsme', pumbwa'jrráac yu'. Jiyuwa'jsa ũsrra', jiyune'cue jĩc.
42015001	Gobierno jĩi vyu pcjacjsawe'sh vite' pcalsawe'sh jyucaysa Jesus pta'shni's wẽsẽ'jya' utyaaty.
42015002	Tyãa pa'gaty Dyus ley caapiya'jsawe'sh vite' fariseowe'sha' Jesusa's na'jĩna nuywe'we: —Naa pitstjẽ'ja' wala fiy yu'c, pcalsawe'shtyi jypa'garra tyãawe'sh yacjcu ũ'we' jĩte',
42015003	Jesusa' naa ejemplo'scu pta'sh:
42015004	—I'cue'sha' cien piisháa ji'pjrra', teechsa' vyaameete', vite noventa y nuevesaty cysũu nvijtrra ¿piisháa vitusa's pacueya' u'jmeema'cue uypcach?
42015005	Sa' piisha's uyrra', yacjrra wala wechana
42015006	yatte pa'jrra, namicuwe'sh vite' cysũu utyasuwe'shtyi pa'yarra: Andy piisháa vitusa's uyyã'tj, atsa' andy yacj ja'nda wecha mpu'chwe jĩna ¿pta'shmeema'cue?
42015007	Na'jĩ'tj na': Cieluteva tyã'wẽy noventa y nueve nasa ewsate jytjaacue wala wecha yuja' teech nasarráava pcaltyi nvijtrra Dyus tashte shawendte'.
42015008	Tyã'wẽy teech u'y diez vyu mush ji'pjrra', teechsa wetete', ¿lampara's pqui'tarra yatte jypa'yacy pandna pacuemeema'c uypcach?
42015009	Sa' tyãa vyu's uyrra' tyajy namicuwe'sh vite' cysũu utyasuwe'shtyi pa'yarra: Ũ'cue vyu wetesa's uytju, atsa' ũ'cue yacj ja'nda wecha mpu'chwe jĩna ¿pta'shmeema'c?
42015010	Na'jĩ'tj na': Dyus angeleswe'shtyiva tyã'wẽy wecha yuja' teech nasarráava pcaltyi nvijtrra Dyus tashte shawendte'.
42015011	Tyajũ' Jesusa' vite ejemplo na'wẽsac pta'sh: —Teech pitstjẽ'j e'nz nchi'ccu ji'pju'.
42015012	Atsa' nuuchsa' neya's na'jĩc: Tata, iindy ji'pjuni andy jĩi yuuwa'ja's tyujnderra maj jĩte', neya' tyujnderra ducjcu.
42015013	Atsa' jypa'gani manz enterráa tyãa nchi'c nuuchsa' ney ducjni's jyuca pcjacjrra jyu'j quiwen u'cj. Sa' cyteea' ewmée yũuna jyuca vyu's psuwna pembac.
42015014	Tyã'wẽ vyu's psuwna pembaatspcachja', wẽjẽ en pa'cj tyãa quiwete. Atsa' tyãa pitstacya' wẽeya' yajcycu.
42015015	Sa' cysũ mjĩi pacueya' u'cj teech pitstjẽ'j tashte. Atsa' tyãa pitstjẽ'j yu' cuchi sã'jĩya'c caaj tyajy tulte.
42015016	Tyajũ' tyãa pitstacya' wẽerra cuchi ũ'pusnava ũ' wẽec. Nava tyã'wẽsarráa yujnava puutsmeeta' tyãa pitstacya's.
42015017	Tyajũ' ũus yajcyya' cachrra naa sũjc: Andy yu' ayte wẽerra uuya'vatj, naapcachja' andy tata yatte mjĩisa piuna' quĩj yujva wẽemée ũstyna maanzcuẽerrava.
42015018	Atsa' andy tata yatna qui' shawendna u'jrra na'jĩ'nja: Tata, Dyus dyi'pte wala ãjmée yũutj, sa' indya'sva tyã'wẽytju wala ãjmée yũu.
42015019	Sa' nchi'crrava ãchja' iindy peeygãawa'jmeeyã'tj. Nava iindy piun na'wẽrráava meen jypa'ga jĩ'nja sũjnac yajcy.
42015020	Tyajũ' quiiterra ney yatna shawendna u'cj. Atsa' pa'jatste', neya' jiyuc jyu'tje yujíyna. Sa' nchi'ca's peeygãjrra pu'tjengya' wuwuuna u'jrra, psha'ndrrac wecha.
42015021	Tyajũ' nchi'ca' na'jĩc neya's: Tata, Dyus dyi'pte wala ãjmée yũutj. Sa' indya'sva tyã'wẽytju wala ãjmée yũu. Nchi'crrava, ãchja' iindy peeygãawa'jmeeyã'tj jĩte',
42015022	neya' selpisaaty pa'yarra na'jĩnac jycaaj: Ropa ewsa cutyi'jrra dund mcaatje'jwe. Sa' sultyjicjava cusete qui'prra spaatuva mpaatjwe.
42015023	Teech tulu pitstacy niishsa's nicyya' u'jrra miicjwe, fiesta vitrra ũ'ya'.
42015024	Andy nchi'ca' uuníi na'wẽ yã'jrrava qui'quin ĩtyĩ yuuc, sa' vituna u'jurrava qui' vyaac jĩrra', wala wechana fiesta vittyi.
42015025	Naapcachja' nchi'c ntjẽ'jsa yu' mjĩi ejsu u'jurra', shawendna yatte pa'jatsrra', wẽsẽ'cj cu'jna tucani música zhichcuesa's.
42015026	Sa' teech selpisá's pa'yarra pẽjycu: Yatte' ¿quĩj yũuna ũstyna? jĩte',
42015027	selpisá' pta'shcu: Iindy nyacj jyu'j quiwen u'jsa qui' shawendna pa'cj. Tyãa pa'ga iindy tata' tulu niishsa's quiicje'jrra fiesta'jatsa' jĩte',
42015028	nyacj ntjẽ'jsa' wala ũusacharra yatte u'caya' wa'lcu. Atsa' neytjẽ'ja' casejrra wala pytjaa we'wec u'cacajn.
42015029	Tyajũ' tyãa nchi'c yu' na'jĩc neya's: Andya' maanzcuẽe añu iindy tashte bagach yujva wa'lmée selpiina ũsteva jiing. Nava indya' teech caplacuẽrráa yujva iiũsmeeng, andy namicuwe'sh yacj fiesta'cjan.
42015030	Nava iindy nchi'c tyacue wala u'y ewmeesa yacj vyu's psuwna pembasáa yu'sa' tulu niishsa's icjrrang fiesta'ja' jĩte',
42015031	neytjẽ'j pasrra': Andy nchi'c, isa yuj we'we'ng. Indya' bagachteva andy yacj tyutemée nesngu yu', naa pa'ga andy ji'pjuni' quĩjva jyuca iindy jĩirrarráata'.
42015032	Tyã'wẽ iindy nyacj uuníi na'wẽyã'jrrava qui'quin ĩtyĩ yuuc sa' vituna u'jurrava qui' vyaac tyãa pa'ga wechana pejca fiesta'jwa'j ji'ptja'w jĩc neya'.
42016001	Tyajũ' Jesusa' na'jĩnac cuentu'j tyãa yacj u'jusawe'shtyi: —Teech patron wala ji'pjsa' teech yultumu ji'pju'c. Atsa' tyãa yultumu ewmée yũuni's pta'shtyi: Iindy yultumu' iindy ji'pjuni's wala psuwna ũsa' jĩte',
42016002	tyãa patrona' tyajy yultumu's pa'yarra na'jĩc: Andy ji'pjunityi' wala psuwna ũsa' jĩ'ty sa' indya' ¿quĩj yũuna ũsnga? Tyã'wẽ yã'jrra', indyna neewe'weni andy ji'pjuni's jyuca qui' mducj andyna. Indya' peena yu' andy yultumu selpiiya' ãjãmeene'nga jĩte',
42016003	yultumu' ũus yajcyya' cachcu: Ãchja' ¿quĩj yũuqui'tj andy mjĩia's patron cusa'tje'? Andya' uutjashte mjĩiya' yu' jiimeetj sa' lmushnu tjãasna u'jute yu' tjaameyujna.
42016004	Atsa' patron tashu casejnijũ maava tyãawe'sh yat-su pe'jna sã'jĩcajn na'wẽ yũuya'c yajcy:
42016005	Patrona's yuulsaty teech teechrraj pa'yarra, nyafyte utyaasa's pẽjycu: Indya' ¿manz yuulnga andy patrona's? jĩte',
42016006	Cien tarro aceite yuultju jĩc. Atsa' yultumu' na'jĩc: Iindy yuuluni etsa' ayga ũsa' tyã'sa' dund yuj cjũcjrra, yuula's cincuentarráa mqui'p jĩc.
42016007	Tyajũ' vite'scu pẽjy: Indya' ¿macue yuulnga? jĩte', cien arroba scuutyj yuultju jĩc. Atsa' yultumu' na'jĩc: Iindy yuuluní etsa' ayga ũsa' tyã'sa' dund yuj cjũcjrra, yuula's ochentarráa mqui'p jĩc.
42016008	Tyajũ' tyãa yultumu ewmeesa' tyã'wẽ dundtey yũuni's patrona' jiyurra': Ma'wẽ fi'nzewa'ja'sva dund yuj ũus yaaqui'c jĩc. Atsa' naa quiwete nasa pcalsa' Dyus luuchte jytjaacuety dund ũus yaaqui' tyãawe'sh ma'wẽ puuty we'wewa'ja'sva.
42016009	Atsa' andya' i'cue'shtyi' yu'cypeje'tj tyã'wẽy yũucajn, naa quiwete ji'pjuni's psuwmée jypa'yacy mcseelpi'jwe namicu vitna. Cyaj naa quiwete ji'pjunisa ptsuuteva, vite quiwe ptsuwa'jmeete i'cue'shtyi jypa'gawa'jsa ji'pjune'cue.
42016010	Maava le'chcuẽrráa ji'pjrrava jypa'yacy jype'jsa', walasa'sva tyã'wẽy jypa'yacy jype'jena. Atsa' maava le'chcuẽrráateva jypa'yacymée psuwna jype'jsa', walasa'sva tyã'wẽyrráa jypa'yacymée psuwuuna.
42016011	Tyã'wẽ naa quiwete ji'pjuni'srráa yujva jypa'yacymée psuwna fi'nzetste', i'cue'shtyi' ¿quim neewe'werra nviitucy ptsuwa'jmée ji'pjuwa'ja's?
42016012	Peecy jĩimée vite jĩi yujtyva jypa'yacymée psuwna fi'nzetste', ¿quim ũsucy i'cue'sh jĩi yuuwa'ja's?
42016013	Maa selpisáa yujva e'nz patrontyi selpiiya' ãjãmeena. Tyã'wẽ viterrá's wendyna fi'nzerra', vite patron yu'sa' atsena. Sa' teechsa jycaajnirrá's cytey yuurra', vite patron jycaajni yu'sa' cytey yuuya' ãjãmeena. Tyã'wẽy Dyusna selpiina naa quiwete ji'pjuni'sva pa'pchuna e'nz ajtey yajcyna fi'nzeya' ãjãmeena jĩte',
42016014	fariseowe'sha' naa quiwete ji'pjunirrá's wejy pa'pchuna fi'nzesa wẽsẽ'jrra', Jesusa's weech we'wety.
42016015	Atsa' Jesusa' na'jĩc fariseowe'shtyi': —I'cue'sha' naa quiwete nasaa dyi'pte yu' wala ewsa na'wẽ fi'nze'i'cue. Nava Dyusa' i'cue'sh ũus yaacynityi' jyuca jiia'. Naa quiwete nasarráa i'cue'shtyi' ewsata' jĩte', Dyus yu' tyã'jĩmeena.
42016016	Moises ley vite' Dyus yuwe pta'shsawe'sh caapiya'jni' Juan Bautista entepcachtyi ũsu'. Cyajuc yuwe u'sesa' Dyus jycaajwa'j ena's pta'shni yuu, atsa' maava Dyus jycaajnitewe'sh yuuya' wala pa'pchu'ty.
42016017	Macue cielu ptsuuna, quiweva ptsuuna, nava Dyus jycaajni ley yu' wej yujva yu'ptjejwa'jsame' bagachte yujva jĩc.
42016018	Maa pitstjẽ'jva peecy nyu's wãatãjrra vite yacj ptamuurra', tyã' pcal yuuna. Atsa' maa pitstjẽ'jva tyãa u'y wãatãanisa yacj ptamuurra', tyãava pcal íirráa yuuna.
42016019	Tyajũ' Jesusa' vite cuentu na'wẽsac pta'sh: —Teech pitstjẽ'j wala ji'pjsa u'pu'c. Sa' ropa ewsa yuurráa atjrra een isac wala wechana fiesta vitu'.
42016020	Tyãa ji'pjsa yat vityte teech puuple wã'jyrráa uta ji'pjsa Lasaro yaasesac quiwete cachrra u'pu'.
42016021	Tyãa puuple yu' wẽerra ji'pjsa mesa tashsu quĩj ũ' pe'larráava ũshisaty ũ'wẽn ũytjasna u'pte', alcu' cũjrra tyãa wã'jytyi techi'ty.
42016022	Nava teech ente' tyãa puuple' uuc. Atsa' angeleswe'sha' jyũna u'jty wẽt ũsnite Abrahan yacj ũscajn. Tyãa e'su' ji'pjsava uuc, atsa' tyã'sa' pendaaty.
42016023	Atsa' ji'pjsa' uusaawe'sh ũsni cshavyte pytjaa yaachana ũsrra', pesayrra jyu'tje uycu Lasaro yu' Abrahan yacj wẽt wechana u'pte.
42016024	Tyajũ' na'jĩnac sus we'we: Tata Abrahan, andya's meen peeygãj. Seena' yuj wala pa'ga yuuna ũstju naa ipy wala achate. Atsa' Lasaro's mcaaj tyajy cuse vitsrráanava yu'te tuupja'jrra andy tjunete tuupja'jya' yuucajn jĩte',
42016025	Abrahan pasrra': Nchi'c, miiyajcy. Indya' nee ĩtyĩ u'juy yu', wala yuj wẽt wechana fi'nzesa yu'ng. Naapcachja' Lasaro yu' wala pytjaa yuuna ñuste fi'nzec. Nava ãchja' ayte wẽt wechana ũsa', naapcachja' indya' wala yuj pytjaa yuuna ũsngu.
42016026	Pytjaang we'we' nava peña tjcafy wala tyujndena ũsa', atsa' ayjyuwe'sh cytee pesaj wẽerrava ãjãmeetyna, sa' tyajuwe'shva ayte pesajya' ãjãmeetyna jĩte',
42016027	chjavysáa pasrra': Tyã'wẽyã'tje', Tata Abrahan, indya'stju pytjaa we'we', atsa' Lasaro's meen caaj andy tata yatna,
42016028	cyte' tajts nyacj ji'ptju tyãawe'shtyi pta'shya' andy ayte nacue wala pytjaa yuuna ũstju cytee yuucajmén jĩte',
42016029	Abrahan pasrra': Tyãawe'sha' Moises vite' Dyus yuwe pta'shsawe'sh fi'jnity ji'pjta' na' tyãaty wẽsẽ'jetyna jĩte',
42016030	chjavysáa pasrra': Tata Abrahan, tyã'wẽ yujta'. Nava maarráava uusaawe'sh cshavyu ĩtyĩ yuurra tyãawe'shtyi' pta'shya' u'jvatsa', pcaltyi nvijtrra Dyus tashte qui' shawenduutyna jĩc.
42016031	Atsa' Abrahan pasrra': Moises vite' Dyus yuwe pta'shsa tyãawe'shtyi nwẽesẽ'jmeeyã'jrra', macue uusaawe'sh cshavyu qui' ĩtyĩ yuurra pta'shteva, cyul yujna jĩc.
42017001	Jesusa' na'wẽc caapiya'j tyãa yacj u'jusawe'shtyi: —Nasaty pcalte cweete'jsa yu' bagachteva nes yuutyna. Nava pcalte cweete'jsa' wala yuj ñus castigo cnayuuna.
42017002	Atsa' tyãa pcalte cweete'jsa's scuutyj ũ'cjni cueta's tyjicjte tundrra ĩcj wala dyiicjẽ wãatãjvats yuurráa wejy ewna, naa le'chcuesaty pcalte cweete'cjamen.
42017003	Tyã'wẽ yũuya'mée jypa'yacy me'juwe. Meerrava indya's váa ãjmée yũuna iindy yacjtjẽ'j atsa' tyã'sa' myu'cypej. Tyajũ' ãjmée yũusa': Meen peltunaĩ jĩte', indya' peltunãywa'j ji'pjngu.
42017004	Macue teenterráa sietepcach ãjmée yũurrava, cyanz usíi indya's perdon pẽjyya' pa'tje', indya' peltunãywa'j ji'pjngu jĩc.
42017005	Tyajũ' Jesus yacj u'jusawe'sha' na'wẽty pẽjy: —Dyusrráana wejy chjãchja yajcyna fi'nzecajn cue'shtyi' meen pu'ch jĩte',
42017006	Jesus pasrra': —Dyusa' pu'chjina sũjwa'ja's mostasa ñiñ na'wẽcuẽrráava ji'pjvatsa', naa fytũu tasha's cjumbeterráa ĩcj walate me'j cjẽeya' jĩte', tyãa fytũu tasha' cytey yuuna jĩc.
42017007	I'cue'sha' teech selpisáa ji'pjte', tyã' mjĩi ejsu u'jurra cusutste pa'tje': Myuj ayte cachrra ũ'ya' ¿jĩma'cue?
42017008	Tyã'jĩmée wejyva na'wẽ cajane'cue: Andy ũ'wa'j ĩitse'jrra mesate pjeu'jrra mtyaj. Sa' andy ũ'na jyã'tje, indya' ũ'wene'nga jĩne'cue.
42017009	Patrona' ¿selpisa's wechama'c tyã'wẽ cytey yuupa'ga? Wechameena.
42017010	Tyã'wẽy i'cue'sha' Dyusa's selpiwa'jsai'cue na' macue tyajy jycaajni's jyuca cytey yuurrava, wechaa jytjãaswa'jsameei'cue jĩc.
42017011	Tyajũ' Jesusa' Jerusalenna u'juetsrra', Samaria vite' Galilea quiwesuc scjẽwna u'j.
42017012	Atsa' teech chjambte' diez pitstjẽ'j wã'jy wee canzh ji'pjsaty Jesusa's puuty uyya' casej. Nava jyu'tjerráa yujurra,
42017013	na'jĩnaty sus we'we: —Cue'shtyi meen peeygãj jĩte',
42017014	Jesusa' tyãawe'shtyi' na'wẽc jycaaj: —I'cue'sh cacuety sacerdotewe'shtyi tywesya' me'jwe jĩna jycaatje', tyãawe'sha' dyi'tje u'juetstyi yu', naapcachja' tyãa wã'jy we' naa dundte jyuca wẽetcu.
42017015	Atsa' teechsa' catyjiyã'jrra', dyi'juu shawendcu Dyusa's sus we'wena wechana.
42017016	Sa' Jesus tashte cũjrra' peejyũcuec: Wech ew yũung jĩna. Tyãa pitstjẽ'j yu' Samariajũwe'shcu yu'.
42017017	Atsa' Jesusa' na'jĩc: —¿Diezsaíi jyuca catyjimeevá'nta? Vite nuevesa yu' ¿mteeta yuu?
42017018	¿Naa pitstjẽ'j vite ajũwe'shrráa vá' Dyusna wechaya' shawend? jĩrra',
42017019	tyãa pitstjẽ'ja's na'jĩc: —Quiiterra me'j. Indya' catyjining neeyũu, tyã'wẽ Dyusa' nuycatyjina sũjrrane'nga cytey nwẽesẽ'j naa pa'ga jĩc.
42017020	Tyajũ' fariseowe'sha' Jesusa's na'jĩnaty pẽjy: —¿Bagach Dyusa' isa naa quiwete jycaajacy? jĩte', Jesus pasrra': —Dyus naa quiwete jycaajni's yafyju yu' ãate ya'uymeena.
42017021	Dyusa' jycaajya' pa'jrra: Ãchja' ayte ũsa' meerrava cytee ũsa' jĩna ya'we'wemeena. Tyãa pa'gatey i'cue'sha' Dyus jycaajni enteyã'j ũsi'cue.
42017022	Tyajũ' tyãa yacj u'jusawe'shtyi na'jĩnac yu'cypej: —I'cue'sha' Dyus Nchi'c Nasa Yuusáa naa quiwete quĩini's dund uy wẽjẽne'cue, nava dund yu' uymeene'cue.
42017023	I'cue'shtyi' nasa yu' na'jĩváatyna: Ayte ũsa' meerra' cytee ũsa' jĩteva, u'jmeene'cue sa' nwẽesẽ'jvameene'cue.
42017024	Cpi'sh cwejnevatsrráa ma'wẽ naa dundte majũva jyuca vyaacy, tyã'wẽyrráa yuuna Dyus Nchi'c Nasa Yuusáa pa'jwa'j en ãjte'.
42017025	Nava tyãa en ãjmeyna, Dyus Nchi'c Nasa Yuusa' wala pa'ga yuuna naa ensu nasa yaatseni.
42017026	Noé ensuva ma'wẽga yuu, tyã'wẽyrráa yuuna Dyus Nchi'c Nasa Yuusáa pa'jwa'j ensuva.
42017027	Noé ensu nasa' quĩj yujva peejymée ũ'na ptamuuna vite' tyãawe'sh niisaty caaimi'a'jnaty ũsu'. Nava Noé barcote u'catspcachja', nus wala pa'jrra ĩcj utate' jyuca uuty.
42017028	Lot ensuva tyã'wẽytyi yũuna ũsu', quĩj yujva peejymée ũ'na, uutjash vitna, tyweyna, yatva tyã'wẽytyi wala tyajna ũsu'.
42017029	Nava Lot Sodomajũ casejetspcachja', cielujũ asufre bejna quĩjrra jyucaysaty cambcu.
42017030	Tyã'wẽyrráa yuuna Dyus Nchi'c Nasa Yuusáa vyaa enteva.
42017031	Tyãa ente' ẽeyatte váa u'psa yuuna, nava sa'jrra quĩjrráanava dyiiju cutyi'jwa'j enrráa yujva ji'pjumeena. Sa' maaíi yu' chjamb ecaju váa u'ju yuuna, nava yatna shawendwa'j enrráa yujva uymeena.
42017032	Lot nyuuva ma'wẽga yuu tyã'sna miiyajcywe.
42017033	Tyãa ente' maa nasava naa quiwete ĩtyĩ fi'nzenirrá's yaacysa', Dyus yacj ĩtyĩ fi'nzewa'j yu'sa' iviituna. Nava maava naa quiwete ĩtyĩ fi'nzeni's yaacysame', Dyus yacj ĩtyĩ fi'nzewa'ja's ji'pjuna.
42017034	Na'jĩ'tj na': Tyãa custe' teech camaga e'nz váa dejna ũs yuutyna. Nava teechsa's pejna u'jni yuuna, naapcachja' vite yu' neeyũuna.
42017035	Tyã'wẽy e'nz u'y váa cyteerraj ũ'cjna ũs yuutyna. Nava teechsa's jyũna u'jni yuuna, naapcachja' vite yu' neeyũuna.
42017036	Meerra' e'nz pitstjẽ'j váa cyteerraj mjĩina ũs yuutyna. Nava teechsa's jyũna u'jni yuuna, naapcachja' vite yu' neeyũuna jĩte',
42017037	Jesus yacj u'jusawe'sha' na'wẽty pẽjy: —¿Mtee tyã'wẽ yuucy? jĩty. Atsa' Jesus pasrra': —Cacue cja'ty mcaa uuna ũsteva, mẽewẽjya' ãate pcjaacjetyna jĩc.
42018001	Dyusa's pechcanamée bagachteva tyãa yacj puuty we'wena nes yuucajn naa ejemplo'scu pta'sh Jesusa':
42018002	—Teech chjambte teech cjuẽs u'pu'c, Dyusa's yaacysamée sa' nasatyva peeygãja'tsme'.
42018003	Tyãa chjambte' teech u'y viudac u'pu', sa' cjuẽs tashte pãatyjĩ'cjya' u'jna nescu yu': Ũ'cue's meen nwe'we, atsesa wala pcyu'ty jĩna.
42018004	Maanzcuẽe usva pa'tjeva, tyãa cjuẽsa' pu'chme', nava na'wẽc yajcy: Dyusnava yaaquitsmeetj sa' nasa maa yujtyva peeygãasameetj.
42018005	Nava naa viuda' wala cuch tajtatey pa'ja'c atsa' pu'chji'nja peena yu' pa'cjamén jĩc.
42018006	—Cjuẽs ewmeesa yujva tyã'wẽc pu'chya' yajcy jĩc Jesusa'.
42018007	Dyusa' ¿tyã'wẽyrráa pu'chmeema'c tyajy tyjityjnisatyi'? Tyã'wẽ cus ma'c yuu en ma'c yuu nava pytjaa we'wena nes yuute' pu'chya' jytjẽeyuumeena.
42018008	Na'jĩ'tj na': Dyus Nchi'c Nasa Yuusáa naa quiwete shawendna quĩi enteva ¿tyã'wẽ Dyus yacj pu'vitumée neewe'wesa ũsma'ty yuu? jĩc.
42018009	Jesusa' na'wẽc vite ejemplo pta'sh tyã'wẽ maaíi yu' wala ewsatja'w sũjna vite yuutyi' ajtsena fi'nzesawe'shtyi:
42018010	—E'nz pitstjẽ'jty dyuus yatte Dyus yacj wechana puuty we'weya' u'ca. Teechsa' fariseo', atsa' vite' gobierno jĩi vyu pcjacjsac yu'.
42018011	Fariseo yu' yujurra na'jĩnac Dyus yacj puuty we'we': Dyus, indya's wala wecha'tj, andya' vite nasa na'wẽmeetj. Tyãawe'sha' pesweeta', ewmée canzhsata'. Sa' nyu ji'pjrrava vite yacj pcal yuusata'. Atsa' andya' tyã'wẽsameetj. Naa pitstjẽ'j ayte ũsa' gobierno jĩi vyu pcjacjsa tyã'wẽsarráa yujva meetj.
42018012	Sa' qui'sute e'nz us yũuna'tj. Andy cnayni quĩjquĩjnava diesmo ducje'tj indya's jĩc.
42018013	Naapcachja' gobierno jĩi vyu pcjacjsa yu' jyu'tjerráa yujurra cielute yujva pagaymée naasáa tyajy pechuterráac iicacana Dyusa's na'jĩ': Dyus, andya's meen peeygãj. Wala yuuwesatj jĩnarráac we'we'.
42018014	Na'jĩ'tj na': Gobierno jĩi vyu pcjacjsa we'weni's Dyusa' pasne'. Nava fariseo yu' pasnimeene' yatna shawendna u'j. Maava iiwejch iiwejch yajcyrra we'wesa', jytjaacue ãjmeecuesa yuuna. Nava maava ãjmeecuesa na'wẽ yajcyna we'wesa' iiwejch yaacysate jytjaacue ewsa yuuna jĩc.
42018015	Tyajũ' nasa' Jesus tashte tyãawe'sh luuchcuẽty nuypa'jty Dyus cusete neewe'wecajn. Atsa' Jesus yacj u'jusawe'sha' ũuscha we'wety luuchcuẽty nuypa'jsaty.
42018016	Nava Jesusa' tyãa yacj u'jusawe'shtyi pa'yarra na'jĩc: —Luuchcuẽ andy tashte yujte', cuch yupnuwe, tyãa pa'gatey Dyus jycaajna ũsnisa' naa luuchcuẽwe'sh na'wẽsa jĩi íirrá'.
42018017	Isatj we'we', maava luuchcuẽ na'wẽ Dyus jycaajwa'j ena's wa'lmée jypa'gameerra yu', bagachte yujva Dyus tashte u'cameetyna jĩc.
42018018	Tyajũ' teech pitstacy npiitstjẽ'jsa na'wẽc paapẽjy Jesusa's: —Indya' wala ewngu quĩjsuva jyuca, tyãa pa'ga na'wẽtj paapẽyi': ¿Ma'wẽ yũurra ptsumée ĩtyĩ fi'nzewa'ja's ji'pjuqui'tj? jĩte',
42018019	Jesusa' na'jĩc: —¿Quĩj yuupa'ganga andya's ewsa jĩ'? Naa quiwete' teechrráa yujva ewsa yu' meeta'? naasáa Dyus yuurráa ewsa ũsa'.
42018020	Ptsumée ĩtyĩ fi'nzewa'ja's ji'pju wẽerra', Dyus jycaajnityi' jiing tyãatyi' cytey myuu. Tyã' naata': Ptamsayã'ja' vite yacj pcal yuuwa'jme'. Nasa icjwa'jme'. Pesweewa'jme'. Vitety ĩshĩina nuywe'wewa'jme'. Neywe'shtyi peeygãjna ewrráa yũuna fi'nzewa'ja' jĩte',
42018021	tyãa pitstacy pasrra': —Tyãatyi' le'chcuẽjũjy jyuca cytey yuunatj waláa jĩc.
42018022	Atsa' Jesus wẽsẽ'jrra' na'wẽc jycaaj: —Tyã'wẽteva, nee peeji'. Iindy ji'pjuni's jyuca tyweyrra, puuplesaty peesune'nga. Tyã'wẽ yũurra', cielute ji'pjsa yuune'nga. Tyã'wẽ yũurra andy yacj myuj jĩte',
42018023	tyãa pitstacya' wala ñusna neeyũuc, wala ji'pjsa yu'c tyãapa'ga.
42018024	Tyã'wẽ ñuste', Jesusa' na'jĩnac we'we: —Maava wala ji'pjsa yacja', wala yuj tjẽya' Dyus jycaajna ũsnite u'cawa'ja'.
42018025	Atsa' tyã'wẽ tjẽysa's yajcyte yu', camello yujva tjẽymée váa yũnz cafyga u'caya' ãjatyna.
42018026	Tyã'jĩte', na'wẽty we'we: —Tyã'wẽ tjẽyte', ¿quim ewte neeyũuya' ãjãcy? jĩ'ty.
42018027	Atsa' Jesusa' na'jĩc: —I'cue'shrráa yu' ãjãmeene'cue. Nava Dyus yacj yu', quĩj yujva tjẽysa meea' jĩte',
42018028	Pedro' na'wẽc we'we: —Cue'sha' indy yacj yujya' cue'sh ji'pjuni's jyuca nvijttja'w jĩc.
42018029	Atsa' Jesus pasrra' na'jĩc: —Isatj we'we': Dyus jycaajni's nwẽesẽ'jya' maava yat, neywe'sh, nyacjwe'sh, nyu, nchi'cwe'sh tyã'wẽsaty nvijtrra',
42018030	naa quiwete nee ũsíi tyãa nviitnisate jytjaacue jypa'gatyna, sa' vite quiwete' ptsumée ĩtyĩ fi'nzewa'ja's ji'pjutyna jĩc.
42018031	Jesusa' tyãa yacj u'jusawe'sh docesaty fiite pa'yarra na'wẽc pta'sh: —Ãchja' Jerusalente pa'jya' u'juetstja'w, atsa' Dyus yuwe pta'shsawe'sha' fi'jty Dyus Nchi'c Nasa Yuusá's ma'wẽ yũuwa'tjeva tyã' jyuca cytey yuuna.
42018032	Dyus Nchi'ca's vite nasaty ducj ya'vata', atsa' tyãawe'sha' npeevyshijcana wẽeshuuna fyne'sh avytjetjna yũuya'vata'.
42018033	Sa' wala pechujcuena yuurra icjetyna. Nava tecj ente' qui' ĩtyĩ yuuna jĩteva,
42018034	tyãa yacj u'jusawe'sha' wej yujva jiyumeeta' sa' tyã'wẽ cytey yuutyna sũjũ'tsvameeta'.
42018035	Tyajũ' Jesusa' Jerico chjambte pa'jatste', teech pitstjẽ'j uysaméec dyi'j pucate cachrra lmushnu pẽjyna u'pu'.
42018036	Sa' nasa wala scjẽwna susutste wẽsẽ'jrra', pẽjycu: —¿Quĩj yuutsna? jĩna.
42018037	Atsa' nasa pasrra': —Jesus Nasaretjuwe'sh aysu scjẽuutsa' jĩte',
42018038	uysame' na'jĩnac sus we'we: —¡Jesus, David ji'j, andya's meen peeygãj! jĩna pytjaa we'wete',
42018039	nasa yatste u'jsawe'sh yu': —Shuuna' myuu jĩnaty wẽeshu we'we. Nava tyãa yu' jweeíirráac sus we'we: —¡David ji'j, andya's meen peeygãj! jĩna.
42018040	Tyajũ' Jesusa' nee yujurra pe'jya' caacj. Sa' utyaana cũjte', na'jĩc:
42018041	—¿Quĩjnga yũu jytjãasu'? jĩte': —Andya' uyya' ãjã'tsmeetj, tyãasatj uy wẽjẽ' jĩc.
42018042	Atsa' Jesus we'werra': —Caauyu'juna sũjrrane'nga andya's pi'cy, tyãa pa'ga ãchja' uyna mneeyũu jĩtspcachja',
42018043	tyãa dundtey uyya' ãjãc, sa' Dyusna wala wechana Jesus e'stey u'cj. Tyã'wẽ uyya' ãjãte nasa uyrra', tyãawe'shva tyã'wẽytyi Dyusa's wala wecha.
42019001	Tyajũ' Jesusa' Jerico chjambte pa'jrra', tyãa chjambsu scjẽuutscu yu'.
42019002	Atsa' cyte' teech pitstjẽ'j wala ji'pjsa Zaqueo yaasesac ũsu'. Tyãa yu' gobierno jĩi vyu pcjacjsa npiitstjẽ'jsac yu'.
42019003	Tyãa Zaqueo' Jesus quimteva jiyuya' puuty uy wẽerrava, nasaa wala cshavyte' ãjãme', tyãa yu' le'chcuẽec yu' naa pa'ga.
42019004	Sa' yatste wuwuurra, sicómoro fytũu tashtec tejca Jesusa's uyya'.
42019005	Atsa' Jesusa' cyuy uycjẽuutsrra', fytũu tashte pagayrra Zaqueo's we'wec: —Dundrráa tyajũ miisa'j, andya' iindy yatte ãchjíi pa'jwa'j ji'ptju jĩte',
42019006	Zaqueo' dundrráa sa'jrra, Jesusa's wechanac tyajy yatte jypa'ga.
42019007	Tyã'wẽ yũute' nasa jyucaysa atsewe'wety: Jesusa' tyãa pitstjẽ'j pcalsa yattec pa'jya' u'j jĩna.
42019008	Tyajũ' Zaqueo' yujurra na'jĩnac we'we: —Andy ji'pjuni's puupyãjn tyujnderra puuplety peesu'nja, sa' maaíityi's ĩshĩirra jytjaacue vá'ntca vyu cusa'j nava cusa'jnite pajnz us jytjaacue caashwendu'ju'nja jĩte',
42019009	Jesusa' na'jĩc: —Naa pitstjẽ'ja' Abrahan ji'cj yuu naa pa'ga naa yattewe'sh ewte neeyũuwa'j en pa'cj ãchja'.
42019010	Dyus Nchi'c Nasa Yuusa' tyã'wẽ vituna ũssaty pacuerra ewte nvijt-ya' íirráatj quĩj jĩc.
42019011	Jesus we'weni's wẽsẽ'jsa yu', naa sũjnaty ũsu': Jesusa' Jerusalente pa'jatsa' na' ãchja' tyãa jycaajsa yuuna sũjnaty ũsu'.
42019012	Naa pa'ga na'wẽc cuentu'jna pta'sh: —Teech pitstjẽ'j jytujtjesa jyu'j quiwen u'cj, cytee pa'jrra jycaajsa yuurra qui' shawendya'.
42019013	Nava u'jmey, diez selpisaaty pa'yarra, cyanzíity tyacuerrarráac vyu ũsrra na'jĩna neewe'we: Andy shawendna pa'pjcach naa vyu yacj mjĩine'cue nuypejnaya'. Tyã'jĩrrac jycaajsa yuuya' jyu'j quiwen u'j.
42019014	Nava tyajy quiwete nasa' jycaajsa qui'pni's wa'lrra, na'jĩnaty pãatyjĩ'cjya' caaj tyajy e'stey: Naa pitstjẽ'j cue'shtyi jycaajni's peejymeetja'w jĩteva,
42019015	pejca jycaajsa yuurra qui' shawendcu tyajy quiweníi. Sa' pa'jrra' selpisaaty vyu ũsne' tyãaty pa'yac, nasa iisa manz nuypejnateva jiyuya'.
42019016	Atsa' nyafytewe'sh cũjrra' na'jĩc: Iindy vyu ũsngu tyãate dieztju jytjaacue nuypejna jĩte',
42019017	jycaajsa pasrra': Wala ew selpiing. Tyã'wẽ walameecuẽsa'sva ew jype'pja'ga, diez chjambte jycaajwa'jsa ne'jue'sh qui'pu'nja jĩc.
42019018	Tyajũ' viteva utyaarra na'jĩc: Iindy vyu ũsngu tyãate tajtstju jytjaacue nuypejna jĩte',
42019019	jycaajsa pasrra': Indya' tajts chjambte jycaajwa'jsa ne'jue'sh yuune'nga jĩc.
42019020	Tyajũ' tecjtewe'shva utyaarra na'jĩc: Iindy vyu ũsngu tyã'sa' pañuelote yaprra jyaawtju. Tyã' ayga ũsa'.
42019021	Indya' wala juuna' yu'ng, tyã'wẽ mjĩimeerrava vyu pẽyi'ng sa' iindy uutjashmeeteva cytee u'carra jyuca pcjacje'ng. Atsa' ũucjrra iindy vyu'sa' cmãaji'jmeetj jĩte',
42019022	jycaajsa pasrra': Indya' seelpimeeng. Iindy yuweteyrráa ewmeete neeyũutsngu. Andya' juuna'sarra' mjĩimeerrava vyu pẽjyna andy uutjashmeeteva pcjacjsateva jiirra',
42019023	¿quĩj yũutenga andy vyu'sa' bancoga jyaawmée? pejnate andy shawendna pa'jrra' jytjaacue cutyi'cjan jĩc.
42019024	Sa' tyãa jycaajsa' na'jĩnac we'we cytee ũssaty: Tyãa vyu's cusa'jrra diez vyu ji'pjsa's meswe jĩte',
42019025	tyãawe'sh pasrra': Tyã' vyu walayã'j ji'pja', atsa' ¿ma'wẽ tyã'síirráa ũsucytja'w? jĩteva,
42019026	jycaajsa pasrra na'jĩc: Maava jypa'yacy jype'jrra nuypenasa's jytjaacue ũswa'j yuuna. Nava jype'jya' ãjãmeerra nuypenasame's jyuca cusa'jwa'j yuuna, le'chcuẽrráa ji'pjteva.
42019027	Sa' andya's ajtserra jycaajsa yuucajmén pãatyjĩ'cjsawe'shtyi' ayte pe'jna cũjrra andy uyna ũste miicjwe jĩc.
42019028	Tyãa ejemplo's pta'shna jyã'jrra', Jerusalente pa'jya' u'cj.
42019029	Sa' Betfagé vite' Betania chjamb ũsu'ty Olivos vits utyaga cytee pa'jya'rráa tyãa yacj u'jusa e'nzsaty caacj
42019030	na'jĩna: —Naaga chjamb ũsa' cytee me'jwe. Sa' cytee pa'jatsrra', teech burrucuẽ uyuune'cue quim yujva a'jnimeesa tundni ũsna. Tyã'sa' jyũcjwenderra jyũna yuweene'cue.
42019031	Jyũna yujte', maaíi yu' pẽyiváatyna atsa': Cue'shtyi jype'jsac nicyya' caaj jĩne'cue.
42019032	Atsa' tyã'jĩte' u'jrra', Jesus ma'wẽne' we'we tyã'wẽy uytyi.
42019033	Tyajũ' burru's jyũcjwendetste', namuwe'sha' pẽjytyi: —¿Quĩjya' burru's jyũcjwendetscue? jĩte',
42019034	tyãawe'sh pasrra': —Cue'shtyi jype'jsac nicyya' caaj jĩty.
42019035	Sa' Jesus tashte jyũna cũjrra', tyãawe'sh atyjtyi pusrra Jesusa's ca'ja'jty.
42019036	Tyajũ' Jesus u'jwa'j dyi'jsu yatstety tyãawe'sh atyjtyi pusna u'jue'.
42019037	Sa' Olivos vits e'scjẽ u'juetspcachja', Jesus yacj yuusa nasa' Dyusa's wala wechana weyya' tacjtyi tyã'wẽ Jesusa' quĩjquĩjva ew yũuna u'juni's uyrra.
42019038	Sa' na'jĩnaty weyi': —¡Dyus caajni wala yuj ew jycaajwa'jsa yuja'! ¡Dyus cielutewe'sha's wechaaga wala ew yũupa'ga! jĩ'ty.
42019039	Tyajũ' nasaa cshavyte yuusa fariseowe'sha' na'jĩty: —Iindy e'ste cuch susna yuusaty mwe'we, shuuna' yuucajn jĩte',
42019040	Jesus pasrra': —Macue tyãawe'sh yu' shuuna' yuuteva, cueta' Dyusa's tuutje'jetyna jĩc.
42019041	Tyajũ' Jerusalente utya pa'jrra', chjamba's tjengrra ũ'nec
42019042	na'jĩna: —I'cue'sha' wẽt cfi'nze'jwa'jsa's jiyurra naa ente jypa'gavatsa', wala yuj ewna. Nava i'cue'sha' jiimée ũsi'cue na' jypa'gameene'cue.
42019043	Naa pa'ga i'cue'shtyi' ñuswa'j en pa'jana, atsa' tyãa ente' chjamba's jyuca yupna ctandyiirra
42019044	chjamba's quĩj yujva nvijtmée jyuca suwuutyna cytee ũssaty icjna. Sa' teech cuetrráa yujva quẽese'jnimée yu' neeyũumeena, i'cue'sh cshavyte Dyus quĩjteva, jypa'gameei'cue naa pa'ga jĩc.
42019045	Tyajũ' Jesusa' dyuus yatte u'carra cytee tyweyna ũssaty jyuca eca cashishcu
42019046	na'jĩna: —Dyus librute na'wẽ fi'jni': Andy yata' Dyus yacj puuty we'wena ũswa'j yatrrá' jĩna fi'jni'. Nava i'cue'sh yu' peswée pcjaacjena ũsni cafy na'wẽrráa vitrra ji'pji'cue jĩc.
42019047	Jesusa' een isac dyuus yatte u'carra caapiya'ja'. Naapcachja' sacerdote npiitstjẽ'jwe'sh vite' Dyus leya's caapiya'jsawe'sh vite' chjambte ne'jue'sh tyãawe'sh yu': ¿Ma'wẽ yũurra icjecytja'w? jĩnaty puuty we'wena ũsu'.
42019048	Nava icjya' yu' ãjã'tsmeeta', nasa jyucaysa Jesus ju'ngurrarráaty ũsu' naa pa'ga.
42020001	Teech ente' Jesusa' dyuus yatte Dyus yuwe ewte nviitwa'jsa's pta'shna ũste', sacerdote npiitstjẽ'j vite' Dyus leya's caapiya'jsa vite' judiu ntjẽ'jsa tyãawe'sh pa'jrra'
42020002	na'jĩnaty pẽjy: —Indya' ¿quim jycaatjenga dyuus yatte tyã'wẽ juuna' yũu? Quim jycaatje tyã'wẽ yũurrava mpeeta'sh jĩte',
42020003	Jesusa' na'wẽc pas: —Andyva i'cue'shtyi' pẽjy ya'vatj atsa' tyã'sa' mpaaswe.
42020004	Juan Bautista's ¿quimga jycaaj yu'te bautisãycajn? ¿Dyus vá' jycaaj meerra' naa quiwete pitstjẽ'j jycaajni vá' yu'? jĩte',
42020005	tyãawe'sh pwe'sh na'jĩnaty puuty we'we': —¿Ma'jĩna pasucytja'w? Dyusne' jycaaj jĩvatsva, tyã'wẽ Dyus jycaatje' ¿mjĩya'cue Juan pta'shni's jypa'gamée? jĩna.
42020006	Atsa' naa quiwete nasane'ta jycaaj jĩte', cue'shtyi cuet wãatatajrra icjetyna, nasa' jyucaysa Juana's ew jiita' Dyus yuwe pta'shsateva. Tyãasa cue'shtyi' tyã'wẽ yũutyna jĩ'ty.
42020007	Tyajũ' Jesusa's pasrra': —Juana's quimne' jycaaj bautisãycajn nava jiimeetja'w jĩte',
42020008	Jesus pasrra': —Andyva quim jycaatje tyã'wẽ yũurrava pta'shme'nja jĩc.
42020009	Tyajũ' Jesusa' naa ejemplo'scu pta'sh: —Teech pitstjẽ'ja' tyajy quiwete jyuca uva ujrra mjĩisaty ew neewe'werra wala tyach u'cj.
42020010	Sa' uva tjẽ'jetste', quiwe namu' teech selpisa's caacj quiweepa'ga pẽjyya'. Nava quiwe's mjĩisawe'sha' tyãa selpisa's pãpãrra quĩj yujva ducjmée caajty.
42020011	Atsa' quiwe namu' vite selpisa's qui' caacj. Nava tyã'snava tyã'wẽy iiwẽeshuna pãpãrra quĩj yujva ducjmée neeuty.
42020012	Tyajũ' quiwe namu' qui' vite selpisa's caacj. Nava quiwe's mjĩisawe'sha' tyã'snava cpã'vitrra ducjmée neeuty.
42020013	Tyã'wẽ yũute', nmejte' quiwe namu' na'jĩc: Ãchja' ¿quĩj yũuqui'tj? Meerra' andy nchi'c wendynisa's caja'nja. Atsa' tyã'sa' ũucjrra tyã'wẽ yũumeeváatyna jĩrrac caaj.
42020014	Atsa' mjĩisawe'sha' quiwe namu nchi'ca's uyrra', tyãawe'sh pwe'sh na'jĩnaty puuty we'we: Ney uute', quiwe's naatjẽ'j iiyamuwa'jsana. Atsa' icjega, cjĩrra quiwe's cue'sh iiyamu'nja'w jĩrra
42020015	eca cutyi'jrra icjtyi jĩc. Tyajũ' Jesusa' tyã'wẽ pta'shrra' pẽjycu: —Tyã'wẽ yũute', quiwe namu' tyãa mjĩisawe'shtyi' ¿quĩj yũucy?
42020016	Tyã'wẽ yũupa'ga quiwe namu' tyãa mjĩisawe'shtyi' jyuca icjrra quiwe's vitety ũsuna jĩte', tyã'wẽ pta'shni's wẽsẽ'jrra na'jĩty: —Dyusa' cytee pa'j yu' wendymeena jĩ'ty.
42020017	Tyã'wẽ paste', Jesusa' tyãawe'sh dyi'psu tjengrra na'wẽc pta'sh: —Tyã'wẽ yuune'jmeete', ¿quĩjya'rráaqui'c Dyus librute na'wẽ we'we'?: Yat tyaajsawe'sha': Naa cueta' selpime' jĩrra wãatãjty, Nava tyãa íic yat macuesanava chjãchja neewewa'jsa yuuna pa'j.
42020018	Atsa' maava tyãa cuette iicasa' jyuca chcateteetyna. Meerrava tyãa cuet nasaa cajcuecjẽ weterra', jyuca cu'china jĩna fi'jni'.
42020019	Tyajũ' sacerdote npiitstjẽ'j vite' ley caapiya'jsawe'sha' jiyuty tyãa ejemplo' tyãawe'shtyi we'weniteva. Sa' ũusacharra tyãa dundtey Jesusa's tund wẽety. Nava Jesus ju'ngusa nasa wala cuj ũste', ũucjrra quĩjva yũumeeta'.
42020020	Nava quĩjterráava ewmeete nvijt-ya' sũjrra tjengsa caajty. Atsa' tyãawe'sha' Jesusa's ew paapẽysa na'wẽ yuj we'wena utyaaty, jycaajsa's ewmée we'weteva jiyurra' ne'jue'sha's pãatyjĩ'cjya' sũjrra.
42020021	Sa' na'jĩnaty paapẽjy: —Cue'sha' indya's jiitja'w. Indya' isasarrá'sngu pta'shi', Dyus tashte pa'jwa'j dyi'ja's caapiya'jna. Sa' nasaa jycaajna yu'cypejnity nwẽese'je'tsmeeng, tyãa pa'gatey indya' nasa ewsa na'wẽ tjengsaty jiyumey ju'ngu yu'tsmeeng.
42020022	Ãchja' na'wẽtja'w jiyu wẽjẽ': Jycaajsa Cesara's vyu ducjte ¿ewmañ? meerra' ducjmeete ¿ewmañ? jĩte',
42020023	ewmée yajcyrra tyã'wẽ pẽjyna ũsteva Jesusa' jiyurra na'jĩc: —¿Quĩjya'cue andya's ewmeete nviit wẽjẽ'? jĩrra
42020024	tyãawe'shtyi' teech vyu mush pẽjycu. Sa': —Naa vyu' ¿quiim dyi'pa's ji'pjna, sa' quiim yase's fi'jnina? jĩte', tyãawe'sh pasrra': —Cesar dyi'pa's ji'pja' sa' tyajy yase's fi'jni' jĩty.
42020025	Atsa' Jesusa' na'wẽc jycaaj: —Cesar jĩ'sa' Cesara's ducjwa'ja'. Sa' Dyus jĩ'sa' Dyusna ducjwa'ja' jĩc.
42020026	Tyã'wẽ nasaa dyi'pte isasarráana paste', Jesusa's ewmée vit-ya' ãjãmeerra, cuj yajcyna shuuna'ty neeyũu.
42020027	Tyajũ' saduceowe'sh maaíi yu' Jesus tashte paapẽjyya' pa'jty. Nasa' uuyã'jrra' peena yu' ĩtyĩ yuumeetyna sũjsaty yu' tyãa saduceowe'sha', tyãasaty na'wẽ pẽjy:
42020028	—Moisesa' na'jĩnac fi'jrra nvijt: Maa pitstjẽ'jva luuch ji'pjumey nyu's nvijtrra uute', uusáa nyacja' tyãa u'ya's iiyuuna, atsa' tyãate luucha' uusáa nchi'c na'wẽ neeyũuna jĩnac fi'j.
42020029	Atsa' cue'sha' jiitja'w siete pitstjẽ'j pyacjtyi u'pu', sa' nyacj ntjẽ'jsa' iiyuurrava luuch ji'pjumey uuc.
42020030	Atsa' nyacj e'stewe'shcu iiyuu tyãa u'ya'síirráa. Nava tyãava luuch ji'pjumey uuc.
42020031	Tyajũ' nyacj tecjtewe'shva tyãa u'ya's íirráac iiyuu. Tyãava luuch ji'pjumey uuc. Tyã'wẽrrarráaty sietesay tyãa u'yrrarrá's iiyuuna jyã'j. Nava maa yujva luuch ji'pjumey uuty.
42020032	Atsa' nmejte' tyãa u'yva uuc.
42020033	Atsa' uusaawe'sh qui' ĩtyĩ yuu ente', tyãa u'ya' ¿maa yacj isa nyu yuuwa'jsacy? jĩte',
42020034	Jesus pasrra': —Naa quiwete nasa' ptamuuna tyãawe'sh luuchtyiva caaptamu'ju'ty.
42020035	Nava vite quiwete ptsumée ĩtyĩ fi'nzewa'tje pa'jya' ãjãsa' qui' ĩtyĩ yuurra' tyãawe'sha' ptamuwa'jsameeta', sa' tyãawe'sh luuchtyiva caaptamu'jna ũswa'jsameeta',
42020036	tyãa pa'gatey tyãawe'sha' Dyus angeleswe'sh na'wẽsa yã'tja', sa' Dyus luuch yã'tja' na' ĩtyĩ yuuyã'jrra' peena yu' uuwa'jsameeta'.
42020037	Tyã'wẽ uusaawe'sha' qui' ĩtyĩ yuuwa'jsate íirráac Moisesíiva jiyucajn na'wẽ fi'jrra nvijt tyajy librute. Cyteea' Dyusa' tsjũtsj yu'cj bejna ũsni pyãjũ we'werra': Abrahan, Isaac, Jacob tyãawe'sh Dyustju jĩc.
42020038	Dyusa' uusaawe'sh Dyusme', naasáa ĩtyĩsawe'sh Dyusrrá'. Dyus tashte' maa yujva uumée ĩtyĩ ũsta' jĩnac pta'sh.
42020039	Tyajũ' Dyus leya's caapiya'jsawe'sh we'werra': —Wala ew pta'shngu jĩrra,
42020040	peena yu' quĩjva jwee yu' pẽjymeeta'.
42020041	Tyajũ' Jesusa' na'wẽc pẽjy: —¿Ma'wẽteta Cristo' David nchi'ca' jĩna we'we' nasa'?
42020042	Naapcachja' Salmos librute David we'werra yu' na'jĩ'c: Andyna jype'jsa Cristo's Dyusa' na'jĩc: Andy pucate patsu ju'ngte mcaach,
42020043	Indyna atsesaty indyrrarráana nwẽese'jwa'ja's vitna jyã'pjcach jĩc.
42020044	Davida' Cristo's we'werra': Andyna jype'jsa jĩc, atsa' Cristo' ¿ma'wẽ yuurra David nchi'c yuucy?
42020045	Nasa jyucaysa wẽsẽ'jna ũssa cshavyte Jesusa' tyãa yacj u'jusawe'shtyi na'jĩnac we'we:
42020046	—Dyus leya's caapiya'jsawe'shtyi' mpa'yajcywe. Tyãawe'sha' ropa jyu'jsa atjrra plaasasu msuuva wecha jytjãasnaty pecũjũ'. Sa' judiuwe'sh pcjaacjenisuva cachní wejy zhichcue ewsarráanaty pacué'. Maa yat-su sã'jĩya' pi'cyteva, tyã'wẽytyi cachwa'j ewsarráana pacué'.
42020047	Sa' viudawe'sh yattyiva cusa'ja'ty, quĩjquĩj ji'pjuni'sva jyuca. Nava ewsata' sũjcajn wala jyu'j lisa'ty. Tyã'wẽ yũupa'ga tyãawe'sha' wejy jytjaacue Dyus castigãyni yuutyna jĩnac pta'sh.
42021001	Wala ji'pjsawe'sh dyuus yatte ofrenda wala ãshitstec uy Jesusa'.
42021002	Tyã'wẽy teech viuda puuplesava cũjrra', e'nz vyuu mushcuẽ acjetste uyrra'
42021003	na'jĩc: —Isatj we'we', naa viuda puuple' maateva jytjaacuec wala acj.
42021004	Vite yu' acjrrava, neeyũusáa peejymeesarráan yã'jty acje'. Nava naa u'ya' quĩj yujva ji'pjmeesarrava tyajy ũ' weywa'ja's jyucac acj jĩc.
42021005	Tyajũ' cytee ũssa maaíi yu' dyuus yata's tjengrraty we'wena ũsu': Ofrenda peesni yacj wala yuj zhichcue pjeu'jna tyaajni' jĩte', Jesusa' na'jĩc:
42021006	—Ãchjíi yu' tyã'wẽ yuj zhichcue tjengna ũsa', nava quĩj yujva nvijtmée jyuca suwní yuuwa'j en pa'jana. Atsa' teech cuetrráa yujva quẽesẽ'jnimée yu' neeyũumeetyna naa yattewe'sh jĩc.
42021007	Tyã'jĩte': —¿Bagach tyã'wẽ yuucy? meerrava tyã'wẽ yũuwa'j en ãjãtste' ¿quĩjrra yuucy? jĩna pẽjyte',
42021008	na'wẽc pta'sh: —I'cue'shtyi caypumba'jwe'shte mpa'yajcywe. Tyã'wẽme' wala casejetyna Dyus caajnisatja'w jĩna na'jĩna: Andya' Cristotj, atsa' ãchja' nmej en ãjc jĩtyna. Nava tyãawe'shtyi' nwẽesẽ'jnuwe.
42021009	I'cue'sha' wẽsẽ'jene'cue guerra seena'sa yuja' jĩni, nava tyã' nyafytewe'shrráata' atsa' ũucjmeene'cue. Nmej en yu' ãjméy tyã'wẽ yuuna.
42021010	Tyajũ' ma'wẽ yũuwa'ja'sva jyuca pta'shcu na'jĩna: —Tyãn en ãjãtste', gobierno' vite quiwete gobierno yacj puiityna. Naapcachja' puuty jyu'j quiweju pwe'shva puiityna.
42021011	Sa' msuu msuuva seena' ejnd u'juena. Wẽjẽva tyã'wẽ wala pa'jana. Naapcachja' cacuete wee seena'sava pa'jana. Sa' cieluju quĩjquĩjva seena'sarráa vyaatyna.
42021012	Nava tyã'wẽ seena' yũuwa'j en pa'jmeyna, i'cue'shtyi ajtserra preesu'jya' pacueetyna. Sa' judiuwe'sh pcjaacjenisuva jyũna u'juetyna: Nasa ewmeesa' jĩna. Tyã'wẽ yũuna carcelteva tyajatyna, i'cue'sha' andyna nwẽesẽ'pja'garráa jycaajsawe'sh tashsu vite' ne'jue'sh tashsuva cuutya'jni yuune'cue.
42021013	Tyã'wẽ yũute', Dyus yuwe's tyãawe'shtyiva pta'shwa'j en ji'pjune'cue.
42021014	I'cue'sha' tyãawe'shtyi' ¿ma'wẽ pasucytja'w? sũjna cuj yajcymeene'cue,
42021015	tyãa pa'gatey andya' i'cue'shtyi atsesawe'shtyi ma'wẽ paswa'ja'sva caaũusutje'je'nja. Atsa' tyãawe'sha': Ĩshĩija'ng jĩya' ãjãmeetyna maa yujva.
42021016	Sa' i'cue'sh nwe'shíi yujva atseni yuune'cue, tatawe'sh, yacjtjẽ'jwe'sh, namicuwe'sh preesu'jutyna. Atsa' maaíi yu' icjni yuune'cue.
42021017	I'cue'sha' andyna nwẽesẽ'pja'ga naa quiwete jyucaysa atseni yuune'cue.
42021018	Nava i'cue'sh dycjasrráa yujva vitumeetyna teechrráa yujva.
42021019	I'cue'sha' uu entepcach Dyus yacj tyutemée fi'nzerra', Dyus tashte ĩtyĩ fi'nzewa'ja's ji'pjune'cue.
42021020	Jerusalen chjamba's soldaurrarráa jyuca ctandyiirra ũste uyrra', ãchja' naa chjamba' jyuca ptsuwa'jsana sũjna jii ũsune'cue.
42021021	Naapcachja' Judeasuwe'sha' ũpjna u'juetyna yu'cjsu, atsa' Jerusalen chjambtewe'shva tyãa chjambu ũpjna casejetyna, vite' chjamb ecajuyã'j ũssa' chjambte u'cameetyna.
42021022	Tyã'wẽme' tyãn ensu' castigo seena'sa yuuna Dyus librute ma'wẽga pta'shi' tyã' jyuca cytey yuuna.
42021023	Atsa' tyãn ensu' nasa ji'pjsa meerrava luuch ãpãcuẽ ji'pjsa' wala yuj pytjaa yuutyna, tyã'wẽ tyãa nasaty castigo seena'sa pa'tje', naa quiwete wala yuj ñuswa'j yuuna.
42021024	Maaíityi's guerrate icjetyna, sa' vite yuutyi's preesu'jrra jyu'j quiwen jyũna u'juetyna. Naapcachja' Jerusalen chjamba's vite nasa u'carra jyuca suwrra cytee macue tyachva ũsutyna.
42021025	Tyã'wẽ yũunijũ' sec a'te estrella tyãasu seena'rráa vyaatyna. Atsa' naa quiwete nasa mtee mteewe'shva jyuca jypumbana iiméj wala ũucjutyna tyã'wẽ ĩcj wala seena' yuuna susni's wẽsẽ'jrra.
42021026	Tyã'wẽ seena' yuutste', naa quiwete nasa' ũucjrra ũus yu'sva iviitutyna, naapcachja' ẽe walate quĩjquĩj ũssava jyuca seena' quẽesẽ'jni yuutyna.
42021027	Tyajũ' Dyus Nchi'c Nasa Yuusa's uyuutyna, tãapj pyãjte sec na'wẽ seena' zhichcue cjicjyna quĩjatste.
42021028	Tyã'wẽ seena' yuuya' tacjetste', i'cue'sha' ũucjmée wechana ũytjasna meswe, jwee yu' jytjẽeyuumée nwe'weni yuune'cue jĩc.
42021029	Tyãa e'su' vite ejemplo pta'shcu: —Mtjengwe higuera fytũu tash meerrava vite fytũu tashtyi.
42021030	Sa' tyãa fytũu tash yeetsutste uyrra', yũnya'vateva jiyu'i'cue.
42021031	Tyã'wẽy andy pta'shni cytey yuutste uyrra', Dyus naa quiwete quĩiwa'j en utyaatsna sũjna jii meswe.
42021032	Isatj we'we': naa ensu nasa uumeyna, tyã'wẽ cytey yuuna.
42021033	Cielu naa quiwe jyuca scjẽuutyna, nava andy we'weni' jyuca cytey yuumey yu', scjẽwmeetyna.
42021034	Wala jypa'yacy meswe, ewmée yũuna tũuna quĩjquĩjva naa quiwetewe'shrrá's yajcyna fi'nzenuwe. Tyã'wẽme' Dyus yu's yajcymée ũsiyna, Dyus quĩiwa'j en ãjrráa yuuna.
42021035	Niimalva jiimeerra' ma'wẽga yajcyte cjẽje', tyã'wẽyrráa Dyus quĩiwa'j ena' cpaaquina naa quiwete nasa mtee mteewe'shtyiva jyucaysaty.
42021036	I'cue'shva wala jypa'yacy meswe, na'wẽ seena' yuuya'va' tyajũ iyuya'. Dyus yacj puuty we'wena nes myuuwe bagachteva, sa' tyã'wẽ yũurra' Dyus Nchi'c Nasa Yuusáa tashte utyaaya' ãjãne'cue jĩc.
42021037	Jesusa' en yu' dyuus yattec caapiya'ja', nava cus yu' Olivos vitsnac u'jue'.
42021038	Atsa' nasa' een isa cuusíity dyuus yatte pa'ja' Jesus caapiya'jni's wẽsẽ'jya'.
42022001	Pan levadura ji'pjmée ũ'ni Pascua fiesta ãjãtscu yu'.
42022002	Atsa' sacerdote npiitstjẽ'jwe'sh vite' ley caapiya'jsawe'sha': Jesusa's ¿ma'wẽ yũurra icjecytja'w? jĩnaty tyãawe'sh pwe'sh puuty we'wena ũsu'. Nava nasa wala cuj Jesus ju'ngusa ũste', ũucju'ty.
42022003	Naapcachja' echtjẽ'ja' Judas Iscariote ũuste u'cac. Tyãa Judas yu', Jesus yacj u'jusa docesatewe'shíirráac yu'.
42022004	Tyajũ' tyãa Judasa' puuty we'weya' u'cj sacerdote npiitstjẽ'jwe'sh vite' dyuus yatte tjengsawe'shtyi, Jesusa's tyãawe'sh cusete ducjya'.
42022005	Atsa' tyã'wẽ puuty we'wete', tyãawe'sha' vyu ducjya' neeyũuty Judasa's.
42022006	Tyajũ' Judasa' nasa uynimeete paatste ducjwa'ja's pacuec.
42022007	Tyajũ' pan levadura ji'pjmée ũ'ni fiesta en ãjc. Tyãa ente' piisháa luuchtyi icje' Pascuatewe'sh.
42022008	Atsa' tyãa ente' Jesusa' na'jĩnac jycaaj Pedro Juanwe'shtyi: —Me'jwe Pascua fiestate ũ'wa'ja's pjeu'jya' jĩte',
42022009	tyãawe'sha' pẽjytyi: —¿Mteenga pjeu'j jytjãasu'? jĩte',
42022010	Jesus pasrra': —Chjambna u'jrra cytee pa'jatsrra', teech pitstjẽ'j uyuune'cue yu' mityja's yacjrra u'juetste. Sa' e'ste u'juene'cue yatte u'capcach.
42022011	Sa' cytee pa'jrra', yat namu's na'jĩne'cue: Cue'shtyi jype'jsa' pẽjyya'c caaj: Pascua fiestate tyãa yacj u'jusawe'sh yacj ũ'wa'j ¿mtee piesa pjeu'jni ũsna? jĩcaja'c jĩne'cue.
42022012	Atsa' yat namu' ẽe yatte piesa walasa pjeu'jniyã'jsa's pta'shina. Cytee ũ'wa'ja's pjeu'june'cue jĩnac jycaaj.
42022013	Atsa' Pedrowe'sha' u'jrra', Jesus ma'jĩni'sva jyuca cytey uyrra Pascua fiestate ũ'wa'ja's pjeu'jty.
42022014	Tyajũ' ũ'wa'j ora ãjte', Jesusa' tyãa yacj u'jusawe'sh yacj cachcu mesate ũ'ya'.
42022015	Sa' na'wẽc we'we: —¡Manzcuẽ usva wala yuj yaaqui'tj, andya's uu en pa'jmeyna, naa Pascua fiestate i'cue'sh yacj nmej ũ'wa'ja's!
42022016	Na'jĩ'tj na': ãchja' ayte peena yu' naa Pascua fiestatewe'sha's ũ'me'nja, Dyus qui' jycaajya' pa'jwa'j en ãjpcach.
42022017	Tyajũ' vaso's uwerra Dyusna wechana orãyrra', na'jĩc: —Jypa'garra jyucaysa mtundywe naa vasotewe'sha's.
42022018	Na'jĩ'tj na': ãchja' ayte peena yu' uva yu'a's tundyme'nja, qui' Dyus jycaajya' pa'jwa'j en ãjpcach.
42022019	Tyajũ' pana'sva Dyusna wechana orãyrra', pe'ltenderra tyãawe'shtyi ũsu'scu na'jĩna: —I'cue'sh pa'gate andy cacue' ducjwa'j yuuya'va', atsa' naa pana' andy cacue na'wẽsa'. I'cue'sh pa'gate andy pytjaa yuurra uuni's yajcyna tyã'wẽ myũuwe bagachteva.
42022020	Ũ'na jyã'jrra', vaso's jypa'garra na'wẽc we'we: —Andy eea's pcawrra yuurráac Dyusa' i'cue'shtyi nwe'wewa'ja's u'se pjeu'jrra nvijt. Atsa' naa vasotewe'sha' andy ee na'wẽsa'.
42022021	Atsa' ãchja' andy yacj ũ'na u'pa' ay mesate tyãa pitstjẽ'ja' andya's atsesawe'sh cusete ducjya'va'.
42022022	Dyus Nchi'c Nasa Yuusá' ãchja' pejca uuya'vayuja'. Andy uuwa'ja's ma'wẽne' Dyus nvijt tyã' cytey yuuya'va'. Nava andya's atsesawe'sh cusete ducjsa' ¡seena' yuj ñuste cjẽjena! jĩte',
42022023	Jesus yacj u'jusa pwe'sh puuty ya'paapẽyi'ty na'jĩna: Cue'sh cshavytewe'sh ¿quim tyã'wẽ ducjya'vacy? jĩ'ty.
42022024	Tyajũ' tyãawe'sh pwe'sh na'wẽ yũuwa'ja'styi puuty ya'paapẽyi': —Ayte cue'sh cshavytewe'sh ¿maa wejy jytjaacue walasacy? jĩte',
42022025	Jesus pasrra': —Naa quiwete jycaajsawe'sha' wala juuna'rráa yuuna jycaaja'ty. Tyã'wẽteva tyãawe'sh yuutyi's wala ewsata' jĩ'ty nasa yu'.
42022026	Nava i'cue'sha' tyã'wẽ yũuna jycaajwa'jsameei'cue, wejyva i'cue'sha' maaíi yu' jytjaacue walasa ũsrrava, nuuchsa na'wẽ yuuwa'j ji'pji'cue. Atsa' maava jycaajwa'ja's ji'pjsa', selpisáa na'wẽrráa yuuwa'j ji'pji'cue.
42022027	¿Maa wejy jytjaacue walasacy? ¿Puutste mesate ũ'ya' cachsá wejy jytjaacue walasamañ, meerra' puutssa váa wejy jytjaacue walasana? Isa ew yajcyte', mesate ũ'ya' cachsá jytjaacue walasana. Nava andya' i'cue'shtyi selpisáa na'wẽrráa ũstju.
42022028	Andya' bagachteva ñuste tjẽyte fi'nzetsteva i'cue'shva andy yacj ja'nda pytjaa yuuna nesi'cue yu' nvijtmée.
42022029	Tyãa pa'ga andya' i'cue'shtyi ũsu'nja jycaajwa'ja's, andya'sva ma'wẽga andy Tata jycaajwa'ja's ũs tyã'wẽy,
42022030	cyaj andy jycaajna ũsnite pa'jrra', andy yacj ij mesate ũ'wene'cue, sa' Israelwe'sh ji'j docesaty jycaajsa yuune'cue.
42022031	Tyajũ' Jesusa' Simona's na'wẽc pta'sh: —Simon, indya' wala yuj mpa'yajcy. Tyã'wẽme' echtjẽ'ja' i'cue'shtyi pẽjycu scuutyj cweejya'jsa na'wẽ yuuya'.
42022032	Nava andya' iindy pa'gate Dyusa's neewe'wetj, Dyusrráana yajcyna fi'nzecajn. Atsa' indya' Dyus tashte qui' shawendrra', yacjtjẽ'jwe'shtyi cchjãachja'jane'nga Dyus yacj tyutemée fi'nzewa'ja's jĩte',
42022033	Simon pasrra': —Andya' carcelna ma'c yuu meerra' uuwa'j ma'c yuu nava andya' quĩjte yujva tyuteme'nja jĩte',
42022034	Jesus qui' we'werra na'jĩc: —Pedro, indya's na'jĩ'tj na': ãchjíi atall we'wemeyna, indya' tecj us ĩshĩijatsyã'j yuune'nga andya's jiimeetj jĩna.
42022035	Tyã'wẽ pta'shrra' Jesusa' na'wẽc pẽjy: —Andya' teech ente' i'cue'shtyi' Dyus yuwe pta'shya' caajrra' quĩj yujva ji'pjmeetj caaj, ya'ja, vyu, pelgatyi tyã'wẽsaty. Atsa' i'cue'shtyi' dyi'tje ¿quĩjrrá' peejiigá'? jĩte', tyãawe'sh pasrra': —Cue'shtyi' quĩj yujva peejime' jĩty.
42022036	Atsa' Jesus we'werra' na'jĩc: —Ãchja' ya'ja ma'c yuu, vyu ma'c yuu, cchill ma'c yuu nava ji'pjsa' jyũrra me'jwe. Atsa' cchill ji'pjmeesa' atyja's tyweyrra cchill mweywe.
42022037	Tyã'wẽme' Dyus librute we'werra': Ewmeesatjas yuuwesa yacjcu qui'pni yuu jĩc naa pa'ga ãchja' andya's jyuca tyã'wẽy yuuya'vata' jĩte',
42022038	tyãawe'sh we'werra': —Ayte e'nz cchill yu' ũsta' jĩte', Jesus pasrra': —Tyã'wẽrra'. Tyãarráa ewtyna jĩc.
42022039	Tyajũ' Jesusa' ũ'na jyã'jrra', tyajũ casejrra', Olivos vitsna qui' u'cj. Atsa' tyãa yacj u'jusawe'shva e'stey u'jty.
42022040	Cytee pa'jrra na'jĩc: —Dyus yacj puuty we'wena me'pwe, ewmeete weteya'mée jĩrra',
42022041	tyãawe'sh tashu jyu'jmeecuẽ tyuteena u'jrra peejyũcuerra na'jĩnac Dyus yacj puuty we'we:
42022042	—Tata, indya's ewuwechte', seena' ñuste uuwa'ju meen nwe'we. Nava andy jytjãasni's cytey yuumeerrava, iindy jytjãasnirrá's cytey meen yũu jĩte',
42022043	Dyus angel cielujũwe'sh cviisha'jna cchjãachja'jya' quĩjc.
42022044	Tyã'wẽme' wala yuj pytjaa ñusna Dyus yacj puuty we'wena u'pu'c naa pa'ga pẽ'ts yujva ee na'wẽsac wala pcaw.
42022045	Sa' Dyus yacj puuty we'wena jyã'jrra' quiiterra u'cj Pedrowe'shtyi tjengya'. Nava tyãawe'sha' deenity yu', wala ñusrra.
42022046	Atsa' cũjrra na'wẽc we'we: —¿Quĩjya'cue dejé'? Quiiterra Dyus yacj puuty we'wena me'pwe, ewmeete weteya'mée jĩc.
42022047	Jesusa' cytee we'wena nee ũsiyna, nasa wala cũjty. Atsa' Jesus yacj u'jusa Judas yu' tyãa nasa yatste cũjrra, Jesus tashte utyaac pucacuette wechaya'.
42022048	Atsa' Jesusa' na'jĩc: —¿Judas, indya' Dyus Nchi'c Nasa Yuusa's wechani yacj váa cuuwe'jya'vane'nga? jĩte',
42022049	Jesus yacj u'jusawe'sha' Jesusa's pẽjytyi: —¿Tyãa nasatyi's cchill yacj puiimtja'w? jĩty.
42022050	Tyajũ' Jesus yacj u'jusa teechsa yu' sacerdote npiitstjẽ'ja's selpisáa tjũ'wẽ's spẽ'tjcu patsuwe'shna.
42022051	Atsa' Jesusa' we'wec: —Cytee pa'j yu' yũunu jĩrra', tyãa tjũ'wẽ spẽ'tjnite jya'ndyrra', qui' caywẽtu'cj.
42022052	Sa' sacerdote npiitstjẽ'j vite' dyuus yatte tjengsawe'sh vite' judiu ntjẽ'jsawe'sh preesu jyũna u'jya' pa'jsaty we'wec: —Andya' ¿pesweetjas i'cue'sha' cchill pety fytũ atrravá'cue andya's preesu jyũna u'jya' yuwé'?
42022053	Andya' i'cue'sh yacj een isatj dyuus yatte ũsu', nava tyagachjíi yu' tundya' utyaameerra', jyuca chji'ndyni naa orate yu' pejca preesu'jya' pa'ji'cue jĩc.
42022054	Tyajũ' Jesusa's tundrra jyũna u'jty sacerdote npiitstjẽ'j yatna. Atsa' Pedro' Jesus e'ste jyu'j neeyũurrac u'jna ũsu'.
42022055	Cytee pa'jrra' patyute ipy yutjrraty bajchya' cach. Atsa' Pedrova tyãawe'sh yacj ij bajchya' cachcu.
42022056	Atsa' teech u'y selpisá' Pedro tyã'wẽ ipy pucate bajchna u'pte', dyi'pte ew tjengrra na'jĩc: —Naa pitstjẽ'jva Jesus yacj u'jusa' jĩte',
42022057	Pedro' ĩshĩic: —Andya' jiimeetj tyãa pitstjẽ'j cysusu'i'cue tyã'sa' jĩc.
42022058	Tyajũ' tyãa e'su' viteva uyrra na'jĩc: —Indyva tyãawe'sh yacj u'jusang jĩte', Pedro pasrra': —Isa, andya' tyãawe'sh yacj u'jusameetj jĩc.
42022059	Tyãa scjẽwni teech orate' vitec na'jĩna we'we: —Ĩshĩimeete, naa pitstjẽ'ja's uytju Jesus yacj u'jute. Tyãa yacj u'jusarraíi, Galileajuwe'sha' jĩte',
42022060	Pedro pasrra': —Quĩjne'nga we'we' na'sva jiyutsmeetj. Tyã'jĩna we'wena nee ũsiyna, atall we'wec.
42022061	Atsa' Jesusa' tupjirra Pedro dyi'pte tjengte', Pedro' yajcycu Jesus we'werra': Ãchj atall we'wemeyna, tecj us ĩshĩijatsyã'j yuune'nga jĩni's.
42022062	Tyajũ' Pedro' eca casejrra seena' wala ñusna ũ'nec.
42022063	Tyajũ' Jesus ũpjwe'shte yupna ũssa yu' weech we'wenaty pãpã'.
42022064	Sa' yafytyi tundrraty dyi'pte uca'ca' na'jĩna: —Aan jiyune'nga quim uca'catsteva.
42022065	Tyã'jĩnaty wala cuj jwend we'wena wẽeshu'.
42022066	Sa' cjicjyna sẽjẽtste', judiu ntjẽ'jsa sacerdotewe'sh, Dyus leya's caapiya'jsa tyãawe'sh pcjaacjerraty Jesusa's cytee cuutya'jrra pẽjy:
42022067	—Mpeeta'sh, indya' ¿Cristo dyijngá'? jĩte', Jesus pasrra': —Tyã'wẽíitj jĩteva, isane' we'we' sũjmeene'cue.
42022068	Sa' i'cue'shtyi andy paapẽjyvatsva, pasya'vameei'cue. Sa' andya's tyjweteya'vameei'cue.
42022069	Nava ãchjũyã'ja' Dyus Nchi'c Nasa Yuusá' Dyus ĩtyĩsa pucate cachya' u'juena jĩc.
42022070	Atsa' jyucaysa na'wẽty pẽjy: —Na'jĩ'ng na', indya' Dyus Nchi'ctju jĩne'nga jĩte', Jesus pasrra': —Tyã'wẽíitj. I'cue'sha' isa i'cue we'we' jĩc.
42022071	Atsa' tyãawe'sh we'werra': —¿Quĩjya' jwee vite testigo peejiicytja'w? Cue'sh tjũ'wẽju yuutja'w tyajy we'weni's wẽsẽ'j jĩ'ty.
42023001	Tyã'wẽ yũurra' Jesusa's Pilato tashna jyũna u'jty.
42023002	Cytee pa'jrra' na'jĩnaty pãatyjĩ'cj: —Naa pitstjẽ'ja' nasaty caypumba'jna ũstetja'w uy, sa' Romate gobierno's ducjwa'jme'. Sa' Dyus tyjityjrra caajnisa andytju jycaajwa'jsa jĩ'c jĩte',
42023003	Pilato' pẽjycu: —Indya' ¿judiuwe'shtyi jycaajsa dyijngá'? jĩte', Jesus pasrra': —Tyã'wẽ íitj, isang we'we' jĩc.
42023004	Atsa' Pilato' sacerdote npiitstjẽ'jwe'sh nasa jyucaysaty na'wẽc we'we: —Naa pitstjẽ'j yuuwe yuuni's uyu'tsmeetj jĩteva,
42023005	tyãawe'sh yu' jweeíirráaty sus we'wena na'jĩ': —Judeate nasa jyucaysaty jyuca caypumba'jna jyã'jatsa' tyajy we'weni yacj, Galileaju tacjrra ãchja' aysuva jyuca pecũjutsa' tyã'wẽ yũuna jĩ'ty.
42023006	Tyã'wẽ we'wete Pilato wẽsẽ'jrra', nasaty pẽjycu: —Tyãa pitstjẽ'ja' Galileajũwe'shváana jĩna.
42023007	Atsa': —Tyajũwe'shí'c jĩna pta'shte', Galileate ne'jue'sh Herodes tashnac caaj, tyãn ensu' Herodesva Jerusalenteycu ũsu' naa pa'ga.
42023008	Atsa' Herodesa' Jesusa's uyrra', wala wechac, tyã'wẽ Jesusa' quĩjva yu'c jĩni's wẽsẽ'jrra' nyafíic Jesus yacj puuty uy wẽena ũsu', cieluju quĩjrráava caavya'ja'tje' tyãava uyu'nja sũjrra.
42023009	Tyajũ' Jesusa's quĩjquĩjva wala pẽjycu, nava pasme'.
42023010	Cyteeva sacerdote npiitstjẽ'jwe'sh vite' Dyus leya's caapiya'jsawe'sh cũjrra wala juuna' we'wena yuwee ũstyi.
42023011	Atsa' Herodesa' tyajy soldauwe'sh yacj Jesusa's weech we'wena ajtserra jycaajsa ropa na'wẽ zhichcuesa caatje'jrraty npeevyshijcana ũsu'. Tyã'wẽ yũurrac Herodesa' Pilato tashtey Jesusa's qui' caaj.
42023012	Pilato yacj Herodes yacja' nyafíi yu' iipuiisaty yu', nava tyãn ente tyã'wẽ yũurra' yuwe ewuuty.
42023013	Tyajũ' Pilato' sacerdote npiitstjẽ'jwe'sh vite' judiu ntjẽ'jsawe'sh chjambte nasa jyucaysaty caapcjacje'jrra,
42023014	na'jĩnac we'we: —I'cue'sha' naa pitstjẽ'ja' nasaty caypumba'jna ũsa' jĩrra andy tashte nuypa'ji'cue. Atsa' andya' i'cue'sh wẽsẽ'jna ũstey jyuca paapẽjytju. Nava quĩjte yujva ewmée yũuni's yu' uymeetj.
42023015	Atsa' Herodesva ewmée yũuni's uymeerra', qui'quin caashwendu'cj. I'cue'shíiva jiyui'cue naa pitstjẽ'ja' yuuwesa casejme'. Atsa' ¿ma'wẽ icjwa'j yuucy?
42023016	Tyãa pa'ga icjmée caapechucue'jrrarráa caatyjweete'je'nja jĩte',
42023017	nasa jyucaysa na'jĩnaty sus we'we: —Naa pitstjẽ'ja's icjrra Barabasrrá's mityjwete jĩ'ty. (Pilato' añu iisac tyãa fiestate teech preesu tyjweeté' nasa wechaacajn naa pa'gaty tyã'jĩ'.)
42023019	Tyãa Barabas yu' chjambte gobierno's puíi quiisrra nasaty wala quiicje'pja'ga carceltec tyaajni ũsu'.
42023020	Tyajũ' Pilato' Jesusa's tyjweete wẽerra nasaty qui' pẽjycu.
42023021	Nava tyãawe'sh yu' jweeíirráaty sus we'we: —Cluuste pejca mcaafyutsu'j yuj jĩna.
42023022	Atsa' Pilato' tecj usva nasaty qui' we'wec na'jĩna: —Naa pitstjẽ'ja' ¿quĩjga ewmée yũu? Andya' macue paapẽjyrrava, ewmée yũuni's yu' uymeetj icjcajn yuuva. Tyã'wẽ yuuwesa casejetsme' atsa' caapechucue'jrrarráa caatyjweete'je'nja jĩteva,
42023023	tyãawe'sh yu' jweeíirráaty sus ũuscha we'wena cluuste fyutscaaj. Sacerdotewe'sh nasa jyucaysa tyã'wẽ sus we'weni yacjrráa pejca cnaytyi tyãawe'sh pẽyni's.
42023024	Tyajũ' Pilato' tyãawe'sh pẽyni's cytey yuuc,
42023025	sa' gobierno's puíi quiisrra nasaty quiicje'jsa yu'sa' carceluj caacutyi'jrra Jesus yu'sa' tyãawe'sh cusete nvijtcu, quĩj yũu wẽerrava cytey yuucajn.
42023026	Jesusa's cluuste fyutsya' jyũna u'juetsrra', teech pitstjẽ'j Cirenejũwe'sh Simon yaasesa chjambte pa'jatste pu'jycjẽwrra', cluusa's tyã'sna cyaacje'jrraty Jesus e'stey pe'jna u'j.
42023027	Tyã'wẽ yũuya' u'juetste, nasa wala cuj u'juets yu'ty. Tyãa cshavyte u'ywe'shva tyã'wẽty wala cujsa ñusrra sus ũ'nena u'jna ũsu'.
42023028	Atsa' Jesusa' tyãawe'shtyi yu'tjengrra': —Jerusalente u'ywe'sh, andya's ñusrra ũ'ne na'wẽ' wejy yuuva i'cue'sh fi'nzewa'ja's yajcyrra mñuswe, i'cue'sh luuch pa'gate.
42023029	Tyã'wẽme' naa quiwete ñusu en yuja'. Tyãa en pa'tje', tyãawe'sh luuch pytjaa yuutste uyrra' na'jĩtyna: Bagach yujva nasa ji'pjurra cchu'chu'jsamée yacja' tyacue ñus yujmeena jĩtyna.
42023030	Tyajũ' nasa' ñusna ũucjna vits wala uperra jyuca icj jytjãasutyna, sa' tjã'j le'chcuesatyva tyã'wẽy yũu jytjãasutyna.
42023031	Fytũu tash buchatsterráa yujva na'wẽty yũ' na' fytũu tash ewsa ucawa'j en ãjte yu' wejy tyã'wẽ yũutyna jĩc.
42023032	Jesus yacj icjya' e'nz pitstjẽ'j wala yuuwesaty jyũna u'jty.
42023033	Sa' teech ajte Uusáa dyictjé dyi'tjrráasa jĩnisate pa'jrra', Jesusa's cluuscjẽ qui'ptyi, tyã'wẽy e'nz yuuwesatyva teechsa's patsu, vite's jembu.
42023034	Tyã'wẽ cluuste fyutsutste', Jesusa' na'jĩnac we'we: —Tata, meen peltunaĩ andya's atsesawe'shtyi. Tyãawe'sha' jiimeerraty tyã'wẽ yũ' jĩc. Tyajũ' soldauwe'sha' suerte caajty, Jesus atjni ropa's maa soldau cnayteva jiyuya'.
42023035	Naapcachja' nasa cujsa cytee tjengna ũssa vite' judiu npiitstjẽ'jwe'shva Jesusa's weech we'wena npeevyshijcaty na'jĩna: —Vitetyva nwe'weya' ãjã'c na' ãchja' peequíi cluusuva iyuna, Dyus tyjityjrra caajnisa dyijrra' jĩ'ty.
42023036	Atsa' soldauwe'shva weech we'wena utyaarra', vino ewmeesa's yus wẽena
42023037	na'jĩ'ty: —Indya' judiuwe'shtyi jycaajsa dyijrra', peequíi cluusu iyurra msa'j jĩ'ty.
42023038	Cluus vitste' griego, latin, hebreo yuweju fi'jni na'jĩ'c: Naaíi Judiuwe'shtyi Jycaajsa' jĩ'c.
42023039	Tyajũ' yuuwesa cluuscjẽ a'cyni u'psa teechsa' na'jĩc Jesusa's iiwẽeshuna: —Indya' Cristo dyijrra', peequíi cluusu iyurra cue'shtyiva meen nwe'we jĩte',
42023040	vite' ca'tu pucacjẽ u'psa yu' na'jĩnac pas: —Indya' yuuwesarra tyã'wẽ seena' castigãyni u'prrava, Dyusa's ũucju'tsmeevá'nga tyã'wẽ wẽeshu'.
42023041	Cue'sha' isa yuuwesayujtja'w, tyãa pa'ga castigãyni u'ptja'w. Nava naa pitstjẽ'ja' quĩjte yujva yuuwesa meec yu' jĩrra',
42023042	Jesusa's na'wẽc we'we: —Iindy jycaajwa'tje pa'jrra', andya's yaaquine'nga jĩte',
42023043	Jesus pasrra': —Isatj we'we', Dyus ũsnite ãchjíi andy yacj ũsune'nga jĩc.
42023044	Tyajũ' ẽepyãj yuutspcachja', naa quiwete jyuca chji'ndycu cusutste las trestepcach.
42023045	Seca' cweetjme', naapcachja' dyuus yatte tyundenisa liensu pesatj a'cynisa' puupyãjcjẽc sute.
42023046	Naapcachja' Jesusa' na'jĩnac sus we'we: —Tata, iindy cusete andy ũusa's nviitutstju jĩna'va uuc.
42023047	Tyã'wẽ yũute', soldau cpiitan uyrra', na'jĩnac Dyusna wecha: —Isa, naa pitstjẽ'ja' yuuwemeesa yuj yu'ga jĩc.
42023048	Atsa' nasa jyucay cytee ũssava tyã'wẽ yũute uyrra', ¿tyã'wẽ yuja' yuumañ? sũjnaty ñusna ũucjna u'j.
42023049	Atsa' Jesusa's jiisawe'sh vite' Galileajũjy Jesus yacj yuusa u'ywe'sha' jyu'jurráaty tjengna ũsu' tyã'wẽ yũutste.
42023050	Cyte' teech pitstjẽ'j José yaasesa ũsu'c. Tyãa yu' Judea quiwete Arimatea chjambtewe'sh judiu npiitstjẽ'j walasatewe'shcu yu'.
42023051	Tyãa Jose' isa bagach Dyus jycaajya' tacjecy sũjna ũytjassac yu'. Tyã'wẽrraíic vite judiu npiitstjẽ'jwe'sh Jesusa's icjya' puuty we'wetste', tyãa yu' wa'l.
42023052	Tyajũ' tyãa Jose' Pilato tashte u'jrra Jesus cacue's pẽjycu.
42023053	Sa' cluusuj spajcyrra liensute yaprra cuet peña u'se pjaandeni quim yujva pendanimeegac cjicj.
42023054	Tyã'wẽ sapatu jycaasewa'j en jyuca ãjãtscu yu'.
42023055	Atsa' u'ywe'sh Galileajũjy Jesus yacj pi'cyna yuusa' tyãawe'shva u'jrra cuet cafy pendani's uytyi Jesus cacue's mcaa cjicjetsteva.
42023056	Sa' yatna shawendna u'jrra, Jesus cacuete shũshwa'j jyuca pjeu'jrraty sapatu jycaase ente qui'sna fi'nze, Dyus jycaajni's cytey nwẽesẽ'jna.
42024001	Jycaase en scjẽwnijũ cuscuscjẽ wala cusíi u'ywe'sha' Jesus cacuete shũshwa'j pjeu'jnisa's atrra pendaní cuet cafyna u'jty. Vite u'yva tyãawe'sh yacj ja'nda pi'cyna u'jty.
42024002	Cytee pa'jrra', cafyte apjnisa cueta's fiite qui'pni u'pte uyrra',
42024003	cafyte u'caty. Nava Jesus cacue yu'sa' uymeeta'.
42024004	Sa' wala ũucjna ma'wẽ yũuwa'ja's yuuva jiimeety ũsu', naapcachja' e'nz pitstjẽ'jty ropa zhichcue zmeena' chijmesa atjrra tyãawe'sh pucate vyaa.
42024005	Atsa' wala ũucjrra quiwecjẽty quĩitsju, naapcachja' tyãa pitstjẽ'jwe'sha' na'jĩty: —Uusaawe'sh cshavyu ĩtyĩ yuusa's ¿quĩjya'cue pacué'?
42024006	Ayte meeyã'ja'. Uurrava qui' ĩtyĩ yuuyã'cj. Galileate ũsrra' na'jĩnac we'we tyã'sa' miiyajcywe:
42024007	Dyus Nchi'c Nasa Yuusa's ewmeesawe'sh cusete ducjni yuuna, atsa' tyãawe'sha' cluuscjẽ qui'prra icjetyna. Atsa' uurrava tecj ente' qui' ĩtyĩ quiiteena ¿jĩna pta'shmeená'?
42024008	Tyã'jĩte' Jesus we'weni's yajcytyi.
42024009	Sa' pendaniijũ shawendna u'jrra ma'wẽ uyni'sva jyuca pta'shtyi oncesaty, sa' Jesus yacj u'jusa vitesatyva pta'shtyi.
42024010	Tyã'wẽ pta'shsa yu' Maria Magdalena, Juana, Jacobo njĩ'j Maria, vite' u'ywe'sh ja'nda u'jsa tyãawe'shtyi yu'.
42024011	Nava Jesus yacj u'jusawe'sh yuutyi' luucu we'weni na'wẽrráane' ptjũuse' tyãa u'ywe'sh pta'shnisa yu', atsa' isane'ta we'we' sũjũ'tsmeeta'.
42024012	Tyã'wẽteva Pedro' wuwuurrac tjengya' u'j pendaní cafyte, sa' dyiiga cuyrra', liensurrá's putste qui'pni u'pte uyrra': ¿Tyã'wẽ yuja' yuumañ? sũjna wala cuj yajcyna yatna shawendcu.
42024013	Tyãa entey Jesus yacj u'jusa e'nzsa' Emaus chjambnaty u'juets yu'. Tyãa chjamba' Jerusalenuj once kilometro ãj jyu'cjac ũsu'.
42024014	Tyãa e'nzsa' jũ'nacjẽ quĩjquĩj yũuni'sva jyuca yajcynaty puuty we'wena u'juets yu'.
42024015	Tyã'wẽ dyi'tje we'wena u'juetspcachja', Jesusa' vyaarráa yuurra tyãawe'sh yacj ja'nda u'cj.
42024016	Tyã'wẽteva, tyãawe'sh yu' uyrrava, quimteva jiyumeeta'.
42024017	Tyajũ' Jesusa' pẽjycu: —¿Quĩjcue tyacue puuty we'wena u'jue'? ¿Quĩj yuupa'ga tyã'wẽ ñusna u'juetscue? jĩte',
42024018	Cleofas yaasesa teechsa' na'jĩnac pas: —Jũ'nacjẽrráa Jerusalente tyã'wẽ seena' ñus ñus yũunisa's majũwe'shva jyucaty jiyu, atsa' indyrráavá'nga jiyumée neeyũu cytee ũsrrava jĩte',
42024019	Jesusa' pẽjycu: —¿Quĩjga yuu? jĩna. Atsa' tyãawe'sha' pta'shtyi jyuca: —Jesus Nasaretjũwe'sha's seena' ñusñus vitrra icjni'stja'w ji'pju. Tyã' Dyus yuwe pta'shsa quĩjquĩj yũuya'va ãjãsac yu', sa' Dyus dyi'pte vite' nasaa cshavyteva tyã'wẽc ewrráa yũuna fi'nzesa yu'.
42024020	Tyã'wẽteva sacerdote npiitstjẽ'jwe'sh vite' cue'sh npiitstjẽ'jwe'sh yu' tyã'sa' icjwa'jrráa vitrra ducjtyi, atsa' cluuste fyutsrra icjtyi.
42024021	Cue'sh yu' Israelwe'shtyi nwe'wewa'jsana sũjũ'tja'w, nava cytey yuume'. Tyã'wẽ ñus yũuni ãchja' tecj en yã'j yuutsa'.
42024022	Atsa' u'ywe'sh cue'sh yacj ij pcjaacjena u'jusa maaíi yu' pendaní cafyte tjengya' u'jrra
42024023	qui' shawendrra', cue'shtyi cjãawãshi'ty tyãawe'sh pta'shrra': Uusáa cacue yu's uymeerrava, angeleswe'shrráatytja'w uy, atsa' Jesusa' ĩtyĩ yuuc jĩ'ty jĩnaty cue'shtyi pta'sh tyãa pa'gatja'w ũucj.
42024024	Atsa' cue'sh yacj u'jusa pitstjẽ'j maaíi yu' pendaní cafyna u'jrra u'ywe'sh ma'wẽne'ta pta'sh tyã'wẽyrráatja'w uy. Nava Jesus yu'sa' uymeetja'w jĩnaty pta'sh jĩte',
42024025	Jesusa' na'wẽc we'we: —Dyus yuwe pta'shsawe'sh we'weni's nacue tyachteva, jiyuya' ãjã'tsmée íirráai'cue.
42024026	Cristo' cielute u'camey, ¿seena' ñus pytjaa yuuwa'jsa yu'tsmeená'? jĩrra',
42024027	Dyus librute ma'wẽ fi'jni'sva jyuca pta'shya' tacjcu, tyã's ma'wẽ yũuwa'ja'sva Moises we'wenijũjy tacjrra mtee pa'jne'ta Dyus yuwe pta'shsawe'sh fi'jrra nvijt cytee pa'j.
42024028	Sa' tyãawe'sh pa'jwa'j chjambte pa'tje', Jesus yu' u'jnic u'juets yu'.
42024029	Atsa' tyãawe'sha' na'jĩnaty neevisha: —Cue'sh yacj ayte me'ca dejya'. Tyã'wẽme' cusutsyã'ja' na' chji'ndyina jĩte', Jesusa' tyãawe'sh yacj u'cac cytee dejya'.
42024030	Sa' tyãawe'sh yacj mesate u'prra', Dyusna wechana'va pana's pe'ltenderra tyãawe'shtyi ũsu'scu.
42024031	Tyã'wẽ yũunijũty quimteva jiyu. Naapcachja' Jesus yu' naa dundte tyãawe'sh yafyju vyaame'.
42024032	Atsa' tyãawe'sh pwe'sh na'jĩnaty puuty pta'shi': —Jesusne' yu' atsa' isa yujne' cue'sh ũuste seena' wechwecha ũusutje' dyi'tje yujrra Dyus librute fi'jni's pta'shitste' jĩ'ty.
42024033	Sa' tyãa oratey quiitena'va qui' Jerusalen chjambna shawendrra Jesus yacj u'jusa oncesawe'shtyi uyna pa'jty vite nasa yacj pcjaacjerra u'pte.
42024034	Atsa' cytee pcjaacjena u'psa yu' e'nzsa Emausu shawendsaty pta'shtyi na'jĩna: —Isa, cue'shtyi jype'jsa' qui' ĩtyĩ yuuyujga atsa' Simonva uyca jĩte',
42024035	Emausu shawendna pa'jsava pta'shtyi dyi'tje ma'wẽ puuty uyrra we'weni'sva jyuca, sa' pana's tyundendetspcachja' ma'wẽ yũurra Jesusteva jiyurrava jyuca pta'shtyi.
42024036	Tyãawe'sha' cytee we'wena u'píyna, Jesusa' tyãawe'sh pyãjte vyaarráa yuurra na'jĩnac wecha: —Ũucjmée wechana meswe jĩte',
42024037	tyãawe'sh yu': añimusa's ne'tca'w uy sũjrra ũucjutstyi yu'.
42024038	Atsa' Jesus we'werra': —¿Quĩj yuutecue ũucjú'? Sa' pta'shte', ¿quĩj yuurracue isa yujna sũjũ'tsmée?
42024039	Mtjengwe andy cuse pety andy chinda yã'jrra. Vitemée, andytju. Atsa' andya's ew jiyuya' mjya'ndywe. Andya' añimusmeerra', dyi'tj ji'pjsatj, sa' cacue'sva ji'pjsatj. I'cue'sh yafyte ma'wẽtca vya' tyãa yu'sa' jyuca ji'ptju.
42024040	Tyã'jĩrra', cuse pety chinda yã'jrra ctjeengu'cj.
42024041	Nava tyãawe'sha' cuj yajcyna wechaniiterráa Jesusna sũjna yaacywa'j yu'sa' ji'pjumeeta'. Tyajũ' Jesusa' na'jĩc: —¿I'cue'sha' ũ'wa'j quĩjrráava ji'pjmeecue'? jĩte',
42024042	wendy cjacjni pe'la vite' chji'ndy mil tyã'wẽsa'styi ũs.
42024043	Atsa' jypa'garra' tyãawe'sh dyi'ptey uyna ũste ũ'c.
42024044	Sa' na'jĩnac we'we: —Andyna na'wẽ yũuc tyã'snatj andya' i'cue'sh yacj nee u'juy pta'sh. Moises ley fi'jni vite' Dyus yuwee pta'shsawe'sh librute fi'jni vite' Salmos librute fi'jni ũsta', andya's ma'wẽ yũuwa'ja'sva tyã' jyuca cytey yuuna jĩnatj pta'sh.
42024045	Tyajũc Dyus librute fi'jni's isa ew caajiyu'j,
42024046	sa' na'jĩc: —Cristo' uuwa'jsa', nava tecj ente' qui' ĩtyĩ yuuna uusaawe'sh cshavyuj.
42024047	Atsa' tyã'wẽ yũuni's Jerusalenu pta'shya' tacjrra maa maa quiweteva jyuca pta'shityna, cyaj nasa' pcaltyi nvijtrra Dyus tashte shawendte', Cristo' tyãawe'shtyi peltunaĩna jĩna fi'jni ũsa'.
42024048	Atsa' i'cue'sha' andy ma'wẽ yũurra qui' ĩtyĩ yuuni's uysaai'cue na' tyã'sa' pta'shwa'j ji'pji'cue.
42024049	Nava mwẽesẽ'jwe: andy Tata i'cue'sh jĩi caajya' neeyũuc tyã'sa' caja'nja jypa'gacajn. Nava tyã'sa' jypa'gamey yu', ay Jerusalentee meswe jypa'gapcach jĩc.
42024050	Tyãa e'su' tyãa yacj u'jusawe'shtyi pe'jna u'cj chjamb eca Betaniate pa'j. Sa' cusety quiisrra jyucaysaty bendecĩycu.
42024051	Tyã'wẽ yũutspcachja', cielun pe'jna u'jnic yuu tyãawe'shrráaty nvijtrra.
42024052	Atsa' tyãawe'sha' Jesus yuj yu'ga jĩna wechana Jerusalen chjambnay wala wẽtwẽt yajcyna shawendtyi.
42024053	Sa' pu'vitumeety dyuus yatte Dyusna wechana nes yu'.
43001001	Nyafiitey naa quiwe meeíin, Cristo' ũsyã'cj yu'. Tyã' Dyus yacjcu ũsu', sa' Dyus íirráac yu'.
43001002	Nyafiiteya' tyã'wẽc Dyus yacj ũssa yu'.
43001003	Dyusa' tyã'sna neewe'werrac quĩjquĩjnava jyuca cviitu'j. Tyãa pa'ga naa quiwete quĩjquĩjva ũssa' jyuca tyajy vitnirrarráata'. Dyus yacj ũssa quĩjquĩjnava vitmeevatsa', quĩj yujva mee yuutyna.
43001004	Uurra qui' ĩtyi yuuwa'ja's tyãac ji'pju', sa' tyãa íirráac nasaty eena'te caafi'nze'jwa'jsa yu'.
43001005	Tyãa eena'sa' chji'ndyte cweetjcu, atsa' chji'ndysa' fĩchjaya' ãjame'.
43001006	Tyãa eena'sa's tuutje'jsa' teech pitstjẽ'j Juan yaasesac yu' Dyus caajni.
43001007	Tyã' tyãa eena'te caafi'nze'jwa'jsa's tuutje'jsac yu', maava tyajy tuutje'jni's wẽse'jrra Cristo's ũuste jypa'gacajn.
43001008	Juan yu' eena'te caafi'nze'jwa'jsa meec yu', naasáa eena'te caafi'nze'jwa'jsa's tuutje'jsarráac yu'.
43001009	Naapcachja' nasaty eena'te caafi'nze'jwa'jsa Cristo' naa quiwete vyaatsrráac yu'.
43001010	Sa' vyaarra' naa quiwete fi'nzena ũsu'c. Tyã'wẽteva, naa quiwetewe'sha' jiyumeeta', macue tyajy vitnisarrava.
43001011	Tyajy vitni quiwete vyaateva, tyajy ji'j jĩnisa' jypa'gameeta'.
43001012	Macue tyajy ji'j jĩnisa jypa'gameeteva, maaíi yu' tyã's nwẽese'jrra ũuste jypa'gaty. Atsa' tyã'sna jypa'gasatyi's Dyusa' tyajy luuch yuuwa'ja's ũscu.
43001013	Tyãa pa'ga tyãawe'sha' naa quiwete neywe'sh cacueju cacue yacj upyji'ty neywe'sh jytjãasni tyã'wẽsameeta', tyãawe'sha' Dyus luuch yuuna pa'jsata'.
43001014	Nyafiitey Dyus yacj ũssa' nasaa cacue's jypa'garra cue'sh yacj ũsu'c, isasarrá's pta'shna peeygãjna. Tyãa pa'ga cue'sha' tyajy fi'nzeni wala zhichcuesa's uytja'w, tyãasa jiitja'w Dyus Nchi'c teechrráasateva.
43001015	Tyã'snac Juana' tuutje'jna na'jĩna we'we: —Andya' na'snatj pta'shi' i'cue'shtyi: Andy e'ste yuja' tyã' andy naa quiwete upymeyna we'shcu yu', tyãa pa'ga andyte jytjaacuesa' jĩnac pta'sh.
43001016	Atsa' cue'sha' tyajy peeygãani macue ne' yu' tyã'sa' jyucatja'w jypa'ga jyucaysa.
43001017	Nyafí' juuna' jycaajnisa ley Moises nvijtcu tyã'srráanatja'w jypa'ga, naapcachja' Jesucristo' isa Dyus peeygãani'scu nuypa'j tyã'snatja'w jypa'ga.
43001018	Nava maa yujva Dyusa's iiuymeeta'. Tyã'wẽteva Dyus Nchi'c teechrráasa Ney yacj ij ũssa' cue'shtyi' caajiyu'cj Dyus ma'wẽsateva.
43001019	Jerusalente judiuwe'sha' pẽjyya' caajty sacerdote vite' levitawe'shtyi Juan quimteva jiyuya'.
43001020	Atsa' Juana' ãatec pta'sh: —Andya' Cristomeetj jĩna.
43001021	Tyajũ' qui'quin pẽjytyi: —Tyã'wẽrra' ¿quimnga? ¿Tyãniitey Dyus yuwe pta'shsa Elias vá'nga? jĩte', Juan pasrra': —Tyã'wẽmeetj jĩc. Atsa' qui'quin pẽjytyi: —Dyus yuwe pta'shsa' pa'jana jĩ'ty tyãa vá'nga jĩte': —Tyãameetj jĩnac pas.
43001022	Tyajũ' qui' pẽjytyi: —Tyã'wẽrra' indya' ¿quimnga? Indya' quĩj yũuna fi'nzesarrava mpeeta'sh. Tyã'wẽme', cue'shtyi jycaajsaty pta'shya' u'jwa'j ji'ptja'w jĩte',
43001023	Juan pasrra': —Dyus yuwe pta'shsa Isaiasa' na'jĩnac we'we: Nasa u'pnimée quiwesu sus we'weni ptjũusena: Dyus pa'jwa'ja's mpjeu'jwe jĩna, nava andy tuutje'jna pecũjwa'ja's pta'shnac tyã'jĩ.
43001024	Juana's paapẽjyya' pa'jsa' fariseowe'sh caajnisaty yu',
43001025	sa' qui'quin paapẽjytyi: —Tyã'wẽ Cristomeetj, sa' Eliasva meetj, sa' Dyus yuwe pta'shsa pa'jana jĩ'ty tyãameetj jĩ'ng sa' ¿quĩjya'rráanga nasaty yu'te bautisaĩ'? jĩte',
43001026	Juan pasrra': —Andya' yu'terráatj bautisaĩ'. Nava i'cue'sh cshavyte teech ũsa' tyã'sa' jiimeene'cue.
43001027	Tyã' andy e'su vyaana, nava tyã' andyte jytjaacuesa'. Atsa' andya' tyajy pelgatyi tundni wesrráa yujtyva cjijmbya' ãjmeecuesatj jĩnac pas.
43001028	Juana' Jordan yu'wala cuteju sec cãani ju'ngu Betábara yaasesatec tyã'wẽ bautisãyna ũsu', atsa' cyteety tyã'wẽ paapẽjyya' pa'jna ũsu'.
43001029	Cuscuscjẽ' Juana' Jesus yujte uyrra', na'wẽc we'we: —Mtjengwe, naaíi Dyus caajni piishacuẽ', jyucaysa pcaltyi tyundewa'jsa.
43001030	Atsa' andya' tyã'sna we'werratj tyã'wẽ pta'sh: Andy e'su teech pitstjẽ'j vyaana, tyã' andyte jytjaacuesa', tyã' naa quiwete andy upymeyna we'shcu yu' tyãa pa'ga.
43001031	Tyã'sa' andyíi yuuva jiimeetj yu' quimteva. Nava Israelwe'sh tyã's jiyucajn yu'terráava bautisãyna ũsu'tj.
43001032	Juana' qui'quin we'wec na'jĩna: —Dyus Espiritu's uytju cieluju tumb chijme na'wẽsa Jesus cajcuecjẽ quĩijatste.
43001033	Tyã'wẽteva, andya' nee jiimée íirráatj yu' quimteva. Nava andya's bautisãyya' caajsa' pta'shcu: Espiritu's uyuune'nga teech pitstjẽ'j cajcuete quĩijatste', atsa' tyãa pitstjẽ'ja' isa Dyus Espiritu's nasaa ũuste cyu'acje'jsa yuuna jĩnac pta'sh.
43001034	Atsa' ãchja' uyrra', jiyutj Dyus Nchi'cteva, sa' tyã'snatj tuutje'je'.
43001035	Vite cuscuscjẽ' Juana' qui' cytey ũsu'c tyãa yacj u'jusa e'nzsa yã'jrra.
43001036	Sa' Jesus jycjẽuutste uyrra', Juana' na'jĩc: —Mtjengwe, naaíi Dyus caajni piishacuẽ'.
43001037	Tyã'jĩni's wẽse'jrra', tyãa e'nzsa' Jesus e'stey u'jty.
43001038	Atsa' Jesusa' yu'tjengrra', tyajy e'ste yuusaty uycu, sa' na'wẽc pẽjy: —¿Quĩjcue pacué'? jĩte', tyãawe'sh pasrra': —Caapiya'jsa, ¿mteenga u'pu'? jĩte',
43001039	Jesus pasrra': —Mejcawe tjengya' jĩc. Atsa' tyãawe'sha' u'jrra' jiyuty mtee u'psateva. Sa' tyãa yacj cytee neeyũuty, cusutsyã'cj yu' naa pa'ga.
43001040	Juan we'weni's wẽse'jrra Jesus e'stey u'jsa teechsa' Andrescu yaase yu', Simon Pedro nyacj.
43001041	Atsa' Andresa' tyajy nyacj Simon cjuẽ'yna nyafyte pta'shya' u'cj: —Dyus tashu yuusa Cristo jĩni's yuutja'w uy jĩna.
43001042	Tyajũ' Andresa' tyajy nyacj Simona's pe'jna cũjc Jesus ũsnite. Atsa' Jesus uyrra' na'jĩc: —Indya' Jonas nchi'c Simon yaaseng, nava ãchja' Cefas yaseni neeyũune'nga. Cefas yu', Pedro jĩni'.
43001043	Vite cuscuscjẽ' Jesusa' Galilea quiwen u'juetsrra', Felipe's uyrra': —Andy yacj myuj jĩnac pi'cy.
43001044	Felipe yu', Betsaida chjambte u'psac yu', Andres Pedrowe'shva tyãa chjambteywe'shtyi yu'.
43001045	Atsa' Felipe' Natanaela's pta'shya' u'jrra' na'jĩc: —Moisesa' teech pitstjẽ'ja' vyaana jĩnac fi'j ley librute, atsa' Dyus yuwe pta'shsa tyãniiteywe'shva tyã'snaíirráaty tuutje'jna fi'j tyã'stja'w cue'sha' puuty uy. Tyãa pitstjẽ'ja' Jose nchi'c Jesusa', Nasaret chjambtewe'sha' jĩte',
43001046	Natanael pasrra': —Nasarette', ¿maarrá' nasa ewsa casejya' ãjama'c? jĩte', Felipe pasrra': —Mejca vacy tjengya' jĩc.
43001047	Tyajũ' Natanael utyaana cũjutste Jesusa' uyrra', na'jĩc: —Naa pitstjẽ'j yuurra' Israel nwe'sh jypumbasamée nasa ewsa yuj yu'ga.
43001048	Tyã'jĩte', Natanaela' pẽjycu: —¿Ma'wẽ yuurranga andya's jiyu? jĩte', Jesus pasrra': —Felipe pa'yameyna, indya's uytju higuera fytũu tashte u'pte jĩte',
43001049	Natanaela' na'wẽc pas: —Indya' Dyus Nchi'cngu, Israelwe'shtyi jycaajsa jĩte',
43001050	Jesusa' na'jĩc: —Tyã'wẽ higuera fytũu tashte u'pte indya's uytju jĩterráa ¿andy quimteva jiyuvá'nga? Tyã'wẽyã'jrra', naajũyã'ja' Dyus caavya'ja'jnity wejy walasaty uyuune'nga jĩc.
43001051	Sa' qui' we'werra': —Andya' isatj we'we': cielu pjaaterra ũste', Dyus angeleswe'sha' quĩjna tejcana ũste uyuune'cue Dyus Nchi'c Nasa Yuusáa cajcuecjẽ jĩc.
43002001	Tecj en scjẽwniite', Galilea quiwesu Caná chjambte ptamusáa ũsu'ty. Atsa' Jesusva pi'cyni pa'jrra ũsu'c, tyãa yacj ij u'jusawe'sh yã'jrra. Jesus njĩ'jva cytee ũsu'c, naapcachja' vino ptsuute', Jesusa's na'jĩnac pta'sh: —Vino ptsuc jĩc.
43002004	Atsa' Jesusa' na'wẽc pas: —¿Quĩj yũucajncue andya's tyã'wẽ pta'shi'? andy en yuu ãjmeya' jĩte',
43002005	njĩ'ja' cytee selpisaawe'shtyi na'jĩc: —Tyãa ma'wẽ jycaatje', cytey myũuwe jĩna.
43002006	Cyte' seis quiwe mityj walasaty ũsu'. Tyãa yu' judiuwe'sh cjweechawa'j yu' awnisaty yu'. Mityj iisa ochenta meerrava cien litro yu' cjẽesaty yu'.
43002007	Tyajũ' Jesusa' jycaacj cytee selpisaawe'shtyi': —Naa mityjsu jyuca yu' uta mawwe jĩte', cytey yuuty.
43002008	Tyajũ' Jesusa' na'jĩnac we'we tyãawe'shtyi': Naa mityjte le'chcuẽ pa'cyrra boda namu's me'jwe yusya' jĩte', tyãawe'sha' cytey yuuty.
43002009	Tyajũ' boda namu' tundyrrava, jiyume' yu'a's tyã'wẽ vino vitniteva. Cytee selpisaawe'shrráaty jii yu', yu'a's tyã'wẽ vino vitnisateva. Tyajũ' boda namu' ptamusa's pa'yarra
43002010	na'jĩnac we'we: —Maava vino ewsa's cjuẽ'ytyi nyafyte yusu' pi'cynisaty, tyãa e'suty vino achamée ewsa's yusu'. Nava indya' tyã'wẽ yũumée vino wejy ewsa'sngu nmejte yus jĩc.
43002011	Jesusa' Galilea quiwesu Caná chjambtec tyã'wẽ quim yujva ãjãnimeesa's caavya'j. Tyã'wẽ yũurrac tyajy ewuni's cjiyu'j, atsa' tyãa yacj u'jusawe'sha' jiyuty Jesus quimteva.
43002012	Tyãa e'su' Jesusa' Capernaum chjambnac u'j, tyajy njĩ'j vite' tyajy nyacjwe'sh, tyãa yacj u'jusawe'sh yã'jrra.
43002013	Judiuwe'sh fiesta Pascua en ãjãtste', Jesusa' Jerusalen chjambna u'cj.
43002014	Sa' dyuus yatte u'carra', buey, piisháa, tumb chijmety tyweyna ũstec uy, vite' vyuu yu'ptjejna ũssaty.
43002015	Sa' Jesusa' tyã'wẽ yũuna ũste uyrra', cja'tya pjeu'jrra eca cashishcu nasa vite' niimaltyi jyuca. Sa' tyã'wẽy vyuu yu'ptjejna ũsni mesatyva jyuca pũshcu pety vyu yã'jrra.
43002016	Sa' cytee tumb chijme tyweysatyi' na'jĩc: —Naatyi' ayjyu jyuca mcaashishwe. Andy Tata yatte' tyweyna vyuu yu'ptjejna ũswa'jme'.
43002017	Tyã'jĩte', Jesus yacj u'jusawe'sha' yajcytyi Dyus librute na'wẽ fi'jni's: Dyuus yatte' ewmée yũuni's wej yujva peejymeetj jĩni's.
43002018	Tyajũ' judiuwe'sha' ũuscha we'wenaty pẽjy: —Quim jycaatje tyã'wẽ yũurrava, cue'shtyi mpeeta'sh jĩte',
43002019	Jesus pasrra': —Naa dyuus yata's pẽtyteva, andya' tecj ente' qui' quiisya' ãjãwa'jsatj.
43002020	Tyajũ' judiuwe'sha' iiweech we'wena na'jĩty: —Naa dyuus yata's cuarenta y seis añutety tyajna jyã'j, atsa' indya' ¿tecj enterráa tyajya' ewuundyijíima'ng?
43002021	Nava Jesusa' tyajy cacue'scu dyuus yata' jĩna we'we'.
43002022	Atsa' uurra qui' ĩtyi yuute', tyãa yacj u'jusawe'sha' yajcytyi tyã'wẽ we'weni's. Sa' Dyus libru' isane' we'we', atsa' Jesusva isasa's íirráane' we'we' sũjna ewtyi jiyu.
43002023	Judiuwe'sh fiesta ente Jesus Jerusalente ũste', nasa wala cuj jiyuty Jesusa' Dyus tashu yuusateva, tyã'wẽ quim yujva ãjãnimeesa's caavya'ja'pja'ga.
43002024	Nava Jesusa' tyãawe'sh ma'wẽsateva jyuca jiiyã'cj yu', tyãasac tyã'wẽ jiyuty sũju'tsmée.
43002025	Tyãa nasa' tyã'wẽsata' jĩna pta'shi peejy yu'tsme', tyãa pa'gatey nasaa ũus yaacynity jyuca jiiyã'cj yu' naa pa'ga.
43003001	Teech fariseo Nicodemo yaasesa u'pu'c. Tyã' judiu npiitstjẽ'jsatewe'shcu yu'.
43003002	Tyãa pitstjẽ'ja' Jesus tashte cus pa'jrra', na'jĩc: Jiitja'w indya's Dyusne' tyã'wẽ caaj, cue'shtyi caapiya'cjan. Dyus pu'chmeevatsa', quim yujva ãjawa'jsame's caavya'ja'jmeena, indy na'wẽng yu' tyã's jĩte',
43003003	Jesusa' na'wẽc pas: —Isatj we'we', maava qui' upymeerra yu', Dyus jycaajna ũsnite u'caya' ãjameena.
43003004	Tyã'jĩte', Nicodemo' na'wẽc pẽjy: —Nasa ĩishyã'jsa' ma'wẽ qui' upyya' ãjacy? Njĩ'j tutyjte qui' u'carra upyya' ãjama'c? jĩte',
43003005	Jesusa' pta'shcu: —Andya' naa cacue upywa'ja's we'we'tsmeetj. Maava Dyus jycaanite u'ca wẽerra', yu'te vite' Dyus Espiritute upywa'ja'stju tyã'jĩ'.
43003006	Nasaa cacue' nasaa cacueteyrráac upyji', naapcachja' Dyus luucha' Dyus Espiritutec upyji'.
43003007	Maava qui' upywa'ja' jĩ'tj atsa' fiy yuj tyã'wẽ we'we'c sũjna yaacynu.
43003008	Wejya'sva ma'wẽga susni's wẽse'jrrava, majũ yujte qui' maa dyi'j u'juetsteva ya'jiyu'tsmée, tyã'wẽycu Dyus Espiritute upyni's ya'jiyu'tsmée jĩte',
43003009	Nicodemo' jiyuya' ãjameerra' qui' pẽjycu: —¿Ma'wẽ tyã'wẽ yuja' qui' ya'upyjicy? jĩte',
43003010	Jesus pasrra': —Indya' Israelwe'shtyi caapiya'jsarrava, na'wẽsa yuutyi' ¿jiimeevá'nga?
43003011	Isatj we'we': Dyus Espiritute upynisa' wejya na'wẽsarrá' tyã' ma'wẽsateva iiuytju sa' jiirratj tyã'jĩ'. Nava i'cue'sha' jiyu'tsmeei'cue.
43003012	Naa quiwetewe'shtyi we'wena pta'shte jiyumeerra', ¿ma'wẽ jiyuqui'cue cielutewe'shna pta'shte'?
43003013	Maa yujva cielute u'casa yu' meeta', naasáa cielujũ quĩisa yuurráa cielute u'casa', Dyus Nchi'c Nasa Yuusáa tyã' cielutewe'sha' naa pa'ga.
43003014	Dyus Nchi'c Nasa Yuusa's ẽecjẽ a'cyrra qui'pni yuuna, Moisesva ma'wẽga nasa u'pnimée quiwete ũsrra' ul weeswe's fytũucjẽ a'cyrra qui'p tyã'wẽy,
43003015	cyaj maava jyucay tyã'sna uyrra ũuste jypa'gasa', bagachte yujva ptsuwa'jmée ĩtyi fi'nzewa'ja's ji'pjutyna vitumée.
43003016	Dyusa' naa quiwete nasaty iiméj wala peeygãjrra yuurráac tyajy Nchi'c teechrráasanava naa quiwete caaj, cyaj maava tyã'sna ũuste jypa'garra' bagachte yujva ptsumée ĩtyi fi'nzewa'ja's ji'pjucajn vitumée.
43003017	Dyusa' naa quiwete tyajy Nchi'ca's caajrrava, nasaty ewmeete nvijtya' caajme', wejyva nwe'weya'c caaj.
43003018	Maava Dyus Nchi'ca's ũuste jypa'gasa', ewteyã'j neeyũutyna. Nava tyã'wẽ Dyus Nchi'c teechrráasana ũuste jypa'gasame', ewmeeteyã'j neeyũuwa'jsata'.
43003019	Maava ũuste jypa'gasame', ewmeeteyã'jty nviitni yu', tyã'wẽ eena'sa naa quiwete quĩjteva, ewmeerráa yũuna ũsrra', chji'ndyterráa wejy fi'nze wẽepa'ga.
43003020	Sa' maava jyucay ewmeerráa yũuna ũssa', eena'sa's ajtserra utya'tsmeeta' eena'te, tyãawe'sh ewmée yũuni ãate vyaacajmen.
43003021	Nava ew yũuna fi'nzesa yu' eena'sa's utya'ty, tyãawe'sh ew yũuni' Dyus jycaajnisateva ãate vyaacajn.
43003022	Tyãa e'su' Jesusa' Judea quiwen u'cj tyãa yacj u'jusawe'sh yã'jrra. Sa' cyte' manz en ũsu'c nasaty yu'te bautisãyna.
43003023	Juanva bautisãynac ũsu' teech ajte Enon yaasesate Salim utyate, tyãa ja'ndasu yu' ũsu'c naa pa'ga. Atsa' Juana' nasa wala cuj yu'te bautisãycu.
43003024	Carcelte cyupmeynarráac tyã'wẽ bautisãy.
43003025	Tyajũ' judiuwe'sha' Juan yacj u'jusawe'shtyi paapẽjytyi tyã'wẽ bautisãyni's.
43003026	Atsa' tyãawe'sha' Juana's pta'shtyi na'jĩna: —Caapiya'jsa, mwẽese'j. Sec cãani ju'ngu Jordan yu'wala cutete ũste pta'shngu tyãa pitstjẽ'jva ãchja' bautisãyna ũsa', atsa' nasa jyucay tyãa yacjrrarráa u'juetsta' jĩte',
43003027	Juana' na'wẽc pas: —Quim yujva tyã'wẽ tuutje'jni yuumeena, Dyus jycaajnimeesa yu'.
43003028	I'cue'sha' yatstey andy pta'shni's jiiyã'ji'cue: Andya' Cristomeetj, naasáa tyajy yatste caajnisarráatj jĩni's.
43003029	Naa ejemplo's mjiyuwe: Ptamu ente' novio' novia yacjcu u'pu'. Atsa' novio namicu' pucate u'prra' wala wechwecha yaaqui'c novio we'weni's wẽse'jrra. Andyva tyã'wẽytju wala wechwecha yaaqui', Jesusa's tuutje'jni's wẽse'jrra.
43003030	Tyã' jweeíirráa tujtjesa yuuna u'juena, naapcachja' andya' jweeíirráa ãjmeecuesa yuuwa'tj.
43003031	Cielujũ quĩisa' maateva jytjaacue tujtjesa'. Quiwete ũssa' naa quiwetewe'shta', sa' naa quiwetewe'shrrá'styi pta'shi'. Nava cielujũ quĩisa' maateva jytjaacue tujtjesa'.
43003032	Tyã'wẽrraíic tyajy wẽse'jrra uyni's pta'shi', nava quim yujva nwẽese'je'tsmeeta' tyajy we'weni's.
43003033	Nava tyajy pta'shni's maarráava nwẽese'jvatsa', Dyusa' isac pta'shi' sũjna jiyuna pa'jatyna.
43003034	Tyã'wẽ Dyus jycaajnisa' Dyus cwe'we'jni'scu we'we', tyã'sa' Dyusa' tyajy Espiritu's macueva ũsu'c tyãa pa'ga.
43003035	Neya' Nchi'ca's wendyrra quĩjnava jyuca tyajy cusete nvijtcu.
43003036	Atsa' maava Dyus Nchi'ca's ũuste jypa'gasa' ptsumée ĩtyi fi'nzewa'ja's ji'pjutyna. Nava Dyus Nchi'ca's nwẽese'jsame' ptsumée ĩtyi fi'nzewa'ja's ji'pjumeetyna, naasáa Dyus castigo seena'sarrá's jypa'gawa'jsata'.
43004001	Tyã'wẽ Jesus tashte nasa wejy wala utyaate', Jesusa' Juante jytjaacue bautisãyni's fariseowe'sha' jiyuty.
43004002	Isa yu' Jesusa' bautisaĩ'tsme', naasáa tyãa yacj u'jusawe'shrráaty bautisaĩ'.
43004003	Nava tyã'wẽ fariseowe'sh jiyuni's Jesus wẽse'jrra', Judeajũ casejna u'cj, Galilea quiwen.
43004004	Nava Galilea quiwen u'juetsrra', Samaria quiwegac cjẽwna u'jwa'j ji'pju'.
43004005	Sa' Samaria quiwesu' teech chjamb Sicar yaasesa ũsa' tyãa chjamb peecu'tjec pa'j tyãa yacj u'jusawe'sh yã'jrra. Tyãa Sicar chjamba' Jacob quiwe ũscu tyajy nchi'c Jose's tyãa utyatec neeyũ'.
43004006	Tyãa quiwete' Jacoba' tyãniitey yu' cutyi'jni cafy nvijtna ũsu'ne', atsa' Jesusa' ẽepyãj wajtyna u'juetsrra', cyteec jycaaseya' cach.
43004007	Naapcachja' teech u'y Samariasuwe'sha' yu' pa'cyya' pa'tje', Jesusa' na'jĩc: —Yu' mpeeswe tundywa'j.
43004008	Tyãapcachja' tyãa yacj u'jusawe'sha' chjambna ũ' weyya' u'jnity yu'.
43004009	Atsa' tyãa u'ya' na'jĩnac pas: —Indya' judiu nasang, sa' ¿ma'wẽtenga ũ'cue's yu' tjãasu'? ũ'cue' Samariasuwe'shtju atsyuja' jĩc. (Judiuwe'sha' Samariasuwe'shtyi ajtserra we'we'tsrráa yujva meeta'.)
43004010	Tyajũ' Jesusa' pta'shcu: —Dyusa' quĩj ũsya'vateva jiyurra tyã'wẽy yu' tjãassa' quimteva jiyuvatsa', andya's yu' tjãasune'cue, atsa' andya' yu' ptsuwa'jmeesa's peesu'nja jĩte',
43004011	tyãa u'ya' na'wẽc pas: —Naa cafya' wala dyiia', atsa' indya' yu' pa'cywa'j ji'pjmeeng. Sa' ¿ma'wẽnga ũ'cue's yu' ptsuwa'jmeesa's peesu'nja jĩ'?
43004012	Cue'sh yatsgawe'sh Jacobcu naa cafya's pjaande yu' pa'cywa'j, atsa' tyajy nchi'cwe'shva cyteety pa'qui' tajcytyi yuswa'j vite' tyãawe'sh tundywa'j yã'jrra. Atsa' indya' ¿cue'sh yatsgawe'sh Jacobte jytjaacue váa walasane'nga? jĩte',
43004013	Jesus pasrra': —Jyucay maava ayte yu'a's tundysa' yũ'wẽena nes yuutyna.
43004014	Nava andy peesni yu'a's tundyrra', bagachte yujva yũ'wẽemeetyna. Tyãa pa'gatey andy peesni yu'a' tyãawe'sh ũuste yu'ĩtsj na'wẽ nes yuuna, ptsuwa'jmée ĩtyi fi'nzewa'ja's ji'pjucajn.
43004015	Tyã'jĩte' tyãa u'ya' na'jĩnac pas: —Tyã'wẽte', tyãa yu'a's mpees, cyaj yũ'wẽevame'nja, sa' peena yu' naa cafyte pa'cyya' pa'jme'nja.
43004016	Atsa' Jesus we'werra': —I'cue nmi'a's me'jwe pa'yaya', sa' tyãa yacj yuweene'cue ayte' jĩte',
43004017	tyãa u'ya': —Nmi' ji'pjmeetj jĩnac pas. Tyajũ' Jesusa' na'jĩc: —Nmi' ji'pjmeetj jĩrra' isa yuj we'we'i'cue.
43004018	Tyã'wẽ nyafíi yu' tajts nmi'i'cue ji'pju', nava ãchwe'sha' nmi' me', atsa' isa yuj we'wei'cue.
43004019	Tyã'wẽ wẽse'jrra', tyãa u'ya' na'jĩnac pas: —Indya' Dyus yuwe pta'shsaíi ne'nga sũju'tj.
43004020	Cue'sh yatsgatjẽ'jwe'sha' naa vitstety Dyusa's neewe'weya' pcjaacje'. Nava judiuwe'sh yu', Jerusalenterráa Dyusa's neewe'weya' pcjaacjewa'ja' jĩ'i'cue jĩte',
43004021	Jesus pasrra': —Ew mjiyuwe: naa vitste meerrava Jerusalenterráa Dyusa's neewe'wewa'jme'. Dyusa's mteeva neewe'wewa'j en ãjana.
43004022	Samariatewe'sha' Dyusa's ma'wẽ neewe'wewa'ja'sva jiimeei'cue. Nava judiuwe'sha' jiirratja'w Dyusa's neewe'we', nwe'wesa' judiu nwe'sha' naa pa'ga.
43004023	Dyusa's neewe'wewa'j en ãjana jĩ'tj tyãa ena' ãjyã'cj. Atsa' maava ĩshiimée ũusuj jyuca yajcyrra Dyusa's ũusterráa neewe'wesa' ew yuutyna, cue'sh Tata' tyã'wẽ yũuni'scu jytjãasu' naa pa'ga.
43004024	Dyusa' cue'sh na'wẽy cacue ji'pjme' na' mtee mteeva ũsa', atsa' tyã'sna neewe'wesa' ũusuj jyuca yajcyrra neewe'wewa'ja' jĩte',
43004025	tyãa u'ya' na'wẽc pas: —Ũ'cue' jiitj Cristo Dyus tashu yujna, atsa' tyãa pa'jrra jyuca ew pta'shina jĩte',
43004026	Jesus pasrra': —I'cue yacj puuty we'wena u'psa andyíi Dyus tashu yuusatj jĩc.
43004027	Naapcachja' tyãa yacj u'jusawe'sha' shawendna pa'jty. Sa' Jesusa' tyã'wẽ tyãa u'y yacj puuty we'wena ũste uyrra', cuj yajcynaty neeyũu. Nava ¿quĩjya'nga tyãa u'y yacj puuty we'we'? jĩna maa yujva paapẽyi'tsmeeta'.
43004028	Tyajũ' tyãa u'ya' mityja's cytee tyajna' u'cj chjambsu nasaty pta'shya':
43004029	—Naa quiwete ma'wẽ fi'nzeni'sva teech pitstjẽ'j jiyuc tyã'sa' myujwe tjengya'. Tyã' Cristo íina jĩna pta'shte',
43004030	chjambtewe'sha' tjengya' u'jty Jesus ũsnite pa'j.
43004031	Naapcachja' tyãa yacj u'jusawe'sha' Jesusa's na'jĩnaty we'we: —Indya', ¿wẽemeengá'? Pan mẽ' jĩna.
43004032	Nava Jesusa' na'wẽc pas: —I'cue'sha' jiimeei'cue andy quĩj ũ'wa'j ji'pjteva.
43004033	Tyã'jĩte', puuty paapẽyi'ty tyãawe'sh pwe'sh: —Meerra' ¿maa nasa puutsya' cũjvá'ntacy? jĩna.
43004034	Atsa' Jesusa' na'wẽc pta'sh: —Andy Tata jytjãasrra mjĩiya' caajni's cytey yuunirráa, andy ũ'ni na'wẽsa'.
43004035	Ũ' tjẽ'jwa'j pajnz a'tey peejya' jĩ'i'cue i'cue'sha'. Nava tyã'wẽme'. Mjĩinisu mtjengwe vacy, jyuca tjẽ'jniyã'j ũsa', atsa' pcjacjwa'jrráa yã'j peejya'.
43004036	Pcjacjna mjĩisa' deweni's jypa'gawa'j ji'pja', atsa' tyãa pcjacjnisa' ptsuwa'jmée ĩtyi fi'nzewa'jsata', cyaj uujsa' pcjacjsa yacj ja'ndarraj wechwecha yajcyna neeyũutyna e'nzíi.
43004037	Teechsa' uja'c, naapcachja' vite' pcjacje'c jĩni' isa yuja'.
43004038	I'cue'sha' uujsameei'cue, nava andya' pcjacjya' caatj vite nasa uujnisu jĩc.
43004039	Tyã'wẽ tyãa u'y ũ'cue ma'wẽ fi'nzeni'sva jyuca jiyuc jĩna pta'shpa'ga, tyãa chjambte nasa cujsa' Jesusa's ũuste jypa'gaty.
43004040	Sa' Jesus ũsnite tjengya' pa'jrra', Jesusa's wala neevishaty tyãawe'sh yacj cytee pta'shna neeyũucajn. Atsa' e'nz encu cytee fi'nze, Dyus yuwe's pta'shna.
43004041	Atsa' tyã's wẽse'jrra', Jesusa's ũuste jypa'gasa' jweeíirráaty pejna.
43004042	Sa' tyãa u'ya's na'wẽty we'we: —I'cue pta'shnirrá's jiyumée, cue'sh yuutja'w tyajy we'weni's wẽse'jrra jiyu Dyus tashu yuusa Cristoteva, maatyva jyuca nwe'wesa.
43004043	Tyajũ' e'nz en scjẽwniijũ', Jesusa' Samariajũ casejna u'cj Galilea quiweníi.
43004044	Jesusíi we'werrava: Dyus yuwe pta'shsa' maa yujva peecy quiwetey yu' wendyni fi'nze'tsmeeta' jĩc tyãasac Galilean u'j.
43004045	Atsa' Galileate pa'tje', cyteewe'sh yu' wala wechana jypa'gaty, Jerusalen fiestan u'jsa' uyne'ta Jesusa' ma'wẽ yũuteva tyãasaty tyã'wẽ yũu.
43004046	Jesusa' Galilea quiwete pa'cj Caná chjambte, yu'a's vino vitcu nyafíi cytee. Atsa' cytey teech pitstjẽ'j ũsu'c ne'jue'sha's jycaaj pu'chsa. Tyã' teech nchi'c wala ãtsa'sa ji'pju'c Capernaum chjambte.
43004047	Sa' Galileatey Jesus shawendna pa'jni's jiyurra', tyãa pitstjẽ'ja' puuty uyna cũjrra', na'jĩnac pytjaa we'we: —Andy yatna mejca, andy nchi'ca's nuycatyjiya'. Tyã'wẽme', uutsyã'ja' jĩte',
43004048	Jesus pasrra': —I'cue'sha' andy ãjani's caavya'ja'jmeete yu', andya's jiyumeene'cue quimteva.
43004049	Tyã'jĩte', tyãa pitstjẽ'j yu' na'jĩc: —Dund myuj, andy nchi'c uumeyna.
43004050	Tyajũ' Jesusa' na'jĩc: —Yatna shawendna me'j. Iindy nchi'ca' catyjiyã'jrra ũsa'. Tyã'jĩte', tyãa pitstjẽ'ja' Jesusa' isa yuj we'wene' sũjna yatna shawendna u'cj.
43004051	Sa' yatte pa'jatste', tyã'sna selpisaawe'sh pu'tjengya' casejrra' na'wẽty pta'sh: —Iindy nchi'ca' catyjiyã'cj jĩna pta'shte',
43004052	tyãa pitstjẽ'ja' pẽjycu: —Andy nchi'c ãtsã'sa' ¿ma'wẽnga wẽtcuẽ' yajcy? jĩte': —Jũ'na la unatec cacuesec ũchja jĩnaty pta'sh.
43004053	Atsa' neya' yajcycu tyãa oratey Jesusa': Iindy nchi'ca' catyjiyã'jrra ũsa' jĩni's. Tyajũ' tyãa pitstjẽ'ja' Jesus quimteva jiyurra' tyajy ũuste jypa'gac, yattewe'shva tyã'wẽy.
43004054	Tyã'wẽ Judeajũ shawendna Galileate pa'jrra ãtsa'sa's nuycatyjini yacja' e'nz usyã'ja' Jesus ãjani's caavya'ja'jni'.
43005001	Tyãa e'su' judiuwe'sh fiesta en ãjatscu yu', atsa' Jesusa' Jerusalenna qui' u'cj.
43005002	Tyãa chjambte' ĩicja'jni yu' ji'pju'ty piisháa ca'ga'jni vity utyate. Tyã' Betesda yaase' hebreo yuwete. Ãtsa'sa pa'jrra ũswa'j tajts ajtec tyundeni yu', yat pwa' na'wẽsa.
43005003	Cyte' wala cuj ãtsa'sa ũsu'ty, uyya' ãjasamée, chinda puuplesa, vite' ẽseya' ãjasamée tyã'wẽsaty ũytjasna ũsu', yu' ẽsetspcachja' cytee cjẽeya' sũjna.
43005004	Tyã'wẽ maa enteya' Dyus angel quĩjrra yu'a's quẽese'je'c, naapcachja' maa yatste cjẽjena tyã' jyuca catyjirrac neeyũ' quĩj wee ji'pjrrava.
43005005	Cyteea' teech pitstjẽ'j treinta y ocho añu ãtsa'na ũssac tycaa ũsu'.
43005006	Atsa' tyã'sna Jesus uyrra' tyacue tyach ãtsa'na ũste jiyurra', pẽjycu: —¿Catyji wẽenga'? jĩte',
43005007	ãtsa'sa pasrra': —Yu' ẽsetspcachja' yu'te andya's acjwa'jsa quim yujva meeta'. Andy cjẽe wẽjetspcachja' vite cjuẽ'y cjẽje'ty jĩte',
43005008	Jesusa' na'jĩnac jycaaj: —Quiiterra iindy pusrra deeni's tũ'srra me'j jĩtspcachja',
43005009	naa dundtey tyãa pitstjẽ'ja' catyjiyã'jrrac neeyũu. Sa' tyajy pusrra deeni's tũ'srra u'cj. Nava judiuwe'sh qui'sni ente tyã'wẽ dee pusni's tũ'srra u'juetste uyrra',
43005010	judiuwe'sha' na'wẽty pẽjy tyãa pitstjẽ'j catyjisa's: —Ãchja' qui'swa'j ena' atsa' tyã'wẽ tũ'srra u'juwa'j ji'pjmeeng jĩte',
43005011	tyãa pitstjẽ'ja' pasrra na'jĩc: —Andyna nuycatyjisaíic tyã'wẽ jycaaj: Iindy pusrra deeni's tũ'srra me'j jĩpa'ga tyã'wẽ tũ'srra u'juetstju.
43005012	Atsa' judiuwe'sha' qui'quin paapẽjytyi: —Tyã'wẽ jycaajsa' ¿quimga yu'? jĩte',
43005013	tyãa pitstjẽ'j catyjisa' jiyuya' ãjame' quim tyã'wẽ nuycatyjiteva. Cyteea' nasa wala cuj ũste', tyãa catyjisa' jiimeec yu' maa dyi'j casejrra Jesusa' u'tjeva.
43005014	Tyãa e'su' Jesusa' dyuus yatte tyãa pitstjẽ'j catyjisa's puuty uyrra', na'jĩc: —Ãchja' catyjngu neeyũu na', naa weete jytjaacue ñussa pa'cjamen pa'yajcy mfi'nze, ewmée yũuna u'jumée jĩte',
43005015	tyãa pitstjẽ'j u'jrra' judiuwe'shtyi pta'shcu: —Andyna nuycatyjisa' Jesusga yu' jĩna.
43005016	Tyãa pa'gaty judiuwe'sha' Jesusa's ajtserra icj wẽe, qui'sni ente tyã'wẽ ãtsa'sa's nuycatyjipa'ga.
43005017	Tyajũ' Jesusa' judiuwe'shtyi na'wẽc we'we: —Andy Tata' naa enteva mjĩina ũsa', tyãa pa'gatj andyva mjĩ'.
43005018	Tyã'jĩte', judiuwe'sha' jweeíirráaty Jesusa's icj wẽena quiite. Tyã'wẽ qui'swa'ja' jĩna jycaajni leyrrá's nwẽese'jmée andy Tata' Dyusa' jĩ'c na' tyãava Dyus na'wẽysatj jĩ'ne' sũjrraty tyã'wẽ icj wẽena quiite.
43005019	Tyajũ' Jesusa' na'wẽc pta'sh: —Isatj we'we', andya' Dyus Nchi'ctju, nava andyrráa yu' mjĩiya' ãjame'nja. Andy Tata ma'wẽ mjĩite', tyajy mjĩini's tjengrra yuurráatj tyã'wẽy mjĩiya' ãja'.
43005020	Tyãa pa'gatey Tata' andya's peeygãjrra tyãa quĩj mjĩitsrrava jyuca pta'shi'c andya's. Tyãasa ãchj uyi'cue tyãate jweeíirráa walasaty caavya'ja'jana, atsa' tyãaty uyrra' i'cue'sha' cuj yajcyna neeyũune'cue.
43005021	Tata' ma'wẽga uusaaty ĩtyi vitu', tyã'wẽy andyva ĩtyi vitu'nja maatyva.
43005022	Ãchja' Tata' yuuwesaty castigãywa'ja's jyuca andyrrarráanac nvijt, tyãasa ãchja' yuuwesaty castigãywa'ja's Tata' quim yujtyva tjengwa'jsame'.
43005023	Tata'sva ma'wẽta nwẽese'je', tyã'wẽy andynava jyucaysa nwẽese'cjancu tyã'wẽ yũu. Andyna nwẽese'jsame' andyna caajsa Tata'sva nwẽese'jsameerra tyã'wẽ yuutyna.
43005024	Isatj we'we': Maava andy pta'shni's jypa'yajcy wẽse'jrra andyna caajsa's ũuste jypa'gasa', bagachte yujva ptsumée ĩtyĩ fi'nzewa'ja's ji'pjutyna. Tyã'wẽ yũusa' ewmeete nviitni yuumée, uuwa'ju cutyi'jrra bagachte yujva ptsumée ĩtyi fi'nzewa'tje nviitnisa yuuna.
43005025	Isatj we'we': Ptsumée ĩtyi fi'nzewa'j en pa'jana jĩ'tj tyãa ena' ãchjíia'. Atsa' uusaawe'sha' Dyus Nchi'c we'weni's wẽse'jrra cytey yuusá' ĩtyi fi'nzewa'ja's ji'pjutyna.
43005026	Tyãa pa'gatey andy Tata' ĩtyĩ vit-ya' ãjãwa'ja's ji'pja', sa' andynava ũscu tyã'wẽ ĩtyi vit-ya' ãjãwa'ja's.
43005027	Sa' yuuwesaty castigãywa'ja'sva andya'síirráac ũs, andya' Dyus Nchi'c Nasa Yuusatj naa pa'ga.
43005028	Tyã'wẽ Dyus Nchi'c we'weni ptjũusete', uusaawe'sha' pendaniijũ casejwa'j en pa'jana jĩna pta'shte', fiy yuj we'we'c sũjna yaacynuwe.
43005029	Tyãa en ãjte', uusaawe'sha' pendaniijũ ĩtyi yuurra casejetyna, ew yũuna fi'nzesa' ewte u'jya', naapcachja' ewmée yũuna fi'nzesa' ewmeete u'jya' ĩtyi yuutyna.
43005030	Andyrráa yu' quĩjya'va ãjame'nja. Andy Tata jycaatjerráatj yuuwesaty castigaĩ'. Andy ũuste peecyrráa yajcyrra tyã'wẽ yu'tsmeetj, tyãasa andy castigãyni' isasata'. Andyna caajsa ma'wẽ jytjãaste' tyãarrá'stju cytey yu'.
43005031	Andy ma'wẽsateva quimva pta'shwa'jsa ji'pjmée peecyrráa tyã'wẽsatj jĩte', isa yujna sũjwa'ja's ya'ji'pju'tsme'.
43005032	Nava tyã'wẽ ãjawa'jsa yuja' jĩna andy ju'ngu we'wesa ũsa', atsa' andya' jiitj tyajy we'weni' isasa yuja'.
43005033	I'cue'sha' Juan tashte paapẽjyya' caaji'cue, atsa' tyã' isa yuj pta'shcu andy quimteva.
43005034	Andya' naa quiwetewe'sh andy ju'ngu we'weni's peejymeetj. Nava i'cue'sha' Juan pta'shni's jiiyã'jrra', tjẽymée ewte neeyũuwa'ja's pacuecajnrráatj tyã'jĩ.
43005035	Juana' eena'te caafi'nze'jwa'jsa's tuutje'jsac yu', atsa' i'cue'sha' wa'lmée i'cue Juan pta'shni's jypa'gana ũsu' manz enrráava.
43005036	Nava andyna tuutje'jna isa pta'shsa yu' manzva ji'ptju, Juan pta'shnite jytjaacuesa. Andy mjĩini' andyna tuutje'jna isa pta'shsata'. Na'wẽ mjĩitj nava andy Tata jycaajnirráatytju tyã'wẽ yu', Dyus caajnisa yuj yu'ne' sũjcajn.
43005037	Tyã'wẽy andyna caajsava isac pta'shi' andya's tuutje'jna. Tyã'wẽteva, i'cue'sha' bagachte yujva tyajy we'weni's iiwẽse'jmeene'cue, sa' tyã'sa' iiuyvameene'cue.
43005038	Sa' tyajy caapiya'jni'sva i'cue'sh ũuste ji'pjmeene'cue, tyãasa i'cue jypa'gaya' ãjã'tsmée, andya's Tata caatjeva.
43005039	I'cue'sha' jypa'yajcy i'cue leeĩ', ptsumée ĩtyĩ fi'nzewa'ja's ji'pjuya'. Atsa' tyãa libru' andya's pta'shsaíirrá'.
43005040	Macue tyã'wẽrrava, i'cue'sha' andy tashte utya'tsmeei'cue ĩtyi fi'nzewa'ja's ji'pjuya'.
43005041	Naa quiwete nasa andya's tuutje'jni's jytjãasu'tsmeetj.
43005042	Andya' i'cue'shtyi ew jiitj, i'cue'sha' Dyusa's wendyi'tsmée i'cue.
43005043	Tata caatje' yuwe'tj, nava i'cue'sha' andya's jypa'ga'tsmée i'cue. Nava Dyus caajnisamée vite pa'jvatsa', tyãa yu'sa' jypa'gane'cue.
43005044	¿Ma'wẽ yũurra andya's jypa'gaya' ãjaqui'cue, nasaa pwe'sh puuty ew tuutje'jnirráana jytjãasrra, Dyus teechrráasa tuutje'jni yu'sa' jypa'gameerra'?
43005045	Andy Tata tashte i'cue'shtyi ewmée yuwe ũswa'jsana sũjuvá'cue andya' tyã'wẽmeetj. Tyã'wẽ i'cue'sh ma'wẽsateva andy Tata tashte pta'shsa' Moisesíirrá', i'cue'sh nacue wala ewrráa we'we'i'cue tyãa.
43005046	Moises we'weni's jiyuvatsa', andya's jypa'gane'cue, Moisesa' andynaíirráac tuutje'jna fi'j naa pa'ga.
43005047	Nava tyajy fi'jni's jypa'gameerra', ¿ma'wẽ andy we'weni's jypa'gaya' ãjaqui'cue?
43006001	Tyãa ensu' Jesusa' Galilea ĩcj cuten u'cj, tyãa ĩcja's Tiberias jĩ'ty.
43006002	Tyã'wẽ naa quiwete quim yujva vit-ya' ãjanimeesa's caavya'ja'jna ãtsa'satyva nuychjãchjapa'ga, nasa wala cuj pcjaacjena Jesus e'stey u'jty.
43006003	Atsa' Jesusa' tjã'j vitsna u'jrra cytee cachcu tyãa yacj u'jusawe'sh yã'jrra.
43006004	Tyajũ' Judiuwe'sh fiesta Pascua en ãjatscu yu' tyãa ensu'.
43006005	Atsa' nasa wala pcjaacjena yujte uyrra', Jesusa' Felipe's na'jĩnac pẽjy: —¿Mtee ũ' weyuucytja'w nasa jyucaysaty puutswa'j?
43006006	Nava Jesusa' Felipe ma'jĩteva jiyuya'rráac tyã'wẽ pẽjy, ma'wẽ yũuwa'ja'sva jyuca jiiyã'jrrava.
43006007	Atsa' Felipe' na'wẽc pas: —Dos cientos peso pan weyrra jyucaysaty pe'ltenderra peesu'svatsva, ãjmeena jĩte',
43006008	Jesus yacj u'jusa Simon Pedro nyacj Andresa' na'wẽc pta'sh:
43006009	—Ayte teech cuẽ e'nz wendy tajts cebada pan ji'pjsa ũsa'. Nava cyanzrráasa yuja' ¿ãjma'c? jĩte',
43006010	Jesusa' tyãa yacj u'jusawe'shtyi': Mcaachi'jwe jyucaysaty jĩnac jycaaj. Atsa' cinco mil pitstjẽ'jsa cyaanzcuẽesay tyacsu cachna scjẽwtyi.
43006011	Atsa' Jesusa' pantyi' jypa'garra', Dyusna wechana'va tyãa yacj u'jusawe'shtyi ũsu'scu. Atsa' tyãawe'sha' cyaanzcuẽesaytyi puutsna scjẽwtyi sumbapcach. Wendynava tyã'wẽytyi yũu, macue ũ'rrava tyicpcach.
43006012	Tyajũ' jyucaysa tyicna scjẽwte', Jesusa' jycaacj tyãa yacj u'jusawe'shtyi': —Jyuca mepcjacjwe pe'la quijyasaatyi' quĩjva vitucajmen jĩte',
43006013	doce canastate utaty pcjacj tyãa tajts cebada pan quijyasaatyi'.
43006014	Tyã'wẽ Jesus yuurráa maa yujva ãjanimeesa's vitte uyrra', nasa' na'wẽty wechana we'we: —Naa yuurrá' isa Dyus yuwe pta'shsa yuj yu'ga, naa quiwete pa'jana jĩ'ty tyãaga yu' jĩna wecharra', ãandyijimée jycaajwa'jsa qui'pya'vaty yu'. Atsa' Jesus jiyurra',
43006015	tyãarráa tyuteena u'cj tjã'j vitste pa'j.
43006016	Chji'ndyna quĩinite', Jesus yacj u'jusawe'sha' ĩcj pucate quĩjrra,
43006017	barcote cjẽena'va ĩcjuy ctejcana u'jty Capernaumte pa'jya'. Tyã'wẽ jyuca chji'ndyni yã'tjeva Jesusa' shawendna quĩjmeyna,
43006018	barco ĩcjuy u'juetspcachja', wejyaa wala quiiterra ĩcja's seena' wala quẽese'cj.
43006019	Tyã'wẽ seena' yuutsteva ĩcj pyãjsu jyu'j u'juetsrra', Jesusa's ĩcj cajcuesu yujte uytyi, sa' wala ũucjtyi.
43006020	Atsa' Jesusa' na'wẽc we'we: —Ũucjnuwe, andytju jĩte',
43006021	wala wechana jypa'gaty barcote. Sa' yaacynimeete naa dundtey ĩcj cutete pa'jty.
43006022	Cuscuscjẽ' Jesusa' cytee meeyã'tje', tyãa yacj u'jusawe'shva meete', nasa' barcote cjẽena' u'jty Capernaum chjambna Jesusa's pacueya'. Tyã'wẽ Jesus yacj u'jusawe'sh teech barcote cjẽerra u'tje', Jesus yu' tyãawe'sh yacj u'jmeeteva jiyurrane'ta pacueya' u'jna ũsu' ĩcj cuteju nasa neeyũusa'. Jesusa' Dyusna wecharra pan puutscu tyãa ja'ndate barco pa'jne'ta Tiberias chjambuj yuusa, atsa' tyãatety cjẽerra pacueya' u'j.
43006025	Sa' ĩcj cutete pa'jrra Jesusa's uyrra pẽjytyi: —Indya' ¿ma'wẽnnga ayte pa'j? jĩte',
43006026	Jesusa' na'wẽc pas: —Isatj we'we', i'cue'sha' pana's tyicpcach ũ'rrarráa i'cue tyã'wẽ andya's pacué'. Nava andy tyã'wẽ maa yujva ãjanimeesa's vittju tyã's yu' jiyurra tyã'wẽ yu'tsmeei'cue.
43006027	Tyic ũ'rra fi'nzewa'jrrá's pacuewa'jme', wejyva ũ' bagachte yujva ptsumée ĩtyi caafi'nze'jwa'jsa's pacueewa'ja'. Atsa' Dyus Nchi'c Nasa Yuusa' tyã'wẽ ptsumée ĩtyi fi'nzewa'ja's ũsu'nja, tyã'wẽ yũuwa'ja's andy Tata' ũscu naa pa'ga jĩc.
43006028	Tyã'jĩte', na'wẽty pẽjy: —¿Ma'wẽ yũucytja'w Dyus jycaajnityi' cytey yuuna fi'nzeya'? jĩte',
43006029	Jesusa' pta'shcu: —Dyus jycaajnityi' cytey yuu wẽerra', andya's mpa'gawe, andya' Dyus caajnisatj naa pa'ga jĩc.
43006030	Atsa' qui'quin pẽjytyi: —Indya' Dyus caajnisane'nga sũjna cue'sh ew jiyucajn ãchja' ¿quĩj caavya'ja'jya'vanga?
43006031	Cue'sh yatsgawe'sh manteywe'sha' nasa u'pnimée quiwesu u'jurra', ũ' maná yaasesa's ũ'ty. Atsa' tyã'wẽ yũuni's Dyus librute na'wẽc we'we': Dyusa' cielujũ ũ'a's puutscu jĩ'c.
43006032	Atsa' tyã'jĩte', Jesusa' na'wẽc pas: —Isatj we'we', cielujũ ũ'a's Moises puutsme'. Cielujũ ũ'a's andy Tatac puuts.
43006033	Atsa' Dyus puutsni ũ' cielujũ quĩisa' naa quiwetewe'shtyi ptsumée ĩtyi caafi'nze'jwa'jsa'.
43006034	Tyã'jĩte', na'wẽty pẽjy: —Cue'shtyi jype'jsa, cielujũ quĩisa ũ'a's pejca puutsune'nga cue'shtyiva jĩte',
43006035	Jesusa' pta'shcu: —Ũ' ĩtyi caafi'nze'jwa'jsa' andytju. Atsa' maanzcuẽesava andy tashte pa'jsa' bagachte yujva wẽemeetyna. Sa' tyã'wẽy andyna ũuste jypa'gasa' peena yu' yũ'wẽemeetyna.
43006036	Andya' quimrrava i'cue'shtyi pta'shyã'tj, nava i'cue'sha' macue uyrrava, andya's cielujũ quĩisana sũju'tsmée i'cue.
43006037	Macue i'cue'sh yu' andya's jypa'gameeteva, andy jype'cjan Andy Tata ducjnisawe'sh yu' jyucaysa andy tashterrarráa pa'jatyna. Atsa' maava andy tashte pa'jsatyi' ajtsemée wechana jypa'ga'nja.
43006038	Tyã'wẽ cielujũ quĩjrrava peecy andy ũus yaacynirrá's cytey yuuya' yuwe'tsmeetj. Andy Tata ma'wẽ yũucaatje' tyã'srráanatj cytey yuuya' yuwé'.
43006039	Andy Tata' andy jype'cjan ducjnisatyi' teechrráa yujva iviitu jytjãasu'tsme', cyajíi andya' nmej ente' qui' ĩtyi vitu'nja.
43006040	Andyna caajsa jytjãasni' na'wẽ': maava jyucay Dyus Nchi'ca's ũuste jypa'gasa' ptsumée ĩtyi fi'nzewa'ja's ji'pju jytjãasu'c. Tyãa pa'ga tyã'wẽ ũuste jypa'gasatyi' andya' nmej ente' qui' ĩtyi vitu'nja.
43006041	Tyã'wẽ andyíi ũ' cielujũ quĩisatj jĩpa'ga judiuwe'sha' Jesusa's atsewe'weya' tacjtyi:
43006042	—¿Naa pijtsíi Jose nchi'cmeená'? Sa' ¿ma'wẽga cielujũ quĩisatj jĩna we'we'? Tyã'jĩcajmeníi cue'sha' tyajy neywe'shtyi ew jiitja'w.
43006043	Tyajũ' Jesusa' tyã'jĩni's jiyurra', na'wẽc we'we: —Maa yujva tyã'wẽ atsewe'wen ũswa'j ji'pjmeei'cue.
43006044	Andya' Tata jycaajnisatj atsa' tyãaíi andy tashte cuutya'tje yuurráa tyãatyi' jyucaysaty nmej ente' ĩtyi vitu'nja.
43006045	Tyã'wẽ yũuwa'ja's Dyus yuwe pta'shsa librute na'wẽ fi'jni ũsa': Dyusa' caapiya'jana jyucaysaty ¿jĩ'tsmeená'? Cyajíi maava andy Tata caapiya'jni's wẽse'jrra tyajy jycaajnity cytey yuusa yuurráa andy tashte pa'jatyna.
43006046	Maa yujva Dyusa's iiuymeeta'. Andy yuurráa Dyus tashu yuusatj na' tyã'sna iiuytju.
43006047	Andya' isatj we'we': Andya's jypa'gasa' ptsumée ĩtyĩ fi'nzewa'ja's ji'pjutyna,
43006048	tyãasa ptsumée ĩtyĩ caafi'nze'jwa'jsa ũ'a', andytju.
43006049	Cue'sh yatsga manteywe'sh nasa u'pnimée quiwesu u'jurra' maná yaasesa's ũ'rrava, pejca uu ena's ji'pjuty.
43006050	Nava andya' cielujũ quĩisa ũ'a'stju pta'shi', tyã'sna ũ'rra' uucajmen.
43006051	Andyíi cielujũ quĩisa ũ' ĩtyisatj. Maava tyãa ũ'a's ũ'sa', bagachte yujva uumée ĩtyi fi'nzewa'ja's ji'pjutyna. Atsa' ũ' andy ũsu'nja tyã' andy cacue', cyaj maa nasava ptsumée ĩtyi fi'nzewa'ja's ji'pjucajn tyã'wẽ andy cacue's ũsu'nja.
43006052	Tyã'jĩte', judiuwe'sha' na'wẽty puuty ya'paapẽyi': —Naa pitstjẽ'ja' ¿ma'wẽ tyajy cacue's cue'shtyi puutsya' ãjacy? jĩte',
43006053	Jesusa' na'wẽc pta'sh: —Andya' isatj we'we': Dyus Nchi'c Nasa Yuusáa cacue's ũ'rra tyajy eenava tundymeerra yu', ptsumée ĩtyi fi'nzewa'ja's ji'pjumeene'cue.
43006054	Atsa' maava andy cacue's ũ'rra andy eenava tundyrra yuurráa ptsumée ĩtyi fi'nzewa'ja's ji'pjutyna, cyaj tyã'wẽ yũusatyi' andya' nmej ente' ĩtyi vitu'nja.
43006055	Tyãa pa'gatey andy cacue' peena yu' cwẽeje'jmeena, atsa' andy eeva peena yu' cyũ'wẽ'jmeena.
43006056	Maava andy cacue's ũ'na tyã'wẽy andy eenava tundysa', bagachteva andy yacj ij ũsuna, atsa' andyva tyãa yacj ij ũsu'nja.
43006057	Tata' andyna caacj tyã' ĩtyĩsa'. Tyãa pa'ga andyva ĩtyĩsatj. Atsa' andyva Tata yacj ma'wẽ ĩtyĩsatca'w, tyã'wẽy ĩtyĩ fi'nzewa'ja's ji'pjutyna maava andy cacue's ũ'sa'.
43006058	Cielujũ quĩisa ũ'a'stju pta'shna we'we'. Cue'sh yatsgawe'sh manteywe'sha' maná yaasesa's ũ'rrava pejca uu ena's ji'pjuty. Nava naa ũ'a' tyãa maná na'wẽsame'. Maava naa ũ'a's ũ'rra', bagachte yujva ptsumée ĩtyĩ fi'nzewa'ja's ji'pjutyna jĩnac pta'sh.
43006059	Jesusa' tyã'wẽc pta'sh Capernaumte judiuwe'sh pcjaacjenite.
43006060	Atsa' tyã'wẽ caapiya'jni's wẽse'jrra', tyãa yacj u'jusawe'sh maaíi yu' na'wẽty we'we tyãawe'sh pwe'shrráa: —Na'wẽ pta'shni', wala tjẽya' jiyuwa'j, atsa' ma'wẽ yujva ya'jiyu'tsme'.
43006061	Nasa jiyumeerra cuj jwend we'wena ũste Jesusa' jiyurra', na'jĩc: —Andy pta'shni's jiyumeerra ũuscha yaaqui'vá'cue.
43006062	Tyã'wẽ jiyumée ũsrrava, Dyus Nchi'c Nasa Yuusa' cielun teecatste uyrra', ¿maa sũjuqui'cue?
43006063	Na'jĩ'tj na': Dyus Espiritu' ĩtyi caafi'nze'jsa', atsa' tyãarrá'stju we'wena pta'shi', naa quiwete ũ'rra ĩtyĩ fi'nzeni's pta'shi'tsmeetj. Andya' isatj pta'shi' Dyus yacj ĩtyĩ fi'nzewa'ja's.
43006064	Nava maaíi yu' isane' pta'shi' sũju'tsmeei'cue jĩc. Jesusa' dyiicjẽy jiiyã'cj yu' maa tyã'wẽ atsetsteva, sa' quim icjcajn ducjwa'jsateva, tyãa pa'gac dyiicjẽy tyã'jĩna we'we. Sa' qui' we'werra':
43006065	—I'cue'sh maaíi yu' atsetste jiirratj andy Tata cuutya'tje yuurráa tyãawe'sha' andy tashte pa'jatyna jĩna we'we.
43006066	Jesus tyã'wẽ pta'shterráa, tyãa yacj u'jusawe'sh maaíi yu' tyuteena u'jty.
43006067	Tyajũ' Jesusa' pẽjycu docesaty: —¿I'cue'shva andya's tyuteerra u'jya'vacue'? jĩte',
43006068	Simon Pedro' na'wẽc pas: —Cue'sha' ¿quim yacj u'juecytja'w? Indy yuurráa ptsumée ĩtyĩ fi'nzewa'ja's pta'shna ũsngu atsa'.
43006069	Tyãa pa'gatey cue'sha' indya's jiyutja'w, tyãasatja'w indya' Cristo, Dyus ĩtyisa Nchi'cne'nga sũju'.
43006070	Tyã'jĩte', Jesus we'werra': —Andya' i'cue'sh docesaty tyjityjrra pa'yateva, teechsa' echtjẽ'j jĩia' jĩnac pta'sh.
43006071	Jesusa' Simon nchi'c Judas Iscariote's we'werrac tyã'jĩ, Judas tyã'wẽ docesatewe'shrrava Jesusa's icjcajn ducjya'vac yu' naa pa'ga.
43007001	Tyajũ' Jesusa' Galilea quiwesuc u'ju'. Judea quiwesu yu' u'ju wẽeme', cyteea' judiuwe'sh icjya' pacuenaty ũsu' naa pa'ga.
43007002	Judiuwe'sh fiesta wa' vitni en ãjatscu yu',
43007003	atsa' Jesus nyacjwe'sha' na'wẽty we'we: —Ayte ũsmée Judea quiwen me'j, cyaj nasa iindy ju'nguj ũssawe'sh uyuutyna indy na'wẽ yũ'ng tyã'sa's.
43007004	Maava ãate tuutje'j jytjãasutsrra', paatssu u'jumeena. Na'wẽ quimva ãjanimeesa's caavya'ja'ng na' tyãatyi' ãate mcaavya'j maava uycajn jĩnaty we'we'.
43007005	Nyacjwe'shíi yujva Dyus Nchi'cna sũju'tsmeene'ta, tyãasaty ũuste jypa'gameerra' tyã'wẽ we'we.
43007006	Tyajũ' Jesusa' na'jĩnac pta'sh: —Andy u'jwa'j ena' ãjmeya', nava i'cue'sh yu' quĩj enteva u'jya' ewurráane'cue.
43007007	Naa quiwetewe'sha' i'cue'shtyi' atse'tsmeeta', nava andya's atse'ty, tyã'wẽ tyãawe'sh ewmée yũuni's ãatetj pta'shi' tyãa pa'ga.
43007008	I'cue'sha' fiestan me'jrráawe. Andya' yujme'nja, andy u'jwa'j en ãjmeya' atsa'.
43007009	Tyã' we'werra', Jesusa' Galileatee neeyũuc.
43007010	Nava tyajy nyacjwe'sh u'jni e'su', Jesusva fiestan u'cj, quimva jiyunimeete.
43007011	Atsa' judiuwe'sha' na'jĩnaty tyãa fiestate Jesusa's pacuena ũsu': —¿Mtee ũsqui tyãa pitstjẽ'ja'? jĩna.
43007012	Tyãa fiestate' Jesusa's nuywe'wesa yuurráaty susna ũsu'. Viteíi yu': Jesusa' ewsa yuja' jĩtspcachja', vite yu': Ewmeesa', nasaty ĩshiina u'jusarrá' jĩnaty nuywe'we'.
43007013	Nava Jesusa's ew we'wesa yu' maa yujva ãate yu' we'wetsmeeta', judiuwe'shtyi ũucjrra.
43007014	Fiesta ptsuuna u'juetspcachja', Jesusa' dyuus yatte u'carra caapiya'jya' tacjcu.
43007015	Atsa' judiuwe'sha' cuj yajcynaty ũsu' tyãawe'sh pwe'shrráa na'jĩna: —Naa pitstjẽ'ja' ¿ma'wẽrra tyacue wala jiina, maa caapiya'jsa yacj yujva u'jusameerrava?
43007016	Atsa' tyã' we'weni's jiyurra', Jesusa' na'jĩnac pta'sh: —Na'wẽtj caapiya'ja' tyã' andy peecy yajcyrra caapiya'jnisame'. Andyna jycaacj tyajy we'weni'stju caapiya'ja'.
43007017	Maava Dyus jytjãasni's cytey yuuwa'jsa ũsrra', naa caapiya'jni's jiyuna Dyus we'weniteva, meerra' andy peecyrráa yajcyrra caapiya'jniteva.
43007018	Peequíirráa yajcyrra we'wesa', jytujtjesa yuuwa'jrrá'scu jytjãasu'. Nava Dyusrráana tuutje'jsa', Dyus jycaajnirrá'scu isa we'wena pta'shi'.
43007019	Moisesa' leya's fi'jrra ¿i'cue'shtyi ũsyujmeena' vacy? Tyã'wẽteva i'cue'sha' maa yujva ley jycaajni's cytey yu'tsmeei'cue. Tyãasa i'cue andya's icjya'rráa yaaqui' jĩte',
43007020	nasa' na'wẽty pas: —Echtjẽ'j yacj ũsne'nga. ¿Quimga indya's icj wẽje'?
43007021	Tyajũ' Jesusa' na'jĩnac we'we: —Qui'swa'j ente teech nasa ãtsa'sa's nuycatyjitj tyãa pa'garráa i'cue tyacue susya' quiite.
43007022	Nava i'cue'sh yu' qui'swa'j enteva luuch pijtstyi circuncidaĩ'i'cue, Moises jycaajni's nwẽese'jrra. Naa cyaj i'cue ãtsa'sa's andy nuycatyjini yu'sa' tyacue susu'. (Nava ew jiyute yu', Moises tyã'wẽ circuncidãywa'ja's jycaajna tacjme', jwee yatsgawe'shtyi tyã'wẽ jycaaj.)
43007023	I'cue'sha' Moises leya's cytey yuuya' sũjrra i'cue qui'swa'j enteva circuncidaĩ' luuch pijtstyi'. Sa' ¿quĩjya'cue tyacue ũuscha' andy teech pitstjẽ'j ãtsa'sa's qui'swa'j ente nuycatyjirra nviitpa'garráa?
43007024	I'cue'sha' ew jiyumey yu' fiyfiyrráa yajcyna we'wenuwe, naasáa ew jiyurra yuurráa tyã'wẽ dyij yu'ga sũjna we'wewa'ja' jĩnac pta'sh.
43007025	Tyajũ' Jerusalente nasa maaíi yu' na'wẽty puuty paapẽyi': —¿Naa pitstjẽ'ja'síi icjya' pacue'tsmeetyna'?
43007026	Tyã'wẽ pacueetsteva, nasaa cshavyte yajcyyajcymée we'wena ũsa', quim yujva ma'jĩnimeete. Meerra' ¿cue'sh npiitstjẽ'jwe'sha' ew yuj jiyuvá'ntacy naa pitstjẽ'ja' Dyus tashu yuusa Cristoteva?
43007027	Naa pitstjẽ'ja' majuwe'shteva jiitja'w, atsa' isa Dyus caajni Cristo dyijvatsa', tyã'sa' tyãa quiwejuwe'sha' jĩni yuumeena jĩnaty we'we'.
43007028	Atsa' Jesusa' dyuus yatte caapiya'jna ũsíi, sus we'werra na'jĩc: —Andya'sa' jiiyuji'cue majũwe'shteva. Nava andya' peecy yuu wẽerrarráa yuwe'tsmeetj, Dyus caajni ayte ũstju. Tyãa yuurráa isa we'wesa' tyãa caajsa's yu' i'cue'sha' jiyu'tsmeei'cue.
43007029	Tyã'sa' andy yuurráa jiitj, tyajy tashu caajni ayte ũstju naa pa'ga jĩc.
43007030	Tyã'jĩte', tundrra preesu jyũna u'j wẽety, nava quim yujva tund yu' meeta', tyã'wẽ yũuwa'j en ãjmeyne' yu' naa pa'ga.
43007031	Tyã'wẽteva, wala cuj jiyuty Jesusa' quimteva sa' na'jĩ'ty: —Dyus tashu yuusa Cristo quĩjrra', ¿naa pitstjẽ'tje jytjaacue quĩjquĩjva caavya'ja'jya' ãjãma'c? jĩnaty we'we'.
43007032	Nasa tyã'wẽ Jesusa's tuutje'jna ũste fariseowe'sha' wẽse'jrra', sacerdote npiitstjẽ'jwe'sh yacj puuty we'werra', dyuus yat tjengsawe'shtyi caajty Jesusa's tundrra jyũna yuucajn.
43007033	Atsa' preesu'jya' caajni's jiyurra', Jesusa' na'jĩnac we'we: —Andyna caajsa tashna shawendna u'jya'vatj na' i'cue'sh yacj tyachmeerráa pi'cyna ũsya'vatj.
43007034	Atsa' andya's pacuerrava uymeene'cue, tyãa pa'gatey andy u'juetstju cyte' pa'jya' ãjãmeene'cue naa pa'ga.
43007035	Tyajũ' judiuwe'sha' na'wẽty puuty ya'paapẽjyya' tacj: —Naa pitstjẽ'ja' ¿mtee u'tje tyã'wẽ cue'sha' uymée yuucytja'w? Meerra' ¿judiuwe'sh ũsta' vite quiwesu griegowe'sh cshavysu atsa' tyãa griegowe'shtyi váa pta'shya' u'juetsnacy?
43007036	Andya's pacuerrava uymeene'cue, tyãa pa'gatey andy u'juetstju cyte' pa'jya' ãjãmeene'cue naa pa'ga jĩnac we'we' sa' ¿ma'jĩrraqui'c tyã'wẽ we'we'? jĩ'ty.
43007037	Fiesta ptsuuya' nmej en yuutste', Jesusa' yujurra na'jĩnac sus we'we': —Maava yũ'wẽesa ũsrra', andy tashte myujwe tundyya'.
43007038	Andya's ũuste jypa'gasatyi's tyãawe'sh ũuste yu' ptsuwa'jmeesa casejna nes yuuna, Dyus librute we'we'c tyã'wẽ.
43007039	Jesusa' tyã'jĩna we'werra', tyã'sna yaacysa' Dyus Espiritu's jypa'gawa'ja'scu pta'shna tyã'jĩ'. Tyãa ensu' tyãa Dyus Espiritu' pa'jmeycu yu', Jesus yuu cielun tejcameycu yu' naa pa'ga.
43007040	Nasa wala cuj pcjaacjena ũsnite maaíi yu' Jesus pta'shni's wẽse'jrra', na'wẽty we'we: —Naa pitstjẽ'ja' isa Dyus yuwe pta'shsa yujna jĩ'ty.
43007041	Atsa' vite yu' na'jĩ'ty: —Na' Dyus tashu yuusa Cristona jĩ'ty. Nava vite we'werra': —Galileajũ yuja', ¿Cristo' casejma'c?
43007042	Tyã'wẽmeeteíic Dyus librute we'werra': Cristo' jycaajsa David nwe'shrra', David upyni chjamb Belentey casejena jĩ'c jĩnaty we'we'.
43007043	Tyajũ' maaíi yu' Jesus ju'ngu we'wenaty neeyũu, atsa' vite yu' Jesusa's ajtsenaty neeyũu.
43007044	Atsa' maaíi yu' preesu'jrra jyũna u'j wẽerrava, maa yujva tyã'wẽ yu' yũumeeta'.
43007045	Dyuus yat tjengsawe'sha' qui'quin shawendna pa'tje', sacerdote npiitstjẽ'jwe'sh vite' fariseowe'sha' na'jĩnaty pẽjy: —¿?Mjĩitecue tyãa Jesusa's preesu'jrra jyũna yuwe'tsmée? jĩte',
43007046	tyãawe'sh pasrra': —Bagachte yujva naa pitstjẽ'j na'wẽ zhichcue pta'shi'c tyã'wẽsa yu' iiwẽse'jmeetja'w. Tyãasatja'w preesu'jmée.
43007047	Tyajũ' fariseowe'sha' wẽeshũ we'werra', na'jĩty: —¿I'cue'shva vitesa na'wẽy ya'ĩshiijatsvá'cue?
43007048	¿Cue'sh npiitstjẽ'jwe'sh meerrava fariseowe'sh maarrá' tyãa pitstjẽ'j caapiya'jni's jypa'garra ũste i'cue'sha' jiicue'?
43007049	Nava tyãa pitstjẽ'ja's nwẽese'jsa' leya's jiimeesata' na' iiméj seena' ewmeesa nwe'wewa'jmeesa yã'tja'.
43007050	Tyã'jĩte', cytee ũssa teech fariseo Nicodemo yaasesa Jesus tashte cus pa'jya' u'ju'ga tyãa we'werra na'jĩc:
43007051	—Yuuwesa's pa'yarra pẽjymey yu', castigãyya' ãjame'nja'w, cue'sh leya' tyã'wẽ jycaaja'tsme' jĩte',
43007052	tyãawe'sh pasrra': —¿Indyva Galileajũwe'shvá'nga? Dyus libru's mtjeng vacy, sa' jiyune'nga: Galileajũ yu', bagachte yujva Dyus yuwe pta'shsa iicasejmeeta' jĩnaty atsewe'we.
43007053	Tyã'jĩrra', puuty tyuteena u'jty tyãawe'sh yatna.
43008001	Naapcachja' Jesusa' Jerusalenu casejrra Olivos vitsnac u'j.
43008002	Sa' cuscus cusíirráa dyuus yatte shawendna pa'cj. Tyajũ' nasa jyucaysa utyaate', Jesusa' caapiya'jya' cachcu.
43008003	Tyajũ' ley caapiya'jsawe'sh vite' fariseowe'sha' teech u'y canzh yũuna ũste cpajcyrra Jesus tashte nuypa'jty sa' pyãjte tyajrra'
43008004	na'jĩty: —Caapiya'jsa, naa u'ya's canzh yũuna ũsíin cpajcytja'w.
43008005	Tyã'wẽ yũusatyi' Moises leya' cuet wãatatajrrac icjcaja'. Atsa' indya' ¿ma'wẽ jycaajaqui'ng? jĩnaty pẽjy.
43008006	(Cytee ãjmée we'wete', paatyjĩ'cjya' sũjrraty tyã'wẽ paapẽyi'.) Nava Jesusa' quĩitsjurrac quiwete cuseju fi'ja'.
43008007	Atsa' manz usva jwee pẽjyte', Jesusa' capjuterra na'jĩc: —I'cue'sha' maarráava pcal ji'pjmeesa ũsrra', tyãa cjuẽ'y naa u'y cacuete cuet mwãatajwe jĩrra',
43008008	qui' quĩitsjurra quiwete fi'cj.
43008009	Atsa' tyã'jĩni's wẽse'jrra': Cue'shva pcalsane'tca'w sũjrra, casejna u'jty teechteechrraj, nyafyte' jwee ĩishsa cjuẽ'ytyi casej. Tyã'wẽ jyuca casejna u'tje', tyãa u'yrráac cytee neeyũu Jesus ũsnite.
43008010	Atsa' Jesusa' capjuterra ley caapiya'jsawe'sh jyuca casejna u'jnite' tyãa u'yrráa ũste uyrra', na'jĩc: —I'cuena paatyjĩ'cjsawe'sha' ¿mteeta yuu? ¿Maava i'cue's ewmeete nvijt-ya' ãjãmeevá'nta? jĩte',
43008011	tyãa u'ya' na'jĩnac pas: —Maa yujva ãjãmeeta' jĩte', Jesusa' na'jĩc: —Andyva i'cue's ewmeete nvijtme'nja. Me'jwe, nava peena yu' ewmée yũuna u'junuwe jĩc.
43008012	Qui'quin nasa pcjaacjete', Jesusa' na'jĩnac we'we: —Andya' eena'te caafi'nze'jsatj, atsa' maava andy yacj yuusa' eena'te fi'nzewa'ja's ji'pjutyna, sa' bagachte yujva chji'ndyte fi'nzemeetyna.
43008013	Tyajũ' fariseowe'sha' na'wẽty we'we: —Indya' peequíirráa ya'tuutje'jna ũsngu atsa' tyã' cyul yujna jĩte',
43008014	Jesus pasrra': —Macue peequíirrá'ntca ya'tuutje'je', nava andy pta'shni' ĩshiinisame'. Tyãa pa'gatey andya' jiitj majũwe'shrra' qui' maa dyi'j u'juetsrrava. Nava i'cue'sha' jiimée i'cue andy majũwe'shteva sa' maa dyi'j u'juetsteva.
43008015	I'cue'sha' peecy ũus yaacynijũrráa i'cue tyã'wẽ we'we', andy isa we'weni's jiyumey. Nava andya' jiimeerra yu' we'we'tsmeetj.
43008016	Nasa ma'wẽsateva isa jiyurratj we'we', Tata' andya's caacj tyãac ma'wẽ yũuwa'ja'sva andya's pu'chji' tyãa pa'ga.
43008017	I'cue'sh leyte' na'jĩ'c: Yuwe's jiisa e'nzíi tyãa na'wẽrrarráa we'wenisarráa selpiina jĩ'c.
43008018	Atsa' isa we'wesa teechsa' andyíirráatj. Atsa' vite' andyna caajsa Tataíirrá'.
43008019	Tyã'jĩte', fariseowe'sha' na'jĩty: —Iindy Tata' ¿mtee ũsna? jĩte', Jesus pasrra': —I'cue'sha' andya's jiyu'tsmeei'cue, sa' andy Tatanava jiyu'tsmeei'cue. Andy quimteva jiyuvatsa', andy Tatanava jiyune'cue jĩnac pta'sh.
43008020	Dyuus yatte ofrenda ãshni caja pucate caapiya'jna ũsrra', tyã'jĩnac pta'sh Jesusa'. Nava maa yujva preesu'jya' ãjãmeeta', preesu'jwa'j en ãjmeyne' yu' naa pa'ga.
43008021	Jesusa' qui'quin we'werra na'jĩc: —Andya' u'juetstju, atsa' i'cue'sha' macue pacueene'cue, nava andya's uymey i'cue'sh pcalte uune'cue. Tyãasa andy u'juetstju cyteea' pa'jya' ãjameene'cue jĩna we'wete',
43008022	judiuwe'sha' na'jĩty: —Meerra' ¿peecy cusetey uuya'vaváanacy, tyãasa vá' andy u'juetstju cyteea' pa'jya' ãjameene'cue jĩna we'we'cy? jĩte',
43008023	Jesusa' pta'shcu: —I'cue'sha' aytewe'shi'cue, naapcachja' andya' ẽejũwe'shtju. Atsa' i'cue'sha' naa quiwetewe'shi'cue, naapcachja' andya' naa quiwetewe'shmeetj.
43008024	Tyã'wẽrraíitj i'cue'sh pcalte uune'cue jĩna pta'shi'. Tyã'wẽ Dyus caajnisa' andyrráatj jĩna pta'shteva jiyumée yã'jrra', i'cue'sh pcalte uune'cue jĩna pta'shte',
43008025	na'jĩnaty paapẽjy: —Tyã'wẽrra' ¿indya' quimnga? jĩte', Jesus pasrra' na'jĩc: —Andya' quimrrava nyafíi pta'shyã'tj.
43008026	Tyãasa wala pta'shwa'j ji'ptju i'cue'sh ma'wẽsateva ãate pta'shna, tyãa pa'gatey andyna caajsa' ĩshiisame', atsa' andya' tyajy we'weni's wẽse'jrra tyã'wẽ íirráatj pta'shi' maava jiyucajn jĩnac we'we.
43008027	Tyã'wẽ Dyusa' andy Tata' jĩna Jesus pta'shteva jiyumeeta'.
43008028	Tyãa pa'gac Jesusa' na'jĩna we'we: —I'cue'sha' Dyus Nchi'c Nasa Yuusa's ẽete tyajrra yuurráa jiyune'cue quimteva, sa' peecyrráa yu' we'wemée, wejyva Tata cwe'we'jnirrá'sne' caapiya'j sũjune'cue.
43008029	Tyãa pa'gatey andyna caajsa', andy yacj ij ũsa', Tata' andyrráa yu'sa' nviitu'tsme', tyajy jytjãasnirrá'stju cytey yu' naa pa'ga jĩc.
43008030	Tyã'jĩna we'wete', nasa cujsa Jesus ju'ngu yuuty.
43008031	Tyajũ' Jesusa' tyajy ju'ngu yuusaawe'shtyi' na'jĩnac pta'sh: —Andy caapiya'jni's jypumbamée nwẽese'jrra', andy nasa yuurra
43008032	ewsa's jiyune'cue, atsa' tyãa ewsa' ewmeesajũ nwe'wena jĩte',
43008033	tyãawe'sha' na'wẽty pas: —Cue'sha' Abrahan ji'tja'w, sa' bagachte yujva ewmeete yu' fi'nzesameetja'w. Atsa' indya' ¿ma'wẽnga ewmeesajũ nwe'weni yuune'cue jĩna we'we'? jĩte',
43008034	Jesusa' pta'shcu: —Isatj we'we', maava ewmée yũuna fi'nzesa', ewmeete fi'nzesata'.
43008035	I'cue'sha' peecy jii i'cue: selpisa' yat namu na'wẽsame', naasáa peecy nchi'c yuurráa yat namu na'wẽsa'.
43008036	Tyãa pa'ga yat namu na'wẽsa Dyus Nchi'c tyã'wẽ ewmeesajũ nwe'wete yuurráa, isa ewmeete fi'nzesamée yuj yuune'cue.
43008037	I'cue'sha' Abrahan ji'tjeva jiitj, nava andya's icj wẽje'i'cue, andy caapiya'jni's nwẽese'j wẽemeerrarráa.
43008038	Andy Tata cwe'we'jnirrá'stju pta'shi', naapcachja' i'cue'sha' i'cue'sh tata jycaajnirrá's i'cue cytey yu' jĩte',
43008039	tyãawe'sha' na'wẽty pas: —Cue'sh tata' Abrahana' jĩte', Jesus pasrra': —Abrahan luuchvatsa', Abrahan na'wẽy yũune'cue.
43008040	Tyã'wẽteva, andyna ma'wẽ Dyus caapiya'tje', tyã'srráatj isa pta'shi'. Nava i'cue'sha' andya's icjya' yuurráa i'cue pa'pchu'. Abrahana' bagachte yujva tyã'wẽ yũume'.
43008041	I'cue'sh tata ma'wẽ yũute', i'cue'shva tyã'wẽy i'cue yũ' jĩte', na'wẽty pas: —Tyã'jĩcajna', cue'sha' ¿ptamunimeesa luuch vá'ntca'w? Cue'sha' teech tatarráa ji'ptja'w, tyã' Dyusa' jĩte',
43008042	Jesusa' na'jĩnac we'we: —Isa Dyusa' i'cue'sh tatavatsa', andya's ajtsemeene'cue, andya' Dyus tashu caajnitj yuwé' tyãasa ayte ũstju. Andya' peecyrráa yu' yuwe'tsmeetj, andya'sa' Dyuscu caaj.
43008043	Na'sva andy caapiya'jni's jiyu'tsmeei'cue, tyã'wẽ andy we'weni's nwẽese'je'tsmeei'cue, tyãasa i'cue jiyu'tsmée.
43008044	I'cue'sh tata', echtjẽ'ja', atsa' i'cue'sha' tyajy luuchi'cue. Tyã'wẽrraíi i'cue tyajy jytjãasni's cytey yuu wẽje', echtjẽ'ja' nyafiitey nasaa quiicje'jsa' naa pa'ga. Echtjẽ'ja' bagachte yujva ewsa's yũ'tsme', sa' bagachte yujva isa we'we'tsme'. Tyãa yuu tyã'wẽesana na' ĩshiinarráac we'we', sa' caaĩshiija'jsa'.
43008045	Nava andy isa we'weni yu's nwẽese'je'tsmeei'cue.
43008046	I'cue'sha' ¿maarra' andya's pcalsa' jĩna ucje'jya' ãjama'cue? andya' isasarrá'stju pta'shi' atsa'. Andy isasa's caapiya'jatste', ¿ma'wẽtecue andy we'weni's nwẽese'je'tsmée?
43008047	Dyus luucha' Dyus we'weni's nwẽese'je'ty. Nava i'cue'sha' nwẽese'je'tsmeei'cue na' Dyus luuch meei'cue jĩc.
43008048	Tyajũ' judiuwe'sha' Jesusa's na'wẽty atsewe'we: —Indya' Samariajũwe'shngu, tyãasa echtjẽ'j yacj ũsngu atsa' isatja'w tyã'jĩ' jĩte',
43008049	Jesusa' na'wẽc pas: —Andya' echtjẽ'j yacj ũsmeetj, naasáa andy Tata's tuutje'jsarráatj. Nava i'cue'sha' andya's atse'i'cue.
43008050	Andya's wechana tuutje'jni's pacue'tsmeetj. Nava teech ũsa' andya's tuutje'jsa tyã' andy ma'wẽsateva jiia'.
43008051	Isatj we'we': Andy we'weni's cytey yuusa', bagachte yujva uu ena's ji'pjumeetyna.
43008052	Tyã'jĩte', judiuwe'sha' na'wẽty we'we: —Ãchjtja'w wejy ew jiyu, echtjẽ'j yacj ũsteva. Abrahana' uuc sa' Dyus yuwe pta'shsawe'shva uuty. Naapcachja' indya' na'jĩ'ng: Maava andy we'weni's cytey yuurra', bagachte yujva uu ena's ji'pjumeetyna jĩ'ng.
43008053	Cue'sh yatsgawe'sh Abrahana' uuc sa' Dyus yuwe pta'shsawe'shva uuty, atsa' indya' ¿Abrahante jytjaacuesa vá'nga? jĩte',
43008054	Jesusa' na'wẽc pas: —Andyíirráa ya'tuutje'jna pta'shi'nja na' tyã' selpimeena. Nava andya's tuutje'jsa' andy Tata' tyã's i'cue cue'sh Dyusa' jĩna we'we'.
43008055	Nava i'cue'sha' tyãa Dyusa's jii yuuva meei'cue. Nava andya' tyã'sa' ew jiitj. Tyã'wẽ tyã'sa' ew jiirra jiimeetj jĩ'nja na', i'cue'sh na'wẽy ĩishijsa yu'nja. Nava andya' ĩshiimée Dyusa's jiitj, sa' tyajy jycaajni's cyteytju yu'.
43008056	I'cue'sh yatsgawe'sh Abrahana' andy naa quiwete pa'jwa'ja's jiyurra', wala wechana yajcycu, sa' cytey yuuni's jiyurra' wejycu wala wecha.
43008057	Tyã'jĩte', judiuwe'sha' na'wẽty weech we'we: —Indya' cincuenta añu yujva mée ji'pjngu, sa' ¿ma'wẽnga tyã'wẽ Abrahana's uy? jĩte',
43008058	Jesus pasrra': —Isatj we'we', Abrahan meeíin, andya' ũsyã'tj yu'.
43008059	Tyã'jĩte', judiuwe'sha' ũusacharra', Jesusa's cuet wãatatajya'vaty yu'. Nava Jesusa' tyãawe'sh cshavysuy dyuus yatu casejna u'cj, quim yujva jiyunimeete.
43009001	Jesusa' u'juetsrra', teech pitstjẽ'j naa quiwete upyjí uyya' ãjasame'scu puuty uy.
43009002	Atsa' tyãa yacj u'jusawe'sha' Jesusa's na'wẽty paapẽjy: —Naa pitstjẽ'ja' ¿quĩj yuupa'gaqui'c tyã'wẽ yafy ji'pjmée upyna ũsu'? ¿Tyajy pcalpa'ga ma'c tyã'wẽ ñus ji'pju, meerra' neywe'sh pcalpa'ga vá' tyã'wẽ yuu? jĩte',
43009003	Jesus pasrra' na'jĩc: —Tyajy pcalpa'gava me', sa' neywe'sh pcalpa'gava meec tyã'wẽ yuu, naasáa Dyus ewuni's ãate caavya'ja'cjanrráac tyã'wẽ yuu.
43009004	Tyãa pa'ga caajsa mjĩia's ãate caavya'ja'jna mjĩiwa'j ji'ptju nee en ũsiyna. Tyã'wẽme' cus yã'tje', quim yujva mjĩiya' ãjameena.
43009005	Andya' naa quiwete nee ũsíirráava, nasaty eena'te caafi'nze'jwa'jsatj.
43009006	Tyã'jĩrra', quiwe's fyne'shju tuupja'rra tyãa pitstjẽ'j yafyte shũshna'va,
43009007	na'jĩnac jycaaj: —Me'j pcji'cyya' Siloé yu'cafyte. (Tyãa Siloea' Jycaajnisa jĩni'.) Tyajũ' tyãa pitstjẽ'ja' u'jrra', yafytyi pcji'cycu, sa' uyna yã'cj shawendna cũj.
43009008	Atsa' tyajy yat utyasuwe'sh vite' nyafíi tyã'wẽ yafy ji'pjmée upysateva ew jiisa' na'wẽty we'we: —Naa pitstjẽ'jí ¿nyafí' lmushnu pẽjyna u'psa meená'? jĩte',
43009009	maaíi yu': —Tyãaíic jĩ'ty. Naapcachja' vite': —Tyãa na'wẽ yuj tjengu'c, nava tyãame' jĩ'ty. Nava tyãa pitstjẽ'j yu': —Andyíitj jĩc.
43009010	Tyajũ' pẽjytyi: —Indy upynijũjy uyya' ãjameerra', ãchja' ¿ma'wẽ yuurranga uyya' ãja'? jĩte',
43009011	pta'shcu: —Teech pitstjẽ'j Jesus yaasesa' quiwe's fyne'shju tuupja'rra andy yafyte shũshna'va na'jĩc: Me'j pcji'cyya' Siloé yu'cafyte jĩte', u'jna'va pcji'cytju, atsa' andy yafya' pjatety atsa' uyu'tj jĩte',
43009012	paapẽjytyi: —Indya's tyã'wẽ caajsa' ¿mtee ũsna? jĩte': —Jiimeetj jĩnac pas.
43009013	Tyajũ' tyãa pitstjẽ'ja's pe'jna u'jty fariseowe'sh tashna.
43009014	Jesus tyã'wẽ quiwe's fyne'shju tuupja'jrra uyya' ãjasame's yu'tse'jni' qui'swa'j enne' yu'.
43009015	Atsa' fariseowe'sha' qui' paapẽjytyi tyãa pitstjẽ'ja's: —¿Ma'wẽ yũurranga ãchja' uyya' ãja'? jĩte', na'jĩnac pta'sh: —Quiwe's fyne'shju tuupja'rra andy yafyte shũshcu, atsa' pcji'cytju sa' uyya' ãjatj jĩc.
43009016	Tyajũ' fariseowe'sh maaíi yu' na'wẽty we'we: —Tyã'wẽ yũusa' Dyus luuch meena, qui'swa'j ena's qui'su'tsme' na' jĩte', vite' na'wẽty we'we: —Pcalsarra', ¿ma'wẽ tyã'wẽ quim yujva ãjãnimeesa's caavya'ja'jya' ãjãcy? Tyajũ' tyãawe'shíirráa tyã'wẽ we'werra', puuty puiindyi'ty neeyũu.
43009017	Sa' tyãa pitstjẽ'ja's qui' paapẽjytyi: —Iindy yafya's yu'tse'jsa' ¿quimna sũju'nga? jĩte': —Tyã' Dyus yuwe pta'shsana sũju'tj jĩnac pas.
43009018	Tyã'wẽ upynijũjy uyya' ãjasameerrava ãchja' uyu'tj jĩteva, judiuwe'sh yu' tyã'wẽne' yu' sũju'tsmeeta'. Sa' tyãa pitstjẽ'j neywe'shtyi pa'yarra',
43009019	paapẽjytyi: —¿Naa tyã'wẽ i'cue'sh luuch upynijũjy uyya' ãjasameena vacy? Sa' ¿ma'wẽ yũurraga ãchja' uyya' ãja'? jĩte',
43009020	neywe'sh pasrra': —Na' cue'sh luuch yuja', tyã'wẽ upyjíi uyya' ãjasameeteva tyã'sa' jiitja'w.
43009021	Nava jiimeetja'w ma'wẽ yũurrane' ãchja' uyya' ãja'. Sa' quim tyã'wẽ yafytyi' yu'tse'tjeva tyã'snava jiimeetja'w. Tyã's yuu mpẽjywe, tyã' tjẽ'jsayã'ja' na' tyãa pta'shina.
43009022	Paapẽysatyi' ũucjrraty tyã'wẽrráa pas. Tyã'wẽme' maa tyã'wẽ Jesusa' Dyus caajni Cristo' jĩna tuutje'jena tyã'sa' fariseowe'sha' ajtserra peena yu' tyãawe'sh pcjaacjenite caapa'ja'jya'méety ũsu'.
43009023	Atsa' tyã'wẽ yuuya'vatety ũucjrra: Na' tjẽ'jsayã'ja' na' tyãa pta'shina jĩnarráa pasu'.
43009024	Tyajũ' fariseowe'sha' tyãa pitstjẽ'ja's qui' pa'yarra' na'wẽty we'we: —Dyus dyi'pte ĩshiimée mpeeta'sh. Cue'sha' jiitja'w iindy yafytyi yu'tse'jsa' pcalsateva jĩte',
43009025	tyãa pitstjẽ'j pasrra' na'jĩc: —Pcalsa váana nava andya' jiimeetj. Andya' na'wẽrráa jiitj: nyafí' uyya' ãja'tsmeetj, nava ãchja' uyu'tj jĩte',
43009026	qui' paapẽjytyi: —¿Quĩjga yũu? sa' ¿ma'wẽrraj yũurraga iindy yafytyi' yu'tse'j? jĩte',
43009027	tyã' na'wẽc pas: —Pta'shyã'tj, nava pta'shteva atsewe'we'rráa i'cue. Sa' ¿quĩjya'cue peena pta'shcaja'? ¿I'cue'shva tyãa yacj u'ju wẽje'vá'cue? jĩte',
43009028	na'jĩnaty wẽeshũu: —Indya' tyãa yacj u'jusang. Nava cue'sha' Moises jycaajni's nwẽese'jsatja'w.
43009029	Cue'sha' jiitja'w Dyusa' Moises yacj puuty we'wec. Nava tyãa tjẽ'ja's majũwe'shteva jiimeetja'w.
43009030	Tyajũ' tyãa pitstjẽ'ja' na'wẽc we'we: —Wala yuj fiya', andy yafytyi yu'tse'jsa's majũwe'shteva i'cue'sha' jiyumeete'.
43009031	Maava jiitja'w Dyusa' pcalsawe'sh we'weni's pasu'tsme', naasáa Dyusna yajcyrra tyajy jycaajni's cytey yuusarráatycu Dyusa' pasu'.
43009032	Bagachte yujva iiwẽse'jmeetja'w upyjíi uyya' ãjasameety qui' caauyu'jni yu'sa'.
43009033	Andy yafytyi yu'tse'jsa' Dyus caajnisameevatsa', tyã'wẽ caauyu'jya' ãjawa'jmeene' yu' jĩte',
43009034	na'wẽty wẽeshũu we'we: —Indya' upyjí iindy ũuste pcalrrarráa uta ji'pj upysang na' ¿ma'wẽtenga cue'shtyi yu'cypej wẽje'? jĩna atsewe'werra', neeuty peena yu' jypa'gaya'mée.
43009035	Tyajũ' Jesusa' tyãa pitstjẽ'ja's neeuni's jiyurra', qui' puuty uyrra' na'wẽc pẽjy: —¿Dyus Nchi'c quimteva jiingá'? jĩte',
43009036	tyãa pitstjẽ'j pasrra': —Mpeeta'sh andy jiyucajn jĩna pẽjyte',
43009037	Jesusa' pta'shcu: —Indya' Dyus Nchi'ca's iiuyyã'jng. Andyíitj, atsa' indya' tyãa yacjngu puuty we'we'.
43009038	Tyã'jĩte', tyãa pitstjẽ'ja' Jesus tashte peejyũcuerra': —Indya' Dyus Nchi'c yuj yu'nga sũju'tj jĩte',
43009039	Jesusa' na'jĩnac pta'sh: —Andya' na'wẽ yuuya'íirráatj naa quiwete quĩj, uyya' ãjasameerrava uyya' ãjãcajn, atsa' macue uysaarrava uyya' ãjãcajmén.
43009040	Tyajũ' fariseowe'sh cytee ũssa' tyã'wẽ wẽse'jrra', na'wẽty pẽjy: —Cue'shva uyya' ãjasameevá'ntca'w jĩte',
43009041	Jesusa' na'jĩnac pta'sh: —I'cue'sha' uyya' ãjãsamée dyijvatsa', yuuwesamée yuune'cue. Nava uyu'tja'w jĩ'i'cue na', tyãa pa'ga Dyus dyi'pte' yuuwesai'cue jĩc.
43010001	Isatj we'we', maava piisháa ca'ga'jni vitytey u'camée, vite ajte vitytemée u'casa' tyã' pesweeta'.
43010002	Nava vityte u'casa' piisháa-tjengsarra tyã'wẽ yuuna.
43010003	Atsa' cyte vityte tjengsa' vitya's pjaande'c u'cacajn. Atsa' piishá' jiyu'ty jype'jsa we'weni's, tyajũ' teechteechrraj cysusna pa'yarra cyuupjnijũ cutyi'ji'c.
43010004	Sa' jyuca cashishrra', piisháa-tjengsa' yatstec u'jue', atsa' piisha' tyajy e'ste wa'lmeety u'jue', jype'jsa pa'yani's jiyu'ne'ta naa pa'ga.
43010005	Nava nasa fiysa pa'yate yu', u'jmée wejyva ũpjna u'jue'ty, nasa fiysa pa'yate jiyurraty tyã'wẽ ũpju'.
43010006	Jesusa' naa ejemplo's pta'shnac caapiya'j, nava nasa' jiyumeeta' tyã'wẽ pta'shni's.
43010007	Nasa jiyumeete', Jesusa' na'jĩnac qui'quin pta'sh: —Isatj we'we': Andyíi piisháa u'cani vity na'wẽsatj.
43010008	Andy pa'jmeyna yatste pa'jsa' jyucay ĩshiisa pesweerráaty yu'. Atsa' piishá' ũucjrra utyaameeta'.
43010009	Andyíi vity na'wẽsatj, atsa' maava andy tashte u'casa', nwe'weni yuutyna. Tyajũyã'ja' qui' casejn qui' u'can tyã'wẽ yuuna ũsrrava, sã'jĩni nes yuutyna.
43010010	Ewmeesa' pesweena icjna jyuca pembaya'rráaty pa'ja', naapcachja' andya' bagachte yujva ptsumée ĩtyi fi'nzecajntju yuwé'.
43010011	Andya' piishaaty ew jype'jsatj. Atsa' ew jype'jsa' piishaaty peeygãjrra nwe'wepa'garráa tyajy ĩtyi fi'nzeni's iviituya' ũsa'.
43010012	Nava vyuu pa'garráa piishaaty tjengna ũssa' yu'cj ech yujte uyna'va, piishaaty tjengmée ũpjna u'jue'ty, piisháa-tjengsa meena sa' piisha' tyãa jĩiva meetyna, tyãa pa'gaty tyã'wẽ yũ'. Atsa' tyã'wẽ yũute', yu'cj echa' piishaaty manzva icje'c, naapcachja' ĩtyisa yu' ma'wẽva ũpju'ty.
43010013	Tyã'wẽ vyuu pa'garráa tjengna ũsna, tyãasane' ũpjna u'jue' piishaatyi' tjengmée.
43010014	Andya' piishaaty ew jype'jsatj. Andy Tatava ma'wẽ andya's ew jiina atsa' andyva ew jiitj Tata's, tyã'wẽy andyva piishaatyi' ew jiitj, atsa' andy piishaava andya's jiita'. Andy piishaaty wendyrra nwe'weya' andy ĩtyi fi'nzeni's iviituya'vatj.
43010016	Tyã'wẽy piisháa vite ji'ptju ayte cyuupjnimeesa tyãatyva nuypa'ja'nja. Atsa' tyãawe'shva andy pa'yani's nwẽese'jetyna. Tyã'wẽ yũute', teech ajterrarráa jyuca pcjacjni neeyũutyna teech jype'jsa yacjrráa.
43010017	Tyã'wẽ andy ĩtyi fi'nzeni's ya'iviituya'vatj, nava ĩtyi yuuwa'ja's qui' jypa'gaya'vatj, tyãa pa'gac Tata' andya's wendyi'.
43010018	Andy ĩtyi fi'nzeni's quim yujva cusa'jya' ãjameena. Andy yuutj peequíi ya'ducje'. Sa' andy ĩtyi fi'nzeni's ya'ducjrra uuya'va ãja'nja sa' qui' ĩtyi yuuwa'ja'sva qui' jypa'gaya' ãja'nja. Tyã'wẽ yũucajncu andy Tata' andya's caaj.
43010019	Tyã'wẽ we'weni's judiuwe'sh wẽse'jrra, cuj jwendtyi yajcyna neeyũu.
43010020	Maaíi yu' na'wẽty ũuschawe'we': —¿Quĩjya'cue nwẽese'je' echtjẽ'j yacj ũsrra luucu we'weni's? jĩ'ty.
43010021	Naapcachja' vite' na'jĩ'ty: —Echtjẽ'j yacj ũsrra', quim yujva na'wẽ zhichcue caapiya'jya' ãjãmeena. Echtjẽ'jrra', tyã'wẽ uyya' ãjasameety caauyu'jya' ¿ãjãma'c?
43010022	Dyuus yata's tyajna jyã'jni's añu iisaty fiesta'ja' Jerusalen chjambte. Sa' tyãa fiestatety ũsu' nus ente.
43010023	Naapcachja' Jesusa' dyuus yat pwa' Salomon jĩi jĩnisuc pecũjna u'ju'.
43010024	Atsa' judiuwe'sha' tyajy tashte pcjaacjerra na'wẽty pẽjy: —¿Bagachpcach cue'shtyi caypumba'jna ũsya'vanga? Indya' Dyus tashu yuusa Cristorra', teejwend mpeeta'sh jĩte',
43010025	Jesusa' na'jĩnac pas: —Pta'shyã'tj, nava andy we'weni's jypa'ga'tsmeei'cue. Andy Tata jycaatje', na'wẽ quĩjva mjĩ'tj, atsa' andy mjĩini' ãate caajiyu'ju'ty andy quimteva.
43010026	Andy piisháa meei'cue jĩ'tj na', isa i'cue'sha' tyã'wẽsa yuji'cue. Tyãasa i'cue andya's jypa'gaya' wa'lu'.
43010027	Andy piishaaty jiitj, atsa' tyãawe'sha' andy pa'yani'sva wa'lmée nwẽese'je'ty, sa' andy yacj u'jue'ty.
43010028	Tyãasatj tyãawe'shtyi' ptsumée ĩtyi fi'nzewa'ja's peesu'. Atsa' quim yujva andy cusejũ' cusa'jmeena, sa' bagachte yujva vitumeetyna.
43010029	Andy Tata maateva jytjaacuesac andy cusete ducj, atsa' quim yujva cusa'jya' ãjameena andy Tata cusejũ'.
43010030	Tata andy yacja' tyãa na'wẽrrarráatja'w.
43010031	Tyã'jĩte', judiuwe'sha' Jesusa's qui' cuet wãatatajya'vaty yu'.
43010032	Atsa' Jesusa' we'wec: —Andy Tata pu'chte i'cue'sh dyi'pte mjĩi ewsarrarráa wala cuj caavya'ja'tj. Atsa' andy mjĩi ewsa ¿maaga i'cue'shtyi ewmeena' tjengu' atscue andya's cuet wãatataj wẽje'? jĩte',
43010033	judiuwe'sh pasrra' na'jĩty: —Ew yũupa'ga tyã'wẽ cuet wãatatajya'vameetja'w. Nasarráang, naa cyajng Dyustju jĩna Dyusa's weech we'we', tyãa pa'ga tyã'wẽ yũuya'vatja'w.
43010034	Tyajũ' Jesusa' na'wẽc we'we: —I'cue'sh leyte i'cue'shtyi we'werra': Dyus i'cue ¿jĩ'tsmeena'?
43010035	Jiitja'w Dyus librute fi'jni's maava weech we'wewa'jme'. Maava Dyus yuwe's jypa'gasayã'ja', Dyus i'cue jĩnac we'we Dyusa'.
43010036	Nava andya' tyã'wẽsarráameetj. Andya' Dyus yuu tyjityjrra naa quiwete caajnisatj, atsa' andya's ¿ma'wẽ Dyusa's weech we'we'c Dyus Nchi'ctju jĩna jĩya' ãjaqui'cue?
43010037	Meerra' andy Tata mjĩi caajnimeesarráaty váa mjĩina ũsne'tca atsa' andy we'wenityi' jypa'ganuwe.
43010038	Nava andy Tata mjĩi caajnisaty yuj mjĩite', andy yu's jypa'gameerrava, andy we'wenirráatyva miipa'gawe. Tyã'wẽ yũurrarráa jiyune'cue, andy Tata' andy yacj ũsa', atsa' andya' Tata yacj ũsteva.
43010039	Tyã'jĩte', Jesusa's preesu'jrra jyũna u'j wẽety. Nava preesu'jmeyna, casejna u'cj.
43010040	Tyajũ' Jesusa' Jordan yu'wala cuten u'jrra', Juan nyafíi bautisãyna ũsu'c cyteec ũsu'.
43010041	Atsa' nasa wala cuj tjengya' pa'jrra', na'wẽty we'we: —Juana' quim yujva ãjanimeesaty caavya'ja'jmeerrava, pta'shcu naa pitstjẽ'j pa'jrra ma'wẽ yũuwa'ja'sva, atsa' tyã' ĩshiinimée jyuca cytey yuuc jĩ'ty.
43010042	Tyajũ' cytee ũssa nasa' wala cujsa Jesus quimteva jiyuty.
43011001	Betania chjambte teech pitstjẽ'j Lasaro yaasesac ãtsã'na ũs yu', npe'shwe'sh Maria Marta u'pni chjambte.
43011002	Tyãa ãtsã'sa npe'sh Mariac tyã'wẽ Jesus chindacjẽ wẽt putasa's awrra tyajy dycjasju andyi'jwa'jsa yu'.
43011003	Tyãawe'sha' pyacjíity ndyiy ãtsã'na ũste', Jesusa's pta'shcajn yuwe caaj: —Iindy namicu wendynisa' wala ãtsã'na ũsa' jĩna.
43011004	Tyajũ' Jesusa' naa pta'shni's wẽse'jrra' na'jĩc: —Na'wẽ ãtsã'na ũsrrava, uuwa'jsa meea'. Naasáa Dyus ãjãni's ãate caavya'ja'jna, tyã'wẽy Dyus Nchi'c ãjani'sva caavya'ja'cjanrráa tyã'wẽ ãtsã'na ũsa'.
43011005	Atsa' Marta Maria tyãawe'sh ndyiy Lasaro yacja' Jesus wendynisaty yu'.
43011006	Nava Lasaro' wala ãtsã'na ũsa' jĩna pta'shni's wẽse'jrrava, nee e'nz eníic tyajy u'junisu jytjẽeyũu.
43011007	Tyãa e'nz en scjẽwniijũ', Jesusa' na'jĩnac we'we tyãa yacj u'jusawe'shtyi: —Judea quiwen qui' u'juega jĩte',
43011008	tyãawe'sha' na'wẽty pas: —Caapiya'jsa, mwẽese'j. Tyãwãsu' judiuwe'sha' indya's icj wẽerra cuet wãatatajya'vaty yu', atsa' ¿ma'wẽnga cytey qui' u'j wẽje'? jĩte',
43011009	Jesusa' na'wẽc pas: —Isa ena' doce ora ¿ji'pjmeena'? Maava en u'jurra' yu'spẽ'tjemée fi'nzetyna, eena' cweetjniitene'ta fi'nze' naa pa'ga.
43011010	Nava cus u'jurra', yu'spẽ'tjetyna, eena' cweetjnite u'jupa'gamée.
43011011	Tyajũ' na'jĩc Jesusa': —Cue'sh namicu Lasaro' deeni', nava andya' fĩtyya' u'jue'nja jĩte',
43011012	tyãa yacj u'jusawe'sha' na'jĩty: —Deenirráa ũsrra yu', fĩtyte' quiiteena jĩty.
43011013	Lasaro' uuni ũstec Jesusa' tyã'wẽ we'we. Nava tyãa yacj u'jusawe'sha' jiyumeerra', ĩ'née deenisarrá'sne' we'we' sũju'ne'ta.
43011014	Tyajũ' Jesusa' teejwendcu ãate pta'sh: —Lasaro' uuni' jĩna.
43011015	I'cue'sha' andy ãjani's uyrra' andy quimteva jiyucajn, ewrrá'ntca cytee ũsu'tsmée. Tyã'wẽ uuniyã'j ũsteva, tjengya' u'juega jĩte',
43011016	Tomas mellisu jĩ'ty tyã' na'wẽc we'we vite pi'cyna u'jusawe'shtyi: —Cue'shva u'juega Jesus yacj ja'nda uuya' jĩc.
43011017	Jesus cytee pa'jatste', Lasaro's pendaní pajnz enyã'cj yu'.
43011018	Atsa' Betania chjamba' Jerusalen chjambuj e'nz kilometro y mediorráac jyu'cja ũsu'.
43011019	Atsa' judiuwe'sha' wala cuj pa'cju'ta tyã'wẽ ndyiy uute', npe'shwe'shtyi cviisha'jya'.
43011020	Atsa' tyãa entey Jesusa' pa'jatsa' jĩni's jiyurra', Marta' puuty uyya' casejc. Nava Maria' yatte neeyũuc.
43011021	Tyajũ' Marta' Jesus yacj puuty uyrra' na'jĩnac we'we: —Indy ayte ũssavatsa', uuwa'jmeene' yu' ũ'cue ndyi'sha'.
43011022	Nava jiitj Dyusa' jyuca ũsuna indy quĩj pẽjyteva jĩte',
43011023	Jesusa' na'wẽc pas: —I'cue ndyiya' ĩtyi yuuna jĩte',
43011024	Marta' na'wẽc pas: —Ũ'cue' jiitj, uusaawe'sh ĩtyi yuu ente' ĩtyi yuuyujuna.
43011025	Nava Jesusa' na'jĩc: —Andyíi uuniiteva ĩtyi vit-satj, sa' ptsumée ĩtyi fi'nzewa'ja'sva andyíi peessatj. Maava andya's ũuste jypa'gasa' macue uurrava qui' ĩtyi yuutyna.
43011026	Atsa' maava nee ĩtyi ũssa' andyna ũuste jypa'garra', bagachte yujva uuwa'jmée ĩtyi fi'nzetyna. Andy we'weni' isa yujtyna ¿sũju'cue'? jĩte',
43011027	Marta pasrra': —Tyã'wẽ yujna sũju'tj. Indya' Cristong, Dyus Nchi'c naa quiwete quĩisa jĩc.
43011028	Tyã'wẽ we'wena jyã'jrra', Marta' yatna shawendna u'cj nyacja's pa'yaya'. Sa' na'jĩnac susmée we'we: —Caapiya'jsa ayte yã'j ũsa', sa' i'cue's yuu caacj.
43011029	Tyã'jĩ'tspcachja', Maria' quiitena' wala dund u'cj Jesusa's puuty uyya'.
43011030	Jesusa' Betania chjambte u'cameycu yu', Marta yacj mteene' puuty uy cytee nee ũsiyrráac yu'.
43011031	Atsa' Maria' quiiterra wala dund scjẽwte', judiuwe'sh tyãa yatte cviisha'jna ũssa' e'stey u'jty, pendaní cafyte váa ũ'neya' u'juetsna sũjrra.
43011032	Tyajũ' Maria' Jesus tashte cũjna'va, peejyũcuerra na'wẽc we'we: —Cue'shtyi jype'jsa, indy ayte ũssavatsa', ũ'cue ndyi'sha' uuwa'jmeene' yu' jĩnac we'we.
43011033	Tyã'wẽ Maria vite' judiuwe'sh pi'cyna yuusa ũ'netste Jesusa' uyrra', tyãava wala ñusrra'
43011034	pẽjycu: —¿Mteecue pendáa? jĩte': —Myuj vacy tjengya' jĩty.
43011035	Atsa' Jesusa' ũ'nec.
43011036	Tyã'wẽ Jesus ũ'netste uyrra', judiuwe'sha' na'jĩty: —Mtjengwe ma'wẽga wala peeygãja'.
43011037	Nava maaíi yu' na'wẽty we'we: —Naa pitstjẽ'ja' uyya' ãjasameetyva caauyu'ju'c na' ¿quĩjrráava yũuya' ãjawa'jmée ma'c yu' Lasaro uucajmén?
43011038	Tyajũ' Jesusa' qui'quin wala ñusna utyaac Lasaro's pendaní cafyte. Tyãa cafya' dyiiga pwa'ja'nic yu', atsa' u'cani vityte yu' cuetcu apjni yu'.
43011039	Jesusa' na'wẽc jycaaj: —Apjni cueta's mquiiswe jĩte', uusáa npe'sh Marta' na'jĩc: —Uuníi pajnz enyã'ja', atsa' pjandete' ¿canzh putameema'c? jĩte',
43011040	Jesus we'werra': —Andy pta'shnityi' tyã'wẽ yujna sũjna ũuste jypa'garra', Dyus ma'wẽsateva jiyune'cue ¿jĩtsmeetca'?
43011041	Tyã'jĩte', tyãa apjni cueta's quiistyi. Atsa' Jesusa' cielute pagayrra na'wẽc we'we: —Tata, andy pẽyni's pasu'ng naa pa'ga wecha'tj.
43011042	Andya' jiitj, indya' bagachteva andya's pasu'ng. Nava tyã'jĩna ãatetj wechá', ayte nasa ũsta' tyãawe'sh wẽse'jrra', andya'sa' Dyus caajni yuj yu'ne' sũjcajn.
43011043	Tyã'jĩrra', Jesusa' suscu we'we: —Lasaro, tyãajũ mcaasej jĩtspcachja',
43011044	uusá' ĩtyi yuurra casejc, chinda, cuse pety dyi'p yã'jrra yapni. Atsa' Jesusa' cjimbcaacj u'jya' ãjãcajn.
43011045	Uusá's ĩtyi vitni's uyrra', Maria's pi'cyna ũssa judiuwe'sha' Jesusa's ũuste jypa'garraty neeyũu.
43011046	Nava vite judiuwe'sh atsesa yu' fariseowe'sh tashna u'jrra', Jesus tyã'wẽ uusá's ĩtyĩ vitni's pta'shtyi.
43011047	Atsa' fariseowe'sha' sacerdote npiitstjẽ'jwe'sh yacj pcjaacjerra', na'jĩnaty puuty we'we: —Naa pitstjẽ'ja' naa quiwete quim yujva ãjanimeesaty caavya'ja'jna quĩjquĩjva yũuna ũsa'. Atsa' ¿quĩj yuucytja'w?
43011048	Tyãa pitstjẽ'ja's quĩjrráava yũumeete', nasa' jyucay tyãa yacjrrarráa u'juetyna. Atsa' Romajũ nasa cue'sh dyuus yata's iviiturra', cue'shtyiva iviitutyna.
43011049	Tyajũ' tyãa añute sacerdote npiitstjẽ'j Caifasa' na'wẽc we'we: —I'cue'sha' ũus yajcyya'rráa yujva ãjã'tsmeei'cue.
43011050	Cue'sh ji'j jyuca yu' vitucajmen wejyva jyucasa pa'gate teech yuurráa vituvatsrráa wejy ewna. Tyã'wẽ yũuwa'ja's ũus yajcyya' i'cue ãja'tsmée.
43011051	Caifasa' tyãa añute' sacerdote npiitstjẽ'cj yu', sa' peecyrráa tyã'wẽ yajcyrra we'wemeene'. Jesusa' judiuwe'sh jyucaysa pa'gate tyãarráa uuwa'tjene' Dyusa' Caifasa's tyã'wẽ we'wewa'ja's caaũusutje'j.
43011052	Nava judiuwe'shtyi nwe'weya'rráameene' tyã'wẽ uuya'va yu'. Dyus luuch mtee mteeva ũstyna tyãawe'shtyiva pcjacjya'c tyã'wẽ uuya'va yu'.
43011053	Atsa' tyãajũjy judiu npiitstjẽ'jwe'sha' Jesusa's icjya' puuty we'wety.
43011054	Tyãa pa'gac Jesusa' Judiuwe'sh cshavysu u'juya' ãjãmeerra', Judea quiwejũ casejna u'j tyãa yacj u'jusawe'sh yã'jrra teech chjamb nasa u'pnimée ja'ndasu Efrain yaasesa ũsu'c cytee ũsya'.
43011055	Tyajũ' Judiuwe'sh fiesta Pascua en ãjatscu yu'. Atsa' wala cuj nasa' u'jty Jerusalenna, Pascua fiesta ãjmeyna tyãawe'sh cacuete pcaltyi yaaterra ũsya'.
43011056	Cyte' Jesusa's pacuena yã'jty ũs yu' sa' dyuus yatte na'wẽty puuty paapẽyi': —¿Ma'jĩqui'cue? Jesusa' fiestate ũsya' ¿yujmañ?
43011057	Tyajũ' fariseowe'sh vite' sacerdote npiitstjẽ'jwe'sha' neewe'wety maarráava Jesusa' fiestate ũste jiyurra' tyãawe'shtyi pta'shcajn tundya' caajya'.
43012001	Pascua fiesta ãjya' seis en peejiyna, Jesusa' Betania chjambna u'cj, Lasaro uuniiteva ĩtyi vitcu cytee.
43012002	Cyteea' ũ'wa'j pjeu'jty Jesusna wechana, naapcachja' Marta yu' puutsutssac yu'. Atsa' Lasaro' Jesus yacj cachcu ũ'ya'.
43012003	Tyajũ' Maria' teech libra ãjc wẽt putasáa wala pa'gasa's jyũna pa'jrra', Jesus chindacjẽ shũshrra', tyajy dycjasjuc andyi'. Atsa' yat dyiite tyãa wẽt putasarráa jyuca utac.
43012004	Tyajũ' Jesus yacj u'jusa Simon nchi'c Judas Iscariote yaasesa' Jesusa's icjcajn ducjwa'jsa' na'wẽc we'we:
43012005	—¿Ma'wẽtequi'c naa u'ya' wẽt putasa's tres cientos pesote tyweyrra nasa puuplesaty peesu'tsmée? jĩc.
43012006	Nava Judasa' puuplesaty pees jytjãasrra tyã'jĩtsme'. Tyã' vyuu jyaawsac yu', nava vyuu pcjacjnity quim yujva jiyunimée paatste ncuutyi'ji'u'ga, tyãasac tyã'wẽ we'we'.
43012007	Tyajũ' Jesusa' na'wẽc we'we: —Naa u'ya's tyã'wẽ yuja' we'wewa'j ji'pjmeeng. Naa wẽt putasa's andy cacue's pendaatstewe'shcu jyaawni ji'pju'.
43012008	Puuplesa' bagachteva i'cue'sh yacj nes yuutyna. Nava andya' jwee yu' i'cue'sh yacj nes yuuwa'jsameetj jĩnac pta'sh.
43012009	Jesusa' Betaniate ũsa' jĩni's jiyurra', judiuwe'sh wala cujsa pcjaacjerra Jesusa's tjengya' tyãa chjambna u'jty. Nava Jesusrrá's tjengya' u'jmée, Lasaro's ja'ndaty tjengya' u'j, tyã'sa' uuniiteva Jesusa' qui' ĩtyi vitcu tyãa pa'ga.
43012010	Tyajũ' sacerdote npiitstjẽ'jwe'sha' puuty we'wety Lasaro'sva icjya',
43012011	tyã's Jesus ĩtyi vitpa'garráa judiuwe'sh wala yã'j tyuteerra Jesus yacjtyi u'juets yu' naa pa'ga.
43012012	Jerusalente Pascua fiestate nasa wala pa'tja. Sa' cuscus encjẽ' Jesusva Jerusalente fiestate pa'jana jĩni's jiyurra',
43012013	lamus ets spẽ'tjrra Jesusa's pu'tjengya' casejty. Sa' na'jĩnaty sus we'we': —¡Dyus tyacue ewte, teech yuja' Dyus caajni, Israelwe'shtyi Jycaajsa wala ewsa'! jĩnaty wechá'.
43012014	Tyajũ' Jesusa' teech burru ũste uyrra', tyãatec a'jrra u'j, Dyus librute na'wẽ fi'jni' tyãa cytey yuucajn:
43012015	Ũucjnuwe, Sion chjambtewe'sh. Mtjengwe, i'cue'shtyi Jycaajsa yuja', teech burrute a'jrra jĩnac fi'jni yu'.
43012016	Tyãapcachjíi yu', Jesus yacj u'jusawe'sha' jiyumeeta' tyã'wẽ yũuni's. Nava Jesus cielun u'jnite', jiyuty tyã'wẽ fi'jni' cytey yuuteva.
43012017	Tyã'wẽ uusá's Jesus ĩtyi vitpa'gaty nasa jiyuwẽesa' tyacue wala pu'tjengya' casej, Lasaro's ĩtyi vitutste' cytee ij tjengna ũssa' jiimeesatyva pta'shne'ta tyãa pa'ga.
43012019	Tyajũ' tyã'wẽ nasa pu'tjengya' casejpa'garráa fariseowe'sha' na'jĩnaty ũuscha we'we' tyãawe'sh pwe'sh: —Mtjengwe vacy, quĩj yujva yũuya' ãjatsmeetja'w, naapcachrráa nasa' jyucay Jesus yacjrrarráa u'juetsta' jĩ'ty.
43012020	Jerusalente fiesta ente jyu'j quiwe Greciajũwe'sh pa'jrra ũsu'ty.
43012021	Tyajũ' Greciajũwe'sha' Galilea quiwesu Betsaidatewe'sh Felipe's utyaana cũjrra', na'wẽty pytjaa we'we: —Jesusa'stja'w puuty uy wẽje' jĩte',
43012022	Felipe' u'jrra Andresa's pta'shcu, sa' tyajũ' e'nzsay Jesusa's pta'shya' u'jty.
43012023	Atsa' Jesus we'werra': —Dyus Nchi'c Nasa Yuusa' uurra qui' ĩtyi yuuwa'j en ãjatsa'.
43012024	Na'jĩ'tj na': Teech scuutyj ñiña' quiwete weterra uumeerra yu', pejnamée teechrráa nes yuuna. Nava uurra bucharra', jweeíirráa penana.
43012025	Maava naa quiwete ĩtyĩ fi'nzewa'jrrá's yaacysa' ptsuwa'jmée ĩtyĩ fi'nzewa'ja's iviitutyna. Nava naa quiwete ĩtyĩ fi'nzeni's yaacysame', ptsuwa'jmée ĩtyĩ fi'nzewa'ja's ji'pjutyna.
43012026	Maava andya's selpíi wẽerra', andy yacj yuweena, sa' andy mtee ũste' tyãava cytey ũsya' ãjana andyna selpiisa'. Atsa' maava andyna selpisaatyi's andy Tata' tuutje'jena.
43012027	Ãchja' wala ñusna ũstju, sa' ¿ma'jĩtca? Meerra' Tata, andya's meen nwe'we pytjaa yuucajmen jĩte, ewváanacy. Nava tyã'wẽ pytjaa yuuya'íirráatj yuwé' na' tyã'jĩme'nja.
43012028	Tata, maava indyna jiyuwa'jrrá's mcaavya'ja'j. Tyajũ' cielujũ we'weni na'wẽc ptjũuse: —Andyna jiyuwa'ja's caavya'ja'jyã'tj. Nava maava andya's jiyucajn qui' caavya'ja'jya'vatj jĩnic ptjũuse.
43012029	Atsa' nasa' tyã'wẽ cielujũ we'weni's wẽse'jrra': —Cpi'shne' tyã'jĩ jĩ'ty, naapcachja' vite yu': —Teech angelne' tyã'wẽ we'we jĩ'ty.
43012030	Tyajũ' Jesusa' na'jĩc: —Tyã'wẽ we'weni' andyna pta'shna we'weme', i'cue'shtyi pta'shnac tyã'wẽ we'we jiyucajn.
43012031	Ãchja' naa quiwete jyucaysa yuuwesa yuuwa'j en ãjc, naapcachja' naa quiwete jycaajna ũssa echtjẽ'j yu' peena yu' jycaajya' ãjãwa'jmeete neeyũuna.
43012032	Tyã'wẽ andya's ẽecjẽ qui'pnijũ', jyucaytyi nwe'weya' ãjã'nja.
43012033	Tyã'wẽ we'werrac caajiyu'j ma'wẽ uuya'varrava.
43012034	Tyajũ' nasa' na'wẽty we'we: —Cue'sha' Dyus librute leya's iiwẽse'tja'w, atsa' Cristo' bagachte yujva uuwa'jmée ĩtyi u'juwa'jsa' jĩ'c. Atsa' indya' ¿ma'wẽnga Dyus Nchi'c Nasa Yuusa's ẽecjẽ qui'pni yuuna jĩna we'we'? Dyus Nchi'c Nasa Yuusa' ¿quimna? jĩte',
43012035	Jesusa' na'jĩnac pas: —Eena'sa' i'cue'sh yacj nee ũsuna, nava manz enrráa ũsuna. Tyã'wẽte' eena'te fi'nzewa'ja's mpa'gawe, eena'sa nee ũsiyna, cyaj chji'ndysa' i'cue'shtyi cpajcymeena. Tyã'wẽme', chji'ndyte u'jusa' maa dyi'j ewsateva jiyuya' ãjã'tsme'.
43012036	Nee i'cue'sh yacj ũsiyna, eena'sa's mjiyuwe, cyaj eena'te fi'nzesa yuune'cue. Tyã'wẽ we'wena jyã'jrra', Jesusa' u'jrra vyaame'.
43012037	Quim yujva ãjanimeesa's tyacue wala caavya'ja'tjeva, nasa' jiyuya' ãja'tsmeeta' Jesus quimteva.
43012038	Nava Dyus yuwe pta'shsa Isaías fi'jrra nviitni' cytey yuucajntyi tyã'wẽ yuu: Cyte' na'jĩ'c: Cue'sh pta'shni's ¿quimrrá' jypa'gata'? Dyusa' tyajy ãjani's ¿quimtyiga caavya'ja'j? jĩ'c.  Cristo's jiyuya' ãjawa'jsameene'ta yu', tyãa pa'gac Dyus yuwe pta'shsa Isaiasa' tyã'wẽ fi'jrra nvijt.
43012039	Sa' Isaiasa' qui' we'werra':
43012040	Dyusa' tyãawe'sh yafytyi apjcu uyya' ãjãcajmén. Sa' tyãawe'sh ũustyiva nuywejic jiyucajmen, Sa' Dyus tashte shawendrra catyjiwa'ja'sva nvijtme' jĩ'c.
43012041	Jesus ma'wẽ yuuwa'jsateva jiyurrac Isaiasa' tyã'wẽ we'wena fi'j.
43012042	Tyã'wẽteva, judiuwe'sh wala cujsa Jesus quimteva jiyuty, maaíi yu' npiitstjẽ'jwe'sh yã'jrra. Nava fariseowe'sh ajtserra tyãawe'sh pcjaacjenijũ cutyi'jrra peena yu' pa'jwa'jmée vitcajmen, ãate yu' pta'shi'tsmeeta' ũucjrra.
43012043	Tyãawe'sha' nasaa tuutje'jnirrá's wejy ji'pju wẽerraty tyã'wẽ yu'.
43012044	Tyajũ' Jesusa' na'jĩnac we'we: —Maava andyna ũuste jypa'gasa', andyrráana jypa'gamée, andyna caajsa Tatanava jypa'gana.
43012045	Tyã'wẽy maava andyna uysa', andy Tata'sva uysáa yuuna.
43012046	Andya' nasaty eena'te caafi'nze'jya'tj quĩj, cyaj andyna ũuste jypa'gasa' chji'ndyte neeyũumeetyna.
43012047	Nava maava andy pta'shni's wẽse'jrrava cytey nwẽese'jmeete', tyã'wẽ yũusa's ewmeete nviitwa'jsa' andymeetj. Andy yu' naa quiwetewe'shtyi ewmeete nvijtya' yuwe'tsmeetj, wejyva nwe'weya'tj yuwé'.
43012048	Andya's wa'lrra andy pta'shnityi' cytey yuumeete', tyã'wẽ yũusaty ewmeete nviitwa'jsa ũsa': ãchj na'wẽ andy pta'shna we'we'tj tyãa pta'shnisa íirráa ewmeete nviitwa'jsata' nmej ente'.
43012049	Tyãa pa'gatey andyrráa we'wena pta'shitsmeetj. Andyna caajsa Tataíic tyã'wẽ pta'shcaja',
43012050	cyaj andya' jiitj andy Tata we'weni' bagachte yujva ptsumée ĩtyi caafi'nze'jwa'jsateva. Atsa' andy Tata ma'wẽ pta'shcaatje', tyã'sna íirráatj andyva pta'shi' jĩnac we'we Jesusa'.
43013001	Pascua fiesta ãjya' teech enrráa pejiitscu yu'. Atsa' Jesusa' jiic yu' naa quiwe's nvijtrra Ney tashna u'jwa'j en ãani's. Sa' naa quiwete tyãa yacj u'jusawe'shtyi' nyafiitey ma'wẽne' peeygãj na', nmej entepcachcu peeygãj.
43013002	Jesusa' tyãa yacj u'jusawe'sh yacj ũ'na u'ppcachja', echtjẽ'ja' Simon nchi'c Judas Iscariote's caaũusutje'jetsyã'cj yu' Jesusa's ewmeesa cusete ducjcajn.
43013003	Atsa' Jesusa' jiic yu' Dyus tashune' yuusa yu' sa' qui' Dyus tashnay u'jwa'ja's. Sa' tyã'wẽy jiic yu' Dyus ma'wẽrraj jycaajwa'ja'sva tyãarrarrá's ducjni'sva.
43013004	Tyajũ' Jesusa' ũ'na u'píi quiitena'va, atyjna qui'prra, toalla's jytujndcu.
43013005	Sa' cuse cjweechaniite yu' awna', mesate ij ũ'na u'psa chindaty pcji'cyna', toallaju andyi'c.
43013006	Sa' Simon Pedro chindaty pcji'cyya'vate', tyã' na'wẽc we'we: —Cue'shtyi jype'jsa yuja', ¿andy chindaty pcji'cyma'ng? jĩte',
43013007	Jesusa' na'wẽc pas: —Ãchjíi yu' jiyumeene'nga na'wẽ yũuni's. Nava e'su' jiyune'nga.
43013008	Tyã'jĩteva, Pedro' qui' na'jĩc: —Indya' andy chindaty pcji'cywa'jsameeng jĩte', Jesusa' na'jĩnac pta'sh: —Indya's pcji'cymeete', andy yacj ũsya' ãjameene'nga jĩte',
43013009	Simona' na'wẽc pytjaa we'we: —Tyã'wẽyã'tje', chindarráaty pcji'cymée, cuse pety dyictjé yã'jrra meen pcji'cy jĩc.
43013010	Nava Jesusa' na'jĩc: —U'se pẽwrra ũssa', jyuca ateyã'tja', cyaj chindarráaty pcji'cywa'j peejyta'. I'cue'sha' ateyã'ji'cue, nava jyucasa yu' ate ũsmeei'cue.
43013011	Jyucaysa yu' ate ũsmeei'cue jĩnac we'we, tyã's icjcajn ducjwa'jsa's we'werrac tyã'jĩ.
43013012	Tyajũ' Jesusa' tyãawe'sh chindaty pcji'cyna jyã'jrra', atyja's jycajtsna' mesate qui' cachrra na'jĩnac paapẽjy: —¿I'cue'sha' jiyu'cue' andy tyã'wẽ i'cue'sh chindaty pcji'cyte'?
43013013	I'cue'sha' andya'sa' caapiya'jsa, jype'jsa, jĩrra', isa yuj we'we'i'cue, andya' tyã'wẽsa yujtj naa pa'ga.
43013014	Andya' caapiya'jsa, jype'jsarrava i'cue'sh chindaty pcji'cytju atsa' i'cue'shva tyã'wẽy chindaty puuty ya'pcji'cyna mfi'nzewe teechsa na'wẽrrarráa.
43013015	Andy na'wẽy yũuna fi'nzecajntju i'cue'shtyi tyã'wẽ selpíi.
43013016	Isatj we'we', maava selpisa' tyajy patronte jytjaacuesame', atsa' tyã'wẽy caajnisava tyã's caajsate jytjaacuesame'.
43013017	Na'wẽ selpiwa'ja's jiyurra cytey yuuna fi'nzerra', wech wecha fi'nzene'cue.
43013018	I'cue'sh jyucaysa yuutyi' tyã'jĩ'tsmeetj. Jiitj quimrraj andy tyjityjnisateva. Nava Dyus librute na'wẽ fi'jni ũsa': Andy yacj ij ũ'sarrava, andya's ajtserra quiicje'jya'va' jĩna fi'jni' cytey yuucajntju tyã'jĩ'.
43013019	Ãchjíi pta'shitstju, cyaj cytey yuute', andya's ew jiyune'cue Dyus Nchi'cdyijteva.
43013020	Isatj we'we': maava andy caajnisa's jypa'garra', andya'sva jypa'gasa yuuna. Sa' andyrráana jypa'gamée, andya's caajsanava jypa'gasa yuuna.
43013021	Tyã'jĩna jyã'jrra', Jesusa' ñusñus yajcyrra ãatec we'we: —Isatj tyã'jĩ', i'cue'sh yacj u'jusa teechsa' andya's ajtserra ewmeesa cusete ducjya'va' jĩc.
43013022	Tyajũ' quimna tyã'jĩteva jiyumeerra', dyi'p iisarráaty puuty tjengu' tyãawe'sh pwe'sh.
43013023	Teechsa' Jesus pucate ij u'psa' Jesus wendynisac yu'.
43013024	Atsa' Simon Pedro' quimna tyã'jĩteva jiyu wẽerra', tyãa ij u'psa's cuseju pta'shcu paapẽycajn.
43013025	Atsa' Jesus pucate ij u'psa' tupjirra na'jĩnac paapẽjy: —Jype'jsa, mpeeta'sh ¿quim indya's tyã'wẽ ajtserra ducjwa'jsana? jĩte',
43013026	Jesusa' na'jĩnac pta'sh: —Pana's tuupja'jrra maana ũsu'nja tyãa andya's ducjwa'jsa' jĩrra', pana's tuupja'jna'va Simon nchi'c Judas Iscariote'scu ũs.
43013027	Atsa' Judasa' pana's jypa'gatspcachja', echtjẽ'ja' tyajy ũuste u'cac. Atsa' Jesusa' Judasa's na'jĩnac we'we: —Quĩj yũuya'varrava, dund cytey myuu jĩte',
43013028	mesate ũ'na u'psa' maa yujva jiyumeeta' tyã'wẽ we'weni's.
43013029	Maaíi yu' na'wẽty yaaqui': Judasa' vyu jyaawsate', cyaj vá' Jesusa' fiestate peejiwa'ja's weycaja', meerrava puuplesaty vá' quĩjrráava peescaja' sũju'ty.
43013030	Naapcachja' Judasa' pana's ũ'na'va casejna u'cj. Tyã'wẽ yuutste', chji'ndyni yã'cj yu'.
43013031	Judas u'jni e'su', Jesusa' na'wẽc pta'sh: —Dyus Nchi'c Nasa Yuusá's ãchja' tuutje'jnic yuu, atsa' Nchi'cva Neya's tuutje'cj.
43013032	Dyus Nchi'c Nasa Yuusa' Neya's tuutje'jetspcachja', Neyva Nchi'ca's tuutje'jena, nava ãchjíi tyã'wẽ yuuya'va'.
43013033	Andy nchi'ccuẽwe'sh, jwee yu' tyach ũsme'nja i'cue'sh yacj. Andya' judiuwe'shtyi nyafíi we'werra': I'cue'sha' andya's pacueene'cue. Nava andy u'juetstju cyte' yujya' ãjameene'cue jĩnatj we'we, sa' i'cue'shtyiva tyã'wẽyrráatj we'we'.
43013034	I'cue'sh yacj nviitutstju u'se jycaajnisa's, puuty ya'peeygãjna fi'nzewa'ja's. Andy ma'wẽtca i'cue'shtyi peeygãjna fi'nze', tyã'wẽy i'cue'shva puuty ya'peeygãjna mfi'nzewe.
43013035	Tyã'wẽ puuty ya'peeygãjna fi'nzete', maa nasava jiyutyna i'cue'sh andya's nwẽese'jsateva.
43013036	Tyajũ' Simon Pedro' na'jĩnac Jesusa's paapẽjy: —Jype'jsa, ¿mtee u'juetsnga? jĩte', Jesusa' na'jĩnac pta'sh: —Andy u'juetstju cyte' yujya' ãjameene'nga ãchjíi yu'. Nava e's yu' yuweene'nga jĩteva,
43013037	Pedro' qui'quin paapẽjycu: —Jype'jsa ¿quĩj yuurra ãchjíi yu' yujya' ãjamée yuuqui'tj? Andy uuwa'ja's yujva ũucjya'mée ũstju, indya's peeygãaweete jĩte',
43013038	Jesus we'werra': —¿Isanga tyã'jĩ'á'? Nava andya' na'jĩ'tj na': atall we'wemeyna, andya's jiimeetj jĩna tecj us ĩshiijatsyã'j yuune'nga jĩc.
43014001	Jesusa' na'jĩc: —I'cue'sh ũuste fĩicãjna ñusmée meswe. Wejy yuuva Dyusrrá's yajcyna meswe, sa' andynava tyã'wẽyrráa yajcyna meswe.
43014002	Andy Tata ũsnite', jycaasena ũswa'j wala ũsa'. Tyã'wẽ méevatsa', meea' jĩna pta'shni yã'j yu'nja i'cue'shtyi. Tyãa pa'ga i'cue'sh cytee pa'jwa'ja's pjeu'jya' u'juetstju.
43014003	Sa' u'jrra cytee i'cue'sh pa'jwa'ja's pjeu'jrra', qui' shawendu'nja i'cue'shtyi pe'jna u'jya', cyaj i'cue'shva andy ũsnitey andy yacj ij ũsune'cue.
43014004	I'cue'sha' jii i'cue mtee u'juetsteva, sa' dyi'jnava jii i'cue.
43014005	Tyajũ' Tomasa' na'jĩnac pẽjy: —Jype'jsa, mtee u'juetsne'nga nava cue'sha' jiimeetja'w, sa' dyi'ja'sva jiimeetja'w jĩte',
43014006	Jesusa' pta'shcu dyi'ja's: —Andy yuurráa Dyus tashte caapa'ja'jwa'jsatj, sa' andy yuurráa caypumba'jwa'jsameetj, sa' andy yuurráa ĩtyi caafi'nze'jwa'jsatj. Atsa' andypa'ga yuurráa maava andy Tata tashte pa'jya' ãjatyna.
43014007	I'cue'sha' andya's jiyuvatsa', andy Tata ma'wẽsateva jiyune'cue. Tyã'wẽrrava ãchja' jiyu i'cue, uyna ũsi'cue tyãa andy Tata'.
43014008	Tyãa andy Tata' jĩte', Felipe' na'wẽc pẽjy: —Jype'jsa, iindy Tata's ãate mcaavya'j cue'sh uycajn. Tyã'wẽrráa peejytja'w jĩte',
43014009	Jesusa' pta'shcu: —Andya' i'cue'sh yacj nacue tyach ũstju atsa' ¿ãchj pa'jva andya's jiyumey vá'nga? Andyna uysa', andy Tatanac uyu'. Atsa' ¿ma'wẽnga Tata's mcaavya'j jĩna pẽyi'?
43014010	Jiyu'tsmée vá'nga, andya' Tata yacj bagachteva nestju yu', atsa' tyã'wẽy Tatava andy yacj nesa'. Na'wẽ we'we'tj na' peecy ũusuj yajcyrra tyã'wẽ we'we'tsmeetj. Tata andy yacj ũssa tyãa we'wecaatjerráatj we'we'.
43014011	Jiyurra mneeyũuwe: Bagachteva andya' Tata yacj e'nzsay ij nestja'w yu'. Tyã'wẽ e'nzíi ijne'ta fi'nze' sũjmeerrava, andy mjĩinisarráatyva uyrra', Tata yacj ũssarrac tyã'wẽ ewsaty mjĩ' sũjna mneeyũuwe.
43014012	Isatj we'we', andyna ũuste jypa'gasa' andy na'wẽy mjĩiya' ãjatyna. Nava tyã'wẽrráamée, andy mjĩinite jytjaacue wala mjĩiya' ãjatyna, tyã'wẽ ãjacajníirráa andya' u'juetstju Tata tashna.
43014013	Sa' i'cue'sha' Tata's quĩj pẽywa'j ji'pjrrava, andya's pẽyine'cue atsa' andya' i'cue'sh pẽyni's jyuca cytey yu'nja, cyaj Nchi'cpa'gate Tata wechani yuuna.
43014014	Na'jĩ'tj na': andya's quĩj pẽjyteva jyuca cytey yu'nja.
43014015	I'cue'sha' andya's peeygãjatsrra', andy jycaajnityi' nwẽese'jna cytey myuuwe.
43014016	Atsa' andy Tata's i'cue'sh pa'gate neewe'we'nja, i'cue'shtyi pu'chwa'jsa teech andy na'wẽysa's caacjan. Tyã' Dyus Espiritu isasarrá's caajiyu'jsa' tyã' bagachteva i'cue'sh yacj nes yuuna.
43014017	Naa quiwetewe'sha' tyãa Espiritu's uyya' ãjameerra' jiyuya'va ãjameetyna, tyãasa jypa'gaya'va ãjameetyna. Nava i'cue'sha' jii yã'ji'cue, tyãa Espiritu i'cue'sh yacj ũsteva, sa' bagachteva tyutemée nes yuuna.
43014018	I'cue'shrráaty nvijtya'vameetj. Qui' shawendu'nja i'cue'sh yacj ũsya'.
43014019	Naajũ' tyachmeynarráa nasa' andya's peena yu' uymeetyna. Nava andya' uuwa'jsameetj, tyãa pa'ga i'cue'shva uuwa'jsameei'cue, tyãasa i'cue'sh yu' andya's uyuune'cue.
43014020	Tyajũ tyãa ente ew jiyune'cue andya' Tata yacj nes yuusateva, naapcachja' i'cue'sha' andy yacji'cue nes yu' atsa' andya' i'cue'sh yacjtju nes yu'.
43014021	Andy jycaajnity nwẽese'jna cytey yuuna fi'nzesa' andya's isa ũusuj jyuca yaacysarra tyã'wẽ yuutyna. Atsa' andy Tata' tyã'wẽ yũusatyi' peeygãjana, atsa' andyva tyã'wẽ yũusatyi' peeygãjrra ãate vyaana nes yu'nja.
43014022	Tyã'jĩte', Judas Iscariotemée, vite Judasa' na'wẽc pẽjy: —Jype'jsa, ¿quĩj yuurra cue'shrráaty ãate vyaarra', vite nasa naa quiwetewe'sh yuutyi' vyaamée yuuqui'ng? jĩte',
43014023	Jesus pasrra': —Andya's ũusuj jyuca yaacysa' andy jycaajnity nwẽese'jna cyteytyi yu'. Atsa' tyã'wẽ yũusatyi' andy Tata' peeygãja'c. Atsa' tyã'wẽ nwẽese'jsa yacj yu' nes yu'nja'w Tata yacj.
43014024	Nava andy jycaajnity nwẽese'jsame', andya's yaacysameerra tyã'wẽ yuuna. Na'wẽ andy caapiya'jnity wẽse'ji'cue tyã' andyrráa caapiya'jnimeeta'. Andy Tata caapiya'jnita'.
43014025	I'cue'sh yacj nee ũsíi na'wẽ pta'shitstju.
43014026	Nava Dyus Espiritu's Tata' cajana andy na'wẽy i'cue'shtyi pu'chna ũscajn tyã' jyuca caapiya'jana. Sa' na'wẽ quĩjva pta'shtju tyãatyi'sa' jyuca caayaqui'jina.
43014027	I'cue'sh ũuste wẽt yajcyna fi'nzewa'ja's peesutstju. Naa quiwete wẽt fi'nzewa'ja's nasa ũsu'ty tyã'wẽsarrá's peesutsmeetj. Andy ma'wẽtca ũuste wẽtrráa yajcyna fi'nze' tyã's i'cue'shtyi peesutstju. Tyãa pa'ga fĩicãjna ũucjmée meswe.
43014028	U'jrra qui' shawendu'nja i'cue'sh yacj ũsya' jĩni's wẽse'jyã'ji'cue na', andyna isa wendydyijrra', wechwecha yaaquine'cue, tyãa pa'gatey andyte jytjaacuesa andy Tata tashna u'juetstju naa pa'ga.
43014029	Dyiicjẽy pta'shitstju, cyaj andy pta'shni cytey yuuna pa'tje', isa yuj pta'shi'ga sũjune'cue.
43014030	I'cue'sh yacj jwee yu' we'wena ũsya' ãjame'nja, tyãa pa'gatey naa quiwete jycaajna ũssa echtjẽ'ja' andya's quĩjva yũuya' ãjane'jmeerrava, yuja'.
43014031	Macue ãjane'jmeerrava cytey yuuna, cyaj naa quiwete nasa jyucaysa jiyutyna, andy Tata's nwẽese'jrra tyajy jycaajni's cytey yuusateva. Tyã'jĩna jyã'jrra', quiiterra ayjyu u'juega jĩc.
43015001	Andyíi ũ'tash na'wẽsatj, atsa' andy Tata' tyãa tasha's pjeu'jsa na'wẽsa'.
43015002	Cu'ta yũnsameetyi' spẽ'tje'c, nava cu'ta yũnsatyi' sũupi'jna pjeu'ju'c jytjaacue yũncajn.
43015003	I'cue'sha' pjeu'jniyã'j ũsi'cue andy caapiya'jni's nwẽese'pja'ga.
43015004	Andy yacj tyutemée meswe, andyva ma'wẽ i'cue'sh yacj tyutemée ũstca tyã'wẽy. I'cue'sha' peecy jii i'cue: cu'ta chpiterra ũssa' yũnu'tsme'. Tyã'wẽy i'cue'shva andy yacj tyuteerra ũsrra', Dyus dyi'pte selpiiya' ãjameene'cue.
43015005	Andya' ũ'tash na'wẽsatj atsa' i'cue'sha' ũ'tash cu'ta na'wẽsa i'cue. Andy yacj tyutemée ũsrra', wala selpiine'cue. Atsa' andyva i'cue'sh yacj tyutemée fi'nze'nja. Andy yacjmée yu', i'cue'sha' quĩj yujva yũuya' ãjameene'cue.
43015006	Atsa' ũ'tash cu'ta yũnsameetyi' ma'wẽga spẽetje'tjrra ya'cambu', tyã'wẽy ya'yuuna andy tashu tyutesatyi'.
43015007	I'cue'sha' andy yacj tyutemée fi'nzerra andy caapiya'jni's pechcanameerra', quĩjva pẽyine'cue, atsa' ya'ũsuna.
43015008	Andy caapiya'jni's nwẽese'jrra' Dyus dyi'pte wala selpiiya' ãjane'cue. Atsa' tyã'wẽ yũute', andy Tata's wala tuutje'jni yuuna.
43015009	Andy Tata' andya's wala peeygãja'c, atsa' andya' tyã'wẽytju i'cue'shtyi peeygãja'. Atsa' andy peeygãanijũ tyutemée meswe.
43015010	Andy jycaajnity nwẽese'jrra', andy peeygãaniterráa fi'nzene'cue, andyva ma'wẽtca Tata jycaajnity nwẽese'jrra' tyajy peeygãaniterráa fi'nze' tyã'wẽy.
43015011	Na'wẽtj pta'sh cyaj andy ma'wẽtca wechwecha yajcyna fi'nze', i'cue'shva tyã'wẽy bagachva wechwecha yajcyna fi'nzene'cue.
43015012	Andya' na'wẽtj jycaaja': andy ma'wẽtca i'cue'shtyi peeygãja', i'cue'shva tyã'wẽy puuty ya'peeygãjna mfi'nzewe.
43015013	Namicu's nwe'weya' sũjrra peecy ĩtyi fi'nzeni's iviitunisarráa peeygãani yaase'.
43015014	I'cue'sha' isa andy namicu dyijrra', andy jycaajni's cytey yuune'cue.
43015015	Atsa' tyã'wẽ yũusatyi' peena yu' selpisáa jĩna cysusme'nja. Selpisá' tyajy patron quĩj yuuya'vateva jiiméec fi'nze'. Nava i'cue'sha' andy Tata we'wenityi' jyuca jii i'cue, tyãa pa'ga andyna selpisáa i'cue jĩna cysusmée, andy namicu i'cue jĩnarráa cysuusu'nja.
43015016	I'cue'sh cjuẽ'y andya's tyjityjmeei'cue, wejyva andytju i'cue'shtyi tyjityj. Sa' i'cue'sh mteeva u'jrra Dyus dyi'pte selpiina fi'nzecajntju neewe'we', atsa' i'cue'sh tyã'wẽ Dyus dyi'pte selpiina u'juni' cyul yuumeena. Tyã'wẽ yũusatyi' andy Tata' jyuca ũsuna quĩj pẽjyteva, andya's pi'cyrra pẽjyte'.
43015017	Na'wẽ yũuwa'ja'stju i'cue'shtyi jycaaja': Puuty ya'peeygãjna mfi'nzewe.
43015018	Naa quiwetewe'sha' andya's nyafycjẽytyi ajtse na' i'cue'shtyiva tyã'wẽyrráa atsetyna, nava ñusmée meswe.
43015019	I'cue'sha' naa quiwetewe'shvatsa', nasa' wendyityna, tyãawe'sh pwe'sh ma'wẽta wendyi' tyã'wẽy. Nava andya' i'cue'shtyi tyjitytju naa quiwejũ, tyãa pa'gaty naa quiwetewe'sha' i'cue'shtyi atse', naa quiwetewe'shmée yã'ji'cue naa pa'ga.
43015020	Miiyajcywe andy na'jĩna we'weni's: Maava selpisá' tyajy patronte jytjaacuesame' jĩni's. Andya' i'cue'shtyi jype'jsatj na's yujva icjya' pacue'ty na' i'cue'shtyiva tyã'wẽyrráa icjya' pacueetyna. Sa' andy caapiya'jni's nwẽese'jsa', i'cue'sh caapiya'jni'sva nwẽese'jetyna.
43015021	Andy pa'garráa i'cue'shtyi pcyuutyna, andyna caajsa's jiyumeerra.
43015022	Dyus jycaajni's andy pta'shya' quĩjmeevatsa', tyãawe'sha' yuuwemeesa yuutyna. Nava ãchja' andy pta'shni's jiyuty na' yuuwemeetja'w jĩya' ãjameetyna.
43015023	Andyna atsesa' andy Tatanava atsesata'.
43015024	Tyãawe'sh cshavysu quim yujva vit-ya' ãjanimeesa's andy caavya'ja'jmeevatsa', yuuwemeesa yuutyna. Nava macue tyã'wẽ andy ãjani's caavya'ja'tje uyrrava, andyna atse'ty. Atsa' andyna atsesayã'j yu' andy Tatanava atsesata'.
43015025	Nava tyãawe'sh leyte na'wẽ fi'jni ũsa': andyna ajtsety quĩjva yuuwemeeteva jĩ'c tyã' cytey yuucajntyi tyã'wẽ yũ'.
43015026	Nava i'cue'shtyi pu'chwa'jsa Dyus Espiritu isa ew caajiyu'jwa'jsa's andy Tata tashu caja'nja tyã' andy quimteva ew caajiyu'juna.
43015027	Atsa' i'cue'shva tyã'wẽy andy quimteva pta'shine'cue, i'cue'sha' nyafíi i'cue andy yacj ũssa yu' naa pa'ga.
43016001	I'cue'shtyi pcyuute', ñusna wala cuj yaacycajmen na'wẽ pta'shitstju:
43016002	ajtserra judiuwe'sh pcjaacjenijũ cutyi'jrra peena yu' jypa'gameetyna i'cue'shtyi. Sa' tyã'wẽrráa yũumée i'cue'sh maaíityi' icjetyna, nava tyãawe'sh yu' Dyusa's selpiina ũstja'w sũjna tyã'wẽ yũutyna.
43016003	Tyãa atsesawe'sha' andy Tata's jiimeeta', sa' andynava jiimeeta', tyãasa tyã'wẽ pcyuutyna.
43016004	Atsa' cyajtj yatscjẽy tyã'wẽ pta'shi' na' tyã'wẽ yũuwa'j en ãjte', andy pta'shni's yaaquine'cue. Tyã'wẽ pcyuuwa'ja's nyafíi yu' pta'shmeetj, tyãa pa'gatey quĩjva meec yu' andy i'cue'sh yacj ũste'.
43016005	Nava ãchja' andyna caajsa tashte u'juetstju. Nava i'cue'sha' maa yujva pẽyi'tsmeei'cue ¿mtee u'juetsnga? jĩna.
43016006	Tyã'wẽ pẽjymeerra ĩ'neerráa i'cue wala ñusu', andy u'juetstju jĩna pta'shte'.
43016007	Nava isatj pta'shi': andy u'jmeete', i'cue'shtyi pu'chwa'jsa' quĩjmeena. Nava andy u'jrra', tyã's caja'nja. Tyãa pa'ga pejca u'jwa'j yuj ji'ptju, i'cue'shtyi pu'chwa'jsa's caajya'.
43016008	Atsa' tyã' naa quiwete quĩjrra', nasaty Dyus dyi'pte yuuwe pcalsa yujtja'w sũjwa'ja's caaũusutje'jena. Sa' Jesusa' quĩjte yujva yuuwemée ewsa maatyva jyuca nwe'wewa'jsa yuj yu'ga sũjwa'ja'sva ew caajiyu'juna. Tyã'wẽy yuuwesatyi' Dyusa' ewmeete yuj nviituna sũjwa'ja'sva caaũusutje'jena.
43016009	Maava andya's jypa'gaya' wa'lpa'ga tyã'wẽ pcal yuuwesata'.
43016010	Andya' maatyva jyuca nwe'wewa'jsarraíi nwe'wewa'ja's vitna uurra andy Tata tashna u'tje', peena yu' uymeene'cue.
43016011	Sa' yuuwesa' ewmeete neeyũuwa'jsane'tca'w sũjcajníi naa quiwete jycaajna ũssa echtjẽ'j yuja'sva ewmeete yã'cj nviitni yuu.
43016012	I'cue'shtyi wala pta'shwa'j ji'pjíirráatj, nava ãchjíi yu' ew jiyuya' ãjameene'cue.
43016013	Nava Dyus Espiritu quĩjrra', tyãa ente i'cue'shtyi' jyuca ew caajiyu'juna, tyã' isa we'wenisarrá's caajiyu'jsa'. Tyã' peecyrráa we'wemée, Dyus cwe'we'jnirrá's pta'shina, sa' quĩj yuuya'vateva dyiicjẽy caajiyu'juna.
43016014	Andy ma'wẽsateva ew jiia' na' tyãasa i'cue'shtyiva caajiyu'juna, andya's tuutje'jsa' naa pa'ga.
43016015	Andy Tata ma'wẽsate', andyva tyã'wẽysa íirráatj. Tyãa pa'ga Espiritu' andy ma'wẽsateva wejy ew caajiyu'juna jĩnatj pta'shi'.
43016016	Ãchja' andy Tata tashna u'jwa'j ãjãtsa', atsa' andya's uymeene'cue. Nava vite encjẽ' andya's qui' uyuune'cue.
43016017	Tyã'jĩte', tyãa yacj u'jusawe'sha' na'wẽty puuty ya'paapẽyi': —¿Ma'jĩrraqui'c tyã'wẽ we'we'? Ãchja' andy Tata tashna u'jwa'j ãjatsa', atsa' andya's uymeene'cue. Nava vite encjẽ' qui' uyuune'cue jĩ'c sa',
43016018	¿quĩj we'werraqui'c andy u'jwa'j ãjatsa' jĩna we'we'? nava cue'sha' jiyu'tsmeetja'w.
43016019	Tyã'wẽ jiyuwẽena ũsni's Jesusa' jiyurra' pta'shcu: —Andy Tata tashna u'jwa'j ãjatsa', atsa' andya's uymeene'cue. Nava vite encjẽ' qui' uyuune'cue jĩnatj we'we atsa' ¿tyã'sna vá'cue i'cue'sh pwe'sh jiyu wẽena puuty paapẽyi'?
43016020	Isatj we'we': I'cue'sha' ñusna ũ'nene'cue, atsa' naa quiwete nasa yu' wala wechaatyna. Nava i'cue'sha' macue ñusna ũsrrava, ñusu en scjẽwte', wechwecha neeyũune'cue.
43016021	Na's mjiyuwe: U'yva nasa upyya'vate ãtsa'atsrra', wala pytjaa yu'c acate. Nava luuch upyte', wechaweete tyãa aca yuuni's pechcana'c.
43016022	Tyã'wẽy i'cue'shva ãchjíi yu' ñusu'i'cue. Nava andya's qui' uyrra', wechwecha yajcyna neeyũune'cue. Atsa' i'cue'sh wechwecha yaacyni's quim yujva cusa'jya' ãjameena.
43016023	Tyã'wẽ andya's qui' uyniijũ', tyajũyã'ja' jyuca jiisa andya's paapẽywa'j ji'pjumeene'cue. Nava andy Tata yu'sa' quĩjva jyuca pẽjyya' ãjãne'cue andya's pi'cyrra, atsa' tyã' jyuca ũsuna.
43016024	Nava i'cue'sha' ãchj pa'jva andy Tata's quĩj yujva pẽynimée i'cue andya's pi'cyrra. Mpẽjywe vacy, sa' jypa'garra' wala wechaane'cue.
43016025	Ejemplo yacjrráatj caaja'nda'jna pta'sh i'cue'sh jiyucajn. Nava ãate pta'shwa'j en ãjte', peena yu' ejemplo yacj caaja'nda'jna pta'shme'nja, wejyva teejwend ãaterrarráa pta'shi'nja andy Tata ma'wẽsateva.
43016026	Tyã'wẽ ãate pta'shwa'j en ãjte', i'cue'sh yuu andy Tata's pẽjyya' ãjane'cue, macue andy yu' i'cue'sh pa'gate we'we pu'chmeeteva.
43016027	I'cue'sha' andya's wendyrra jypa'gai'cue, Dyus tashu yuusana sũjna. Tyãa pa'gac andy Tata' i'cue'shtyi peeygãja'.
43016028	Andya' Tata tashu casejrra, naa quiwete yuwe'tj, sa' ãchja' naa quiwe's nvijtrra qui' u'juetstju andy Tata tashna jĩte',
43016029	tyãa yacj u'jusawe'sha' na'jĩty: —Ãchj yuurra' ejemplo yacj caaja'nda'jmée, teejwend ãate pta'shna ũsngu.
43016030	Ãchja' jiyutja'w, indya' quĩjnava jyuca jiing. Tyãa pa'gatja'w ew jiyu Dyus tashu yuusateva. Tyãasa quim yujva indya's paapẽywa'j ji'pjmeeta' jĩte',
43016031	Jesusa': —¿Ãchja' jiyu'cue'? jĩnac we'we.
43016032	Ãchja' ena' ãjc, atsa' ãchjíi i'cue'sha' teechsa na'wẽrraj fiifii tyuteene'cue, sa' andyrráana nviitune'cue. Nava andyrráa yu' neeyũume'nja, Tata' andy yacj ũsa' naa pa'ga.
43016033	Tyã'wẽtj andy yacj fi'nzewa'ja's jyuca pta'shi', cyaj andya's neewe'werra', ũucjmée wẽtwẽt yaaquine'cue. Naa quiwete' tjẽyte ñuste fi'nzewa'ja's ji'pjune'cue. Nava andya's chjãchja miiyajcywe, tyãa pa'gatey naa quiwete ewmeesa's andya' cnayyã'tj naa pa'ga jĩc.
43017001	Jesusa' tyã'wẽ pta'shna jyã'jrra', cielute pagayrra Dyus yacj puuty we'wec na'jĩna: —Tata, ena' ãjc. Iindy Nchi'c quimteva nasa jiyucajn ãate mcaavya'ja', cyaj Nchi'cva indya's ãate caajiyu'juna nasaty.
43017002	Nasa jyucaysaty jycaajwa'ja's andyna ũsngu, iindy ũsni yuutyi' jyucaysaty ptsuwa'jmée ĩtyi fi'nzewa'ja's ũscajn.
43017003	Atsa' ptsuwa'jmée ĩtyi fi'nzewa'ja's ji'pju wẽerra', teech Dyusrráa ũsngu tyã'sna jiyuwa'j ji'pjta', sa' tyã'wẽy iindy caajnisa Jesucristo'sva jiyuwa'j ji'pjta'.
43017004	Andya' naa quiwetewe'shtyi' ew caajiyu'tj indy ma'wẽsateva, sa' indy mjĩi caajni's jyã'jyã'tj.
43017005	Tata, naa quiwe meetey ma'wẽtca'w cielute ij wechana ũsu', ãchja' tyã'sa' qui' maj cytey ij wechana ũswa'ja's.
43017006	Naa quiwejũ maaíityi' tyjityngu, atsa' tyãawe'shtyi' caajiyu'tj indy ma'wẽsateva. Tyãawe'sha' iindy jĩity yu', nava andy jype'cjanngu ũs, atsa' tyãawe'sha' nwẽese'jty iindy jycaajni's.
43017007	Sa' na'wẽ quĩjquĩjva yũuya' ãja'tj tyãa ãjanisa' iindy jycaajnityna sũjwa'ja's ji'pjuty.
43017008	Indy yuwe pta'shcaajng tyã'sa' pta'shtju, atsa' tyãawe'sha' jypa'garra ũuste yu'acjtyi. Sa' andya' Dyus caajnisa iindy tashuj yuusateva jiita'.
43017009	Andya' tyãawe'shtyi' iindy cusetetj nvijtna neewe'we'. Naa quiwete indya's jiimeesa ũsta' tyãawe'sh pa'gate neewe'we'tsmeetj. Andy jype'cjan ũsngu tyãawe'sh pa'gaterráatj neewe'we', tyãawe'sha' iindy jĩita' naa pa'ga.
43017010	Jyuca andy jĩ' iindy jĩirrarráata'. Atsa' jyuca iindy jĩ' andy jĩirrarráata'. Tyãawe'shpa'ga yuurráatj tyacue wala wechaawa'ja's ji'pju.
43017011	Andya' naa quiwete tyachmeerráa ũswa'j ji'pjtju. Nava tyãawe'sha' naa quiwete neeyũutyna, naapcachja' andya' yujtj indy yacj ũsya'. Tata, andyna ũsngu tyãawe'shtyi meen jype'j jypa'yacy, cyaj teechsa na'wẽrraj indy yacj tyutemée fi'nzetyna andyva ma'wẽtca indy yacj tyutemée fi'nze' tyã'wẽy.
43017012	Andya' naa quiwete tyãawe'sh yacj ũsrra', indy pu'chte' jypa'yacytju jype'jna fi'nze andya's jype'cjan ũsngu tyãawe'shtyi's. Atsa' jyucaysa yu' vitumeeta', naasáa teech vituwa'jsane' yu' tyãa yuurráac vitu, Dyus librute pta'shna fi'jni' cytey yuucajn.
43017013	Ãchja' yujtj indy ũsngu cyteey. Nava naa quiwete nee ũsíi tyã'wẽtj indya's neewe'we', cyaj tyãawe'sha' ũucjmée wechana fi'nzetyna, andyva na'wẽtj wechana fi'nze' tyã'wẽy.
43017014	Iindy pta'sh caajni's pta'shtju andy jype'jnisatyi', nava naa quiwetewe'sha' tyãawe'shtyi atse'ty, andy jype'jnisawe'sha' andy na'wẽy naa quiwetewe'shmeeta' naa pa'ga.
43017015	Andy jype'jnisatyi' naa quiwejũ mcuutyi'j jĩ'tsmeetj, naasáa echtjẽ'j caypumba'cjamen meen nwe'we jĩnarráatj neewe'we'.
43017016	Andya' naa quiwetewe'shmeetj, atsa' tyãawe'shva naa quiwetewe'shmeeta'.
43017017	Tyãawe'sha' iindy jĩirráa yuucajn indyrráa jype'jene'nga, isasa's caapiya'jna. Iindy caapiya'jni' caypumba'jwa'jsame'.
43017018	Indyva ma'wẽnga andya'sa' naa quiwete caaj, tyã'wẽy tyãawe'shtyiva cajatstju.
43017019	Sa' tyãawe'sh pa'gate andyva iindy cusete neeyũutstju, cyaj tyãawe'shva iindy jype'jwa'jyã'j neeyũutyna.
43017020	Tyãawe'sh pa'gaterráa neewe'wetsmeetj. Tyãawe'sh iindy yuwe's pta'shte', maava indya's jiyuwa'jsa ũstyna tyãawe'sh pa'gate ja'ndatj neewe'we'.
43017021	Tyãawe'sh jyucaysa teechsa na'wẽrrarráa yajcyna cue'sh yacj tyutemée fi'nzecajntju neewe'we', Tata, indyva na'wẽ andy yacj fi'nzena ũsngu atsa' andyva indy yacj fi'nzena ũstju tyã'wẽy yuucajn. Tyã'wẽ yuurra teechsa na'wẽrrarráa ij fi'nzetyna, cyaj naa quiwetewe'sha' jiyutyna andya' iindy caajnisateva.
43017022	Indy yacj ij fi'nzewa'ja's andya's ũsngu atsa' tyãawe'shtyiva indy yacj ij fi'nzewa'ja's andya' ũstju, andyva indy yacj ma'wẽtca'w teechrráa na'wẽ fi'nze' tyã'wẽy ij fi'nzecajn.
43017023	Andya' tyãawe'sh yacj fi'nzete', indyva andy yacj fi'nzene'nga, cyaj tyãawe'sha' teechrráa na'wẽsa yuutyna. Atsa' tyã'wẽ yũute', naa quiwetewe'sha' jiyutyna andya' iindy caajnisateva. Sa' andya's ma'wẽnga peeygãja', tyã'wẽyngu peeygãja' naawe'shtyiva.
43017024	Tata, andya's jype'cjan ũsngu atsa' tyãawe'shtyi' andy ũsnitey ijtj ũs jytjãasu', naa quiwe meetey andya's peeygãjrra wechana jype'jna ũsu'ng tyã'sa' uycajn.
43017025	Tata, indya' wala yuj ewsateva, naa quiwetewe'sha' indya's jiimeeta'. Nava andy yu' jiitj, atsa' andy jype'jnisava jiita' andya' iindy caajnisateva.
43017026	Andy jype'jnisatyi' caajiyu'tj indy quimteva, sa' caajiyu'jna nes yu'nja, cyaj indy andya's peeygãani' tyãawe'sh ũuste nes yuute', andyva tyãawe'sh ũuste nes yu'nja.
43018001	Jesusa' tyã'wẽ neewe'wena jyã'jrra', Cedron yu'cuten ctejcana u'cj, tyãa yacj u'jusawe'sh yã'jrra teech walta ũsa' cytee u'caya'.
43018002	Tyãa waltate' Jesus yacj u'jusawe'sha' manz usva tyãa yacj pcjaacjeya' u'casaty yu', naa pa'gac Jesusa's icjcajn ducjwa'jsa Judasa' jii yu'.
43018003	Tyãasac Judasa' jiiyã'jrra', soldauwe'shtyi pe'jrra cytee pa'j u'j dyuus yat tjengsawe'sh yã'jrra. Tyãa dyuus yat tjengsawe'sh yu', sacerdote npiitstjẽ'j vite' fariseowe'sh jycaajnity yu'. Vite' fytũ, vite' cchill, vite' lampara atrraty pa'j.
43018004	Nava Jesusa' tyã'sna ma'wẽva pcyuurra icjwa'j ãjte jiiyã'jrra', puuty uyya' casejc. Sa' na'jĩc: —¿Quimnacue pacué'? jĩte',
43018005	tyãawe'sha' na'wẽty pas: —Jesus Nasaretjuwe'sha'stja'w pacué' jĩte', Jesusa' na'jĩc: —Andyíi tyãatj. Atsa' Judasva cytee tyãawe'sh yacj ũsu'c, Jesusna cuuwe'jna.
43018006	Tyajũ' andyíitj jĩna Jesus we'weniterráa, Jesusa's tundwa'jsa' e'su ya'scarra quiwegaty wete.
43018007	Atsa' Jesusa' qui' pẽjycu: —¿Quimnacue pacué'? jĩte', tyãawe'sha': —Jesus Nasaretjuwe'sha'stja'w pacué' jĩnaty pas.
43018008	Atsa' Jesus pasrra': —Andyíitj jĩna pta'shyã'tj. Atsa' andya's pacueetsrra', andy yacj u'jusawe'sh ayte ũsta' tyãawe'shtyi' cuch yuunuwe u'cjan jĩc.
43018009	Jesusa' nyafíi we'werra': Tata andyna jype'cjan ũscu tyã' jyucaysa yu' vitumeeta' tyã'jĩni' cytey yuucajncu tyã'jĩ.
43018010	Naapcachja' Simon Pedro' cchill ya'cynisa's jycuutyi'jrra teech pitstjẽ'j tjũ'wẽ patsuwe'sha'scu spẽ'tj. (Tyãa pitstjẽ'ja' sacerdote npiitstjẽ'ja's selpisáa Malco yaasec yu'.)
43018011	Atsa' Jesusa' Pedro's na'jĩnac jycaaj: —Cchilla's vainutey myu'acj. Andy ñuste pytjaa yuuwa'ja'scu Tata' jytjãasu' atsa' tyã'sa' jypa'gawa'jsameena sũju'vá'nga jĩc.
43018012	Tyajũ' soldau npiitstjẽ'j tyajy nasa yacj vite' dyuus yat tjengsawe'sh yã'jrra Jesusa's tundrra',
43018013	Anas tashna cjuẽ'y jyũna u'jty. Tyãa Anas nduj Caifasa' sacerdote npiitstjẽ'cj yu' tyãa añute.
43018014	Tyãa Caifasíic judiuwe'shtyi na'jĩna we'wesa yu': Nasa jyucaysa pa'gate teech pitstjẽ'jrráa uuvats wejy ewna jĩsac yu'.
43018015	Jesusa's tundrra jyũna u'tje', Simon Pedro' vite pitstjẽ'jyã'jrra Jesus e'stey u'cj. Tyãa vite pitstjẽ'j yu' sacerdote npiitstjẽ'j yacj jiisac yu', tyãa pa'ga tyãa npiitstjẽ'jsa yat patyute u'cac Jesus u'canitey.
43018016	Nava Pedro' u'camée vity pucate neeyũuc. Tyãasac sacerdote npiitstjẽ'j yacj jiisa' cytee vityte tjengsa yacj puuty we'werra Pedro's dyiite ca'ga'j.
43018017	Atsa' vityte tjengsa' pẽjycu Pedro's: —Indya' ¿naa pitstjẽ'j yacj u'jusameengá'? jĩte', Pedro pasrra': —Tyãa yacj u'jusameetj jĩc.
43018018	Tyajũ' cytee selpisaawe'sh vite' dyuus yat tjengsawe'sh yã'jrra cumarra ipy yutjrraty bajchna ũsu' patyute. Atsa' Pedrova cytee tyãawe'sh yacj ipy pucate bajchna ũsu'c.
43018019	Tyajũ' Anasa' paapẽjyya' tacjcu Jesusa's: —Indy yacj u'jusawe'sha' ¿quimtyna? atsa' indya' ¿quĩjnga caapiya'ja'? jĩte',
43018020	Jesusa' na'jĩnac pas: —Andya' ãaterrarráa iiwe'wetj nasa jyucaysa dyi'pte, judiuwe'sh pcjaacjenisu vite' dyuus yatte judiuwe'sh jyucaysa cshavyte Dyus yuwe's caapiya'jna. Andya' paatste yu' quĩjva iipta'shmeetj.
43018021	Atsa' andya's ¿quĩjya'nga paapẽyi'? Andy pta'shni's wẽse'jsaty mpaapẽjy, atsa' tyãawe'sha' pta'shityna andy quĩj we'weni'sva. Tyãawe'sha' andy pta'shni's jiita' na'.
43018022	Tyã'wẽ we'wete', dyuus yat tjengsawe'sh teech cytee ũssa' cuseju Jesus dyi'pga pejtyarra', na'wẽc juuna' we'we: —Anasa' sacerdote npiitstjẽ'ja' ats yuja' ¿tyã'wẽ pasu'ngá'? jĩte',
43018023	Jesus pasrra': —Andy ewmée we'wete', mpeeta'sh quĩjsu ewmée we'wetsteva. Nava ewsarrá's we'wetste', ¿ma'wẽtenga andya's tyã'wẽ pcyú'? jĩnac pas.
43018024	Tyã'wẽ yũunijũ' Anasa' Jesusa's tundni ũsíin, jyũna u'cjaacj sacerdote npiitstjẽ'j Caifas tashna.
43018025	Naapcachja' Pedro' ipy pucate bajchna ũsíirráac yu'. Atsa' cytee ũssawe'sha' na'wẽty pẽjy: —Indya' ¿naa pitstjẽ'j yacj u'jusa yuj meenga vacy? jĩte', Pedro': —Andya' tyãameetj jĩnac pas.
43018026	Atsa' sacerdote npiitstjẽ'ja's selpisáa teechsa' na'jĩnac pẽjy: —Indya's ¿uymeevá'ntca waltate tyãa yacj ũste? (Tyã'jĩna pẽysa' Pedro teech pitstjẽ'j tjũ'wẽ's spẽ'tjcu tyãa pitstjẽ'j nwe'shcu yu'.)
43018027	Tyã'jĩna qui' pẽjyte', Pedro' qui'quin ĩshiijatspcachja', atalla' we'wec.
43018028	Tyajũ' Caifas yatu Jesusa's jyũna u'jty ne'jue'sh Pilato tashte nuypa'jya'. Naapcachja' cjicjiitscu yu'. Tyajũ' judiuwe'sha' ne'jue'sh u'pnite u'cameeta', pcal pẽetjeejena sũjrra. Tyã'wẽ pcal pẽetjeetje', Pascuatewe'sha's ũ'ya' ãjame'nja'w sũjrraty u'camée.
43018029	Tyãa pa'gac Pilato' eca casejrra' na'jĩna paapẽjy: —Naa pitstjẽ'ja' ¿quĩjga yuu ats tyã'wẽ pãatyjĩ'cjna yujcue? jĩte',
43018030	tyãawe'sha' na'wẽty pas: —Quĩjva yuuwemeevatsa', iindy tashte nuypa'jwa'jmeene'tca'w yu' jĩte',
43018031	Pilato' na'jĩnac jycaaj: —Jyũna me'jwe, sa' i'cue'sh ley ma'wẽ jycaatje', cytey yuune'cue jĩte', judiuwe'sha' na'jĩnaty we'we: —Cue'sha' judiuwe'shtja'w na' ¿ma'wẽ icj caajya' ãjacytja'w?
43018032	Jesusa' ma'wẽ uuwa'jsarrava pta'shcu tyãa pta'shni' cytey yuucajntyi tyã'jĩna we'we.
43018033	Tyajũ' Pilato' tyajy u'pnite qui' cũjrra', Jesusa's pa'yarra na'wẽc paapẽjy: —¿Indya' judiuwe'shtyi jycaajsavá'nga? jĩte',
43018034	Jesusa' na'jĩc: —¿Iindy ũusuj yajcyrranga tyã'jĩ'á'? meerra' ¿vitesa tyã'jĩna andya's cysuusni's wẽse'jrravá'nga tyã'jĩ'? jĩte',
43018035	Pilato' na'wẽc pas: —Andya' judiumeetj. Iindy nwe'sh vite' sacerdote npiitstjẽ'jwe'shtyi andy tashte indya's nuycũj, atsa' indya' ¿quĩjnga ewmée yũu? jĩte',
43018036	Jesusa' pta'shcu: —Andy jycaajwa'ja' naa quiweteme'. Tyã'wẽ naa quiwete jycaajwa'jsavatsa', andy ju'ngusawe'sha' puiiwa'jne'ta yu', judiuwe'sh cusete andya's ducjcajmen. Atsa' naa quiwete jycaajsameetj.
43018037	Tyã'jĩte', Pilato' qui' pẽjycu: —Tyã'wẽrra' ¿indya' jycaajsa dyijngá'? jĩte', Jesusa' na'jĩc: —Indy cysusu'ng tyã'wẽíitj. Naa quiwete upyrra isasarráana pta'shya'tj yuwé'. Maava isasa's nwẽese'jwa'jsa' andy we'weni's jypa'yacytyi wẽse'je' jĩte',
43018038	Pilato' na'wẽc paapẽjy: —Na'wẽ isasa' jĩna we'we'ng tyã' ¿quĩjna?
43018039	Nava Pascua fiesta iisa teech preesu caatyjweete'je'i'cue na' ¿ãchva tyã'wẽy tyjweete jytjãasu'cue' naa judiuwe'shtyi jycaajsa's? jĩte',
43018040	jyucaysa na'jĩty: —Tyã'sa' caatyjweete'jnu. Barabasrrá's mcaatyjweete'j jĩnaty weyi'. Tyãa Barabasa' iiméj jytjaacue pesweesac yu'.
43019001	Tyajũ' Pilato' Jesusa's jyũna u'jrra pechuucuecaacj.
43019002	Atsa' soldauwe'sha' tsjũtsjna tandy vitrra Jesus dyictjete caafĩcje'jty, sa' atyj bejsa's caapã'chi'jrraty na'jĩ':
43019003	—¡Viva, judiuwe'shtyi jycaajsa! Tyã'jĩrraty dyi'pga petyaatya.
43019004	Tyajũ' Pilato' qui' eca casejrra' na'wẽc we'we: —Mtjengwe, naa pitstjẽ'ja' ayte ũsa', nava tyã'sa' macue paapẽjyrrava tyajy ewmée yũuni's uymeetj.
43019005	Tyã'jĩ yã'tje', Jesusa' casejc dyictjete tsjũtsja's tandyrra caafĩcje'jni, sa' atyj bejsa's caapã'chi'jni. Atsa' Pilato' na'jĩnac we'we: —Ãchja' ayte ũsa' tyãa pitstjẽ'ja's mtjengwe.
43019006	Tyã'jĩte', sacerdote npiitstjẽ'jwe'sh vite' dyuus yat tjengsawe'sh Jesusa's tjengrra' na'jĩnaty sus weyya' quiite: —Cluuste mcaafyutsu'j, cluuste mcaafyutsu'j jĩte', Pilato' na'jĩc: —I'cue'sh jypa'garra cluuste mfyutswe. Andya' quĩj yujva ewmée yũuni's jiyuya' ãjameetj jĩte',
43019007	judiuwe'sha' na'jĩnaty we'we: —Cue'sha' ley ji'ptja'w tyãa leya' icjcaja'c, Dyus Nchi'ctju jĩna u'jupa'ga.
43019008	Tyã'jĩni's wẽse'jrra', Pilato' jweeíirráac wala ũucjwa'j ji'pju.
43019009	Sa' tyajy u'pnite u'carra', na'jĩnac Jesusa's paapẽjy: —Indya' ¿majũwe'shnga? jĩteva, Jesusa' pasme'.
43019010	Atsa' Pilato' na'jĩc: —¿Andya's quĩj yuurranga pasu'tsmée? ¿Jiimeevá'nga? andya' cluuste fyutscajn jycaajya'va ãjawa'jsatj, sa' tyã'wẽy caatyjweete'jya'va ãjawa'jsatj jĩte',
43019011	Jesusa' pascu: —Dyuspa'gameevatsa', indya' quĩjya'yujva ãjawa'jsameeng andya's. Nava iindy cusete andya's ducjsa' indyte jytjaacue yuuwesa'.
43019012	Tyã'jĩna we'wenijũ' Pilato' wala pa'pchuc Jesusa's tyjweetewẽerra. Nava judiuwe'sha' na'jĩnaty sus we'we: —Naa pitstjẽ'ja's tyjweterra', jycaajsa Cesar namicumée yuune'nga. Maava fiy jycaajsa' tyã' Cesar ju'ngusame'.
43019013	Tyã'jĩni's wẽse'jrra', Pilato' Jesusa's ecate pe'jna u'jrra', jycaajna u'pnite cachcu. Tyãa jycaajna u'pni' Gabata yaasec yu' hebreo yuwete. Tyã' Cuet Fyutsni jĩni'.
43019014	Pascua fiesta ãjatstec tyã'wẽ yũuna ũsu'. Tyajũ' Pilato' na'wẽc we'we judiuwe'shtyi: —I'cue'shtyi jycaajsa' ayte ũsa' jĩte',
43019015	tyãawe'sha' na'wẽty sus we'we: —¡Peecy uuna, cluuste mfyuts! jĩte', Pilato' na'wẽc we'we: —I'cue'shtyi jycaajsa yuja's, ¿ma'wẽ cluuste fyuts cajaqui'tj? jĩte', sacerdote npiitstjẽ'jwe'sha' na'wẽty we'we: —Cue'shtyi jycaajsa' Cesar yuurrá'. Vite jycaajsa yu' ji'pjmeetja'w.
43019016	Tyã'wẽ we'we yã'tje', Pilato' Jesusa's tyãawe'sh cusete cluuste fyutscajn ducjte', jyũna u'jty.
43019017	Jesusa' tyã'sna fyutswa'j cluusa's yacjrra chjambu casejna u'cj, teech ajte Gólgota yaase' cytee pa'j. Tyãa Gólgota yu', Uusáa Jycuet Dyi'tj jĩni' hebreo yuwete'.
43019018	Cytee pa'jrra' Jesusa's cluuste fyutstyi, vite e'nz pitstjẽ'jty tyã'wẽy, Jesusa's pyãjte tyajrra.
43019019	Tyajũ' Pilato' cluus cajcuete na'wẽc qui'p caaj: Jesus Nasaretjuwe'sh, judiuwe'shtyi jycaajsa jĩna fi'jni's.
43019020	Atsa' cluuste fyutsni' chjamb utyatec yu', naa pa'ga maanzcuẽe judiuva tyãa fi'jni's tjengu'ty. Tyãa fi'jni', hebreo, griego, latin yuwejuc fi'jni yu'.
43019021	Atsa' sacerdote npiitstjẽ'jwe'sh vite' judiu npiitstjẽ'jwe'sha' na'jĩnaty Pilato's paatyjĩ'cj: —Judiuwe'shtyi Jycaajsa jĩna fi'j na'wẽ, Andya' Judiuwe'shtyi Jycaajsatj jĩ'c jĩna fi'jvatsa', wejy ewna.
43019022	Nava Pilato pasrra' na'jĩc: —Andy tyã'wẽ fi'jni's quim yujva yu'ptjejmeena.
43019023	Tyajũ' soldauwe'sha' Jesusa's cluuste fyuts yã'jrra', Jesus atjni's pajnzsa tyu'ndendety soldau iisa teechteech. Sa' atyja'sva tyã'wẽytyi yũu wẽe, nava tyã' teejwendsarráac yu' catsnimeesa.
43019024	Atsa' soldauwe'sha' na'wẽty puuty we'we: —Tyã's sundeya'mée suerte caja'nja'w quim jĩi neeyũuteva jiyuya'. Soldauwe'sh tyã'wẽ yũuni' Dyus librute na'wẽ fi'jni cytey yuuc: Andy atjni's tyãawe'sh pwe'sh tyu'ndendety suerte caajrra jĩna fi'jni'.
43019025	Tyã'wẽ yũutspcachja', Jesusa's fyutsni cluus pucate njĩ'jva ũsu'c vite' Jesus njĩ'j yũcue, vite' Cleofas nyu Maria, vite' Maria Magdalena.
43019026	Atsa' Jesus njĩ'j pucate Jesus wendynisa ij ũste Jesus uyrra', njĩ'ja's na'jĩc: —Naa pitstjẽ'ja' i'cue's jype'jena nchi'c na'wẽ jĩrra',
43019027	tyãa pitstjẽ'ja'sva na'jĩnac neewe'we: —Na'sa' iindy mama na'wẽ jype'jene'nga. Tyã'jĩte', tyãa pitstjẽ'ja' tyãa oratey Jesus njĩ'ja's tyajy yatna pe'jna u'cj.
43019028	Tyãa scjẽua', Jesusa' jiic yu' jyuca cytey yuuna u'juetsteva. Sa' Dyus librute ma'wẽ fi'jni cytey yuucajncu na'jĩna we'we: —Yũ'wẽetj jĩna.
43019029	Teech tasa vino utac ũsu'. Atsa' tyãa vinote esponja's tuupja'jrra fytũte atsjrra Jesus yuwete utyaty chanzhacajn.
43019030	Atsa' Jesusa' esponja's chanzharra', na'wẽc we'we: —Jyuca jyã'jnic neeyũu jĩna'va, quĩitsjuna' uuc.
43019031	Atsa' Pascua fiesta en ãjats yã'cj yu'. Tyãa ena' wala qui'snisa yu'c. Atsa' judiuwe'sha' fiesta ente uusaawe'sh cacuety cluuscjẽ nviit wẽemeerra', Pilato's pẽjytyi cluuscjẽ qui'pnisa chindaty chcandendeya' caacjan, dund uute' cacuety tyajũ quiisya'.
43019032	Tyajũ' soldauwe'sh u'jrra chindaty chcandendety teechsa cjuẽ'yna, sa' vitenava tyã'wẽytyi yũu Jesus pucacjẽ cluuscjẽ u'psa's.
43019033	Nava Jesusnava tyã'wẽy yũuya' utyaana cũjrra', uunii yã'j u'ptety uy. Tyãa pa'gaty Jesus chindaty chcandendemée.
43019034	Tyã'wẽteva, teech soldau yu' Jesus tambyte we'tjuc yãja'. Atsa' tyã'wẽ yãjate', ee yu' yacjcu uwu.
43019035	Tyã'wẽ yũunisa's pta'shsa' tyajy yafyju yuuc uy, sa' isac we'we'. Sa' jiia' isa we'wetsrrava, cyaj i'cue'shva tyã'wẽ yuj yũune' sũjwa'ja's ji'pjune'cue.
43019036	Nava Dyus librute' na'wẽ fi'jni': Iindy dyi'tjtyi' teechrráa yujva chcajndemeetyna jĩni cytey yuucajntyi tyã'wẽ yũu.
43019037	Dyus librutey vite ajcjẽ na'wẽ fi'jni ũsa': We'tju yãjarra', tjengutyna jĩ'c.
43019038	Tyã'wẽ yũuniijũ' Jose yaasesa Arimatea chjambuwe'sha' Pilato tashte utyaac Jesus cacue's pẽjyrra jyũna u'jya'. Atsa' Pilato' ewna jĩte', Josea' Jesus cacue's pendaaya' jyũna u'cj. Naa Jose yu' Jesus ju'ngsac yu', nava judiuwe'shtyi ũucjrra quimva jiyunimeene' u'jusa yu'.
43019039	Tyajũ' Nicodemova pa'cj, Jesus yacj cus puuty we'wesa. Tyãa yu' treinta kilo ãjc yu'tse tũ'srra pa'j, mirra aloe yacj ca'ndnisa.
43019040	Tyajũ' Jose' Nicodemo yacj Jesus cacue's jyũna u'jrra', yaptyi tyãa yu'tse ca'ndnisa yacj, judiuwe'sh ma'wẽne'ta uusáa cacuety pendá' tyã'wẽytyi yũu.
43019041	Jesusna cluuste fyutsni utyasu walta ũsu'c. Atsa' tyãa waltate' uusáa pendawa'j cafy u'sesa u'pu'c, quim yujtyva pendanimeesa.
43019042	Tycaaty Jesus cacue's cjicj, cafya' utyatec u'pu' atsa' qui'swa'j enva ãjatscu yu' naa pa'ga.
43020001	Qui'sen cjicjiitste wala cusíi chji'ndytey Maria Magdalena' pendaní cafyte cũjrra', cytee apjni cueta's quiisniyã'j ũstec uy.
43020002	Tyajũ' wuwuurráac u'j Simon Pedro vite' Jesus wendynisa tashte pa'j. Sa' na'jĩnac pta'sh: —Cue'shtyi jype'jsa cacue's jyũna u'jne'ta pendaniijũ, atsa' jiyumeetja'w mcaane'ta cjicj nanva jĩte',
43020003	Pedrowe'sha' teejwend pendani cafyte tjengya' u'jty.
43020004	E'nzíi wuwuurráaty u'j, nava teechsa' tjaacue dund wuwuurra Pedro's pjyajtsrra' tyãa cjuẽ'y yatste cũjc pendani cafyte.
43020005	Sa' cuyrra' Jesus cacue's yapnisarráa u'ptec uy. Nava tyã'wẽ uyrrava, dyiite yu' u'came'.
43020006	Tyajũ' Pedrova e'ste cũjrra pendani cafyte u'cac, sa' tyãava uycu Jesus cacue's yapnisarráa qui'pni u'pte.
43020007	Sa' Jesus dyictjé yapnisa yu' tpejngrra fiite qui'pni u'ptec uy.
43020008	Atsa' yatste cũusava cafy dyiite u'carra', tyã'wẽ tpejngrra qui'pni u'pte uyrra', Jesusa' ĩtyi yuu yujgacy sũjwa'ja's ji'pjuc.
43020009	Nava Jesusa' uurra qui' ĩtyi yuuna jĩna Dyus librute fi'jni's jiyumeytyi yu'.
43020010	Tyajũ' Pedro Juanwe'sha' tyã'wẽ uyrra', yatna qui' shawendna u'jty.
43020011	Pedrowe'sh u'juetspcachja', Maria Magdalena' pendaní cafy pucate ũ'nena neeyũuc. Tyã'wẽ ũ'nena u'píi, cafy dyiiga cuyrra' uycu
43020012	e'nz angeleswe'sh chijmerráa iicãj jyaatjsaty Jesus cacue's cjicjnite pdyi'p cachrra u'pu', teechsa' dyictjé ja'ndate vite' chinda ja'ndate.
43020013	Tyajũ' angeleswe'sha' na'wẽty pẽjy: —I'cue' ¿quĩj yũurra ũ'nena ũscue? jĩte', na'jĩnac pas: —Ũ'cue's jype'jsa's jyũna u'tja, atsa' jiimeetj mcaane'ta cjicj nanva.
43020014	Tyã'wẽ we'wepu'na' yu'tjengrra', teech pitstjẽ'j yujurra ũstec uy. Nava tyã' Jesusna sũjme'.
43020015	Atsa' Jesusa' na'jĩc: —I'cue' ¿quĩj yuutecue ũ'né'? sa' ¿quimnacue pacué'? jĩte', Maria' cytee walta tjengsa vá' tyã'wẽ we'we' sũjrra', na'wẽc pas: —Indy vá'nga ũ'cue's jype'jsa cacue's jyũna u'j na' mpeeta'sh mcaa cjicjrrava, ũ'cue jyũna u'cjan.
43020016	Tyã'jĩte' Jesusa': —¡Maria! jĩnac cysus. Atsa' Maria tupjirra na'wẽc we'we hebreo yuweju: —¡Raboni! jĩc, tyã' Caapiya'jsa jĩni'.
43020017	Tyajũ' Jesusa' na'jĩc: —Andya's jya'ndynuwe, Tata tashna u'jmeytju naa pa'ga. Wejyva andy yacjtjẽ'jwe'shtyi pta'shya' me'jwe na'jĩna: Andy Tata' i'cue'sh Tataíirrá', sa' andy Dyusa' i'cue'sh Dyusíirrá' tyajy tashna u'juetstju jĩnac pta'shcaaj jĩne'cue.
43020018	Tyã'wẽ pta'shcaatje', Maria Magdalena' pta'shya' u'cj: Jype'jsa's uytju, atsa' tyãac tyã'jĩna pta'shcaaj jĩc.
43020019	Tyãa qui'sen entey cusa' Jesus yacj u'jusawe'sha' yatte u'carra vitytyi jyuca apjrraty ũsu', judiuwe'shtyi ũucjrra. Tyã'wẽ ũspcachja', Jesusa' tyãawe'sh pyãjte vyaarra na'jĩnac wecha: —Ũucjmée wẽt wẽtrráa yajcyna meswe.
43020020	Tyã'jĩrra', tyajy cuse cpã'ty pta'shcu, tambyte we'tju yãjani'sva tyã'wẽy. Atsa' tyãawe'sha' Jesusa's uyrra' wala wechwecha yajcytyi.
43020021	Tyajũ' Jesusa' qui' we'werra na'jĩc: —Ũucjmée wẽtwẽtrráa yajcyna meswe. Andy Tatava ma'wẽga andya's caaj tyã'wẽy andyva i'cue'shtyi cajatstju.
43020022	Tyã'jĩrra', tyãawe'sh cajcuesu putjcu na'jĩna: —Miipa'gawe Dyus Espiritu's.
43020023	I'cue'sha' maatyva we'werra': I'cue'sh pcaltyi' Dyusa' peltunaĩna jĩte', peltunãyni yuutyna. Nava peltunaĩmeena jĩte', peltunãynimée neeyũutyna jĩc.
43020024	Jesus yacj u'jusarrava, Tomas mellisu jĩnisa' meec yu' Jesus tyã'wẽ vyaani ente yu'.
43020025	Atsa' Tomas yu' uymeeteva, Jesus yacj u'jusa vite yu' pta'shtyi: —Cue'shtyi jype'jsa's uytja'w jĩna. Tyã'wẽ pta'shteva, Tomasa' na'jĩc: —Cusete claus cpã'vitni's uyrra tyajy tambyte we'tju yãjani'sva uyrra tycaa andy cuse's caajmeerra yu', tyã'wẽ ĩtyi yuune' sũjme'nja jĩc.
43020026	Tyajũ' teech qui'su scjẽwniite', Jesus yacj u'jusawe'sha' qui' pcjaacjerra ũsu'ty teech yatte. Atsa' tyãa ente' Tomasva tyãawe'sh yacj pcjaacjena ũsu'c. Atsa' macue vitytyi apjrra ũsteva, Jesusa' tyãawe'sh pyãjte vyaarráac yuu, sa' na'jĩc: —Ũucjmée wẽtwẽtrráa yajcyna meswe jĩc.
43020027	Tyã'wẽ we'werra', Tomasa'sva na'jĩc: —Andy cusete cpã'yuunity tjengrra, tycaa iindy cuse's mcuupatj, sa' andy tambyte we'tju yãjanigava mcuupatj. Tyã'wẽ yũurra', cuj jwend yajcymée, ĩtyi yuu yujga sũjwa'jrrá's ji'pjune'nga jĩte',
43020028	Tomasa' na'jĩc: —¡Andyna jype'jsa yujng, sa' andy Dyus yujng!
43020029	Tyajũ' Jesusa' na'jĩc: —Tomas, ãchja' andya's uyrra', ĩtyi yuu yujga sũjwa'ja's ji'pjung. Nava andya's uymeerrava tyã'wẽ ĩtyi yuu yujne' sũjna yaacysava wechwecha fi'nzewa'jsata' jĩnac we'we.
43020030	Naa quiwete quim yujva ãjanimeesaty Jesusa' wala cuj caavya'ja'cj tyãa yacj u'jusawe'shtyi. Nava jyuca yu' naa librute fi'jnimeeta'.
43020031	Nava Jesucristo' Dyus caajni tyajy Nchi'c yuj yu'ga sũjna jiyurra' tyã'sna jypa'garra', ptsumée ĩtyi fi'nzewa'ja's ji'pjucajn pta'shna fi'jnisarráata'.
43021001	Jesusa' Tiberias ĩcj wala pucate qui'quin na'wẽc vyaa tyãa yacj u'jusawe'shtyi.
43021002	Cytee pcjaacjerraty ũs yu' Simon Pedro, vite' Tomas mellisu jĩ'ty tyãa, vite' Natanael Galilea quiwesu Caná chjambtewe'sh, vite' Zebedeo nchi'cwe'sh, vite' e'nzsa.
43021003	Cytee pcjaacjerra ũsrra', Simon Pedro' na'jĩnac we'we: —Wendy uweya' u'juetstju jĩte': —Cue'shva indy yacj yujtja'w jĩnaty pas tyãawe'shva. Sa' teech barcote cjẽerra u'jty. Nava tyãa custe' teech wendy yujva uwemeeta'.
43021004	Cjicjyna sẽjetste', Jesusa' ĩcj pucate vyaac. Nava tyãawe'sha' jiyumeeta' quimteva.
43021005	Tyajũ' Jesusa' na'jĩnac pẽjy: —¿Teech wendyrrá' uwecue'? jĩte': —Uwemeetja'w jĩna paste',
43021006	Jesusa' na'jĩnac jycaaj: —Wendy ucje's patsu ju'ngcjẽ macjwe, sa' uweene'cue jĩte', tyã'wẽy ucje's acjrra', yu'ju wenzhrrava cutyi'jya' chjãchjameeta', wendy iiméj cuj cjẽepa'ga.
43021007	Tyã'wẽ yũuni's uyrra', Jesus yacj u'jusa wendynisa' Pedro's na'jĩnac pta'sh: —¡Naate ũsa' tyã' cue'shtyi jype'jsa'! Tyã'jĩna we'wetspcachja', Pedro' tyã'wẽ wẽse'jna' ropa's jatjna'va yu'cjẽ cjẽec Jesus tashna u'jya'. (Ropa's pajnderrac ũs yu', tyãasac tyã'wẽ yũu.)
43021008	Barcote neeyũusáa vite yu' wendy ucje's wenzhna cũjty, cien metrorráac ũjndyte cũuwa'j peejy yu' naa pa'ga.
43021009	Tyajũ' barcoju jysa'jrra', ipy yutjni chjã'chja cajcuega teech wendy pety pan cjicjni ũstety uy.
43021010	Tyajũ' Jesus we'werra': —Ãchj uwenisa wendytyi mneejyũjwe jĩte',
43021011	Simon Pedro' barcote cjẽena'va wendy ucje's wendy walasarrarráa ji'pjsa's wenzhna cũjc ũjndyte pa'j. Ciento cincuenta y tres wendycu ji'pju'. Cyaanzcuẽe wendy ji'pjrrava, ucje' suteme'.
43021012	Tyajũ' Jesus pa'yarra': —Ũ'ya' myujwe jĩc. Tyã'wẽ pa'yate', tyãa yacj u'jusawe'sha' jype'jsateva jiyurra', maa yujva: Indya' ¿quimnga? jĩna pẽyi'tsmeeta'.
43021013	Atsa' Jesusa' utyaana cũjrra', pana's uwena'va tyãawe'shtyi ũsu'scu, wendynava tyã'wẽy.
43021014	Jesus uurra qui' ĩtyi yuunijũ naa yacja' tecj us vyaac tyãa yacj u'jusawe'shtyi.
43021015	Tyajũ' ũ'na jyã'jrra', Jesusa' Simon Pedro's pẽjycu: —Jonas nchi'c Simon, ¿ayte ũsta' tyãawe'shte jytjaacuenga' andya's wendyi'á'? jĩte', Pedro pasrra': —Indya' peecy jiing andy indya's wendyitsteva jĩte', Jesusa' na'wẽc neewe'we: —Tyã'wẽrra', andy piishacuẽty wendyna miipe'j jĩc.
43021016	Tyajũ' Jesusa' Pedro's qui' pẽjycu: —Jonas nchi'c Simon ¿andya's wendyi'ngá'? jĩte', Pedro pasrra': —Indya' jiing andy indya's wendyitsteva. Tyã'jĩte', Jesusa' na'wẽc neewe'we: —Tyã'wẽrra', andy piishaaty sã'jĩna miipe'j jĩc.
43021017	Tecj usva qui' pẽjycu Jesusa': —Jonas nchi'c Simon, ¿andya's wendyi'ngá'? Atsa' Pedro' wala ñuscu tyã'wẽ tecj us ¿andya's wendyi'ngá'? jĩna pẽjyte'. Sa' na'jĩc: —Indya' jyuca jiing andy indya's wendyitsteva jĩte', Jesusa' na'jĩnac neewe'we: —Tyã'wẽrra' andy piishaaty jypa'yacy miipe'j.
43021018	Isatj we'we', nyafíi pitstacyteya' ropa's peequíi jatje'ng, sa' mtee u'j wẽerrava u'jue'ng. Nava ĩish yã'tje', vitesa' indya's tundrra jyũna u'juetyna indy u'j wẽemeeteva.
43021019	Jesusa' tyã'wẽ we'werra', Pedro ma'wẽ yũuni uurra Dyusa's ãate caavya'ja'jwa'ja's pta'shnac tyã'jĩ. Tyajũ' Jesus we'werra': —Andy yacj myujrráa jĩnac pi'cy.
43021020	Pedro' yu'tjengrra' uycu Jesus wendynisa's. Tyãa wendynisaíi nmej cus ũ'wetste', Jesus pucate cachrra u'prra' na'jĩnac pẽysa yu': Jype'jsa ¿quim indya's ducjwa'jsana? jĩna.
43021021	Tyã'sna Pedro uyrra', na'jĩnac Jesusa's pẽjy: —Jype'jsa, naa pitstjẽ'ja's ¿quĩj yuucy? jĩte',
43021022	Jesusa' na'wẽc pas: —Andy jytjãaste' naa pitstjẽ'ja' uumée u'juma'c andy shawendna quĩjpcach, nava tyã'sa' indya' yaacywa'j ji'pjmeeng. Indya' andy yacj fi'nzewa'jrrá's miiyajcy.
43021023	Jesus tyã'wẽ we'wepa'ga, tyãa pitstjẽ'ja' uuwa'jsamée váana sũjnaty ũsu' Jesus yacj u'jusawe'sh vite yu'. Nava uumeena jĩrra Jesusa' tyã'wẽ we'weme', naasáa andy jytjãaste', uumée u'juma'c andy shawendna quĩjpcach, nava indya' tyã'sa' yaacywa'j ji'pjmeeng jĩnarráac we'we.
43021024	Jesus we'werra' tyã'wẽ uumeena jĩna we'wenisa pitstjẽ'jíirráac pta'shna fi'j, atsa' isasa yuja's we'we'c sũju'tja'w.
43021025	Tyã'wẽ Jesus quĩjquĩjva caavya'ja'jnity jyuca pta'shna fi'jvatsa', naa quiwete libru yuuva cjẽemeetyna sũju'tj.
44001001	Jesusa' nyafyte quĩjva caapiya'jna quĩjquĩjva ew yũuc cielute tejcapcach tyã'sna, Teofilo, indyna pta'shna andy libru nyafyte fi'tj.
44001002	Tyã' cielun u'jmey, pitstjẽ'jwe'shtyi tyjityjcu jycaajya', sa' ma'wẽrraj yũuwa'ja'sva caapiya'cj Dyus Espiritu pu'chte.
44001003	Sa' uuniijũ qui' ĩtyi quiiterra', nyafíi na'wẽyrráac pety cacue yã'jrra tyãawe'shtyi vyaana ũsu' cuarenta entepcach. Tyã'wẽ ĩtyi yuuyujga sũjna ew jiyucajncu tyã'wẽ vyaana ũsu', sa' Dyus ma'wẽ jycaajwa'ja'sva pta'shnac ũsu'.
44001004	Sa' cielun u'jya'varra', tyajy tyjityjnisawe'sh yacj nee ũsíi, Jesusa' neewe'wec Jerusalen chjambuj u'jmée ũscajn na'jĩna: —Mũytjaswe, andy Tata caajya' neeyũuc tyã's jypa'gapcach, andy i'cue'shtyi pta'shtju tyã'sna.
44001005	I'cue'sha' jii i'cue Juana' naasáa yu'terráac acjna bautisaĩ'. Nava i'cue'sha' Dyus Espiritute yuu bautisãyni yuune'cue jyucaysa ja'ndarraj tyachmeyna jĩnac we'we.
44001006	Tyajũ' Jesus tyjityjnisawe'sha' tyãa yacj ũsrra', paapẽjytyi: —Ãchja' indy váa naa ensu Israelwe'shtyi romanowe'sh cuseju nwe'wewa'jsane'nga jĩte',
44001007	Jesus pasrra': —I'cue'sha' jiyuwa'jsamée i'cue Israelwe'shtyi nwe'wewa'j en bagachteva. Dyus cue'sh Tata yuurráa tyã'wẽ yũuwa'j ena's jiia'.
44001008	Nava Dyus Espiritu quĩjte', tyãa yu's jypa'gawa'jsa yuji'cue, quĩjteva jyuca ãjaya'. Sa' tyã'wẽ yũunijũ casejrra u'juene'cue andya's tuutje'jya' Jerusalente, Judea quiwesu, vite' Samaria quiwesu mtee mtee maa quiweteva jyuca jĩnac jycaaj.
44001009	Tyã'wẽ we'wena jyã'jnijũ tyachmeyna, tyãawe'sh tjengna ũsiyna Jesusa' ẽete quiisnic yuu cielun pe'jna u'jya'. Naapcachja' tãapj cũjrra apjcu, atsa' peena yu' vyaame'.
44001010	Tyã'wẽ Jesusa's cielun pe'jna u'juetste', tyãawe'sha' cielute pagayna ũsiyna, e'nz pitstjẽ'j ropa chijmesa atjrra tyãawe'sh pucatety vyaa.
44001011	Tyã'wẽ vyaarra', na'wẽty we'we: —Galileajuwe'sh, ¿quĩj yuupa'ga cielute pagayna ũscue? Jesusa' i'cue'sh cshavyuj ma'wẽ cielun u'juetstecue uy, tyã'wẽyrráa qui'quin quĩijana tyãaíirráa jĩnaty pta'sh.
44001012	Tyajũ' tjã'j Olivos yaasesaju u'jty Jerusalen chjambna shawendna. (Tyãa Olivos vitsa' Jerusalen utyac yu' teech kilometrorráac ãj jyu'j neeyũ'.)
44001013	Jerusalente pa'jrra', tyãawe'sh paandeeni ẽe yatte tejcaty Pedro, Jacobo, Juan, Andres, Felipe, Tomás, Bartolomé, Mateo, Jacobo Alfeo nchi'c, Simon cananista ju'ngusa, vite' Judas Jacobo nyacj tyãawe'shtyi yu'.
44001014	Tyãawe'sha' cyteety tajtatey pcjaacje' Dyus yacj puuty we'weya' jyucaysa yacj, Jesus nyacjwe'sh vite' njĩ'j Maria, tyã'wẽy vite u'ywe'sh yã'jrra.
44001015	Tyãn ensuc Pedro' cytee pcjaacjesawe'sh ciento veinte cshavyte yujurra na'jĩ:
44001016	—Yacjtjẽ'jwe'sh mjiyuwe: Judas ewmée yũuwa'ja's Davida' fi'cj Dyus Espiritu caaũusutje'jni's Dyus librute tyã' cytey yuuwa'jsa yuj yu'ne'. Tyajíic Judasa' Jesusa's preesu'jwa'jsaty pe'jna cũjrra ducj.
44001017	Judasa' cue'sh yacj u'jusac yu', tyãasac cue'sh na'wẽy mjĩiwa'jsa yu'.
44001018	Nava Jesusa's tyweyni vyuju quiwec wey, sa' cyteec tẽecjẽe dyictjeju sutenus wete, atsa' meetu'ja' jyuca umbuc.
44001019	Tyajũ' Jerusalentewe'sha' tyã'wẽ yũuni's jiyurra', tyãa quiwe's Acéldama yasety qui'p, tyãawe'sh yuwete yu' Ee pcawni quiwe jĩnic yu'.
44001020	Judas uuwa'ja's we'werrac Salmo librute na'jĩ': Tyãa yatte u'pwa'jsa quim yujva neeyũumeetyna, Atsa' tyajy yata' namu ji'pjmée peecy neeyũuna jĩ'c.  Vite ajcjẽva na'wẽ fi'jni': Tyajy mjĩiwa'ja's vite tee mjĩi jĩna fi'jni'.
44001021	Tyãa pa'ga cue'sh cshavyte pitstjẽ'j ũsta' cue'shtyi jype'jsa Jesus macue tyachne' cue'sh yacj ũsu' tyagachjíi tyutemée pi'cyna u'jusa.
44001022	Tyãawe'sha' Jesusa's Juan bautisãynijũjy uyya' tacjrra cielun u'pjcach uysaata' tyãaty teech tyjityjiga, Jesus ĩtyi yuuni's tuutje'jna cue'sh yacj fi'nzewa'jsa jĩc.
44001023	Tyajũ' e'nztyi pacuerra qui'p, José Barsabás yaasesa's tyã'sna íirráa Justo jĩnaty cysuusu', vite' Matiasna.
44001024	Sa' na'wẽty Dyus yacj puuty we'we: —Indya' maa maa nasa ũus yaacyni'sva jiing. Cue'shtyi meen mcjiyu'j naa e'nzsaty maarrajtynga tyjityj,
44001025	Judas pa'gatewe'sh, na'wẽ Judas tyajy mjĩia's nvijtrra vituc tyajy pcalpa'ga tyãa mjĩia's jypa'gawa'jsa jĩnaty Dyus yacj puuty we'we.
44001026	Tyajũ' suerte caajty quiim yase casejteva jiyuya', atsa' Matias yasec casej. Tyajũjy Matiasa' oncesawe'sh yacj utyaac pi'cyna u'juya'.
44002001	Pentecostes fiesta en ãjte', jyucaysa cyteerrarráaty pcjaacjerra ũsu'.
44002002	Naapcachja' cieluju wejyaa wala na'wẽ susna quĩjrra tyãawe'sh ũsni yatte jyuca utac.
44002003	Naapcachja' ipy beeni na'wẽsaty jyucaysa cajcuesu vyaa.
44002004	Atsa' jyucaysa ja'ndarraj tyãawe'sh ũuste Dyus Espiritu yuurrarráa jyuca cjẽete', tyã'sna jypa'garra maa nasa we'weni yuwe'sva we'weya' ãjaty, Dyus Espiritu maa yuweju we'wewa'ja's jycaatje' tyãaju.
44002005	Tyãn ensu' Dyus jycaajni's nwẽese'jsa judiuwe'sh maa maa quiwejũva pa'jrraty ũsu' Jerusalente.
44002006	Tyajũ' tyãa seena' susni's wẽse'jrra', nasa jyucaysa pcjaacjety. Sa' tyã'wẽ teechsa na'wẽrraj tyãawe'sh we'weni yuweju we'weni's jiyurra', wala cuj yajcyna neeyũuty
44002007	¿Ma'wẽrraqui'ty tyã'wẽ yũu? sũjna. Sa' tyãawe'sh pwe'sh na'jĩnaty puuty paapẽyi': —Na'wẽ we'wena ũsta' tyãawe'sha' jyucay ¿Galileajũwe'shmeetyná'?
44002008	Sa' ¿ma'wẽrrata nasa iisa cue'sh yuweju we'weya' ãja'?
44002009	Ayte ũstja'w Partiajũwe'sh, Mediajũwe'sh, Elamjũwe'sh, Mesopotamiajũwe'sh, Judeajũwe'sh, Capadociajũwe'sh, Pontojũwe'sh, Asia quiwejũwe'sh,
44002010	Frigia vite' Panfilia quiwejũwe'sh, Egipto vite' Africa Cirene quiwetewe'sh, tyã'wẽy Romajũwe'shva ayte ũstja'w. Maaíi yu' upyjíi judiuwe'shtja'w, atsa' vite' judiumeerrava judiuwe'sh na'wẽy Dyus jycaajni's nwẽese'jsa ũstja'w.
44002011	Tyã'wẽy Cretajuwe'sh vite' Arabiajuwe'shva ũstja'w. Nava jyucaysa Dyus yuwe zhichcuesa'stja'w wẽse'je', cue'sh we'weni yuweju pta'shpa'ga jĩ'ty.
44002012	Tyã'wẽ yũuni's jyucaysa wala cuj jwend we'wena ũsu'ty na'jĩna: —¿Quĩj yũuya' tyã'wẽ yuutsqui? jĩ'ty.
44002013	Naapcachja' vite yu' atsewe'wena npeevyshijcana na'jĩ'ty: —Naawe'sha' vino pus tundyrra tũurra tyã'wẽ we'wen ũsta' jĩ'ty.
44002014	Tyajũ' Pedro' Jesus jycaajnisawe'sh oncesa yacj yujurra sus we'wena na'jĩc: —Judeatewe'sh vite' Jerusalentewe'sh i'cue'sha' ew jiyurra neeyũuya' ew mwẽese'jwe andy pta'shya'vatj tyã'sna:
44002015	Naa pitstjẽ'jwe'sha' tũunityna jĩ'i'cue nava tyã'wẽ meeta'. Cusíi las nueverrá' atsa' ¿ma'wẽ tũuni yuucytja'w?
44002016	Na'wẽ yuuc tyã' Dyus yuwe pta'shsa Joel we'wec tyãac cytey yuu. Tyã' na'jĩ'c:
44002017	Dyus we'werra': Nmej ensu', andy Espiritu's naa quiwete nasa jyucaysaty macueva ũsu'nja, Atsa' i'cue'sh nchi'c i'cue'sh niisa tyãawe'sha' andy yuwe's pta'shityna. Naapcachja' pitstacywe'sha' cieluju zhichcuesa vyaani's uyuutyna, Atsa' tjẽ'jsawe'sha' ewsa csha'utyna.
44002018	Sa' andya's selpisaawe'shtyi pitstjẽ'j ma'c yuu meerra' u'y ma'c yuu nava tyãawe'shtyi andy Espiritu's macueva ũsu'nja, andy yuwe's pta'shcajn.
44002019	Tyajũ' cielujũ quim yujva uynimeesa zhichcuesa caavya'ja'ja'nja: Sa' naa quiwete' ũucjũucjsa caavya'ja'ja'nja: ee, ipy wala, aaj wala tyã'wẽsaty.
44002020	Atsa' seca' cus na'wẽ chji'ndyina, a'teva ee na'wẽ bej yuuna. Nava cue'shtyi nwe'wesa quĩiwa'j en zhichcuesa ãjmeyna tyã'wẽ yuuna.
44002021	Atsa' maava jyucaysa Dyusa's neewe'wena fi'nzesa' tyãa ente' nwe'weni yuutyna jĩ'c.
44002022	Ãchja' Israelwe'sh mwẽese'jwe na'jĩya'vatj: Jesus Nasaretjũwe'sh Dyus caajnisa i'cue'sh cshavysu quĩjquĩjva ewsarrarráanac caavya'ja'j ãtsã'saty nuycatyjina, uusaaty ĩtyĩ vitna Dyus pu'chte, Jesucristo' tyã'wẽc yũu. Tyã'wẽ yũuni's jiiyã'jne'cue.
44002023	Nava tyã'sa' cluuste fyutsrra icjcajn i'cue'sha' ducji'cue nasa ewmeesa cusete. Tyã'wẽ uuwa'ja's Dyusne' tyjityjrra nvijt tyãniitey, tyãa pa'ga i'cue tyã'wẽ yũu.
44002024	Nava Dyusa' qui' ĩtyi vitrra uuníi seena' ũucjũucjsaju cutyi'cj, tyãa pa'gatey icjsa' bagachteva uuniirráa ji'pjuya' yu' ãjawa'jsameec yu' naa pa'ga.
44002025	Jesus uurra qui' ĩtyi yuuwa'ja's Davida' na'jĩnac pta'sh: Andyna jype'jsa' bagachte yujva pu'vitumée andy yacj nescu yu'. Tyã' andy pucate ũsa' patsu ju'ngte, quĩj yujnava ũucjcajmén andya's nwe'wena.
44002026	Tyãa pa'gac andy ũuste tyacue wala wechwecha ũusutje', atsa' wechaawa'j yuurrá'stju we'we'. Tyãa pa'ga andy cacue' qui' ĩtyi quiiteena sũjnarráa scjẽwu'nja,
44002027	Tyãa pa'gatey indya' andy ũusa's uusaawe'sh ũsnite nvijtmeene'nga, Sa' indya's selpisáa cacue'sva suweepcach yu' cjicjmeene'nga.
44002028	Ptsuwa'jmée ĩtyi ũswa'tje pa'jwa'ja's caapiya'jng, Sa' iindy ũsnite wechana ũswa'ja's yuurráa ũsune'nga jĩna fi'jni'.
44002029	Yacjtjẽ'jwe'sh ew mjiyuwe: Na'wẽ cue'sh yatsgawe'sh David we'wec tyã' peecy uuwa'ja'síirráa tyã'jĩ'tsme'. Tyã'wẽmeete íirráa David uute' pendaaty, atsa' tyajy cacue' tycaa ũsa' pendaní ãchpcach.
44002030	Nava Davida' Dyus yuwe pta'shsac yu'. Tyãasac jii yu' Dyusa' teech ũsya' puuty we'wec tyajy ji'tjewe'sh tyã' Cristoc yu' David na'wẽy jycaajwa'jsa tyã'snac jii yu'.
44002031	Cristo uurra ĩtyi quiiteetste uyna ũssa na'wẽc pta'sh Davida'. Tyãasac na'jĩ: tyajy ũusa' uusaawe'sh ũsnite neeyũumeena, atsa' tyajy cacue cja'tyva suweemeena.
44002032	David we'we'c Jesus tyã'snac Dyusa' uuniijũva qui' ĩtyi vit, atsa' cue'sha' jyucaysa uysaatja'w, tyãasa ew jiitja'w.
44002033	Sa' tyãa Jesusíic Dyus pucate patsu ju'ngte cãjpcach pe'jna u'jni yuu. Sa' cyte' Ney ũsya' neeyũuc tyajy Espiritu's tyã'sa' jypa'garrac tyãa Espiritu's cue'shtyi macueva ũs. Atsa' tyã'si'cue i'cue'sha' jyuca uyna wẽse'j.
44002034	David tyã'wẽ cielute tejcame', tyajíic Davidíiva na'jĩ': Dyusa' andyna jype'jsa's na'jĩc: Andy pucate patsu ju'ngte mcaach,
44002035	Indyna atsesaty indyrrarrá's nwẽese'jwa'ja's vitna jyã'pjcach jĩc.
44002036	Israelwe'sh jyucaysa ew mjiyuwe: Naa Jesusa's i'cue'sha' cluuste caafyutsu'ji'cue tyã'snac Dyusa' Cristo jycaajwa'jsa vit.
44002037	Tyã'jĩna pta'shte wẽse'jrra', ũuste wala ñus yajcytyi. Sa' Pedrowe'shtyi pẽjytyi: —Yacjtjẽ'jwe'sh, ãchja' ¿ma'wẽ yũucytja'w? jĩte',
44002038	Pedro pasrra': —I'cue'sh pcaltyi nvijtrra, Dyus tashte mishawendwe, sa' Jesucristo's ũuste jypa'garra yu'teva ya'mbautisãywe, cyaj i'cue'sh pcaltyi peltunãyni yuuna. Tyã'wẽ yũute', i'cue'shtyiva Dyusa' tyajy Espiritu's ũsuna.
44002039	Tyãa pa'gatey Dyusa' tyajy Espiritu's ũsya' neeyũuc tyã' i'cue'sh jĩi pety i'cue'sh luuch jĩi yã'jrra', sa' maanzcuẽesa majũwe'shva ũstyna Dyus pa'yanisa tyãawe'shva jypa'gatyna jĩ'c.
44002040	Tyã'wẽ we'wena wala yu'cypejc Pedro' na'jĩna: —Nasa ewmeesa cshavyte jypumbana fi'nzemée Dyus tashte mutyaawe ewte neeyũuya' jĩnac pta'sh.
44002041	Atsa' Pedro pta'shni's nwẽese'jrra yu'te ya'bautisãytyi. Tyãa ente' tecj mil ãjty Cristo's jypa'ga.
44002042	Sa' Pedrowe'sh caapiya'jni's piyarra', jyucaysa Dyusa's chjãchja yajcynaty neeyũu. Sa' tyutemée cyteerrajty pcjaacjena fi'nze', Dyus yacj puuty we'wena, ũ'wa'ja'sva cyteerraj ũ'na.
44002043	Tyajũ' nasa jyucaysa wala cuj yajcyna ũsu'ty, naapcachja' Pedrowe'sha' ãtsa'saty nuycatyjina quim yujva ãjanimeesa'sva caavya'ja'jnaty ũsu'.
44002044	Jyucaysa Cristo's jypa'gasa' tyutemeety cyteerraj fi'nze', sa' quĩj ji'pjuni'sva ja'ndarrarráaty puuty peesu'sna fi'nze'.
44002045	Sa' tyãawe'sh ji'pjuni's tyweyrra vyu's cyteerraj pcjacjrraty peejiina fi'nzesaty peesu' tyãawe'sh peejini's pu'chna.
44002046	Een isaty dyuus yatte pcjaacje', sa' ũ'wa'ja's yu' yat iisaty pi'qui' ũusuj jyuca wechana,
44002047	sa' Dyusnava tyã'wẽy wechana. Tyã'wẽ yũute', nasa' tyãawe'shtyi' wala ew we'we'ty. Atsa' Dyusa' een isac tyajy luuchtyi' nuypejnana u'jue' ewte neeyũuwa'jsaty.
44003001	Teech ente' Pedro Juan yacjtyi dyuus yatte cũjuts yu', cusutste las treste Dyus yacj puuty we'wewa'j orate.
44003002	Cyte' teech pitstjẽ'j upyjíi chinda puuple u'juya' ãjasameec u'p yu'. Tyã'sa' een isaty yacjna cũjrra dyuus yat Vity Zhichcuesa jĩnisa pucate qui'pu' cytee nasa u'casaty lmushnu pe'wna u'pcajn.
44003003	Tyãa puuple' Pedro Juan yacj dyuus yatte u'caya' cũjutste uyrra', lmushnu tjãascu.
44003004	Atsa' Pedrowe'sha' tyãa puuple dyi'pte ew tjengrra', Pedro' na'jĩc: —Mtjeng cue'shtyi jĩte',
44003005	tyãa puuple' ¿quĩj peesya'vatyqui? sũjna ewcu tyãawe'sh dyi'pte tjeng.
44003006	Atsa' Pedro we'werra': —Vyu yu' quĩj yujva ji'pjmeetj. Nava andy ji'ptju tyã'srráava peesu'nja: Jesucristo Nasaretjũwe'sh indya's ãchjíi nuycatyjina atsa' quiiterra ew mneeyũu jĩna'va,
44003007	Pedro' patsu cusete uwena' pu'quiscu, atsa' naa dundtey findya' cu'lete', chinda' jyuca ewtyi neeyũu.
44003008	Tyajũ' tyãa ãtsa'sa' ũpjrrac quiite, sa' u'juya' ãjarra tyãawe'sh yacjíi dyuus yatte u'cac, ũpjũupjna Dyusna wechana tuutje'jna.
44003009	Tyajũ' tyãa chinda puuple' tyã'wẽ ũpjũupjna Dyusna wechana yuute nasa jyucaysa uyrra', cuj yajcyna ũucjtyi.
44003010	Tyãa nasa' chinda puuple's jiity yu' tyã'wẽ dyuus yat Vity Zhichcuesa jĩnisa pucate cachrra lmushnu tjãasna u'psate.
44003011	Chinda puuple u'juya' ãjasameerrava catyjiyã'jrra', Pedrowe'shtyi uwerra tyjweetemée u'jute', nasa jyucaysa wala cuj yajcyna Pedrowe'shtyi tjengya' seena' wala cuj pcjaacjety dyuus yat pwa' Salomon jĩi jĩ'ty cytee.
44003012	Tyã'wẽ nasa pcjaacjete', Pedro' na'jĩc: —Israelwe'sh, ¿quĩj yuupa'gacue i'cue'sha' tyã'wẽ ũucj we'wena cuj yaaqui'? Naa pitstjẽ'ja's cue'sh tyã'wẽ Dyus na'wẽ nuycatyjirra ew u'juwa'ja's peesutstjas i'cue yajcyna cue'shtyi tjengu'.
44003013	Mwẽese'jwe: Cue'sh yatsgawe'sh Abrahan, Isaac, Jacob tyãawe'sh Dyusa' tyajy Nchi'c Jesusa's cielute seena' jytujtjesa vitcu na'wẽ i'cue'sh yu' ajtserra jycaajsa Pilato cusete ducji'cue. Atsa' Pilato yu' tyjweeteya' yajcyteva, i'cue'sh yu' caatyjweete'jmée i'cue,
44003014	wejyva quĩjva yuuwemeesa', mityjwete jĩpcachte, i'cue'sh yu' teech pitstjẽ'j wala yuuwesa ewmeesarrá's i'cue tyjweete caaj.
44003015	Tyã'wẽ yũurra i'cue'sha' Jesus ĩtyi caafi'nze'jwa'jsa yu'sa' quiicje'ji'cue. Nava Dyusa' tyã'sa' qui' ĩtyi vitni's cue'sha' uysaatja'w, tyãasa jiitja'w.
44003016	Tyãasatja'w Jesusa' nuycatyjina sũjrra tyajy yase's cysusna pi'cy, naa pitstjẽ'j i'cue'sh jiyunisa's nuycatyjicajn. Tyãa Jesus nuycatyjipa'ga yuurráa naa pitstjẽ'ja' jyuca ew catyjite', i'cue'sh jyucaysa uyna ũsi'cue.
44003017	Yacjtjẽ'jwe'sh, tyã'wẽ yũui'cue nava jiimeerrane'cue tyã'wẽ yũu sũju'tj, tyã'wẽy jycaajsawe'shva jiimeene'ta yu'.
44003018	Nava i'cue'sh tyã'wẽ yũuwa'ja's Dyusa' yatstey pta'shcu tyajy yuwee pta'shsawe'shtyi na'jĩna: Cristo' wala pytjaa pa'ga yuuna jĩna atsa' tyã' cytey yuucajn i'cue tyã'wẽ icj.
44003019	Tyã'wẽ yũupa'ga Dyus tashte shawendrra i'cue'sh pcalpa'ga perdon mpẽjywe tyãa pcaltyi cjũcjni yuuya'. Tyã'wẽ yũurra' wechana ũswa'j ena's ji'pjune'cue,
44003020	Dyus caajni Cristo Jesus jycaajya' quĩjte. Tyã' i'cue'shtyi ew yũuwa'jsa' jĩnic yu' tyãníi entey.
44003021	Ãchjíi yu' Jesucristo' cieluterráa ũswa'jsa', Dyus naa quiwete quĩjnava jyuca pjeu'pjcach. Nyafy entey Dyus yuwe pta'shsawe'sh tyã'wẽty Cristo' naa quiwete jycaajya' quĩiwa'jsa' jĩna pta'sh naa pa'ga tyã' cytey yuuna.
44003022	Tyã'wẽy Moisesva na'jĩc: Dyusa' i'cue'sh jĩi teech caajya'va' i'cue'sh ji'tjewe'sh tyajy yuwe's pta'shwa'jsa, andya's ma'wẽga caaj tyã'wẽy. Tyã's mwẽese'jwe, ma'wẽ jycaatjeva jyuca cytey yuuna.
44003023	Tyã'wẽme', maava Dyus yuwe pta'shsa's nwẽese'jsame', Israelwe'sh tashuj tyundeni neeyũurra jyucaysa vituwa'tja' jĩc.
44003024	Ew mjiyuwe: Dyus yuwe pta'shsa Samuel fi'nzenijũjywe'sh jyucaysaty ãchj naa ensu Cristo quĩiwa'ja'srrarráa we'wena pta'sh.
44003025	Atsa' i'cue'sha' Dyus yuwee pta'shsawe'sh ji'ji'cue, sa' tyã'wẽy Dyusa' tyãniitey Abrahan yacjva puuty we'wec i'cue'shtyi ew yũuwa'ja's na'jĩna: Naa quiwete nasa' jyucaysa bendiciona's jypa'gatyna iindy ji'j pa'gate jĩna we'wec tyã'snava jypa'gasai'cue.
44003026	Tyajíic Dyusa' tyajy Nchi'ca's nyafyte' i'cue'sh tashte cjuẽ'ycu caaj i'cue'shtyi nwe'wecajn, cyaj i'cue'sha' teechsa na'wẽrraj ewmée yũuni's nviitcajncu tyã'wẽ yũu jĩc.
44004001	Pedro Juan yacj nasaty we'wena ũsiyna, sacerdotewe'sh vite' dyuus yatte tjengsawe'sh npiitstjẽ'j vite' saduceo tyãawe'sh pa'jty tund-ya'.
44004002	Tyã'wẽ Jesusva ma'wẽga ĩtyi yuu tyã'wẽy uusaawe'shva ĩtyi yuuwa'ja' jĩna Pedrowe'sha' nasaty caapiya'jna ũste jiyurraty wala ũusachana pa'jrra,
44004003	preesu'jrra carcelte cyuupj cuscuuspcach, cusutsyã'cj yu' naa pa'ga.
44004004	Nava Pedrowe'sh pta'shni's wẽse'jrra Cristo's jypa'gasa yu' seena' wala cuj yu'ty, pitstjẽ'jrráaty isani cinco miltyi yu'.
44004005	Cuscuus encjẽ' judiuwe'sh npiitstjẽ'jwe'sh vite' judiu ntjẽ'jsawe'sh vite' Dyus ley caapiya'jsa
44004006	vite' sacerdote npiitstjẽ'j Anas vite' Caifas, Juan, Alejandro vite' jyucaysa sacerdote npiitstjẽ'j nwe'shva pcjaacjety Jerusalente.
44004007	Sa' Pedrowe'shtyi pe'jya' caajrra tyãawe'sh cshavyte tyajrra paapẽjytyi: —¿Quim pu'chtecue na'wẽ yũuya' ãja'? meerrava ¿quimga jycaaj? jĩte',
44004008	Pedro' tyajy ũuste Dyus Espiritu's jyuca ji'pjrra', na'wẽc pas: —Judiu npiitstjẽ'jwe'sh, Israel ntjẽ'jsawe'sh:
44004009	I'cue'sha' paapẽyi'i'cue cue'sh ma'wẽ yũurra naa ãtsa'sa's nuycatyjiteva jiyuya'.
44004010	Atsa' i'cue'sh dyi'pte teejwend ãate pta'shitstja'w, cyaj Israelwe'sh jyuca jiyutyna. Naa pitstjẽ'j ayte i'cue'sh dyi'pte ũsa' tyã' Jesucristo Nasaretjũwe'sh nuycatyjini ũsa'. Tyãa Jesucristo's i'cue'sha' cluuste caafyutsu'ji'cue, nava Dyusa' uuniijũ qui' ĩtyi vitcu.
44004011	Tyãa Jesusa's i'cue'sha' ajtsei'cue yat tyaajsawe'shva ma'wẽta: Naa cueta' selpime' jĩrra wãatajteva tyãaíi wejy selpisáa yuu tyã'wẽysac yu'.
44004012	Quim yujva tyãa na'wẽy nasaty nwe'weya' ãjawa'jsa yu' meea' naa quiwete, naasáa Dyus caajni Jesus yuurráa cue'shtyi nwe'wewa'jsa' jĩc Pedro'.
44004013	Pedrowe'sha' quim yacj yujva piyana ũssamée naasáa Jesus yacj yuurráa piyana u'jusarrava wej yujva ũucjna shiingmée we'wete', judiuty jycaajsawe'sh wẽse'jrra' cujty yajcy.
44004014	Tyãapcachja' catyjisa pitstjẽ'ja' tyãawe'sh yacj ijc ũsu', atsa' ewmée yũuna ũsi'cue jĩya' ãjameeta'.
44004015	Tyajũ' Pedrowe'shtyi' eca casej caajty tyãawe'sh pwe'shrráa puuty we'weya'.
44004016	Sa' na'wẽty puuty we'we: —¿Quĩj yũucytja'w naa e'nz pitstjẽ'jwe'shtyi'? Tyãawe'sha' naa ãtsa'sa's tyã'wẽ nuycatyjini's maa maava Jerusalentewe'sh jyuca jiita', atsa' cue'sha' tyã'wẽ nuycatyjimeeta' jĩya' ãjame'nja'w.
44004017	Nava mtee mteeva nasaty jwee tuutje'cjamen juuna' we'we'nja'w, cyaj peena yu' Jesus caapiya'jni's pta'shmeetyna jĩrra',
44004018	Pedrowe'shtyi' qui' pa'yarra, wala juuna' we'wety: —Ãchja' peena yu' bagachte yujva Jesus caapiya'jni's caapiya'jmeene'cue jĩte',
44004019	Pedrowe'sha' na'wẽty pas: —I'cue'sh ũus miiyajcywe. ¿I'cue'sh jycaajnirrá's nwẽese'jrra', Dyus jycaajni yu'sa' nwẽese'jmeete váa ewna?
44004020	Quĩjquĩjva cue'sh yafyju yuu uyna wẽse'jna yuuni's wej yujva shuuna' yuuya' ãjame'nja'w jĩte',
44004021	judiuty jycaajsawe'sha' ma'wẽ yujva caapechucue'jya' ãjameerra', juuna' we'werrarráa caatyjweete'jty. Tyã'wẽme', nasa' jyucay Dyusrráanaty tuutje'jna ũsu' tyã'wẽ ãtsa'sa catyjipa'ga.
44004022	Tyãa catyjisa' cuarenta añu jytjaacuec ji'pju'.
44004023	Tyajũ' Pedrowe'sha' tyjweeteníi yuurra', u'jty tyãawe'shtyi pi'cyna u'jusawe'sh tashna. Cyte pa'jrra', jyuca pta'shtyi judiuty jycaajsawe'sh ma'wẽ we'wete tyã'wẽy.
44004024	Atsa' tyã'jĩni's wẽse'jrra', jyucaysa Dyus yacj na'jĩnaty puuty we'we: —Cielu, quiwe, ĩcj wala, cyte quĩjquĩjrraj ũstyna tyãaty jyuca vit-sa Dyus,
44004025	na'wẽng cwe'we'j indyna selpisáa Davida's: ¿Quĩj yuupa'gata vite nasa majũwe'shva tyacue ũusachana suste', nasa' cyulrráava ma'wẽ yũuwa'ja'sva pacué'?
44004026	Naa quiwete jycaajsa' weechi'ty, Atsa' chjambte npiitstjẽ'j pcjaacjerra, Dyusa's ajtserra tyã'wẽy Nchi'cnava atse'ty jĩ'c.
44004027	Tyã'jĩni cytey yuuc. Tyãa pa'gaty Herodes vite' Poncio Pilato cytee Israelwe'sh pety vite nasa yã'jrra iindy Nchi'c Jesus quĩj pcal yujva ji'pjmeesa's caang tyã'sna ajtserra naa chjambte pcjaacje,
44004028	ma'wẽ yũuwa'ja'sva indy ma'wẽne'nga vitrra nvijt tyãnii entey tyã'sa' jyuca cytey yuuya'.
44004029	Nava indya' tyãawe'sh ewmée yũuya' yaacynijũ nwe'werra cue'shtyi meen cchjãachja'j, cyaj iindy yuwe's quĩjte yujva ũucjmée pta'shi'nja'w.
44004030	Sa' indy pu'chte', ãtsa'satyva nuycatyjirra quĩjquĩjva caavya'ja'ja'nja'w iindy Nchi'c Jesusa's pi'cyrra.
44004031	Tyã'jĩna Dyus yacj puuty we'wena jyã'jatspcachja', tyãawe'sh pcjaacjenite' ejnd u'cj, naapcachja' Dyus Espiritu' tyãawe'sh ũuste cjẽete', Dyus yuwe's ũucjméety pta'shi'.
44004032	Cristo's ũuste jypa'gasa' teechsa ma'wẽ yũuwa'ja's yajcyte', jyucaysa tyã'wẽrrarráa yũuwa'ja'srráaty yaaqui'. Maa yujva na' andy jĩ' jĩmeety fi'nze'. Quĩjva ji'pjuni'sa' jyucaysa ja'ndarrarráaty jytyunde'.
44004033	Jesus jycaajnisawe'sha' jweeíirráaty ũucjmée pta'shi' Jesus uurrava qui' ĩtyi yuuni's, atsa' Dyusa' jyucaysaty wala pu'chji'c.
44004034	Tyãawe'sh cshavyte quim yujva jypeejysameety yu'. Tyã'wẽ maava tyãawe'sh quiwe vite' yat tyã'wẽsaty tyweyrra vyu's jyũna pa'jrra,
44004035	Jesus jycaajnisawe'sh cusetety ducje', atsa' tyãawe'sha' maarraj jypeejyteva tyãawe'shtyi tyundeende'ty.
44004036	Tyãn ensu' teech pitstjẽ'j levita José yaasesa ũsu'c, Chipre quiwete upysa. Atsa' Jesus jycaajnisawe'sha' Bernabé yasety qui'p. Tyãa yase yu', Cviisha'jsa jĩni'.
44004037	Tyãa pitstjẽ'ja' tyajy quiwe's tyweyrra vyu's jyũna pa'jrra Jesus jycaajnisawe'shtyi ducjcu.
44005001	Tyã'wẽy Ananiaswe'sh ptamva tyãawe'sh quiwe's tyweytyi.
44005002	Ananiasa' quiwee tyweyni vyu's pyãjnrráac jyũna u'jrra jyuca ducjetstju jĩna Jesus jycaajnisawe'sh cusete nvijt. Tyã'wẽ ĩshiiwa'ja's ptamíi puuty we'werraty tyã'wẽ yũu.
44005003	Atsa' Pedro' na'wẽc we'we Ananiasa's: —Echtjẽ'ja's ¿quĩjya'nga iindy ũuste ca'ga'jna ũsu', tyã'wẽ quiwee tyweyni vyu's pyãjnrráa ducjetsrra jyuca ducjetstju jĩna Dyus Espiritu's ĩshiicajn?
44005004	Quiwe' iindy jĩine' yu', atsa' tyweyte' vyuuva iindy jĩine' yu'. Atsa' ¿quĩjya'nga teejwend isasarrá's pta'shmée ĩshiiya' yajcy? Cue'shtyirráa ĩshiimée, Dyusnava ĩshiing jĩc.
44005005	Tyã'jĩni's wẽse'jna'va, Ananiasa' uuniic wete. Atsa' tyã'wẽ yũuni's nasa maava jyuca jiyusa' seena' wala ũucjwa'ja's ji'pjuty.
44005006	Tyajũ' pitstacywe'sh cũjrra, tyãa uuníi cacue's yaprra pendaaya' jyũna u'jty.
44005007	Tyã'wẽ yũuni tecj ora scjẽuutspcachja', Ananias nyu Safirava pa'cj, nmi' uuni's jiimée.
44005008	Atsa' Pedro' pẽjycu: —Mpeeta'shwe, ¿i'cue'sh quiwe's cyanz pa'gaterráa dyij tyweycue'? jĩna pẽjyte', tyãa u'y pasrra': —Isa, tyã'wẽterráa yuj tyweytja'w jĩnac pas.
44005009	Tyajũ' Pedro' na'jĩnac we'we: —I'cue'sha' ¿quĩjya'cue Dyus Espiritu's ĩshiiwa'ja's ptamíi puuty we'we'? I'cue nmi'a' tyã'wẽ ĩshiipa'ga uute', tyã'sna pendasáa ãchjrráa cũjutsta', sa' i'cuenava jyũna u'juetyna pendaaya'
44005010	jĩtspcachja', tyãa u'yva Pedro tashga uuniic wete. Atsa' Ananiasna pendasáa pitstacywe'sh cũjrra, Safirava uuníi ũste uyrra', jyũna u'jrra nmi' pucasuy pendaaty.
44005011	Atsa' Dyus yacj fi'nzesawe'sh tyã'wẽy vite nasava tyã'wẽ seena' yũuni's jiyurra', wala ũucjwa'j ji'pjuty.
44005012	Jesus jycaajnisawe'sha' quim yujva ãjãnimeesa's quĩjquĩjva caavya'ja'jnaty ũsu' chjambte nasaa cshavysu. Sa' Dyus yacj fi'nzesawe'sh tyãawe'sh pwe'sh yu' dyuus yat pwa'tety pcjaacje' Salomon jĩi jĩ'ty cytee.
44005013	Nava Dyus yacjmée fi'nzesa yu' quim yujva tyãawe'sh yacj pcjaacjena utya'tsmeeta', tyã'wẽ seena' yũute ũucjrra. Nava tyãawe'sha' ecaju yu' Dyus yacj fi'nzesaty wala ewrráa we'wena fi'nze'ty.
44005014	Tyã'wẽteva pitstjẽ'j pety u'y yã'jrra Cristo's tyãawe'sh ũuste jypa'gasa jweeíirráaty seena' wala pejnana u'j.
44005015	Tyãjũ' ãtsa'saty aandaste cutyi'jrra Pedro scjẽuwa'jsuty cjicje', cyaj Pedro pshũ'ju'nirrá'sva jypa'gasa' catyjityna sũjrraty tyã'wẽ yũ'.
44005016	Jerusalen peecu'jsuwe'shva nasa seena' wala pa'jty, tyãawe'sh ãtsa'saty pe'jrra vite' ech iiyamunisatyva pe'jrra, sa' jyucay nuycatyjinity neeyũ'.
44005017	Tyajũ' sacerdote npiitstjẽ'ja' cytee ũssa saduceowe'sh yacj seena' wala ajtserra
44005018	Jesus jycaajnisawe'shtyi' tundrra carcelte tyajty.
44005019	Nava Dyus angel cus cũjrra carcel vitya's pjaanderra na'jĩrrac eca cutyi'j:
44005020	—Dyus yatna qui' u'jrra nasatyi' pta'shine'cue Dyus yacj fi'nzewa'ja's jĩte',
44005021	wala cusíitey Dyus yatna u'jrra pta'shya' tacjtyi. Naapcachja' sacerdote npiitstjẽ'j vite' cytee ũssa judiu ntjẽ'jsawe'sh jyucaysa pcjaacjerra Jesus jycaajnisawe'shtyi' carceluj cutyi'jya' caajty.
44005022	Atsa' policiawe'sha' carcelte uymeerra', pta'shya' qui' shawendtyi:
44005023	—Carcel vitya' wala ew apjni ũsa', atsa' cytee tjengsava vityte lajcyméety ũs yu'. Atsa' cue'sh cũjrra vitya's pjaandete', Pedrowe'sha' meety yu' jĩty.
44005024	Tyã'jĩna pta'shte', sacerdote npiitstjẽ'jwe'sh vite' cytee dyuus yatte tjengsawe'sh npiitstjẽ'j jyucaysa na'wẽty yaaqui': Naa yuwe' ¿ma'wẽ yũuwa'jsacy? sũjutspcachja',
44005025	teech pitstjẽ'j pta'shna cũjc: —Carcelte ctyaja'ji'cue tyãawe'sha' dyuus yatte yã'j qui' caapiya'jna ũsta' nasaty jĩc.
44005026	Tyajũ' dyuus yatte tjengsawe'sh npiitstjẽ'ja' policia yacj u'jrra jyũna cũjty quĩjva pcyumée, Pedrowe'sh ju'ngusa nasa' ũusacharra cuet wãatatajwe'shte.
44005027	Sa' judiu ntjẽ'jsawe'sh tashte jyũna cũjte', sacerdote npiitstjẽ'ja' na'wẽc pẽjy:
44005028	—Cue'sha' i'cue'shtyi' bagachte yujva peena yu' pta'sh caajmeetja'w Jesus caapiya'jni's. Atsa' i'cue'sha' ¿quĩjcue yuu? Naa Jerusalente mtee mteeva jyuca i'cue'sh caapiya'jni's yuutarra cue'shtyi yuuwesa vit ya'vai'cue Jesus uuni's.
44005029	Tyã'jĩte', Pedrowe'sh pasrra': —Cue'sha' nasaa jycaajni yuutyi' nwẽese'jwa'j ji'pjmeetja'w, naasáa Dyusrráana nwẽese'jwa'jsatja'w.
44005030	Cue'sh yatsgawe'sh tyãawe'sh Dyusa' Jesusa's qui' ĩtyi vitcu cluuscjẽ a'cyrra i'cue'sh icjni's.
44005031	Dyusa' tyã'wẽ yũurra cielute tyajy pucate patsu ju'ngte qui'prra Jycaajwa'jsac vit, cyaj Israelwe'sha' tyãawe'sh pcaltyi nvijtrra Dyus tashte shawendte, Jesusa' nwe'wena.
44005032	Tyã'wẽ yũuni's cue'sha' jiitja'w, atsa' Dyusa' tyajy Espiritu's ũscu tyã'sna nwẽese'jsaty tyãa Espirituva jiia' jĩte',
44005033	judiu ntjẽ'jsawe'sh jweeíirráa ũusacharra Pedrowe'shtyi icjya'vaty yu'.
44005034	Nava cytee tyãawe'sh cshavyte teech fariseo Gamaliel yaasesa u'pu'c, Dyus leya's caapiya'jsa wala jytujtjesa. Tyã' Jesus jycaajnisawe'shtyi eca dundte cutyi'cjaajrra,
44005035	judiu ntjẽ'jsawe'shtyi na'wẽc we'we yujurra: —Israelwe'sh, naa pitstjẽ'jwe'shtyi na'wẽ yũuya'vai'cue tyã'sa' mpa'yajcywe.
44005036	I'cue'sha' miyajcywe: teech ente' vyaac teech pitstjẽ'j Teudas yaasesa wala chjãchjasatj jĩna, atsa' tyajy ju'ngu u'jsa cuatrocientos nasaty yu'. Nava tyãa npiitstjẽ'ja's icjnic yuu, atsa' tyajy nasa' jyuca pũshite', tyãa yuwe' ptsuuc.
44005037	Tyã'wẽ yũuni e'su, nasaty etste ãsh ente', teech pitstjẽ'j tyã'wẽy vyaac, Judas Galileajũwe'sh, atsa' tyajy ju'ngusa nasa wala cuj utyaaty. Nava tyãa Judasa's icjte', tyajy ju'ngusava jyuca pũshity.
44005038	Tyãa pa'ga naa pitstjẽ'jwe'shtyi' cuch yuunuwe. Naa yuwe' pitstjẽ'jwe'shrráa we'wenirra yu', quĩjva yũumeeteva ptsuuna.
44005039	Nava Dyus jĩi váana atsa' tyã'sa' i'cue'sha' iviituya' ãjãmeene'cue. Dyus yacj puiisáa yuuya'mée mpa'yajcywe jĩte',
44005040	Isa yuj we'wec sũjnaty neeyũu jyucaysa. Tyajũ' Jesus jycaajnisawe'shtyi pa'yarra': Ãchja' peena yu' Jesus caapiya'jni's pta'shmeene'cue jĩna we'werra, wala pechujcuerrarráa tyjwetety.
44005041	Atsa' Jesus jycaajnisawe'sha' judiu ntjẽ'jsawe'sh tashuj wala wechana casejty tyã'wẽ Jesus caapiya'jni's pta'shpa'ga pytjaa yuuwa'ja's ji'pjutja'w sũjna.
44005042	Maa ente yujva shuuna' fi'nzemée een isa Dyus yuwe's caapiya'jna tyã'wẽy Jesucristo ĩtyi yuuni'sva pta'shna pecũjna nestyi yu' yat-su vite' dyuus yatte.
44006001	Tyãa ensu' Cristo's jypa'gasawe'sh wala pejnate', cytee griego yuweju we'wesawe'sha' judiu yuweju we'wesawe'shtyi ũuscha we'wewa'j uytyi cue'sh ji'j viuda yuutyi' ew sã'jĩmée ũsta' een isa peesni ũ'a's jĩte',
44006002	Jesus jycaajnisawe'sh docesa jiyurra', Cristo's jypa'gasawe'shtyi jyuca pcjacjrra na'jĩty: —Dyus yuwe's pta'shmée, sã'jĩwa'jrrá's jytjaacue pa'pchuya' yu' ãjãme'nja'w cue'sha'.
44006003	Tyã'wẽ yũuya'mée i'cue'sh yacj ũssa yacjtjẽ'jwe'sh siete pitstjẽ'j mtyjiityjwe, Dyus dyi'pte ew fi'nzesa, Dyus Espiritu's ũuste jypa'gasa, ma'wẽ yũuwa'ja'sva ew jiisaty. Tyã'wẽ yuurra tyãawe'shtyi ducje'nja'w sã'jĩna ũswa'j mjĩia's.
44006004	Atsa' cue'sha' Dyus yuwe's caapiya'jwa'jrrá's tjengu'nja'w, Dyus yacj pu'vitumée puuty we'wena jĩte', jyucaysa tyã'wẽ yũuwa'ja's yajcytyi.
44006005	Sa' Dyus yacj jypumbamée fi'nzesa Estebana'styi tyjityj Dyus Espiritu's ũuste ji'pjsa. Vite' Felipe, Prócoro, Nicanor, Timón, Parmenas, Nicolas Antioquía chjambuwe'sh tyãawe'shtyi tyjityjnisa neeyũu. Tyãa Nicolasa' judiumeerrava judiuwe'sh na'wẽy yuuna fi'nzeya' utyasaac yu'.
44006006	Tyãa pitstjẽ'jty tyjityjrra', pe'jna u'jty Jesus jycaajnisawe'sh tashte, atsa' tyãawe'sha' dyictjesu peequinzerra Dyus yacj puuty we'wety tyãawe'sh pa'gate.
44006007	Tyajũ' Dyus yuwe' walaana u'cj, atsa' Cristo's jypa'gasava Jerusalente seena' wala pejnac, tyãa pa'ga cytee judiuwe'sh sacerdote yujva Jesus caapiya'jni's jypa'gaty wala cujsa.
44006008	Atsa' Estebana' Dyus pu'chte', quim yujva ãjanimeesa'sva caavya'ja'jnac fi'nze' tyãa chjambte.
44006009	Tyã'wẽ yũute', judiu vite quiwejuwe'sh Cirene, Alejandría, Cilicia, Asia tyãa quiwesuwe'sha' Esteban yacj ũuscha we'wena casejty. Tyãawe'sha' carceluj tyjweetenisa tyãawe'sh pwe'shrráa fiity pcjaacjeni yat ji'pju'.
44006010	Nava tyãawe'sha' pasya' ãja'tsmeeta' Estebana' Dyus Espiritu caaũusutje'jni's we'wete'.
44006011	Tyajũ' vitety vyu ducjtyi tyã'wẽ Moisesa's atsewe'wena Dyusnava atse'c jĩna ĩshiina pãatyjĩ'cjcajn.
44006012	Tyã'wẽ yũurraty caaũuscha'j nasa ecajuwe'sh vite' judiu ntjẽ'jsawe'sh vite' Dyus leya's caapiya'jsawe'shtyi. Sa' Estebana's tundrra jyũna u'jty judiu ntjẽ'jsawe'sh tashte.
44006013	Sa' pacuety na'wẽ ĩshiina pta'shwa'jsa: Naa pitstjẽ'ja' een isa dyuus yata's atsewe'wena tyã'wẽy Dyus leya'sva atsewe'wena nescu yu'.
44006014	Jesus Nasaretjũwe'sha' naa dyuus yata's iviiturra, Moises caapiya'jni'sva iviituwa'jsa' jĩna caapiya'jni's cue'sha' wẽse'tja'w.
44006015	Tyã'jĩna ĩshiite', judiu ntjẽ'jsawe'sh vite' cytee pcjaacjerra ũssa' Esteban dyi'pte tjengrra' Dyus angel na'wẽtety uy.
44007001	Tyajũ' sacerdote npiitstjẽ'ja' Estebana's pẽjycu: —¿Na'wẽ pta'shi'ty tyã' jyuca isa yujna'? jĩte',
44007002	Estebana' pta'shya' tacjcu: —Yacjtjẽ'jwe'sh, na's mwẽese'jwe: Cue'sh Dyus cielutewe'sha' yatsgatjẽ'j Abrahana's vyaac Harán quiwete u'pya' u'jmey nee Mesopotamia quiwete ũsiyna.
44007003	Sa' na'wẽc jycaaj: Iindy quiwe pety iindy nwe'sh jyuca nvijtrra me'j quiwe ũsya'vatj cytee.
44007004	Tyã'jĩte', Abrahana' Caldea quiweju casejrra Harán quiwetec u'pya' u'j. Tyajũ' Abrahan neya' Harán quiwete uute', Dyusa' Abrahana's pe'jna yuwe'c naa quiwete ãchj ũsi'cue cytee.
44007005	Nava Dyusa' Abrahana's naa quiwete nuypa'jrra', quiwe le'chcuẽrráa yujva tyagachjíi yu' ũsme'. Nava indya's e'surráava naa quiwe's ũsu'nja, atsa' indy uute', iindy luuch jĩi neeyũuna jĩc. Tyãn ensu' Abrahana' luuch ji'pjmeeteva tyã'wẽc iindy luuch jĩi jĩna puuty we'we.
44007006	Abrahan ji'j ma'wẽ fi'nzewa'ja'sva Dyusa' pta'shcu: Iindy ji'jwe'sha' vite quiwesu pcyuuna jype'jni cuatrocientos añu fi'nzetyna.
44007007	Tyã'wẽteva tyãa pcyuusawe'shtyi' castigaĩ'nja, cyaj iindy ji'ja' tyajũ casejrra naa quiwete andya's selpiiya' yuwetyna jĩc.
44007008	Dyusa' Abrahan yacj puuty we'werra', tyãa puuty we'weni's pechcanaya'mée jĩrra circuncidãy caacj tyajy luuchtyi'. Tyãa pa'gac Abrahana' tyajy nchi'c Isaac upyjni ocho en ãjatspcachja', circuncidãy. Tyã'wẽy Isaacva tyajy nchi'c Jacoba's circuncidãycu. Atsa' Jacobva tyajy nchi'cwe'sh docesaty tyã'wẽyrrarráac yuu. Tyãa Jacob nchi'cwe'sh tyã'wẽ Israelwe'sh ji'j docesa neywe'shta'.
44007009	Tyãa Jacob nchi'cwe'sha' nyacj Jose's ajtserra tyweytyi, Egipto quiwen jyũna u'cjan. Nava Dyusa' José yacj tyuteméec ũsu' ñuste fi'nzetsteva nwe'wena.
44007010	Tyãasac Egiptote jycaajsa Faraon dyi'pte ew fi'nzewa'ja's ũs. Tyã'wẽ yũute', Faraona' Jose's Egiptote ne'jue'sh qui'prra jycaajsa yata's tjengwa'jsac nvijt.
44007011	Tyãn ensu' Egipto quiwete jyuca Canaan quiwete yã'jrra wala wẽje pa'cj cyũusu'jwa'jsa, atsa' cue'sh yatsgatjẽ'ja' ũ'wa'j uymeeta'.
44007012	Nava Jacoba' Egipto quiwete scuutyj tyweywa'j ũsa' jĩni's jiyurra', tyajy nchi'c cue'sh yatsgawe'shtyi caacj. Tyãa entety nyafyrraj Egipto quiwen u'j.
44007013	E'su qui' u'tje', Jose' pta'shcu: Andya' i'cue'sh nyacjtju jĩna. Atsa' Egipto quiwete jycaajsa' jiyuc Jose' quiim ji'tjeva.
44007014	Tyajũ' Jose' tyajy ney Jacob pety nwe'sh jyucaysaty yuucaacj. Tyãawe'sha' setenta y cinco ãjty yu'.
44007015	Tyã'wẽ yũupa'gac Jacoba' Egipto quiwen u'pya' u'jrra cytee uu, atsa' cue'sh ji'j nyafytewe'shva tyãa quiwetee uuty.
44007016	Nava e'su tyachte', José dyi'tjtyi jyũna yujrra Siquem quiwetety pendáa, Abrahana' Hamor nchi'cwe'shtyi quiwe weycu uusaaty pendawa'j jĩrra cytee.
44007017	Dyusa' Abrahana's quiwe ũswa'j en ãjatste', Israelwe'sh Egiptote ũssa wala pejnaty.
44007018	Naapcachja' Egipto quiwete jycaajwa'jsa' Jose's jiimeesac u'ca.
44007019	Tyãa jycaajsa' cue'sh yatsgawe'shtyi ajtsena pcyuuya' tacjcu, luuch u'se upysaty ctjengu'jmée uucajn.
44007020	Naapcachja' tyãa ensu' Moisesva upycu Dyus peeygãani wala zhichcuesa. Atsa' neywe'sha' yatte tecj a'te jype'jty.
44007021	Nava jwee yu' jype'jya' ãjameerra', yu'wala pucaga sũtjte', jycaajsa niisa uyrra', tyãac nuywala tyajy luuch na'wẽ vitrra.
44007022	Tyãa pa'gac Moisesa' quĩjteva jyuca caapiya'jni yuu Egipto quiwetewe'sh na'wẽy, sa' quĩjteva jytujtjesac yu'.
44007023	Moisesa' cuarenta añu ji'pjurra', tyajy nwe'sh Israelwe'sh ũsnite tjengya' u'jya' yajcycu.
44007024	Cytee ũsrra uycu teech Egiptotewe'sh tyã'wẽ Israelwe'sh teechsa's pcyuuna ũste, atsa' Moisesa' ãjmeecuesa ju'ngu yuurra Egiptotewe'sha's icjcu.
44007025	Israelwe'sha' Dyusne' caaj cue'shtyi nwe'weya' sũjcajncu tyã'wẽ yũu Moisesa', nava tyãawe'sha' tyãa sũjmeeta'.
44007026	Cuscuscjẽ' Moisesa' uycu e'nz Israelitawe'sh puiina ũste, sa' na'jĩnac nwe'we wẽe: I'cue'sha' pyacjsai'cue, sa' ¿quĩjya'cue pui'? jĩte',
44007027	vite's uyisá' Moisesa's chatyrra na'jĩc: ¿Quimga indya's npiitstjẽ'jsa cue'shtyi nwe'wewa'jsa na'wẽ vitrra nvijt?
44007028	Jũ'na ma'wẽnga Egiptotewe'sha's icj ¿tyã'wẽy andynava icje'nja sũjuvá'nga? jĩte',
44007029	Moisesa' tyãa quiweju ũpjna u'jrra Madian quiwencu u'j. Cyteec tyajy quiwemeete pa'jrra u'pu', sa' e'nz luuchcu ji'pju.
44007030	Tyãa quiwete Sinai vits utyasu nasa u'pnimeete cuarenta añu fi'nzetste', tsjũtsj tashte ipy bejnac vyaa. Tyãa pyãjte Dyus angela'scu uy.
44007031	Tyã'wẽ uyrra', Moisesa' cuj yajcyna utyaac ew tjengya'. Naapcachja' Dyus we'weni na'wẽc ptjũuse:
44007032	Andya' iindy yatsgawe'sh Abrahan, Isaac, Jacob tyãawe'sh Dyustju jĩte', Moisesa' ũucjna yayarra tjengme'.
44007033	Atsa' Dyusa' Moisesa's we'werra': Iindy pelgatyi's mpajnde, ayte' quĩj pcal yujva ji'pjmeesa ũstju naa pa'ga.
44007034	Sa' Egiptote andy nasa pytjaa yuuni's uytju, sa' pytjaa we'weni'sva wẽse'tj. Tyãasatj yuwé' nwe'weya'. Atsa' andy jycaajni's nwẽese'jrra Egipto quiwen u'juene'nga jĩc.
44007035	Israelwe'sha' nyafí' Moisesa's na'jĩnaty ajtse: ¿Quimga indya's npiitstjẽ'jsa cue'shtyi nwe'wewa'jsa na'wẽ vitrra nvijt? Tyã'jĩna ajtseteva, Dyusa' tsjũtsj tashte ipy cshavyuj vyaarra', Moisesa's caacj npiitstjẽ'jsa na'wẽ nwe'weya'.
44007036	Moisescu tyã'wẽ cue'sh yatsgawe'shtyi Egipto quiwejuj cutyi'j tyãa quiwete quĩjquĩjva seena'sa caavya'ja'jrra. Tyã'wẽy Ĩcj Wala Bejsajuva cutyi'cj sa' nasa u'pnimeesu cuarenta añuc tyã'wẽ quim yujva ãjãnimeesa's caavya'ja'jna ũsu'.
44007037	Tyãa Moisesíirráac Israelwe'shtyi na'wẽ pta'sh: I'cue'sh ji'j teechsa's cutyi'jrra Dyusa' caajya'va' tyajy yuwe's pta'shcajn, na'wẽc andynava caaj tyã'wẽy. Atsa' tyã'sa' nwẽese'jwa'j ji'pji'cue jĩc Moisesa'.
44007038	Moisescu tyã'wẽ nasa u'pnimée quiwete ũsu' cue'sh yatsga Israelwe'sh yacj. Sa' Dyus angel yacjva Sinaí vits walate puuty we'werra cue'sh yatsgawe'shtyi pta'shcu. Sa' Dyus jycaajna cuet taplate fi'jnityva jypa'gac cue'shtyi ũsya'.
44007039	Tyã'wẽ yũuteva, cue'sh yatsga Israelwe'sha' Moisesa's nwẽese'jmée ajtserra, Egipto quiweníi shawendya'vaty yu'.
44007040	Tyajũ' Aarona's na'wẽty we'we: Cue'shtyi pe'jna u'jwa'jsa dyus na'wẽsa mpjeu'j. Tyã'wẽme' Moises Egipto quiwejũ cue'shtyi cutyi'jsa quĩjne' yuu nava vyaame'.
44007041	Tyã'jĩrra' tyãawe'sh cuseju claa luuch na'wẽ pjeu'jrra tyã'snaty wala wechana tajcy icjrra camb.
44007042	Tyã'wẽ yũute', Dyusa' tyãawe'sh tashuj tyuteec, ẽe walasu estrella ũsta' tyãarráaty neewe'wecajn. Tyã'wẽ yũuwa'ja's Dyus yuwe pta'shsawe'sh librute na'wẽ fi'jni': Israelwe'sha' nasa u'pnimée quiwete cuarenta añu ũsrra', ¿andyna wechaya'cue tajcy icjrra cambna ũsu'á'?
44007043	Wej yujva tyã'wẽ yũumée andyna wechapcachte, Naasáa dyus ĩtyimeesa Molocrráanai'cue tyaja', Tyã'wẽy estrella Renfán yaasesa's i'cue neewe'we' i'cue'sh cuseju pjeu'jnisaty. Tyãa pa'ga i'cue'shtyi naa quiwejũ cutyi'jrra Babilonia quiwen caajya'vatj jĩna fi'jni'.
44007044	Cue'sh yatsgawe'sha' nasa u'pnimée quiwete ũsrra', Dyusna wechana ũsni yat ji'pju'ty, Dyusa' ma'wẽne' Moisesa's vitcaaj tyã'wẽy vitrraty ji'pju'.
44007045	Atsa' tyã'snaty cue'sh yatsgawe'sh Josué yacj yuusa' jypa'garra jyũna yuwé'. Sa' judiu ji'jmée vite nasa ũsni quiwete ca'ga'jrra, David entepcachtyi ji'pju'. Tyãa quiwe's Dyus pu'chte vite nasaty cutyi'jrra tyãawe'shtyi iiyamu.
44007046	Dyus peeygãanisa Davida' teech dyuus yat tyaajwa'j pjeu'cj cytee Jacob ji'jwe'sh Dyus ũswa'j.
44007047	Nava tyãa dyuus yata's Salomoncu tyaj.
44007048	Tyã'wẽteva, Dyus cielutewe'sha' pitstjẽ'jwe'sh tyaajni yatte yu' ũswa'jsa yu'tsme'. Tyã'wẽrraíic Dyusa' tyajy yuwee pta'shsa's na'wẽ cwe'we'j:
44007049	Cielurráa andy jycaajna ũswa'ja', Atsa' quiwe' andy chinda tyajwa'jrráa vitnisa'. Tyã'wẽte', ¿ma'wẽ andy ũswa'j yat tyajaqui'cue naa quiwete? ¿Teech ajte andy jycaasewa'j andy vitnimeesa ũsmañ?
44007050	Nacue seena' quĩjquĩjva ũsta' nava tyã' jyuca andy vitnisarrarráata' jĩ'c Dyusa'.
44007051	Tyã'wẽteva, Dyus yuwe's i'cue'sh ũuste jypa'gaya' wa'lrra tjũ'wẽ's apjrra i'cue fi'nze' Dyusa's jiimée na'wẽ. Bagachteva Dyus Espiritu's ajtsenarráa ũsi'cue i'cue'sh yatsgawe'sh na'wẽy.
44007052	I'cue'sh yatsgawe'sh ¿maarra' Dyus yuwe pta'shsawe'shtyi pcyuusamée ũstymañ? Teech yuja' quĩj pcal yujva ji'pjmeesa jĩna pta'shsawe'shtyi icjtyi. Ãchja' i'cue'sha' tyãa pcal ji'pjmeesa's ajtserra icji'cue.
44007053	Dyus angel i'cue'shtyi Dyus leya's ũsteva, nwẽese'je'tsmée i'cue jĩte',
44007054	tyãawe'sha' wẽse'jrra', qui'tjtyi csuusu'jnaty ũusacha Estebana's.
44007055	Tyã'wẽteva, Estebana' Dyus Espiritu's ũuste jyucac ji'pj yu', sa' cielute pagayrra Dyus u'pni seena' zhichcuesa's uycu, tyã'wẽy Jesusva Dyus pucate yujurra ũstec uy.
44007056	Sa' tyã'wẽsa's uyrra' na'jĩc: —Mtjengwe, andya' uyna ũstju cielutewe'sh Dyus Nchi'c Nasa Yuusá' Ney pucate ũsa' jĩtspcachja',
44007057	tyãawe'sha' tjũ'wẽty yaapjrra, sus weyrra jyucaysa Estebana's ãapjtyi icjya'.
44007058	Sa' chjambuj cutyi'jrra Estebana's atsesawe'sha' cuet wãatatajty, tyãawe'sh atyjtyi teech pitstacy Saulo yaasesa's ctjengu'jrra.
44007059	Cuet wãatatajatspcachja', Estebana' na'jĩnac Dyus yacj puuty we'we: —Jesus, andy ũusa's miipa'ga jĩna'va,
44007060	peejyũcuerra suscu we'we na'jĩna: —Meen peltunaĩ na'wẽ yũutsta' tyãawe'shtyi'. Tyã'wẽ we'wena'va uuc Estebana'.
44008001	Estebana's icjetste', Saulo' wechanac ũsu'. Isa tyãn entety iiméj seena' ajtseya' tacj Dyus yacj fi'nzesa Jerusalentewe'shtyi. Tyã'wẽ yũute', jyucaysa pũshity Judea quiwesu vite' Samariasu, naasáa Jesus jycaajnisawe'shrráaty neeyũu Jerusalente.
44008002	Estebana's icjte', pendaaya' jyũna u'jty Dyus yacj fi'nzesa yacjtjẽ'jwe'sh wala ũ'nena.
44008003	Naapcachja' Saulo' Dyus yacj fi'nzesawe'shtyi ajtserra yat iisac pacuena u'j tyajũ juuna' yuuna cutyi'jrra carcelte ctyaaja'jya' pitstjẽ'j pety u'y yã'jrra.
44008004	Nava Jerusalen chjambu ũpjna u'jsa yu', Dyus yuwe's mteeva iipta'shtyi u'jue'.
44008005	Tyajũ' Felipe' Samaria quiwete teech chjambte pa'jrra Cristo' quimteva pta'shcu.
44008006	Atsa' cytee nasa pcjaacjesa' Felipe we'weni's wala jypa'yajcy wẽse'jty, sa' quim yujva ãjãnimeesa's caavya'ja'jni'sva uytyi.
44008007	Tyã'wẽ maanzcuẽe nasava catyjinity neeyũ' tyã'wẽ tyãawe'sh ũuste ech ewmeesa sus weyna casejte. Sa' tyã'wẽy ẽseya' ãjasamée vite' chinda puuple u'juya' ãjasameeva catyjity.
44008008	Tyã'wẽ yũute', tyãa chjambte nasa jyucaysa wala wechana ũsu'ty.
44008009	Tyãa chjambte' teech dyijyuusáa Simon yaasesa' Samariate nasaty wala caypumba'jna ũsu'c, andya' quĩjteva jyuca jiisatj jĩna.
44008010	Atsa' tyã'snarrarráaty nwẽese'jna wechana ũsu' luuch ma'c yuu tjẽ'jsa ma'c yuu nava jyuca na'jĩna: —Naa pitstjẽ'ja's Dyusne' pu'chji' jĩ'ty.
44008011	Sa' tyajy jycaajni's jyucaty nwẽese'je', tyã'wẽ tyajy dyijyuuni yacj wala tyachyã'j caypumba'jna ũsu'ne' naa pa'ga.
44008012	Nava Felipe' Dyus jycaajwa'ja's pta'shna pa'jrra, Jesucristo' Dyus caajnisa' jĩte' jiyurra', pitstjẽ'j pety u'y yã'jrra yu'te ya'bautisãytyi.
44008013	Atsa' tyã'wẽ tyãa dyijyuusaava Felipe pta'shni's jiyurra', yu'te ya'bautisãyrra Felipe yacj u'ju'c. Sa' tyã'wẽ quĩjquĩjva caavya'ja'tje' tyã'sna uyrra' cujc yajcyna u'ju'.
44008014	Tyajũ' Jesus jycaajnisa Jerusalente ũssa' tyã'wẽ Samariatewe'shva Dyus yuwe's tyãawe'sh ũuste jypa'garra ya'bautisãytyi jĩni's jiyurra', caajty Pedro's Juan yacj.
44008015	Atsa' cytee tyãawe'sh pa'jrra', Dyus yacj puuty we'wety Dyus yuwe's jypa'gasa Samariatewe'sh pa'gate, Dyus Espiritu's jypa'gacajn.
44008016	Tyã'wẽme', nyafíi yu' Dyus Espiritu's ji'pjmeety yu', naasáa Jesusa'srráaty jypa'garra yu'te ya'bautisãysa yu'.
44008017	Tyajũ' Pedrowe'sha' tyãawe'sh dyictjesu peequinzerra Dyus yacj puuty we'wete', Dyus Espiritu's jypa'gaty.
44008018	Atsa' tyã'wẽ yũuterráa Dyus Espiritu quĩjatste uyrra', tyãa dyijyuusáa Simona' vyu ũs wẽec
44008019	na'jĩna: —I'cue'sh tyã'wẽ ãjani's andynava majwe, cyaj andyva dyictjesu peequinzeterráa maava Dyus Espiritu's jypa'gatyna jĩte',
44008020	Pedro pasrra': —Iindy vyu' indy yacj ja'nda vituna, Dyus peesni's vyu yacjngu wey wẽje' naa pa'ga.
44008021	Indya' cue'sh na'wẽy yuuwa'j yu'sa' le'chcue yujva jypa'gawa'j ji'pjmeeng, Dyus dyi'pte ewmeeng yaaqui' naa pa'ga.
44008022	Tyã'wẽ ewmée yũuwa'jrrá's yaacyni's nvijtrra, Dyusa's mneewe'we. Tyã'wẽ yũute', peltunaĩváana.
44008023	Tyã'wẽme' iindy ũuste iiwejch iiwejch yaacywa'jrráana uta ji'pjngu, atsa' tyã'wẽ yaacynisa' jyuca indya's tundrra ji'pja' jĩte',
44008024	Simon pasrra': —I'cue'sha' andy pa'gate Dyus yacj meen puuty we'wewe. Tyã'wẽme', Dyusa' peltunãywe'shmeeta' andya's jĩc.
44008025	Tyajũ' Jesus jycaajnisawe'sha' Dyus yuwe's pta'shrra tyajũ casejty Samaria quiwesu vite' chjambcuẽsu Dyus yuwe's pta'shya'. Sa' tyã'wẽ yũurraty Jerusalenna qui' shawend.
44008026	Tyãa e'su' Dyus angela' Felipe's na'jĩnac jycaaj: —Ayjyu casejrra me'j Jerusalenu Gasa chjambna u'jni dyi'jsu. Tyãa dyi'ja' nasa u'pnimeesuc scjẽwna ũsu'.
44008027	Tyã'jĩte', Felipe' tyãa dyi'tje u'juetsrra' teech pitstjẽ'j eunuco Etiopía quiwejuwe'sh u'juetstec uy. Tyãa pitstjẽ'ja' Etiopía quiwete reina Candace tashte vyuu jyaawsac yu'. Sa' Dyusa's wechaya' pa'jsac yu' Jerusalente.
44008028	Tyãasac tyajy quiweníi shawendna tyajy u'jni carretillate cachrra Dyus yuwe pta'shsa Isaias libru's lẽeyna u'juets yu'.
44008029	Tyajũ' Dyus Espiritu' Felipe's we'wec: Carretillate u'jsa's cpajcyya' me'j jĩte',
44008030	Felipe utyaana sẽjrra' Isaias librute na'jĩna lẽeyni's wẽse'jrra' pẽjycu: —¿Jiyu'ngá' iindy lẽeyni's? jĩte',
44008031	tyãa pitstjẽ'ja' na'jĩc: —¿Ma'wẽ yũurra jiyuqui'tj? quimva pta'shmeete' jĩrra', Felipe's carretillate tejcarra pucate cachcaacj.
44008032	Sa' Dyus librute na'wẽ fi'jni'scu lẽeyna u'juets yu': Piishacuẽ na'wẽc icjya' jyũna u'jni yuu. Piishacuẽva ma'wẽga cjas wacatste' pembe'tsmée, tyã'wẽy tyãava pembeeme'.
44008033	Ãjmeecuesa na'wẽ yuupa'ga, nwe'wenimeec uu, Atsa' tyajy luuch jĩnisa quim yujva neeyũumeeta'. Tyã' naa quiwete tyach fi'nzemeyna icjnic yuu naa pa'ga.
44008034	Tyajũ' tyãa pitstjẽ'j lẽeyna u'jsa' pẽjycu Felipe's: —Andya's meen peeta'sh, Dyus yuwe pta'shsa ayte we'we'c tyã' ¿quimnaga we'we'? ¿Peecy uuwa'ja's vá' we'we'? meerra' ¿vitesa uuwa'ja's vá' pta'shi'? jĩte',
44008035	Felipe' tyãa lẽeyni's pta'shcu: Na' Jesus uuwa'ja'scu we'we' jĩna.
44008036	Tyajũ' teech ajte yu'te pa'jrra', tyãa pitstjẽ'j Etiopiajuwe'sha' na'jĩc: —Ayte yu' u'pa' atsa' andya' ãchjíi ya'bautisãy wẽevatsa', ¿ãjãma'tj? jĩte', Felipe' na'jĩc:
44008037	—Iindy ũusuj jyuca tyã'wẽ Jesusa' Dyus Nchi'cne' yu' sũjrra yu', ya'bautisãyya' ãjane'nga jĩna pta'shte', tyãa pitstjẽ'j pasrra': —Jesucristo' Dyus Nchi'c yuj yu'ne' sũju'tj andya' jĩc.
44008038	Tyajũ' carretilla's cyuuju'jrra, e'nzíi yu'te quĩjrra Felipe' bautisãycu tyãa Etiopiajuwe'sha's.
44008039	Tyãa yu'ju casejetspcachja', Dyus Espiritu' Felipe's jyũna u'cj, atsa' tyãa Etiopiajuwe'sha' peena yu' uymeerrava tyajy dyi'tje wala wẽtwẽt wechana u'cj.
44008040	Tyajũ' Felipe' Azoto chjambte pa'jrra', chjamb iisac Dyus yuwe's pta'shna u'j, Cesarea chjambte pa'pjcach.
44009001	Naapcachja' Saulo yu' icjwẽena nescu yu' Jesusa's nwẽese'jsawe'shtyi. Tyãasac sacerdote npiitstjẽ'j tashna u'j,
44009002	carta pẽjyya' Damasco chjambna u'jrra judiuwe'sh pcjaacjeni yat-su Jesusa's nwẽese'jsaty pacuerra' pitstjẽ'j pety u'y tundrra Jerusalenna preesu jyũna u'jya'.
44009003	Damascote pa'jya' utyaana u'juetspcachja', tyajy dyi'pte uymeenuscu cieluju eena'sa cweetj.
44009004	Atsa' Saulo' weterra' wẽse'cj na'wẽ we'weni's: —Saulo, Saulo, ¿quĩj yũupa'ganga andya's ajtserra pcyuuya' pacué'? jĩte', Saulo' pẽjycu:
44009005	—Indya' ¿quimnga? jĩna. Sa' na'wẽ we'weni'scu wẽse'j: —Andyíi Jesustju, indy na'wẽ ajtserra pcyuuya' pacue'ng tyãatj. Indya' peequíirráa ya'cpã'yuuwa'ja's pacuena ũsngu jĩte',
44009006	Saulo' ũucjnite yayana na'jĩc: —Indya' ¿quĩjnga yũu jytjãasu' andya's? jĩte', na'wẽc pas Jesusa': —Quiiterra me'j chjambna. Cytee pa'tje ya'pta'shina quĩj yũuwa'ja'sva jĩc.
44009007	Tyã'wẽ yũute', Saulo yacj u'jsa' wala ũucjtyi, tyã'wẽ puuty we'weteva quimnava uymeerra.
44009008	Tyajũ' Saulo' quiiterrava uyya' ãjame'. Atsa' pu'quisrra jyũna u'jty Damascon.
44009009	Cyte' tecj en uyya' ãjamée, tyã'wẽy quĩjva ũ'meec u'pu'.
44009010	Damascote' Jesusna nwẽese'jsa Ananias yaasesac u'pu'. Tyã'sa' Jesus vyaarra na'wẽc we'we: —Ananias jĩna pa'yate', Ananias pasrra': —¿Quĩj caajya'vanga? jĩte',
44009011	Jesus we'werra': —Teech clliicjun Cu'le yaasesate me'j. Cytee pa'jrra Judas yatte pẽyine'nga: Teech pitstjẽ'j Tarsojuwe'sh Saulo yaasesa's peejytju jĩna. Tyãa pitstjẽ'ja' Dyus yacj puuty we'wena u'pa'.
44009012	Sa' teech pitstjẽ'j Ananias yaasesa pa'jrra qui' uyya' ãjacajn tyajy cacuete peequinzeetstec csha'w.
44009013	Tyã'jĩna we'weni's wẽse'jrra' Ananiasa' na'jĩc: —Andya's maava wala iipta'shta' Jerusalente indy yacj fi'nzesawe'shtyi tyã'wẽ wala pcyuusa' tyãa pitstjẽ'ja' jĩ'ty.
44009014	Sa' ãchva naa chjambte yuja' sacerdote npiitstjẽ'jwe'shtyi carta pẽjyrra indyna yaacysawe'shtyi preesu jyũna u'jya' jĩte',
44009015	Jesus pasrra': —Indya' me'jrráa. Tyãa pitstjẽ'ja' andy tyjityjnisa' andy yuwe's pta'shwa'jsa nasa vite quiwejuwe'shtyi, jycaajsawe'shtyi, sa' Israelwe'shtyiva pta'shwa'jsa'.
44009016	Andya' tyãa pitstjẽ'ja's pta'shi'nja andyna selpiina u'jupa'ga macue pcyuuni yuuwa'ja'sva jĩte',
44009017	Ananiasa' Saulo u'pni yatna u'jrra', tyajy cacuete peequinzerra na'jĩc: —Yacjtjẽ'j Saulo, dyi'tje indy yujte Jesus vyaane' tyãac andya's caaj indy qui' uyya' ãjarra Dyus Espiritu's ũuste jyuca jypa'gacajn jĩtspcachja',
44009018	yafyte apjsa umbute', qui' uyya' ãjarra', quiiterra ya'bautisãycu.
44009019	Tyajũ' ũ'wa'ja's qui' jypa'garra chjãchjac, sa' Damascotee ũsu'c manz enva Jesusa's nwẽese'jsawe'sh yacj.
44009020	Tyajũ' Saulo' Dyus yuwe's pta'shya' tacjcu judiuwe'sh pcjaacjeni yat-su Jesusa' Dyus Nchi'ca' jĩna.
44009021	Atsa' wẽse'jsa jyucay cuj yajcyna na'wẽty we'we': —¿Naa pitstjẽ'jíi tyã'wẽ Jerusalente Jesusa's neewe'wesaty icj wẽena fi'nzesameená'? Sa' ¿tyã'wẽy aytewe'shtyiva preesu jyũna u'jrra sacerdote npiitstjẽ'jwe'sh cusete ducjya' sũjrra yuusa yu'tsmeená'? jĩ'ty.
44009022	Tyã'jĩtsteva Saulo yu' jweeíirráac chjãchja pta'shi' Jesusa' Dyus tashu yuusa Cristo yuj yu'c jĩna, sa' cytee Damascote judiuwe'shtyi ma'wẽ paswa'ja's yujva ji'pjmeec nviitu'.
44009023	Tyãa e'su tyachte', judiuwe'sha' Saulo's icjya' puuty we'werra
44009024	chjambu casejni vityte en cusva yupna nestyi yuu. Atsa' tyã'wẽ yũuni's Saulo' jiyuc.
44009025	Atsa' Saulo's pi'cyna u'jusawe'sha' cusrráa Saulo's canasta walate acjrra chjamb peecu'j upjnicjẽty ecaju spajcy atsesa cusejũ nwe'weya'.
44009026	Tyãa e'su' Saulo' Jerusalente pa'jrra', Jesusa's nwẽese'jsawe'sh yacj pcjaacje wẽec. Nava cyteewe'sh jyucaysa ũucjtyi Jesusa's nwẽese'jsameeváana sũjrra.
44009027	Tyã'wẽteva Bernabé yu' pe'jna u'jrra Jesus jycaajnisawe'sh tashte nuypa'jrra na'wẽc pta'sh: —Saulo's Jesus vyaac Damasco dyi'tje u'juetste, sa' tyãa yacj puuty we'wec. Atsa' Saulo' Damascote pa'jrra Jesus caapiya'jnirrarrá'scu pta'shna ũsu' jĩna pta'shte', Saulo's ũucjmée jypa'gaty.
44009028	Atsa' Jerusalente ũsu'c tyãawe'sh yacj pcjaacjena.
44009029	Sa' judiuwe'sh griego yuweju we'wesa yacj ũucjmeec puuty we'we' Jesus caapiya'jni's pta'shna. Nava tyãawe'sh yu' ajtserra icjya'vaty yu'.
44009030	Atsa' tyã'wẽ yũuni's yacjtjẽ'jwe'sh jiyurra', Saulo's pe'jna u'jty Cesarea chjambna. Tyajũ Tarso chjambnaty caaj.
44009031	Tyajũ' Dyus yacj fi'nzesa Judea, Galilea, Samariasuwe'sha' quim yujnava ũucjmée jweeíirráaty chjãchjana u'j Dyusrráana nwẽese'jna. Atsa' Dyus Espiritu pu'chte', jweeíirráaty pejnana u'j.
44009032	Tyajũ' Pedro' yacjtjẽ'jwe'shtyi Dyus yuwe's pta'shya' casejrra', Lida chjambte Jesusa's nwẽese'jsawe'shtyiva tjengya' u'cj.
44009033	Cyte' teech pitstjẽ'j Eneas yaasesa ocho añuc ãtsa'na ũsu' ẽseya' ãjameerra.
44009034	Atsa' Pedro' na'jĩc: —Eneas, indya's Jesucristo nuycatyjina. Atsa' quiiterra iindy deeni's mquiis jĩtspcachja', tyãa pitstjẽ'ja' naa dundtey quiitec.
44009035	Atsa' cytee Lida chjambte vite' Sarón quiwete ũssa jyucaysa uyrra', Jesusa's nwẽese'jya' utyaaty.
44009036	Tyãn ensu' Jope chjambte Jesusa's nwẽese'jsa teech u'pu'c Tabita yaasesa. Tyã' griego yuwete' Dorcascu yaase yu'. Tyãa u'ya' wala pu'chna fi'nze'c maava peejysatyi'.
44009037	Tyãa ensu' Dorcasa' ãtsa'rra uuc. Atsa' uuníi cacue's cpẽeu'jrra ẽe yatgaty cjicj.
44009038	Pedro ũsni Lida chjamba' Jope chjamb yacj utyac yu'. Atsa' Jope chjambte Jesusa's nwẽese'jsawe'sha' Pedro' Lida chjambte ũsa' jĩni's jiyurra', e'nz pitstjẽ'j caajty Pedro's na'wẽ pta'shya': —Jytjẽeyuumée Jope chjambna myuj jĩte',
44009039	Pedro tyãawe'sh yacj u'jrra cyte pa'tje', pe'jna u'jty uusáa ũsniga. Atsa' viudawe'sh jyucaysa ũ'nena pcjaacjerra pta'shtyi Dorcas nee ĩtyiy cmiisa umrra peesnity.
44009040	Tyajũ' Pedro' jyucaysaty eca cutyi'jna'va, peejyũcuerra Dyus yacj puuty we'wena'va uusá's tjengrra na'jĩnac we'we: —Tabita, mquiitewe jĩtspcachja', tyãa uusá' tjengrra Pedro's uyna'va quiiterra cachcu.
44009041	Tyajũ' Pedro' pu'quisrra cyuuju'jna'va, Dyus yacj fi'nzesawe'sh vite' viudawe'shtyi pa'yarra, ĩtyic ducj.
44009042	Tyã'wẽ yũuni's Jope chjambtewe'sh jyucaysa jiyurra', wala cujsa Jesusa's nwẽese'jya' utyaaty.
44009043	Tyajũ' Pedro' Jope chjambte cuj encu ũsu' cja'ty weysáa Simon yatte.
44010001	Cesarea chjambte teech soldau cpiitan Cornelio yaasesa u'pu'c. Tyã' Italiajuwe'sh soldauty jycaajsac yu'.
44010002	Tyãa pitstjẽ'ja' Dyusna wechana fi'nzesac yu', tyajy yattewe'sh jyucaysa yã'jrra. Sa' Dyus yacj pu'vituméec puuty we'wena fi'nze', tyã'wẽy vyuuva wala pu'chji'c judiuwe'shtyi.
44010003	Teech ente cusutste las treste' Dyus angel tyajy tashte u'carra na'jĩna we'wetstec uy: —¡Cornelio! jĩna pa'yate',
44010004	tyãa pitstjẽ'ja' wala ũucjna Dyus angela's tjengrra' na'wẽc pas: —¿Quĩj pẽjynga? jĩte', Dyus angel we'werra': —Indya' tyã'wẽ peejisaaty pu'chna Dyus yacj pu'vitumée puuty we'wena fi'nzeni's Dyusa' wẽse'cj.
44010005	Atsa' indya' Pedro's pe'jya' mcaaj Jope chjambna.
44010006	Tyãa Pedro' cja'ty weysáa Simon yatte paandejna ũsa' ĩcj wala pucate. Atsa' Pedro pa'jrra pta'shina indy ma'wẽ yũuwa'ja'sva jĩte',
44010007	tyãa angel u'juetspcachja' Cornelio' e'nz selpisáa vite' teech soldau Dyus dyi'pte ew fi'nzesa tyãawe'shtyi pa'yarra,
44010008	jyuca pta'shna'va Jope chjambna caacj.
44010009	Tyãawe'sha' cuscuscjẽ Jope chjambte utyaana pa'jatspcachja', ẽepyãj yuutste' Pedro' tejcac ẽe yat pwa'te Dyus yacj puuty we'weya'.
44010010	Sa' Pedro' wala wẽec, atsa' tyajy ũ'wa'j pjeu'jutstyi yu'.
44010011	Naapcachja' Pedro' uycu cielucjẽ tela wala na'wẽsa puuty vitste tundrra nuyquĩjatste.
44010012	Cyte yu' niimal yu'cj ech, ul, vichacue canzhsaty jyuca ãshnisac ji'pju'.
44010013	Tyajũ' na'wẽ we'weni'scu wẽse'j: —Pedro, quiiterra naa niimaltyi' icjrra mẽ' jĩte',
44010014	Pedro pasrra': —Andya' bagachte yujva na'wẽ niimal canzhsa yuutyi' ũ'wa'jsameetj jĩc.
44010015	Atsa' qui' we'weni wẽse'cj: —Dyus yaatenisatyi' indya' canzhsata' jĩwa'j ji'pjmeeng ãchja'.
44010016	Tyã'wẽ tecj usva vyaarrac, tyãa tela wala na'wẽsa' qui' cieluníi pu'quisni yuu.
44010017	¿Quĩj yũucajnqui'c tyã'wẽ vyaa? sũjna Pedro u'ppcachja', Cornelio caajnisa' pa'jty Simon yata's paapẽjyna.
44010018	Sa' sustyi pa'yana cũj: —¿Naa yatte paandeesa Simon Pedro yaasesa ũsmeená'? jĩna.
44010019	Pedro' tyã'wẽ uyni's ũus yajcyna u'piyna, Dyus Espiritu' we'wec: —Tecj pitstjẽ'j indya's paapẽjyna ũsta'.
44010020	Atsa' quiiterra tyãawe'sh yacj me'j cuj yajcymée. Tyã'wẽme', tyãawe'sha' andy caajni yujta' jĩte',
44010021	Pedro sa'jrra Cornelio caajnisawe'shtyi pẽjycu: —¿Ma'jĩya'cue yuwé'? I'cue'sh pacuenisa' andytju jĩte',
44010022	tyãawe'sha' pta'shtyi: —Soldau cpiitan Cornelio caajni yujtja'w. Tyãa pitstjẽ'ja' wala ew zhichcue fi'nze'c Dyusna nwẽese'jna, atsa' tyã'sa' judiuwe'sh jyucaysa wala wendyi'ty. Sa' teech ente' Dyus angel vyaarra' indya's pa'yacajn yuwe nvijtga. Cyaj Cornelio' jiyuna quĩj pta'shwa'j ji'pjne'nga tyã'sna.
44010023	Tyã'jĩte', Pedro' tyajy deenite ca'ga'jrra, cyte dejrra cuscuscjẽ' Pedro' u'cj tyãawe'sh yacj, atsa' cyte Jope chjambte yacjtjẽ'jwe'shva u'jty pi'cyna.
44010024	Cuscuscjẽ' Cesarea chjambte pa'jty, atsa' cyte' Cornelio' ũytjasnac ũsu' tyajy nwe'sh vite' tyajy namicu yacj pcjaacjerra.
44010025	Pedro pa'jatspcachja', Cornelio' jypa'gaya' casejrra Pedro tashte peejyũcuec wechana.
44010026	Nava Pedro' pu'quisrra na'wẽc we'we: —Andya's peejyũcuenu. Andya' indy na'wẽysa íirráatj jĩrra',
44010027	Cornelio yacj puuty we'wena dyiite u'catsrra', cyte yu' wala cuj pcjaacjerra ũstec uyna cũj.
44010028	Sa' Pedro' na'jĩc: —I'cue'sha' jiine'cue, judiuwe'sha' pcjaacjena puuty we'wewa'jsameeta' vite nasa judiumeesa yacja'. Nava Dyusa' andya's pta'shrra', quim yujnava atsecaajme'.
44010029	Tyãa pa'gatj pa'yatspcachja', wa'lmée yuwé'. Ãchja' andya's mpeeta'shwe quĩya'cue yuucaaj jĩte',
44010030	Cornelio' pta'shcu: —Ãchja' pajnz en yuutsa' naapcachja' naa oratey las treste naa yattey quĩjva ũ'mée Dyus yacjrráa puuty we'wena u'pu'tj. Naapcachja' teech pitstjẽ'j atjni ropa cuentetesa ji'pjsa vyaac.
44010031	Sa' na'wẽc we'we: Cornelio, indya' tyã'wẽ peejisaaty pu'chna Dyus yacj puuty we'wena fi'nzeni's Dyusa' wẽse'cj.
44010032	Atsa' Jope chjambna mcaaj, Simon Pedro yaasesa's pe'jya'. Tyãa Pedro' cja'ty weysáa Simon yatte paandejna ũsa' ĩcj wala pucate. Atsa' tyã' ayte pa'jrra puuty we'wena indy yacj jĩnac we'we.
44010033	Tyã'wẽ jycaaj yã'tje', jytjẽeyuumée pacueya' caatj. Atsa' wech yuwe'ne'nga. Ãchja' ayte Dyus dyi'pte jyucaysa pcjaacjerra ũstja'w, sa' wẽse'jya'vatja'w ma'wẽne' Dyus we'wecaaj tyã'sna.
44010034	Tyajũ' Pedro' pta'shcu: —Ãchja' jiyutj Dyusa' quim yujnava ajtsemée,
44010035	maa quiwejuwe'shrrava tyã'sna nwẽese'jna ew yũuna fi'nzesa yuutyi' jypa'ga'rráac.
44010036	Dyusa' Israelwe'sh ji'jty yuwe caacj Dyus yacj fi'nzewa'ja's Jesucristo yuurráa ũsuna sa' tyãaíirráa naa quiwetewe'sh jyucaysaty jycaajana jĩna.
44010037	I'cue'sha' jiine'cue na'wẽc yuu: Galileajũ tacjrra judiuwe'sh quiwete jyuca tuutje'jnic yuu, Juan Dyus yuwe's pta'shrra yu'te bautisãynijũ.
44010038	Dyusa' Nasaretjuwe'sh Jesusa's tyajy Espiritu's ũste', Jesusa' quĩjteva nuycatyjinac fi'nze echtjẽ'j cusete ũssaty. Dyusa' tyãa yacjcu ũsu' naa pa'gac tyã'wẽ yũu.
44010039	Jesusa' tyã'wẽ Judea quiwesu vite' Jerusalente quĩjteva ew yũuna fi'nzeni's cue'sha' jyuca uysaatja'w. Tyã'sa' cluuscjẽ a'cyrra icjtyi.
44010040	Nava Dyusa' tecj ente qui' ĩtyi vitrra caavya'ja'cj cue'shrráaty, nasa jyucaysaty yu' mée.
44010041	Dyusa' maarrajtyne' cue'shtyi tyjityj tyãarráatycu vyaa. Atsa' cue'sha' tyãa yacj pcjaacjena ũ'na fi'nzesatja'w uurra qui' ĩtyi yuunijũ.
44010042	Tyajũ' tyã' cue'shtyi caacj tyajy yuwe's nasaty na'wẽ pta'shcajn: Dyusa' tyãa Jesusa's tyãarrarráa castigãywa'jsac vitrra qui'p naa quiwete ĩtyisa ma'ty yuu uusáa ma'ty yuu nava jyucaysaty.
44010043	Tyã'wẽy Dyus yuwe pta'shsawe'shva yatscjẽy we'wety Jesusa' na'wẽ yũuwa'jsa' jĩna: Maava jyucay tyã's nwẽese'jsa' tyãawe'sh pcaltyi peltunãyni yuutyna jĩnaty we'we.
44010044	Pedro' tyã'wẽ pta'shna ũsiyna, cyte wẽse'jna ũssawe'sh cacuete Dyus Espiritu quĩjte', jyucaysa jypa'gaty.
44010045	Atsa' Jesusna nwẽese'jsawe'sh judiu Pedro yacj yuusá' wala cuj yajcyna neeyũuty tyã'wẽ judiuwe'shmée vite nasava Dyus Espiritu's jypa'garra,
44010046	tyã'wẽ vite yuweju we'wena Dyusa's tuutje'jna ũste.
44010047	Tyajũ' Pedro' na'jĩc: —Naa nasava cue'sh na'wẽy Dyus Espiritu's jypa'ga yã'tje', yu'te bautisãywa'ja's ¿quimrrá' yupya' ãjama'c? jĩrra',
44010048	ya'bautisãy caacj Jesucristo yasete. Tyajũ' Pedro's neevishaty tyãawe'sh yacj manz en cytee ũscajn.
44011001	Jesus jycaajnisa vite' yacjtjẽ'jwe'sh Dyus yacj fi'nzesa Judea quiwete ũssa' jiyuty tyã'wẽ judiu ji'jmée vite nasava Dyus yuwe's jypa'gaty jĩni's.
44011002	Sa' Pedro Jerusalen chjambte shawendna pa'tje', cyte judiu circuncidãynisawe'sha' ũuschawe'wety Pedro's na'jĩna:
44011003	—¿Quĩjya'nga judiumée vite nasa tashsu u'jrra tyãawe'sh yacj pcjaacjerra ũ'we'?
44011004	Tyajũ' Pedro' pta'shcu ma'wẽ yũuni'sva jyuca:
44011005	—Andya' Jope chjambte Dyus yacj puuty we'wena u'prra uytju tela wala na'wẽsa puuty pajnz vitste tundrra ẽe walacjẽ caajni quĩjc andy tashte pa'j.
44011006	Atsa' ew tjengte', dyiite yu' niimal yu'cj ech, ul, vichacue canzhsac ji'pj yu'.
44011007	Tyajũ' na'jĩni'stju wẽse'j: Pedro, quiiterra icjrra mẽ' jĩte',
44011008	na'wẽtj pas: Andya' bagachte yujva na'wẽ niimal canzhsa yuutyi' ũ'wa'jsameetj.
44011009	Tyajũ' qui' ptjũusec cieluju we'weni: Dyus yaatenisatyi' indya' canzhsata' jĩwa'j ji'pjmeeng jĩc.
44011010	Tyã'wẽ tecj usva vyaarrac ẽe walate qui' pu'quisni yuu.
44011011	Naapcachja' Cesareaju caajnisa tecj pitstjẽ'j pa'jty andya's pacuena.
44011012	Atsa' Dyus Espiritu' andya's u'cjaacj tyãawe'sh yacj wa'lmée. Tyajũ' Jope chjambtewe'sh seis yacjtjẽ'jwe'sh yacj u'jrra' jyucaysa Cornelio yatte u'catja'w.
44011013	Atsa' tyãa pitstjẽ'ja' pta'shcu Dyus angel vyaarra na'wẽ we'weni's: Jope chjambna Simon Pedro yaasesa's pa'yaya' mcaaj.
44011014	Atsa' tyãa pa'jrra pta'shina iindy yatte jyucaysawe'sh Dyus yacj fi'nzewa'ja's.
44011015	Tyã'wẽ pta'shte', andy we'wetspcachja', Dyus Espiritu' tyãawe'sh cacuete quĩjc, cue'sh cacueteva ma'wẽga nyafíi quĩj tyã'wẽy.
44011016	Tyajũ' yajcytju cue'shtyi jype'jsa Jesucristo na'wẽ we'weni's: Juana' yu'terráac acjna bautisaĩ'. Nava i'cue'sha' Dyus Espiritute yuu bautisãyni yuune'cue jĩni's.
44011017	Cue'sha' Jesucristo's nwẽese'pja'ga Dyusa' ma'wẽga tyajy Espiritu's ũs, tyã'wẽycu tyãawe'shtyiva ũs. Atsa' andya' ¿ma'wẽ yũurra Dyus wendyni's wa'lna ũsuqui'tj?
44011018	Tyajũ' Jerusalente ũssa yacjtjẽ'jwe'sha' wẽse'jrra', peena yu' pasmée Dyusrráanaty na'wẽ tuutje'j: —Judiuwe'shmée vite nasatyva Dyusa' ũsne' pcaltyi nvijtrra Dyus tashte ptsuwa'jmée fi'nzewa'ja's jĩnaty wechá'.
44011019	Ãchja' nyafíi na'wẽ Estebana's icjrra vite neeyũusáa yuutyi' ajtserra pcyuute', tyãawe'sha' ũpjna u'jrra' maaíi yu' Fenice quiwen, vite' Chipre quiwesu, vite' Antioquía chjambsu cysũ pa'jrra vite nasa yuutyi' pta'shmée judiu ji'j pwe'sh yuurráaty pta'shi' Dyus yuwe u'sesa's.
44011020	Nava Dyus yacj fi'nzesa Chipre vite' Cirene quiwejuwe'sh maaíi yu' Antioquía chjambte pa'jrra', judiuwe'shmeetyva pta'shtyi Jesus caapiya'jni ewte fi'nzewa'ja's.
44011021	Atsa' Dyus pu'chte', tyãawe'sha' nyafíi jypumbana fi'nzeni's nvijtrra Jesus caapiya'jni's nwẽese'jty.
44011022	Tyã'wẽty Dyusa's nwẽese'j jĩni's Jerusalente pcjaacjena ũssa' jiyurra', Bernabea's caajty Antioquía chjambna.
44011023	Atsa' Bernabea' cyte pa'jrra' wala wechac Dyus tyã'wẽ pu'chni's uyrra. Sa' jyucaytyi yu'cypejc jypumbamée ew Dyus yacj fi'nzecajn.
44011024	Tyãa pa'gatey Bernabea' Dyus Espiritu's tyajy ũuste jyuca jypa'garra Dyus yacj yuurráa fi'nzesac yu'. Tyajũ' nasaty wala ya'cnaycu Dyus jĩi.
44011025	Tyã'wẽ yũurra', Bernabea' Tarso chjambna Saulo's pe'jya' u'jrra', Antioquía chjambte nuypa'cj.
44011026	Sa' cyte teech añuty pcjaacjena ũsu' nasa ma'wẽsatyva jyuca caapiya'jna. Antioquíatety nyafyrraj cristiano jĩna cysusnisa yuu Cristo's nwẽese'jsawe'shtyi.
44011027	Tyãn ensu' Dyus yuwe pta'shsawe'sh Jerusalenu yuusa pa'jty Antioquíate.
44011028	Teechsa Agabo yaasesa' Dyus Espiritu caajiyu'tje', yacjtjẽ'jwe'sh cshavyte yujurra: Judiuwe'sh quiwete jyuca wẽje en pa'jana jĩnac pta'sh. (Tyã'wẽ pta'shni' cytey yuuc jycaajsa Claudio ente.)
44011029	Tyã'wẽ wẽje en pa'jana jĩni's wẽse'jrra', Dyus yacj fi'nzesa Antioquíatewe'sha' tyãawe'sh ji'pjuni yacj pu'chya' yajcytyi yacjtjẽ'jwe'sh Judea quiwetewe'shtyi.
44011030	Tyajũ' peeswa'ja's pcjacjrra caajty Bernabé Saulo yacj Judeate ancianowe'shtyi ducjcajn.
44012001	Tyãn ensu' jycaajsa Herodesa' pcyuuya' yajcycu Dyus yacj fi'nzesaty.
44012002	Sa' cchilluj quiicje'cj Juan nyacj Jacobo's.
44012003	Tyã'wẽ yũute' Jacobowe'shtyi atsesa judiuwe'sha' wechaty jycaajsa Herodesa's, atsa' Pedronava preesu'cjaacj quiicje'jya'. Pan levadura ji'pjmée ũ'wa'j fiesta entec tyã'wẽ yũu.
44012004	Herodesa' Pedro's preesu tundrra' carcelte ctyaaja'cj. Custe pajnz us yu'ptjejna pe'tewa'jsa soldau tyajc, yu'ptjej iisa pajnz pajnz yujucajn. Pascua fiesta en scjẽwte nasaa cshavyte cutyi'jya' sũjrrac tyã'wẽ yũu.
44012005	Atsa' Pedro' carcelte wala ew yupni ũsu'c, nava Dyus yacj fi'nzesawe'sh yu' Dyus yacj pu'vituméety puuty we'wena ũsu' Pedro pa'gate.
44012006	Herodesa' Pedro's nasaa cshavyte cutyi'jwa'j en ãjatste', tyãa custe Pedro' dejc e'nz soldau pyãjte, e'nz cadenaju tundni. Naapcachja' vite e'nz soldau yu' carcel vitytety yupna ũsu'.
44012007	Tyãa dundte Dyus angel vyaarráa yuute', carcelte jyuca eena'c cweetj. Tyajũ' angela' na'jĩnac tu'cacana Pedro's fĩty: —Dund yuj mquiite jĩtspcachja', tsam cadena' chucuetety Pedro cuseju.
44012008	Atsa' qui' we'wec tyãa angela': —Iindy jytundni's ya'jytundrra, pelgatyi's mpaatj jĩte', Pedro' tyã'wẽy yũuc. Tyajũ' tyãa angela' qui' we'wec: —Atyja's jycaatsrra myuj andy e'stey jĩte',
44012009	Pedro' angel e'stey casejc, isa angela' eca cutyi'jitsteva csha'wnaváa ũsne'tca sũjnarráa yajcyna.
44012010	Nava nyafy vityte soldau yupna ũsnite scjẽwrra', e'ste vityte soldau yupna ũsniteva scjẽwtyi. Sa' eca casejwa'j tsam vityte sẽjetspcachja', tyãa vitya' peecyrráa pjaatec. Atsa' casejrra u'jty clliicjunsu. Tyajũ' angela' Pedrorráana nvijtrra u'cj.
44012011	Tyajũ' Pedro' naasũjc: Csha'wnimeega yu', isa Dyusne' tyajy angela's caaj Herodes cuseju andya's nwe'weya', vite' judiuwe'shva nacue wala ewmée yũuya' ũytjasu'ty tyãaju nwe'wecajn sũjnac yajcy.
44012012	Pedro' tyã'wẽ ew jiyurra' u'cj Juan Marcos njĩ'j Maria yatna. Cyte' wala cuj pcjaacjerra Pedro pa'gate Dyusa's neewe'wenaty ũsu'.
44012013	Cyte cũjrra vityte uca'cate', teech luuch u'y Rode yaasesac tjengya' casej.
44012014	Nava Pedro we'weni's jiyurra', vitya's pjaandemée wechana qui' shawendcu dyiigay wuwuurráa: —Pedro' vityte ũsa' jĩna pta'shya'.
44012015	Atsa' na'jĩnaty we'we: —Luucu we'wena ũsi'cha jĩteva: —Ĩshiija'tsmeetj, isa yuja' jĩte': —Pedromée, tyãa yacj pi'cyna u'jusa angelrráana jĩty.
44012016	Tyã'wẽteva, Pedro yu' vityte uca'cana nescu yu'. Atsa' vitya's pjaandeya' u'jrra', Pedro's uyrra wala cuj yajcytyi.
44012017	Nava shuuna' yuucajn Pedro' cuseju pta'shrra', Dyus ma'wẽ carceluj nwe'weni's jyuca pta'shcu. Sa': —Jacobo vite' cue'sh yacjtjẽ'jwe'shtyi mpeeta'shwe tyã'jĩna'va, tyãa yu' casejna u'cj vite ajte.
44012018	Cuscuuscjẽ cjicjynite', wala cuj yajcyna ũucjtyi soldauwe'sha' tyã'wẽ Pedro ma'wẽ yũuteva jiyumeerra.
44012019	Tyajũ' jycaajsa Herodesa' pacueya' caacj, nava uymeete' cyte carcelte tjengsa soldautycu icj caaj. Tyãa e'surráa Herodesa' Judea quiweju casejrra Cesarea quiwetec u'pya' u'j.
44012020	Herodesa' wala puiina ũsu'c Tiro Sidón quiwete nasa yacj. Tyãa pa'gaty tyãa nasa' Herodes tashte mjĩisa Blasto yaasesa's vyu ducjrra tyãa yacj u'j jycaajsa tashte utyaarra puiimée fi'nzewa'ja's puuty we'weya'. Tyã'wẽ yũumeete', tyãa nasa' jycaajsa quiwejurráaty ũ'a's jypa'gana fi'nzesa yu'.
44012021	Atsa' jycaajsa Herodesa' pta'shcu quĩj ente tyajy tashte utyaawa'ja'sva. Sa' tyãa en ãjte', Herodesa' jycaajsa atjni ropaty atjrra tyajy u'pnite cachrra we'wec.
44012022	Tyajũ' nasa' na'jĩnaty wechana sus we'we: —Na'wẽ we'wesa' naa quiwete nasamée, Dyusa' jĩtspcachja',
44012023	tyãa dundtey Dyus angela' acasa ũscu Herodesa's, atsa' jyuca wes ũ'te' uuc, tyã'wẽ nasaa wechani's wechana yaacypa'ga.
44012024	Nava Dyus yuwe yu' jweeíirráac walaana u'j mtee mteeva pta'shni.
44012025	Tyajũ' Bernabé Saulowe'sha' mjĩia's jyã'jrra Jerusalenuj qui' shawendtyi Juan Marcosa's pe'jrra.
44013001	Antioquía chjambte pcjaacjena ũssa yacj ũsu'ty Dyus yuwe pta'shsa vite' Dyus leya's jiisava: Bernabé, vite' cjũch Simon jĩnisa, vite' Lucio Cirene chjambuwe'sh, vite' Manaén Galileate jycaajsa Herodes yacj ij walaasáa, vite' Saulo'.
44013002	Tyãawe'sha' teech ente' Dyusna selpiina yũunaana ũste', Dyus Espiritu' na'wẽc we'we: —Saulo Bernabé yacj mcaajwe andya's selpicajn, tyãawe'sha' andy pa'yanisata' mjĩiwa'jsa jĩc.
44013003	Tyajũ' yũunaana jyã'jrra', tyãawe'sh dyictjesu peequinzerra Dyusna neewe'wena' caajty.
44013004	Dyus Espiritu caatje', Bernabé Saulowe'sha' Seleucia chjambna u'jrra tyajũ' barcote cjẽerra ĩcj pyãjte Chipre quiwentyi u'j.
44013005	Tyãa quiwete Salamina chjambte pa'jrra', judiuwe'sh pcjaacjeni yat-su Dyus yuwe's pta'shya' tacjtyi. Sa' Juan Marcosnava iipe'jty yu' pu'chwa'jsa.
44013006	Chipre quiwe's pecũjna jyã'jatsrra', Pafos chjambtety pa'j. Sa' cyte' teech judiu dyijyuusáa Barjesus yaasesa'styi uy. Tyãa pitstjẽ'ja' wala ĩshiisa yu'c Dyus yuwe pta'shsatj jĩna ĩshiina.
44013007	Tyãa dyijyuusá' cyte ne'jue'sh wala jiisa Sergio Paulo tashte mjĩisac yu'. Tyãa ne'jue'sha' Dyus yuwe's wẽse'j wẽerra Bernabewe'shtyi pa'yac.
44013008	Nava tyãa dyijyuusáa Elimasa' Bernabewe'shtyi' cwe'we'j wẽeme', ne'jue'sha' Dyus yuwe's jiyucajmen.
44013009	Tyã'wẽ yũute', Dyus Espiritu's ũuste jyuca ji'pjsa Saulo Pablo yaasesa' dyijyuusáa dyi'pte ũuscha tjengrra', na'jĩc:
44013010	—Ĩshiina fi'nzesa, ewmeesa, echtjẽ'j luuch, ewsa yu'sa' jyuca ajtsena fi'nzesa ¿mjĩitenga Dyus yuwe ewsa's yupmée fi'nze'tsmée?
44013011	Tyãa pa'ga Dyusa' indya's ãchjíi castigaĩna, atsa' uyya' ãjamée fi'nzene'nga naa ensu' jĩtspcachja', tyãa dundtey uyya' ãjameerra' maarráatyva pacuec pu'quisrra pe'jna u'cjan.
44013012	Tyajũ' cyte ne'jue'sha' tyã'wẽ yũuni's uyrra', Jesus caapiya'jni's isa yujna sũjna ũuste jypa'gac.
44013013	Pablo vite' tyãa yacj pi'cyna u'jusa yã'jrra barcote cjẽerra Pafos chjambu casejty Panfilia quiwete Perge chjambte pa'jya'. Nava Juan Marcos yu' Perge chjambte pa'jrrarráa qui' shawendcu Jerusalennay.
44013014	Pablowe'sha' Perge chjambu casejrra Pisidia quiwete Antioquía chjambnaty u'j. Cyte pa'jrra', jycaase ensu' judiuwe'sh pcjaacjeni yatte u'caty.
44013015	Atsa' pcjaacjeni yatte npiitstjẽ'ja' Dyus ley vite' Dyus yuwe pta'shsa fi'jni's lẽeyna jyã'jrra', na'wẽty we'we: —Yacjtjẽ'jwe'sh, quĩj we'wewa'j ji'pjrra', myu'cypejwe nasaty ãchjíi jĩte',
44013016	Pablo' quiitena'va cuseju shuuna' yuuwa'ja's pta'shna'va we'wec: —Israel ji'jwe'sh, vite nasava Dyusna nwẽese'jsa, jypa'yacy mwẽese'jwe:
44013017	Israelwe'sh Dyusa' cue'sh yatsgawe'shtyi tyjityjrra wala cpeena'cj Egipto quiwete nee ũsiyna, sa' tyãa quiwejũ cutyi'cj quĩjva seena'sa caavya'ja'jrra.
44013018	Dyusa' nasa u'pnimée quiwete cuarenta añu wantãycu nasa ãjmée yũuna fi'nze'tsteva.
44013019	Sa' Canaan quiwete nasaty jyuca iviituc tyãa quiwe's cue'sh yatsgawe'shtyi ũsya'.
44013020	Tyajũ' cuatrocientos cincuenta añu ãjpcach jycaajwa'jsa ji'pjmée cue'shtyi tjengwa'jsa cjuẽsrráac nvijt, Dyus yuwe pta'shsa Samuel entepcach.
44013021	Tyajũty tyãawe'shíi pẽjy teech jycaajwa'jsa, atsa' Dyusa' ũscu cuarenta añu jycaajwa'jsa Cis nchi'c Saul yaasesa's. Tyãa pitstjẽ'ja' Benjamin ji'cj yu'.
44013022	Tyãa e'su' Dyusíi Saula's jycaajnijũ cutyi'jrra, Davida'scu jycaajwa'jsa qui'p. Sa' na'wẽc we'we: Isaí nchi'c David yuurráa andy jycaajni's cytey yuuwa'jsa uytju tyã' andy wendynisa' jĩc.
44013023	Jesusa' David ji'tjewe'shcu yu', atsa' tyã'snac Dyusa' nvijt Israelwe'shtyi nwe'wewa'jsa, nyafiitey Dyusa' ma'wẽne' ũsya' neeyũu tyã'sa' cytey yuuc.
44013024	Jesus pa'jmeyna Juana' Israel nasa jyucaysaty pta'shcu: I'cue'sh pcaltyi jyuca nvijtrra Dyus tashte mishawendwe yu'te ya'bautisãyna jĩna.
44013025	Sa' Juana' tyajy uu en utyaatste', na'wẽc we'we: Andya' i'cue'sh ũytjasu'i'cue tyãameetj. Andy e'ste teech yuja' tyajy pelgatyi wesrráa yujnava andya' cjijmbya' selpimeesatj jĩc.
44013026	Yacjtjẽ'jwe'sh Abrahan ji'j, vite nasava Dyusna nwẽese'jsa i'cue'sh ewte neeyũuwa'ja's pta'shnic yuu.
44013027	Nava Jerusalente ũssa vite' tyãawe'sh npiitstjẽ'jsava jiyumeeta' Jesusa' quimteva. Sa' Dyus yuwe pta'shsa fi'jni'sva jiyumeeta' pcjaacjeni yat-su jycaase een isa lẽeyrrava. Sa' tyãawe'shíirráa Jesusa's ewmeete nvijtrra', Dyus yuwe pta'shsa fi'jni tyãawe'sh lẽeyni's cytey yuuty.
44013028	Tyã'wẽ Jesus ewmée yũuni's uymeerrava Pilato's yuwe ũstyi Jesusa's quiicje'cjan.
44013029	Tyajũ' Dyus librute ma'wẽne' fi'jni ũsu' tyã'sa' jyuca cytey yuurra', Jesusa's cluusu spajcyrra pendaaty.
44013030	Nava Dyusa' uuniijũ qui' ĩtyi vitcu.
44013031	Atsa' Jesusa' wala cuj en vyaac Galileajuwe'sh Jerusalenna pi'cyna yuusaty. Tyãasa tyãawe'sha' Jesus quimteva pta'shsata'.
44013032	Tyãa pa'ga cue'shva i'cue'shtyi pta'shitstja'w nyafiitey cue'sh yatsgawe'shtyi Dyusa' ũsya' neeyũuc tyã'sna.
44013033	Cue'sha' yatsgawe'sh ji'tja'w, tyãa pa'gac Dyusa' tyajy ũsya' neeyũuni's cue'sh yacj cytey yuurra, Jesusa's uuniijũva ĩtyi vit, salmo doste na'wẽ fi'jni ũsa' tyã'wẽy: Indya' andy nchi'cngu. Atsa' indya's uuniijũva ĩtyi vittju ãchja' jĩc.
44013034	Uute' tyãa cacue' suweecajmen ĩtyi yuuwa'ja's Dyusa' pta'shcu tyajy librute na'jĩna: I'cue'shtyi peeygãawa'ja's David yacj puuty we'wetj tyã'sa' cytey yu'nja jĩc.
44013035	Tyãasac salmo vite ajcjẽva na'jĩ': Indyna selpisáa peeygãanisa cacue's nvijtmeene'nga suweewe'shte jĩ'c.
44013036	Tyã'wẽ we'weni' isa cytey yuuyujc. Tyajíic Davida' tyãn ensu' Dyus jycaajni's cytey yuurra e'su' uuc, atsa' tyajy cacue's yatsgawe'sh pendaniitey pendaate', tyajy cacue' cytee jyuca ptsuuc.
44013037	Nava Dyusa' Jesusa's uuniijũva ĩtyi vitcu, atsa' tyãa cacue' ptsuume'.
44013038	Ãchja' yacjtjẽ'jwe'sh i'cue'sha' mjiyuwe: I'cue'sh pcaltyi peltunãywa'ja's pta'shi'tja'w, nava peltunãywa'jsa' Jesus yuurrá'.
44013039	Nyafíi Moises leya's nwẽese'jrrava, perdona's uymeei'cue. Nava Jesusna yajcyrra nwẽese'jrra', perdona's uyuune'cue maava.
44013040	Mpa'yajcywe, tyã'wẽme', nyafíi Dyus yuwe pta'shsa na'wẽ we'wety tyã' cytey yuuwe'shta':
44013041	Weechsawe'sh, mpa'yajcywe. I'cue'sh vituwa'ja's mũucjwe. Tyã'wẽme', andyíi Dyustju na', Tyã'wẽ yũuwa'j en ãjte', quĩjva seena'rráa yu'nja. Tyã'wẽ yũuwa'ja's pta'shteva, i'cue'sha' jypa'gameene'cue jĩnaty we'we jĩc Pablo'.
44013042	Tyajũ' Pablo' tyã'wẽ pta'shrra', tyãa yacj pi'cyna u'jusa yacj judiuwe'sh pcjaacjeni yatu casejetste', cyte ũssa judiu ji'jmeerrava Pablowe'shtyi qui' pi'cytyi vite jycaase ente tyã'wẽy pta'shya' yuucajn.
44013043	Cyte pcjaacjeni ptsuute', judiuwe'sh wala cujsa vite' judiu ji'jmeerrava judiuwe'sh caapiya'jni's jypa'gasa Dyus yuwe's wala ew nwẽese'jrra', Pablowe'sh caapiya'jni's nwẽese'jsaty yuu. Atsa' Pablowe'sha' wala yu'cypejty Dyus peeygãanite wa'lmée fi'nzecajn.
44013044	Vite qui'su jycaase ente', chjambte nasa jyucay pcjaacjety Dyus yuwe's wẽse'jya'.
44013045	Nava tyã'wẽ nasa wala pcjaacjete', cyte judiuwe'sha' wala ũusacharra Pablowe'shtyi atsewe'wena wẽeshuty.
44013046	Tyã'wẽteva, Pablowe'sha' ũucjmeety na'jĩna we'we: —Dyus yuwe's nyafyte i'cue'sh judiu ji'j cjuẽ'ytyi pta'shwa'cj yu', cyajtja'w pta'sh. Nava jypa'gameeyã'ji'cue ptsumée ĩtyi fi'nzewa'ja's, atsa' ãchja' u'juetstja'w judiumée vite nasaty pta'shya'.
44013047	Dyusa' cue'shtyi na'wẽc we'wena caaj: Nasa cshavysu eena' cweetjwa'jsatj nvijt i'cue'shtyi', Sa' tyã'wẽy maa quiweteva ewsa's pta'shwa'jsa jĩc.
44013048	Atsa' judiu ji'jmée vite nasa tyã'jĩni's wẽse'jrra', Dyus yuwe' wala ewsa yu'ga jĩna wecharra maarrajne'ta bagachte yujva ptsumée ĩtyi fi'nzewa'jsa yu' tyãa yu' jyucay Dyus yuwe's jypa'gaty.
44013049	Tyã'wẽc Dyus yuwe's pta'shni yuu tyãa quiwete jyuca.
44013050	Nava tyãa chjambte judiuwe'sha' nasa jytujtjesa pety u'y yã'jrra cyteerraj puuty we'werra, Pablowe'shtyi pcyuuya' yajcytyi tyãa quiwejũ cutyi'pjcach.
44013051	Tyã'wẽ yũute', Pablowe'sha' tyãawe'sh chindate quiwe tujnda's sacueecuerra u'jty Iconio chjambna.
44013052	Nava cyte nasa Dyus yuwe's nwẽese'jsa yu', wala wechana neeyũuty, Dyus Espiritu's ũuste jypa'garra.
44014001	Pablowe'sha' Iconio chjambte pa'jrra', judiuwe'sh pcjaacjeni yatte u'carra, Dyus yuwe zhichcuesa's pta'shte', wala jypa'gaty judiuwe'sh vite' judiuwe'shmeesava.
44014002	Nava judiuwe'sh Jesus caapiya'jni's atsesa yu' judiu ji'jmée vite nasaty ewmée yu'tywe'werra yacjtjẽ'jwe'shtyi atseyaacywa'ja's vittyi.
44014003	Tyã'wẽ atsepa'gaíirráaty Pablowe'sha' jweeíirráa cyte tyach ũsu', Dyusa' pu'chjina sũjna ũucjmée pta'shna. Atsa' Pablowe'sh tyã'wẽ Dyus peeygãani's pta'shte', Dyusa' cyte nasa wẽse'jsa yuutyi' ewcu caajiyu'j Pablowe'shtyi quĩjva seena'sa's caavya'ja'jya' ãjawa'ja's ũsrra.
44014004	Atsa' tyãa chjambtewe'sha' tyuteety, vite' judiu atsesawe'sh ju'ngu, vite' Pablowe'sh ju'ngu.
44014005	Tyajũ' judiuwe'sh vite' judiuwe'shmeesava cjuẽswe'sh yacj puuty we'wety Pablowe'shtyi wẽeshuna cuet wãatatajrra icjya'.
44014006	Nava Pablowe'sh jiyurra', ũpjna u'jty Licaonia quiwete Listra Derbe chjambna cysũ jyuca pecũjrra
44014007	Dyus yuwe ewte nviitwa'jsa's pta'shya'.
44014008	Sa' Listra chjambte pa'tje', cyte' teech pitstjẽ'j chinda ãtsa'sac u'pu'. Tyã' upyjíi tyã'wẽ yã'cj yu', sa' bagachte yujva u'juya' ãjasameec yu'.
44014009	Tyãa pitstjẽ'ja' Pablo pta'shni'scu wẽse'jna u'pu'. Atsa' Pablo' tyajy dyi'pte tjengrra' jiyuc nuycatyjina sũjni's.
44014010	Sa' suscu we'we: —Cu'le myuju jĩna. Naapcachja' tyãa pitstjẽ'ja' ũpjrra yujuna'va ew yã'cj u'juya' ãja.
44014011	Pablo tyã'wẽ yũuni's nasa uyrra', na'wẽty Licaonia yuweju weyna we'we: —¡Nasa na'wẽ yuurra dyuswe'sh cue'sh tashte quĩjty! jĩrra',
44014012	Bernabea's Jupiter jĩnaty cysusu', sa' Pablo's Mercurio jĩnaty we'we', wejy tjaacue we'wesa yuupa'ga.
44014013	Tyãawe'sh dyus Jupiter jĩ'ty tyã'sna neewe'wena ũsni yata' chjamb peecu'tjec ũsu', atsa' cyte selpisáa sacerdote' cla jyũna pa'cj quite zhichcuesa cjyũ'jũ'jrra. Atsa' nasa' Pablowe'shtyi wechana peejyũcuerra neewe'weya'vaty yu' tyãa claty icjna.
44014014	Nava Pablowe'sh jiyurra' tyã'wẽ yũute ñusrra peecy atjni ropaty sundena'va nasaa cshavyte cũjrra na'jĩnaty sus we'we:
44014015	—I'cue'sha' ¿quĩjya'cue tyã'wẽ yũ'? Cue'sha' nasa i'cue'sh na'wẽysa íirráatja'w. Sa' tyã'wẽ yũuna fi'nzenisa' seelpimeesa' naa pa'ga nvijtrra Dyus ĩtyĩsa cielu's pjeu'cj, quiwe, ĩcj wala cyte quĩjrraj ũstyna tyãaty jyuca tyã'snarráa selpiina neewe'wewa'ja' jĩna pta'shya' yuusarráatja'w.
44014016	Tyãa Dyusa' nyafíi ensu' nasatyi' nvijtcu ma'wẽva yũuna fi'nzecajn.
44014017	Nava Dyus ũsyujna sũjcajn caajiyu'jna nescu yu', nus caapa'ja'jna, uutjashtyi ew cchjãachja'jna, ũ'wa'ja's peejymée peesna, wẽt fi'nzewa'ja'sva ũsna jĩnac pta'sh.
44014018	Tyã'wẽ pta'shrrac wala tjẽyrráava pejca nasaty cnay, tyãawe'shtyi wechana cla icjna peejyũcuecajmen.
44014019	Tyãa e'su' judiuwe'sh Antioquía Iconio chjambuwe'sh pa'jrra cyte nasaty ewmée yu'tywe'werra cuet wãatatajty Pablo's. Tyã'wẽ yũurra', uuyã'jne' sũjrra wenzhna u'jrra chjamb ecajty wãatãj.
44014020	Nava cyteewe'sh Dyus yuwe's nwẽese'jsa yu', Pablo's tjengya' u'tje', Pablo' qui' ũus ji'pjurra quiiterra qui' chjambtey u'cac. Sa' vite cuscuscjẽ' Bernabé yacj Derbe chjambnaty u'j.
44014021	Derbe chjambte pa'jrra', Dyus yuwe ewte nviitwa'jsa's pta'shrra nasaty wala cnaytyi Dyus jĩi. Tyã'wẽ yũurraty shawend Listra, Iconio, Antioquía chjambsu iipa'j.
44014022	Tyãa chjambsu pa'jrra', Dyus yuwe's nwẽese'jsaty wala yu'cypejty Dyus jycaajna ũsnite u'ca wẽerra' Dyus yacj tyutemée fi'nzewa'ja', macue pytjaa ñuswa'j en pa'tjeva jĩna.
44014023	Sa' cysũ pcjaacjena ũsnisu jycaajwa'jsa ancianova pacuerra qui'ptyi. Tyã'wẽ yũurraty yũunaarra Dyus cusete neewe'werra nvijt.
44014024	Tyajũ u'jrra', Pisidia quiwesu scjẽwrra Panfilia quiwetety pa'j.
44014025	Tyãa quiwete Perge chjambte Dyus yuwe's pta'shrra Atalia chjambnaty u'j.
44014026	Tyajũ' barcote cjẽerra u'jty Antioquía chjambna, majũne'ta Dyus cusete neewe'werra mjĩiya' caajnisa yuu tyãa chjambnay.
44014027	Antioquía chjambte pa'jrra', cyte pcjaacjena ũssa yacjtjẽ'jwe'shtyi pta'shtyi Dyus ma'wẽne' tyãawe'shtyi pu'chrra judiu ji'jmée vite nasatyva Dyus yuwe's caajiyu'j tyã'sna.
44014028	Sa' Pablowe'sha' cyte wala tyach ũsu'ty Dyus yuwe's nwẽese'jsawe'sh yacj.
44015001	Tyãa e'su' Judeajuwe'sh judiu Antioquía chjambte pa'jrra cyteewe'shtyi na'wẽty caapiya'jna ũsu': Ya'circuncidãywa'j ji'pji'cue Moises jycaajni's cytey yuuna. Tyã'wẽ yũumeerra', ewte neeyũuya' ãjameene'cue jĩna.
44015002	Atsa' tyã'wẽ caapiya'tje', Pablowe'sha' wala juuna' puuty we'wety tyã'wẽ pta'shsa yacj. Tyajũ' cyte pcjaacjena ũssa yacjtjẽ'jwe'sha' Pablowe'shtyi vite caapi'qui'jrra Jerusalenna caajty Jesus jycaajnisawe'sh vite' anciano cyteewe'sh yacj tyãa yuwe's paapẽjyna puuty we'wecajn.
44015003	Antioquía chjambte pcjaacjesa yacjtjẽ'jwe'sh caatje', Fenicia Samaria quiwesu scjẽwnaty u'j, judiu ji'jmée vite nasava Dyus yuwe's jypa'garra nyafíi jypumbana fi'nzeni's nvijttyi jĩna pta'shna. Atsa' cysũ yacjtjẽ'jwe'sha' wala wechaty tyã'wẽ jiyurra'.
44015004	Pablowe'sh Jerusalente pa'tje', cyte pcjaacjena ũssa vite' Jesus jycaajnisawe'sh ancianowe'sh yã'jrra jypa'gaty. Atsa' Pablowe'sha' jyuca pta'shtyi tyã'wẽ judiu ji'jmée vite nasatyva Dyusa' ewte neeyũuwa'ja's ũscu jĩna.
44015005	Nava maaíi yu' cyte ũssa fariseowe'sh Jesus caapiya'jni's jypa'gasarrava na'wẽty we'we yujurra: Judiu ji'jmée vite nasa ãchj u'se Dyus yuwe's jypa'gasawe'shtyi' circuncidãyrra, Moises jycaajni leya's jyuca nwẽese'cjan jycaatje yuuna jĩty.
44015006	Tyajũ' Jesus jycaajnisa vite' ancianowe'sh yacj pcjaacjerra tyãa yuwe's pjeu'jya' puuty we'wety.
44015007	Tyã'wẽ wala tyach tyãa yuwe's puuty we'wenijũ', Pedro' quiiterra na'wẽc we'we: —Yacjtjẽ'jwe'sh, i'cue'sha' jii i'cue Dyusa' andya's tyjityjcu tyajy yuwe ewte nviitwa'jsa's pta'shcajn judiu ji'jmée vite nasatyva, cyaj tyãawe'shva jiyucajn.
44015008	Dyusa' jiia' maarraj nwẽese'jwa'jsateva, tyãasa íic vite nasava tyã'sna nwẽese'jwa'jsa yuutyi's tyajy Espiritu's ũs, cue'shtyiva ma'wẽga tyajy Espiritu's ũs tyã'wẽy.
44015009	Dyusa' maa yujtyva nasa fiisata' sũju'tsme' cue'sh yacj vite nasa yacj. Tyãasaíirráac vite nasarrava Jesusa's yaacysa yuutyi's tyãawe'sh pcaltyi' peltunãy.
44015010	Dyus tyã'wẽ yũurra nwe'wenisatyi's ¿quĩjya'cue i'cue'sha' jweeíirráa tjẽysa's yuutyana jycaaj wẽje'? Tyãa tjẽysa's cue'sh yatsgawe'sh yujva cytey yuuya' ãjameeta', atsa' cue'sh yu' wejytja'w ãjãmée.
44015011	Tyã'wẽ cue'sha' tyãa tjẽysa's cytey yũuya' ãjãmeeteva, Jesusa' peeygãjrra yuurráane' cue'shtyi' nwe'we sũju'tja'w. Tyãasane' vite nasatyva tyã'wẽyrráa nwe'we.
44015012	Pedro tyã'wẽ we'wete', jyucaysa shuuna'ty yuu, Pablowe'sh pta'shni's wẽse'jya'. Atsa' tyãawe'sha' pta'shtyi Dyusa' tyã'wẽc quim yujva ãjãnimeesa's caavya'ja'jya' ãjãwa'ja's cue'shtyi ũsrra judiu ji'jmée vite nasatyva jyuca pu'ch jĩna.
44015013	Tyãawe'sh pta'shna jyã'tje', Jacoboc we'we: —Yacjtjẽ'jwe'sh, mwẽese'jwe.
44015014	Simon Pedro na'wẽc pta'sh judiu ji'jmée vite nasatyva Dyusa' nyafyrraj peeygãjrra tyãawe'shtyi tyjityjcu tyajy luuch yuuwa'jsa.
44015015	Tyã'wẽ yuuwa'ja's Dyus yuwe pta'shsawe'sh fi'jty tyã' cytey yuuc. Tyãa fi'jni' na'jĩ'c:
44015016	Tyã'wẽ yũunijũ shawendrra, qui' tyaja'nja David tyaajni yat wetenisa's. Tyãa wetenisa's pjeu'jrra u'se vitrra nviitu'nja.
44015017	Cyaj maava jyuca Dyusa's pacueya' ãjatyna, Maa quiwejuwe'shva andya's jiyusa yu' jyuca.
44015018	Tyã'wẽ yũuwa'ja's Dyusa' nyafíi enteycu tyã'wẽ we'wena caajiyu'j.
44015019	Tyãa pa'gatj andya' naasũju': Judiu ji'jmeerrava Dyusna nwẽese'jya' pacuesaatyi' cuch cue'sh leytyi nwẽese'jwa'ja's jycaajmée,
44015020	naasáa na'wẽ pta'shna fi'tjerráa ewna: Naa quiwega dyus ĩtyimeesa's wechaya' tajcy icjni chicha's ũ'wa'jme'. Sa' ptammeesa pcal yuuna fi'nzewa'jme'. Tyã'wẽy tajcynava tjucrra icjnisa chicha's ũ'wa'jme', eenava ũ'wa'jme'.
44015021	Tyã'wẽ yũumeete', Moises leya's nyafíi enteytyi tyãasu we'wena pta'shna yujna ũsu' chjamb iisa judiuwe'sh pcjaacjeni yat-su jycaase ensu jĩc Jacobo'.
44015022	Tyajũ' Jesus jycaajnisawe'sh vite' ancianowe'sh cytee ũssa jyucaysa puuty we'wety Pablowe'sh yacj Antioquía chjambna caajya'. Sa' tyjityjtyi Judas Barsabás yaasesa's vite' Silas tyãawe'sh wala jytujtjesaty.
44015023	Tyãawe'sh yacj carta na'jĩna fi'jrra caajty: Jesus jycaajnisawe'sh vite' ancianowe'sh wechana yuwe cajatstja'w ayte ũssa yacjtjẽ'jwe'sh jyucaysa yã'jrra judiu ji'jmée vite nasa Antioquíate ũssa i'cue'shtyi, vite' Siria Cilicia quiwetewe'shtyiva.
44015024	Cue'sha' jiyutja'w cue'sh yacj ũssa judiu maaíi yu' cue'sh jycaajmeeteva u'jrra tyãawe'sh caapiya'jni yacj i'cue'shtyi caypumba'jna ũsu'ne'ta Moises leya's nwẽese'jrra ya'circuncidaĩne'cue jĩna.
44015025	Tyã'wẽ yũupa'ga cue'sh jyucaysa na'wẽ yũuya' puuty we'werra cue'sh yacj ũssaty tyjityjrra i'cue'shtyi tjengya' cajatstja'w cue'sh yacjtjẽ'j Pablowe'sh
44015026	na'wẽ ñus cnaytyi cue'shtyi jype'jsa Jesucristo caapiya'jni's pta'shpa'ga tyãawe'sh yacj.
44015027	Atsa' cue'sh caajni Judas vite' Silas tyãawe'sh pa'jrra i'cue'shtyi pta'shityna ma'wẽ yũuwa'ja'sva ew ãate.
44015028	I'cue'shtyi' jwee yu' tjaacue jycaajmée na'wẽrráa yũuwa'ja'scu Dyus Espiritu' cue'shtyi caaũusutje'j:
44015029	Naa quiwega dyus ĩtyĩmeesa's wechaya' tajcy icjni chicha's ũ'wa'jme', eenava ũ'wa'jme', tajcynava tjucrra icjnisa chicha's ũ'wa'jme'. Ptammeesa pcal yuuna fi'nzewa'jme'. Na'wẽ neewe'we'tja'w tyãaty cytey yuuterráa ewna. Dyus yacj tyutemée mfi'nzewe.
44015030	Tyã'wẽ caatje', Silaswe'sha' Antioquíate pa'jrra cyteewe'sh yacj pcjaacjerra carta's ducjte',
44015031	tyãa carta's lẽeyrra wala wechaty tyã'wẽ zhichcue yu'cypejna fi'jni's uyrra.
44015032	Tyãa Silaswe'sha' Dyus quĩj yũuya'vateva dyiicjẽy pta'shya' ãjasaty yu', tyãasa cyte yacjtjẽ'jwe'shtyi yu'cypejna wala cchjãachja'jty.
44015033	Tyãawe'sha' cyte manz en ũsrra qui' shawenduutste', cyte yacjtjẽ'jwe'sha' yuwe wala wechaa caajna caajty quimne'ta caaj tyãawe'sh tashnay.
44015034	Nava Silas yu' cyte neeyũuya'c yajcy.
44015035	Tyajũ' Pablowe'sha' Antioquíate Dyus yuwe's caapiya'jna nestyi yuu vite yacjtjẽ'jwe'sh yacj.
44015036	Tyãa e'su' Pablo' Bernabea's na'jĩc: —Yacjtjẽ'jwe'shtyi qui' tjengya' u'juega maa chjambsurraj ne'tca'w Dyus yuwe's pta'sh cysũ jyuca, ma'wẽ ũsteva uyya' jĩte',
44015037	Bernabea' Juan Marcosna pe'jrrac u'j wẽe.
44015038	Nava Pablo yu' pe'jna u'jya' wa'lcu, tyã'wẽ mjĩi pu'chna jyã'jmée Panfiliajũrráa shawendsa' sũjrra.
44015039	Tyajũ' puuty ũuscha we'werra tyuteety. Bernabea' Juan Marcosna pe'jrra Chipre quiwencu u'j,
44015040	naapcachja' Pablo' Silasnac tyjityj, tyãa yacj u'juwa'jsa. Atsa' cyte yacjtjẽ'jwe'sha' tyãawe'shtyi Dyus cusete neewe'wena jyã'jatspcachja', casejty.
44015041	Sa' u'jrra Siria Cilicia quiwesu yacjtjẽ'jwe'shtyi cchjãachja'jty Dyus yuwe's pta'shna.
44016001	Pablo Silas yacj Derbe Listra chjambsu pa'jrra cyte puuty uytyi Jesucristo's jypa'gasa Timoteo yaasesa yacj. Tyajy njĩ'ja' Jesucristo's jypa'gasa judiu ji'tjeva, Timoteo ney yu' judiu ji'jmée griegoc yu'.
44016002	Listra Iconio chjambsu u'psa yacjtjẽ'jwe'sh maava jyucaty tyãa Timoteo's wala tuutje'je'.
44016003	Tyajũ' Pablo' tyãa Timoteo's pe'jrra u'jya'c yajcy, sa' caacircuncidaĩ'cj tyã'wẽ griego nchi'ca' jĩna cysũ judiuwe'sh atsewe'wecajmén.
44016004	Sa' Jerusalente Jesus jycaajnisa vite' ancianowe'sh fi'jni carta's jyucaty pta'shna u'jue' maa chjambsuva yacjtjẽ'jwe'shtyi.
44016005	Tyã'wẽ jiyurra', cysũ pcjaacjesawe'sha' jweeíirráaty chjãchja Dyus yacj fi'nze', atsa' nasa yu' een isaty pejnana u'jue' Jesus caapiya'jni's nwẽese'jna.
44016006	Tyajũ' Pablowe'sha' Frigia Galaciasuty ctejcana u'j, Dyus Espiritu' Asia quiwesu jwee yu' Dyus yuwe's caapta'shi'jme' naa pa'ga.
44016007	Sa' Misia quiwete utya cũjrra', Bitinia quiwen u'jue'nja'w sũjteva, Espiritu' u'cjaajme'.
44016008	Tyã'wẽ yũuyã'tje', Misia quiwen teejwend u'jrra, Troas chjambtety pa'j ĩcj wala pucate.
44016009	Cyte ũsrrac Pablo' teech custe csha'w teech pitstjẽ'j Macedoniatewe'sh na'wẽ pytjaa we'wena ũste: Macedoniate ctejcarra, cue'shtyi myuj pu'chya' jĩna.
44016010	Pablo csha'wte tyã'wẽ pa'ya yã'tje', Macedonia quiwen u'jya' pjeu'tja'w, cue'shtyi' Dyus tyã'wẽ cajatsna Macedoniatewe'shtyi tyajy yuwe ewte nviitwa'jsa's pta'shya' sũjrra.
44016011	Troas chjambuj barcote cjẽerra u'tja'w ĩcj pyãjte Samotracia quiwen. Sa' vite cuscuscjẽ' Neapolis chjambte pa'tja'w.
44016012	Tyajũ qui' u'jrra', Filipos chjambte pa'jrra manz en ũsu'tja'w. Tyãa chjamba' romanowe'sh iiyamunisa wala jytujtjesa yu'c Macedonia quiwete.
44016013	Teech jycaase ente' chjamb eca casejtja'w yu'wala pucate Dyus yacj puuty we'weya' pcjaacjenite, sa' Dyus yuwe's pta'shtja'w cyte u'y pcjaacjesaty.
44016014	Atsa' cyte pcjaacjesa teechsa' Lidiac yaase yu', Tiatira chjambuwe'sh, tela zhichcuesaty tyweysáa. Tyãa u'ya' Dyusna nwẽese'jsac tyã'wẽ Pablo pta'shni's wẽse'jna u'pu'. Atsa' Dyusa' tyajy ũuste caajiyu'cj Pablo pta'shni's.
44016015	Tyajũ' tyajy yattewe'sh yã'jrra jyuca yu'te ya'bautisãyrra', na'jĩnac cue'shtyi pytjaa we'wena pi'cy: —Ũ'cue' Dyus yacj fi'nzewa'jsate i'cue'sha' ew jiirra', ũ'cue yatte myujwe dejya' jĩrra ãandyijimeerra pe'jna u'cj.
44016016	Teech ente nyafíi ũsnitey u'juetsrra', puuty uytja'w teech cna'sa's echtjẽ'j tyajy ũuste caajiyu'tje pta'shna u'jusa yacj. Tyãa cna'sa' patron jype'jnisa cu'ga yu', sa' patronwe'shtyi wala vyu caacnayu'ju'cu'ga tyã'wẽ quĩjnava ũuste jiyurra nasaty pta'shna.
44016017	Tyãa cna'sa' cue'sh e'stey yuwe'c Pablo's na'wẽ sus we'wena: —Naa pitstjẽ'jwe'sha' cielute Dyusna selpisaata', tyãasaty i'cue'shtyi' pta'shi' ewte u'jwa'j dyi'ja's jĩna.
44016018	Manz enva tyã'wẽ yũute', nmejte' Pablo' cuchrra na'wẽc we'we tyãa cna'sa ũuste u'psa echtjẽ'ja's: —Jesucristo jycaajni's nwẽese'jrra, tyãa cna'sa ũusuj mcaasej jĩtspcachja', echtjẽ'ja' casejc.
44016019	Nava patronwe'sha' tyãa cna'sa pa'garráa vyu cnayna fi'nzeni's iviituyã'jrra', Pablowe'shtyi uwerra chjamb pyãjte jyũna u'jrra
44016020	cyte cjuẽswe'shtyi na'jĩnaty pãatyjĩ'cj: —Naa pitstjẽ'j judiuwe'sha' wala cuch yuuna ũsta' cue'sh chjambte.
44016021	Quĩjva cue'shtyi selpiwa'jmeesarráanaty caapiya'ja', atsa' tyã'sa' cytey yuuya' ãjãme'nja'w, cue'sha' romano nasatja'w naa pa'ga jĩte',
44016022	nasa' wala ũusachana ajtsety. Atsa' cjuẽswe'sha' Pablowe'shtyi csũupi'jrra pechuucue caajty.
44016023	Tyã'wẽ wala pcyuurra', carcelte ctyaaja'jrra cyte tjengna ũssa's wala jypa'yacy tjeng caatje',
44016024	cyte tjengsa' carcel dyiite jwee dyiiju pe'jna u'jrra telte chindaty se'wrrac qui'p.
44016025	Nava Pablowe'sh cuspyãj Dyus yacj puuty we'wena memna u'pte', vite preesu' wẽse'jna u'ppcachja',
44016026	ejnd seena' chjãchja u'tje', carcel vitya' jyuca pjaatety, atsa' preesu tundni cadenava chuctetety.
44016027	Tyajũ' carcelte tjengsa yajcyrra', carcel vity jyuca pjaaterra ũste uyrra', cchilla's cutyi'jrra peequíirráa ya'icjya'vac yu', preesu' jyuca casejrra u'jne'ta sũjna ũucjrra.
44016028	Atsa' Pablo' na'wẽc we'we: —Tyã'wẽ yũunu. Jyuca ũstja'w ayte jĩte',
44016029	carcelte tjengsa' bela pqui'tarra ũucjna wuwuurráa cũjrra, Pablowe'sh tashte peejyũcuec.
44016030	Tyajũ' Pablowe'shtyi cutyi'jrra na'wẽc pẽjy: —I'cue'sha' mpeeta'shwe, ¿ma'wẽ yũurra Dyusa's uyuuqui'tj? jĩte',
44016031	Pablowe'sha' na'wẽty pta'sh: —Cue'shtyi jype'jsa Jesucristo's jypa'garra yuurráa Dyus yacj fi'nzewa'ja's uyuune'nga pety iindy yattewe'sh yã'jrra jyuca.
44016032	Tyajũ' Dyus yuwe's pta'shtyi tyajy yattewe'sh jyucaysaty.
44016033	Sa' carcelte tjengsa' tyãa custey Pablowe'sh cpã'ty pcji'cyna'va tyajy yattewe'sh yã'jrra jyucaysa ya'bautisãytyi.
44016034	Tyajũ' tyajy yatna pe'jna u'jrra puutscu, sa' wala wechana ũsu'c Dyus yacj fi'nzewa'ja's ji'pjutja'w jyucaysa jĩna.
44016035	Tyajũ' cjuẽswe'sha' cusíi policia caajty carcelte tjengsa tashna Pablowe'shtyi' tyjweetecajn pta'shya'.
44016036	Atsa' carcelte tjengsa' pta'shcu Pablo's: —Cjuẽswe'sha' tyjweetecaajty i'cue'shtyi'. Atsa' casejrra ũucjmée me'jwe jĩte',
44016037	Pablo' na'wẽc we'we policiawe'shtyi: —Cue'sha' romano nasateva ajtserra nasa jyuca uyna ũste pcyuurra carcelte cyuupjtyi, quĩj yũupa'ga yuuweteva tyã'sa' jiyumey. Sa' ãchja' paatste quim yujva jiyunimeete tyjweete'nja'w ¿sũjuvá'nta? Tyã'wẽ yũuya' yu' ãjameetyna. Cue'shtyi cutyi'jya' tyãawe'sh yuu yuwetyna jĩte',
44016038	policiawe'sha' u'jrra cjuẽswe'shtyi tyã'wẽy pta'shte', tyãawe'sha' wala ũucjtyi, Pablowe'sha' romano nasateva jiyurra'.
44016039	Tyajũ' cjuẽswe'sha' Pablowe'sh tashna u'jrra jypumbane'tca'w jĩna pytjaa we'werra carceluj cutyi'jrra chjambuj casej caajty.
44016040	Atsa' Pablowe'sha' carceluj casejrra', cyte chjambte Lidia yatnaty u'j. Sa' ũucjmée meswe jĩna yacjtjẽ'jwe'shtyi cviisha'jrraty tyajũ casej.
44017001	Pablo Silas yacj Anfípolis Apolonia chjambsu ctejcana u'jrra, Tesalónica chjambtety pa'j judiuwe'sh pcjaacjeni yatte.
44017002	Pablo' jycaase ensu' tecj qui'supcachcu Dyus libru ma'wẽne' we'we' tyã'sna caapiya'jna ũsu' judiuwe'sh pcjaacjeni yatte.
44017003	Sa' ãatec pta'sh: —Dyus tashuj yuusa' wala pytjaa yuurra uurrava qui' ĩtyi yuuwa'jsac yu', atsa' andy i'cue'shtyi pta'shi'tj Jesus jĩna tyãaíic Dyus tashuj yuusa Cristo yu'.
44017004	Tyajũ' judiuwe'sh maaíi yu' tyã'wẽ Jesusa' Dyus tashuj yuusa Cristo yuj yu'ne' sũjrra Pablowe'sh ju'nguty yuu. Tyã'wẽy wala cuj griego Dyusna nwẽese'jsava utyaaty, vite' u'yva wala cuj utyaaty jytujtjesawe'sh.
44017005	Tyã'wẽ yũute', vite judiuwe'sh Pablo pta'shni's atsesa yu' wala ũusacharra nasa ewmeesaty pcjacjrra chjambte wala seena' csuusu'ty cuch yuuna. Sa' Jasón yatte Pablowe'shtyi pacueya' u'jty tyajũ cutyi'jrra nasaa cshavyte ducjya'.
44017006	Nava tyãawe'shtyi uymeerra', Jasón vite' yacjtjẽ'jwe'sh cyte ũssarráatyva wenzhna u'jrra chjambte cjuẽs tashte cuutya'jrra na'wẽty wẽeshu: —Tyãa nasa naa quiwe's jyuca caypumba'jsawe'sh ayteva pa'tja,
44017007	atsa' Jasona' tyajy yattega jypa'ga. Tyãawe'sha' jyucaysa atse'ty Romate jycaajsa leya's, tyã'wẽ vite jycaajsa Jesus yaasesa ũsa' jĩrra.
44017008	Tyã'jĩna we'wete', cjuẽswe'sh nasa jyucaysa wala seena' sustyi.
44017009	Nava Jasón vite' tyãa yacj ũssawe'shtyi vyu cusa'jrrarráa tyjweetety.
44017010	Cyte yacjtjẽ'jwe'sha' tyãa custey wala dund caajty Pablowe'shtyi' Berea chjambna. Cyte pa'jna'va u'jty judiuwe'sh pcjaacjeni yatna.
44017011	Cyte judiuwe'sha' wala ew yu'ty Tesalonicatewe'sh na'wẽmée. Dyus yuwe's wala wechana jypa'garra, een isaty Dyus librute pacué' Pablowe'sh pta'shni isa dyijteva jiyuya'.
44017012	Tyã'wẽ cyteewe'sh wala cujsa jiyuty Pablo pta'shni' isa yuj yu'ga sũjna, vite' u'y griego jytujtjesa pety pitstjẽ'j yã'jrra.
44017013	Nava judiu Tesalonicatewe'sha' tyã'wẽ Pablo' Dyus yuwe's pta'shna ũsa' Bereate jĩni's jiyurra', Berea chjambna u'jrra cyte nasaty wala seena' caaũuscha'jty.
44017014	Atsa' cyte yacjtjẽ'jwe'sha' jwee yu' caajytjẽeyu'jmée Pablo's caajty Atenas dyi'j. Naasáa Silas Timoteo tyãawe'shrráaty neeyũu Bereate.
44017015	Pablo yacj pi'cyna u'jsawe'sha' Atenas chjambna pa'jty u'j. Sa' qui' Bereate shawendna pa'jrra', Pablo' i'cue'shtyi wala dund yuucaacj tyãa yacj ũsya' jĩnaty pta'sh Silaswe'shtyi'.
44017016	Pablo' Atenas chjambte Silas Timoteo tyãawe'shtyi ũytjasna ũsrra', wala cuj yajcyna fi'nze'c tyãa chjamba' naa quiwete dyus ĩtyimeesarrarráatycu tyacue wala ji'pj yu' naa pa'ga.
44017017	Tyãasac judiuwe'sh pcjaacjeni yatte judiuwe'sh yacj vite' judiumeerrava Dyusa's yaacysawe'sh yacj puuty we'we', sa' chjamb pyãjsuva een isac we'we' Dyus ĩtyimeesaty neewe'wesawe'sh yacj.
44017018	Tyajũ' cyte epicúreo caapiya'jni's piyana ũssawe'sh vite' estóico caapiya'jni's piyana ũssawe'sh pitstjẽ'ja' Pablo yacj puuty we'wety, naapcachja' maaíi yu' na'jĩnaty we'we' tyãawe'sh pwe'sh: —Naa tjẽ'ja' ¿quĩjqui'c tyacue wala we'we'? jĩ'ty. Naapcachja' vite we'werra': —Dyus jiyunimeesaty cysusnac pta'shi' jĩ'ty. Pablo' Jesus uurra qui' ĩtyĩ yuuni's pta'shpa'gaty tyã'jĩna we'we'.
44017019	Tyajũ' Pablo's teech ajte Areópago yaasesate pe'jna u'jrra paapẽjytyi: —Cue'shtyi meen peeta'sh na'wẽ yuwe u'sesa pta'shi'ng tyã'sa' jiyu wẽetja'w.
44017020	Na'wẽ quĩjva fiysa pta'shi'ng tyã'sa' ew ãate mcaajiyu'j jĩna.
44017021	Tyã'wẽ Atenastewe'sha' jyucaysa pcjaacjerra quĩjva u'se caapiya'jni's wẽse'jna puuty paapẽjynarráa fi'nzesaty yu', atsa' vite quiwejuwe'sh Atenaste u'p-ya' pa'jsava tyã'wẽytyi yu'.
44017022	Tyajũ' Pablo' Areópagote tyãawe'sh cshavyte yujurra we'wec: —Atenastewe'sh i'cue'sha' dyusa's wala yaacysane'cue sũju'tj.
44017023	Msuuva i'cue'sh dyusa's neewe'wenisu tjengna u'jurra', uytju teech altalte na'wẽ fi'jnisa: Jiyunimeesa Dyusa' jĩnisa. I'cue'sh na'wẽ jiyunimeesa dyus jĩna neewe'wene'cue tyãa Dyus jiyunimeesa'stju andya' ãate caajiyu'ju'.
44017024	Tyãa Dyuscu naa quiwe's vitrra cyte quĩjquĩjrraj ũstyna tyãatyva jyuca vit. Tyãa pa'ga tyãaíi namu' naa quiwe, cielu yã'jrra. Tyã' pitstjẽ'jwe'sh tyaajni yat-su ũsu'tsme'.
44017025	Tyã' naa quiwete nasa pu'chni fi'nzewa'jsame'. Tyãaíic cue'sh jyucaysa ĩtyĩ fi'nzewa'ja's ũs, quĩjquĩjnava jyuca.
44017026	Sa' nasa maanzcuẽesava teech pitstjẽ'j ji'jrrarráa yuuwa'ja's vitrra, msuurraj u'pwa'jsateva pta'shna ena'sva tyujndec nus pa'jn qui' secna yuuwa'ja's.
44017027	Dyusa' ũsna sũjrra pacuerra' tjẽymée uycajncu tyã'wẽ yũu. Atsa' Dyusa's pacuete yu' cue'sh yacj jyu'jmeete ũsa'.
44017028	Cue'sha' Dyus ũste íirráatja'w ĩtyi ẽse'sena fi'nzeya' ãja'. Dyus ũste íity i'cue'sh ji'j wala fi'jya' jiisawe'sh na'wẽ we'we: Dyus taqui'nitja'w jĩna.
44017029	Tyã'wẽ Dyus taqui'niyã'jrra', pitstjẽ'jwe'sh ũus yajcyrra nasa na'wẽ piisani ũsta' vyuu bej, vyuu chijme, cuet tyã'wẽsa' cue'shtyi taqui'satyna sũjwa'j ji'pjmeetja'w.
44017030	Dyusa' nyafíi ensuy yu' ma'jĩme' nasa' jiimeerra ma'wẽva yũuteva. Nava ãchja' jyucaytyi jycaaja'c pcaltyi nvijtrra Dyusa'srráa pacuecajn.
44017031	Tyã'wẽme', Dyusa' teech ente naa quiwete yuuwesaty castigãywa'jsa tyjityjcu. Atsa' tyãa tyjityjnisa' cytey yuuyujuna. Tyã'wẽ yuuya' íirráac uurrava qui' ĩtyi yuu.
44017032	Tyã'wẽ uurrava qui' ĩtyi yuuc jĩni's wẽse'jrra', maaíi yu' weechtyi, naapcachja' vite we'werra': —Vite encjẽ qui' pta'shine'nga, tyagach qui' wẽse'je'nja'w jĩ'ty.
44017033	Tyã'jĩyã'tje', Pablo' u'cj.
44017034	Nava maaíi yu' Pablo pta'shni isa yujna sũjrra tyãa yacj utyaaty. Cyte utyaasaawe'sh teechsa' Dionisio Areópagote pcjaacjesatewe'shcu yu', sa' teech u'y Dámaris yaasesava utyaac, vite yã'jrra.
44018001	Tyãa e'su', Pablo' Atenasuj casejrra Corinto chjambnac u'j.
44018002	Cyte' teech judiu Aquila yaasesa yacjcu puuty uy, Ponto quiwejuwe'sh. Aquila tyajy nyu Priscila yã'jrra u'serráa Italiaju pa'jrraty cyte ũsu', Romate jycaajsa Claudio' judiuwe'shtyi tyajũ jyuca cutyi'pja'ga. Atsa' Pablo' tyãawe'sh yatna u'jrra Aquilawe'sh yattec yuju.
44018003	Tyãawe'sh na'wẽy tultu catsrrac tyweyna fi'nzesa yu', tyãasac cyte neeyũu tyãawe'sh yacj mjĩina.
44018004	Sa' jycaase ensu' judiuwe'sh pcjaacjeni yatna u'jrra, cyte judiuwe'sh vite' judiumeesatyva Dyus yuwe's pta'shi'c Dyus jĩi cnayya'.
44018005	Silas Timoteo yacj Macedonia quiweju pa'tje', Pablo' vite mjĩia's nvijtrra, Dyus yuwe pta'shwa'tje yuurráac yuju een isa, Jesusa' Dyus tashuj yuusa Cristo yuj yu'c jĩna judiuwe'shtyi caajiyu'jna.
44018006	Nava tyãawe'sha' tyã'wẽ pta'shni's jypeejymeetja'w jĩrra ajtsena weechwa'ja's uytyi. Atsa' Pablo': —Andya' yuuwemeetj, i'cue'shtyi pta'sh yã'tj. Atsa' yuuwesa' i'cue'shi'cue peecy uuwa'ja's pacuena ũspa'ga jĩna tyajy atjni ropa's ya'tatac. Sa' tyã'wẽ yũupa'ga ãchja' u'juetstju judiu ji'jmée vite nasaty pta'shya' jĩc.
44018007	Tyã'jĩna'va judiuwe'sh pcjaacjeni yatuj casejna'va, teech pitstjẽ'j Justo yaasesa yatnac u'j, judiuwe'sh pcjaacjeni yat pucateyrráa. Tyãa pitstjẽ'ja' Dyusna neewe'wena fi'nzesac yu'.
44018008	Tyajũ' judiuwe'sh pcjaacjeni yattewe'sh npiitstjẽ'jsa Crispo' tyajy ũuste Jesusa's nwẽese'jya' yajcycu pety tyajy yattewe'sh yã'jrra jyuca. Tyã'wẽy Corintotewe'shva wala cujsa Cristo's jiyurra ũuste jypa'gaty yu'te ya'bautisãyna.
44018009	Tyãa e'su' Jesusa' teech custe na'jĩnac vyaarra we'we Pablo's: —Wej yujva ũucjmée Dyus yuwe's mpeeta'sh. Tyã'wẽme', naa chjambte andyna nwẽese'jwa'jsa wala ũs íirráata'.
44018010	Tyãa pa'ga andya' indy yacj pi'cyna ũstju, atsa' quim yujva indya's icjya' yu' ãjameetyna.
44018011	Tyã'jĩyã'tje', Pablo' Corinto chjambte tyãawe'sh cshavyte Dyus yuwe's caapiya'jna ũsu'c añu y medio ãjpcach.
44018012	Nava Acaya quiwete ne'jue'sh Galión ensu' judiuwe'sha' Pablo's ajtserra cjuẽs tashte jyũna u'jty.
44018013	Sa' na'jĩnaty pta'sh ne'jue'sha's: —Dyusa's nwẽese'jwa'ja's ley jycaaja'c tyãa jycaajnijũ casejrra Dyusa's fiy nwẽese'jwa'ja'scu caapiya'ja' naa pitstjẽ'ja' jĩte',
44018014	Pablo pasya'vagachja', ne'jue'sh Galión cjuẽ'y judiuwe'shtyi we'wec: —Yuwe ewmeesa's andya's pãatyjĩ'cjetsvatsa', pu'chjivá'nja i'cue'sh pãatyjĩ'cjni's.
44018015	Nava i'cue'sh pwe'sh fi'nzeni leyrrá' atsa' tyã'sa' i'cue'sh pwe'sh mpjeu'jwe. Andya' tyãasu' tjengu ji'pjmeetj jĩrra,
44018016	tyajũ eca cutyi'cj.
44018017	Atsa' judiuwe'sh pcjaacjeni yatte npiitstjẽ'jsa Sostenesa's uwerra, pãpaty griegowe'sh jyucaysa ne'jue'sh dyi'pte. Nava Galiona' cuch ma'jĩme'.
44018018	Tyã'wẽteva, Pablo' wala cuj en ũsu'c cyte. Tyãa e'suc cyte yacjtjẽ'jwe'shrráaty nvijtrra, Siria quiwen u'jwa'j ji'pju barcote cjẽerra Priscila Aquila yã'jrra. Tyãa dyi'j u'juetsrra', Cencrea chjambte pa'jrra barcote cjẽemey tyajy dycjasa's jyuca ctyiindyi'c. Dyus yacj yuurráa fi'nzewa'ja's Dyus yacj puuty we'wenac tyã'wẽ yũu.
44018019	Tyajũ' Efeso chjambte pa'jrra', Pablo' Priscila Aquilawe'shtyi nvijtna'va, judiuwe'sh pcjaacjeni yatna u'cj, cyte judiuwe'shtyi Dyus yuwe's caajiyu'jya'.
44018020	Atsa' tyãawe'sha' wala pytjaa we'wety cuj en ũscajn. Nava Pablo' cytey yuumée,
44018021	tyajũ qui' casejc na'jĩrra: —Jerusalente fiesta u'puya'va' cyte ũswa'j ji'ptju. Nava qui' shawendu'nja i'cue'shtyi tjengya', Dyus ma'wẽ jytjãaste' jĩna we'werra, Efeso chjambuj barcote cjẽerra u'cj.
44018022	Sa' Cesarea chjambte pa'jrra', Jerusalennac u'j cyte pcjaacjesawe'shtyi wechaya'. Tyajũ' Antioquía chjambnac u'j.
44018023	Cyte manz en ũsrrarráa, tyajũ qui' casejc Galacia Frigia quiwesu nyafíi pta'shnisu jyuca pecũjya', Dyus yacj fi'nzesawe'shtyi cchjãachja'jna.
44018024	Tyãa ensu' teech judiu Apolos yaasesa Alejandría chjambuwe'sh pa'cj Efeso chjambte, Dyus libru Moises fi'jni's ew jiisa caapiya'jya' shiingmeesa.
44018025	Sa' Jesucristo quimteva pta'shni jiic yu', tyãasac Juan yu'te bautisãynirráana jiirrava tyajy jiyuni yu'sa' jypumbamée caapiya'ja'.
44018026	Apolosa' judiuwe'sh pcjaacjeni yatte u'carra shiingmeec pta'shi'. Atsa' Priscila Aquilawe'sh jiyurra', tyãa Apolos tyã'srráa fii pe'jna u'jrra, jweeíirráaty ew pta'sh Jesucristo yacj fi'nzewa'ja's jyuca.
44018027	Atsa' Apolosa' Acaya quiwen u'juetste', yacjtjẽ'jwe'sha' u'jwa'ja's pu'chrra teech carta fi'jty Acayate yacjtjẽ'jwe'sh wa'lmée jypa'gacajn. Tyã'wẽ Acayate pa'jrra', wala pu'chcu Dyus peeygãjrra nwe'wenisaty na'wẽ yũuna:
44018028	Jesusa' Dyus tashuj yuusa Cristo yuj yu'c, i'cue'sh ũytjasni tyã'sna i'cue judiuwe'sh jypumba jĩnac pta'shi', Dyus librute ma'wẽ fi'jni ũsna tyãa yacj caaja'nda'jna.
44019001	Apolosa' Corinto chjambte ũspcachja', Pablo' yatscjẽy pecũjni quiwesu pa'jna u'jrra Efeso chjambtec pa'j. Cytea' Jesucristo's iiwẽse'jsa yacj puuty uyrra',
44019002	na'wẽc pẽjy: —I'cue'sha' Jesucristo's jiyunijũ' ¿Dyus Espiritu's jypa'gacue'? jĩte', na'wẽty pas: —Dyus Espiritu's naa quiwete caajnic yuu jĩnirráa yujnava iiwẽse'jmeetja'w cue'sha'.
44019003	Tyajũ' Pablo' pẽjycu: —I'cue'sha' ¿quĩj yũuya' sũjrracue ya'bautisãy? jĩte', tyãawe'sh pasrra': —Juan pta'shrra': Ya'bautisãywa'ja' jĩc atsrráatja'w ya'bautisãy jĩty.
44019004	Tyajũ' Pablo' na'wẽc pta'sh: —Juana' yu'te bautisãycu pcaltyi nvijtrra peena yu' pcalte fi'nzemeene'cue, Dyus tashuj yuusa Cristo andy e'ste yuja' tyã'sna jypa'gaya' jĩrra bautisãysac yu' jĩte',
44019005	tyãawe'sha' ya'bautisãytyi Jesusa's nwẽese'jya' sũjrra.
44019006	Tyajũ' Pablo' tyãawe'sh dyictjesu peequinzerra Dyusa's neewe'wete', Dyus Espiritu' tyãawe'sh ũuste cjẽec. Atsa' vite yuweju we'weya' ãjawa'ja's jypa'gaty, sa' Dyus quĩj yũuya'vateva dyiicjẽy pta'shya' ãjaty.
44019007	Tyã'wẽ yũusa' doce pitstjẽ'jty yu'.
44019008	Pablo' cyte ũsrra' judiuwe'sh pcjaacjeni yatna u'jna nescu yu' tecj a'tepcach. Sa' nasaty ewcu caajiyu'ju' Dyus jycaajwa'j ena's.
44019009	Nava vite yu' tyã'wẽ pta'shni's wẽse'j wẽemeerra, atsewe'wety nasaa cshavyte. Atsa' Pablo' tyãawe'sh tashuj tyuteerra Jesucristo's jypa'gasawe'shtyi pe'jna u'cj Tiranno caapiya'jni yatna, sa' cyte' een isac pta'shi' e'nz añupcach.
44019010	Atsa' Asia quiwesu u'psa jyucaysa jiyuty judiu vite' judiumeesava Jesus caapiya'jni's.
44019011	Tyajũ' Dyus pu'chte', Pablo' nuycatyji'c quĩj weete ãtsa'satyva jyuca.
44019012	Tyã'wẽ yũuyã'tje', Pablo ropa meerra' pañuelo quĩjrráanava jyũna u'jue'ty ãtsa'sawe'sh jya'ndycajn. Atsa' tyã's jya'ndyrrarráa quĩj weejuva catyji'ty, tyã'wẽy echva tyãawe'sh ũusuj caseje'ty.
44019013	Tyã'wẽ yũute', judiuwe'sh dyijyuurra echtyi nasaa ũusuj cutyi'jsawe'shva Jesus yase's cysusrra echtyi cutyi'jya' na'wẽty we'we': —Pablo cysusnisa Jesus yasete jycaajatstju casejcajn jĩnaty we'we'.
44019014	Tyã'wẽ yũusa' sacerdote npiitstjẽ'j Esceva nchi'c sietesaty tyã'wẽ yu'.
44019015	Macue tyã'wẽ we'weteva, echa' na'wẽc pas: —Jesusa's jiitj quimteva, sa' Pablo'sva iiuytju. Nava i'cue'sh yuutyi' jiimeetj quimteva.
44019016	Tyã'jĩna'va tyãa ech iiyamunisa nasa' jycaajna we'wesawe'sh cacuete ãapjrra, tyãawe'sh atjni ropaty sundena cpã'vitna yũute', tyãawe'sha' ũpjna u'jty sũpyrráa.
44019017	Tyã'wẽ yũuni's Efeso chjambte ũssa judiuwe'sh vite' judiumeesava jiyurra' Jesus yase's cysusya' wala ũucjtyi, sa' Jesusa's wechanarráaty fi'nze'.
44019018	Tyajũ' Pablo pta'shni' ewsa yujna sũjrra maanzcuẽesava utyaaty tyãawe'sh ewmée yũuna fi'nzeni's ãate pta'shna.
44019019	Atsa' tyã'wẽy dyijyuuna fi'nzesava jyucay tyãawe'sh libru ewmeesaty jyũna pa'jrra', jyucaysa dyi'pte cambtyi. Tyãa libru' jyucarraj yu' cincuenta mil peso ãjty pa'gasa yu'.
44019020	Tyã'wẽ yũute', Dyus yuwe' jweeíirráac chjãchja walaana u'j.
44019021	Tyãa e'su', Pablo' Jerusalenna u'juetsrra', Macedonia Acaya quiwesu pa'jna u'jya'c yajcy. Sa' Jerusalenuj Roma chjambnava u'jue'nja sũjnac yajcy.
44019022	Tyajũ' Macedonia quiwen caacj tyã'sna pu'chna u'jusa Timoteo vite' Erasto tyãawe'sh e'nzsaty. Nava tyãa yu' nee Asia quiwete ũsu'c manz en.
44019023	Tyãn ensu' wala seena' sustyi Dyus yuwe's ajtserrarráa.
44019024	Tyãa yuwe quiissa yu' Demetrio vyuu chijme's dyus Diana ũsni yat na'wẽ pjeu'jrra tyãa yacj mjĩisaty wala vyu caacnayu'jsac tyã'wẽ yũu.
44019025	Sa' tyãa yacj mjĩisa vite' tyãa na'wẽy pjeu'jsatyva jyuca pcjacjrra na'jĩc: —I'cue'sha' jii i'cue na'wẽ mjĩirra' quĩj yujva peejymeetja'w vyu uyu'.
44019026	Nava i'cue'sha' iiwẽse'jne'cue Pablo jĩnisa' naa chjamb Efesoterráamée, Asia quiwete msuuva nasatyi' jyuca tyajy ju'ngu tupjitsa', tyã'wẽ pitstjẽ'jwe'sh pjeu'jni dyusa' ĩtyimeesata' jĩrra.
44019027	Na'sa' mpa'yajcywe. Tyã'wẽ yũumeete', cue'sh mjĩinirráa vitumée, dyus Diana ũsni yat tyacue wala jytujtjesa yuu vituna. Atsa' Asia quiwetewe'sh jwee vite quiwetewe'shva dyus Diana tyacue zhichcuesa's jwee yu' nwẽese'jmeetyna.
44019028	Tyã'jĩna we'wete', wala ũusacharra na'jĩnaty sus we'we: —¡Efeso chjambte dyus Diana yuurráa maateva jytjaacue jytujtjesa'! jĩnaty sus.
44019029	Atsa' tyãa chjambtewe'sh jyuca ũusacharra e'nz pitstjẽ'j Macedoniajũwe'sh Pablo's pi'cyna yuusa Gayo Aristarco tyãawe'shrráaty uwerra wenzhna u'jty chjambte tyãawe'sh ũsnite.
44019030	Pablo' cyte u'ca wẽec nasaty we'weya'. Nava cyte yacjtjẽ'jwe'sha' ca'ga'jmeeta'.
44019031	Tyã'wẽy Pablo namicu cjuẽswe'sh jytujtjesava Pablo's cuch cyte u'cacaajmeeta'.
44019032	Naapcachja' pcjaacjesa yu' quĩjquĩjva ũuscha we'wena seena'ty susna ũsu'. Nava cyte pcjaacje pu'chsa jwee cujsa yu' jiimeety yu' quĩj yũupa'ga tyã'wẽ pcjaacjeteva.
44019033	Nava cyte ũssa maaíi yu' quĩj yũupa'ga ũusachana ũsteva jiisa', teech pitstjẽ'j Alejandro yaasesa's pta'shrra nasaa cshavyte ucapajcyna nuycũjty we'wewa'jsa. Atsa' tyãa pitstjẽ'ja' shuuna' yuuwa'ja's cuseju pta'shrra judiuwe'sha' yuuwemeetja'w jĩna we'we wẽec.
44019034	Nava judiu íirráateva jiyurra', jyucaysa qui' sus we'wety e'nz ora ãjpcach na'jĩna: —¡Efeso chjambte dyus Diana yuurráa maateva jytjaacue jytujtjesa'! jĩna.
44019035	Tyajũ' chjambte secretario' pejca shuuna' vitrra' na'jĩc: —Efesotewe'sh mwẽese'jwe. Naa chjambte nasa' dyus Diana ũsni yata's wala jypa'yacy tjengna vite' Diana's piisanisa cieluju quĩjc tyã'snava tyã'wẽy ew jype'jwa'jsateva jyuca jiita' maa quiwetewe'shva.
44019036	Atsa' ¿ma'wẽ yũurra tyã'sa' tjengmée nvijt-ya' ãjatyqui? Tyã'wẽ yu' yuumeetyna. Tyãa pa'ga wejy cuj yajcymée shuuna' myuuwe.
44019037	Tyãa pa'gatey e'nz pitstjẽ'j i'cue'sh jyũna cũji'cue tyãawe'sha' i'cue'sh dyus Diana's suwvameeta' sa' atsewe'wenava ũsmeeta'.
44019038	Meerra' Demetrio vite' tyãa yacj mjĩisawe'shrráa maa yacj iipuiisarrava, pãatyjĩ'cjwa'j ji'pjta', tyãa pa'gatey cjuẽswe'sh ũsta', atsa' tyãawe'sh tashte pãatyjĩ'cjya' u'juetyna, cyaj caapdyi'pu'jrra yuwe's pjeu'jutyna quĩjterraj yuuwesateva.
44019039	I'cue'sha' cjuẽs tashtemée i'cue'sh pwe'shrráa puuty we'wewa'j ji'pjrrava, zhichcue mpuutywe'wewe tyã'wẽ susmée.
44019040	Na'wẽ ãchj susni yuwe's gobierno' paapẽyiváana atsa' seena' ewmeete neeyũuwa'tje ũstja'w, quĩjva yuuwemeete suspa'ga.
44019041	Tyã'wẽ we'werra', caaptsu'juc tyãa susni's.
44020001	Yuwe susni ptsuute', Pablo' Dyus yacj fi'nzesawe'shtyi pa'yarra wala ew yu'cypejrrac tyãawe'shtyi wecharra Macedonia quiwen u'j.
44020002	Tyãa quiwesu jyuca pecũjc yacjtjẽ'jwe'sh ũucjwe'shte cchjãachja'jna. Sa' tyajũ' Grecia quiwenva u'cj.
44020003	Cyte tecj a'te ũsrra', barcote cjẽerra Siria quiwen u'jya'vac yu'. Nava judiuwe'sh icjya'vata' tyãa dyi'tje jĩni's jiyurrarráa, barcote u'jmée chindarráa maa dyi'june' pa'j tyã'wẽycu shawendya' yajcy, Macedonia quiwejuy uycjẽwna.
44020004	Tyãa yacj pi'cyna u'jty Sópater Bereajuwe'sh, Aristarco vite' Segundo Tesalonicajuwe'sh vite' Gayo Derbejuwe'sh vite' Timoteo vite' Tíquico Trófimo tyãawe'sha' Asia quiwetewe'shtyi yu'.
44020005	Tyãa yacjtjẽ'jwe'sha' dyi'j pyãjũ yatste u'jrra Troas chjambtety cue'shtyi ũytjas.
44020006	Pan levadura ji'pjmée ũ'ni fiesta scjẽwniitetja'w cue'sha' casej, Filipos chjambuj barcote cjẽerra, sa' tajts ente' cpajcytja'w Troas chjambte. Cyte siete entja'w ũsu'.
44020007	Qui'sen ente', Dyus yacj fi'nzesawe'sh yacj pcjaacjetja'w cyterraj pcjaacjerra ũ'ya'. Naapcachja' Pablo' Dyus yuwe's caapiya'cj. Tyã'wẽ cuscuscjẽ' u'jue ji'pjrra', tyach cuspyãjnpcachcu pta'shna ũsu',
44020008	teech piesate ẽete wala cuj lampara pqui'tanisa ũsu'ty cytee.
44020009	Atsa' cyte teech pitstacy Eutico yaasesac ventanate cachrra u'pu'. Tyã'wẽ Pablo' wala jyu'j we'wete', tyãa pitstacya' dee wẽerra dejna u'píi saapajcycu yat ẽe walaju, atsa' uuniisa'styi quiis.
44020010	Tyã'wẽ yũute', Pablo' sa'jrra, tyãa uusa's psha'ndrra na'wẽc we'we: —Yacjtjẽ'jwe'sh, ñusnuwe, qui' ĩtyi yuuc jĩnac pta'sh.
44020011	Tyajũ' Pablo' qui' ẽe yatte tejcarra Santa Cena's puutscu. Tyã'wẽ yũurra cjicjyna sẽjpcach pta'shrrac u'j.
44020012	Tyãa pitstacya' qui' ĩtyi yuute', pe'jna u'jrra jyucaysa wala wechana neeyũuty.
44020013	Cue'sha' barcote cjẽerra yatste u'tja'w Asón chjambna, Pablo's cyte ũytjasya'. Naapcachja' tyã' chindajc u'j.
44020014	Asón chjambujc cue'sh yacj barcote cjẽe, atsa' tyajũtja'w Mitilene chjambna u'j.
44020015	Tyajũ qui' casejrra vite encjẽ' Quío quiwe pucasutja'w scjẽw. Sa' vite encjẽ' Samos quiwetec barco' dundte utyaa. Tyajũ qui' u'jrra', teech ajte Trogilio yaasesate pa'jrratja'w jycaase. Tyajũ' vite encjẽ' qui' u'jrra' Mileto chjambte pa'tja'w.
44020016	Pablo' Asia quiwete jytjẽeyuuya'mée, Efeso chjambte u'came', Jerusalente dund pa'jrra Pentecostes fiestate ũsya' sũjrra.
44020017	Sa' Mileto chjambte pa'jrra', Efeso chjambte ancianowe'shtyi pa'yac na'wẽ we'weya':
44020018	—Andya' Asia quiwete nyafyrraj pa'jíi quĩjtca yũuna fi'nze ãchpcach tyã'sa' i'cue'sha' jii i'cue.
44020019	Judiuwe'sh atsepa'ga tyacue wala ñuswa'j en pa'tjeva, Jesucristo's een isa selpiina bagachteva i'cue'shtyi ũ'ne pety cjacj pu'chna nestju yu' quim yujnava iiwejch we'wemée.
44020020	I'cue'shtyi selpiwa'jsa Dyus yuwe's pta'shmée yu' yuumée, nasaa cshavysu yat-suva caapiya'jna nestju yu'.
44020021	Tyã'wẽy judiuwe'sh vite' judiu ji'jmée tyãawe'shtyiva jyucaysaty pta'shtju: Dyus tashte shawendya' pcaltyi nvijtrra cue'shtyi jype'jsa Jesucristo'sva ũuste miipa'gawe jĩna.
44020022	Ãchja' u'juetstju Jerusalenna Espiritu caajni. Nava jiimée u'juetstju cyte jwee quĩjrra yuune'tjeva.
44020023	Naasáa na'wẽ yuurráa jiitj: maa chjambte u'tjeva Dyus Espiritu' pta'shna nescu yu' carcelte cyuupjni wala ñuswa'j ji'pjngu jĩna.
44020024	Nava tyã'sa' yaaqui'tsmeetj, sa' andy uuwa'ja's yujva ũucju'tsmeetj. Jesucristo neewe'wec Dyus peeygãani's tyã'sna uu entepcach wechana pta'shna fi'nzevatsrráa, tyã'wẽena sũju'tj.
44020025	Ayte i'cue'sh yacj ũsrra' Dyus jycaajwa'j ena's pta'shtju tyã's wẽse'jsa aytewe'sha' andya's ãchjuyã'ja' peena yu' uymeene'cue sũju'tj.
44020026	Nava andya' i'cue'shtyi caapiya'jyã'tj na' yuuwemeetj,
44020027	tyãa pa'gatey Dyus jytjãasni's paatste nvijtmée jyuca ãaterrarráatj pta'sh naa pa'ga.
44020028	Atsa' ãchja' peequíi ya'mpa'yajcywe, tyã'wẽy Jesucristo ee pcawrra weynisa Dyus luuchtyiva ew jype'jna, Dyus Espiritu' i'cue'shtyic tjengwa'jsa nvijt naa pa'ga.
44020029	Jiitj andy u'tje', vite pa'jatyna Dyus yacj fi'nzesawe'shtyi iviitu wẽena, shĩ'j weesweeva ma'wẽta piishaaty iviitu' tyã'wẽy yũuya'.
44020030	Jypa'yacymeerra', i'cue'sh pwe'shíiva casejene'cue isasa's pta'shipcachte caypumba'jwa'jrrá's pta'shna Dyus yacj fi'nzesaty caypumba'jna.
44020031	I'cue'sha' miiyajcywe, andya' tecj añutj teechsa na'wẽrraj yu'cypejna ũsu' en pety cus yã'jrra ũ'ne pety cjacj.
44020032	Ãchja' yacjtjẽ'jwe'shtyi Dyusa's neewe'werra tyajy cusete nviitutstju tyajy caapiya'jni's pechcanamée fi'nzecajn, tyãa pa'gatey tyajy yuwe' cchjãachja'jna wechana caafi'nze'jrra cielute tyajy nwe'wenisa jyucaysa yacj ũswa'ja'sva ũsya' ãjawa'jsa'.
44020033	Andya' i'cue'sh yacj ũsrra', vyu, ropa, tyã'wẽsa pees jytjãasna fi'nzemeetj quim yujnava.
44020034	I'cue'sha' ew jii i'cue tyã'wẽ yũumée, andy cuseju mjĩirratj quĩj peejini'sva uyu', vite' andy yacj u'jusawe'sh jĩiva tyã'wẽy.
44020035	Tyã'wẽ vite jypeejysaty pu'chwa'ja's caapiya'jnatj fi'nze bagachteva. Tyã'wẽ yũucajníic Jesucristova na'jĩ': Peessa yacj wejy wecha yuja' jypa'gasate jytjaacue jĩ'c.
44020036	Pablo' we'wena jyã'jrra', jyucaysa yacj peejyũcuerra Dyus yacj puuty we'wec.
44020037	Tyajũ' jyucaysa ũ'nena psha'ndrra Pablo's wechaty.
44020038	Tyã'wẽ peena yu' uymeene'cue jĩte', wala ñusna ũsu'ty, sa' pi'cyna u'jty barcote cjẽepcach.
44021001	Yacjtjẽ'jwe'shtyi nvijtrra, barcote cjẽena'va teejwend u'tja'w teech ajte Cos yaasesate. Sa' vite encjẽ' Rodas quiwete pa'tja'w. Tyãajũ Pátara chjambnatja'w u'j.
44021002	Pátara chjambte pa'jrra, teech barco uytja'w Fenicia quiwen u'jsa, tyãatetja'w cjẽerra u'j.
44021003	Chipre quiwe's uynatja'w scjẽw, tyã' jembu ju'nguc neeyũu. Tyã'wẽ u'jrratja'w Siria quiwete pa'j. Sa' Tiro chjambte u'catja'w barco' cyte carga spãashwa'cj ji'pju' naa pa'ga.
44021004	Cyte' Cristo's nwẽese'jsawe'shtyitja'w uy, sa' siete entja'w ũsu' tyãawe'sh yacj. Atsa' tyãawe'shtyi Dyus Espiritu caajiyu'tje', Pablo's pta'shtyi Jerusalenna u'jmeene'nga jĩna.
44021005	Tyã'wẽteva, siete en scjẽuutspcachja', casejtja'w. Atsa' Cristo's nwẽese'jsawe'sh jyucaysa nyuuwe'sh pety luuch yã'jrra pi'cyna yuwe'ty chjamb ecaju casejpcach. Sa' cyte ĩcj pucate peejyũcuerra Dyus yacj puuty we'werra,
44021006	psha'ndna wechana'va barcote cjẽetja'w. Naapcachja' tyãawe'sha' shawendtyi yatna.
44021007	Cue'sha' Tiro chjambuj barcote u'jrra, Tolemaida chjambtetja'w pa'j. Cyte teech entja'w ũsu' yacjtjẽ'jwe'shtyi wechana.
44021008	Vite cuscuscjẽ' Pablo vite' tyãa yacj u'jusa yã'jrra casejtja'w Cesarea chjambna u'jya'. Cyte pa'jrra', Felipe yatna u'jrra cytetja'w dej. Tyãa yu' Pedro tyjityjcu siete diácono tyãatewe'shcu yu' Jesucristo caapiya'jni's jypa'garra pta'shna pecũjsa.
44021009	Tyãa Felipe' pajnz niisa cna'sasac ji'pju', Dyus we'weni's pta'shsa.
44021010	Cyte manz en ũspcachja', teech pitstjẽ'j pa'cj, Agabo yaasesa Judea quiwejuwe'sh, Dyus quĩj yũuya'vateva dyiicjẽy pta'shsa.
44021011	Tyã' cue'shtyi puuty uyrra', Pablo jytundni's pẽjyrra peequíirráa chinda pety cuse yacj ya'jytundrra na'wẽc we'we: —Dyus Espiritu' pta'shi'c, Jerusalente judiuwe'sha' naa jytundni namu's na'wẽ tundrra vite nasaty ducjetyna jĩc.
44021012	Tyã'jĩni's wẽse'jrra', cue'sh vite' Cesareatewe'sh yã'jrra wala neevishatja'w Pablo's Jerusalenna u'cjamen.
44021013	Nava Pablo' na'wẽc pas: —¿Quĩjya'cue tyacue ñusna ũ'ne', andyna cjaawãshi'j wẽerra? Andya' Jesucristo's selpiipa'ga tundnirráa yuumée, Jerusalente uuwa'j ma'c yuu nava tyã'sa' ũucju'tsmeetj jĩc.
44021014	Neevishaya' ãjameeyã'jrra', Dyus ma'wẽ jytjãaste' cytey yuuna jĩnarráatja'w we'we.
44021015	Tyãa e'su', pjeu'jna'va Jerusalenna u'tja'w.
44021016	Atsa' Cesareate yacjtjẽ'jwe'sh pi'cyna yuwe'ty, vite' tyãawe'sh yacj teech pitstjẽ'j Chipre quiwejuwe'sh, wala tyachyã'j Dyus yacj fi'nzesa Mnasón yaasesava yuwe'c. Atsa' cue'sha' tyajy yatte dejya'tja'w puuty we'we.
44021017	Jerusalente pa'tje', cyte yacjtjẽ'jwe'sha' wala wechana jypa'gaty.
44021018	Vite encjẽ' Pablo' cue'sh yacj u'cj Jacobo yatna pa'jya', atsa' cytea' ancianowe'sh jyucaysaty ũsu'.
44021019	Pablo' wechana jyã'jrra', pta'shcu judiu ji'jmée vite nasa cshavysuva Dyus yuwe's pta'shte', tyãawe'shtyi Dyus ma'wẽ yũuni'sva jyuca.
44021020	Atsa' wẽse'jrra', Dyusa's wala wecharra na'wẽty pta'sh Pablo's: —Yacjtjẽ'j, indya' jiiyã'jne'nga judiu ji'jwe'sh wala cujsa Jesus caapiya'jni's jypa'gasa ũsta', sa' tyãawe'sha' Moises leya's nvijtmeete ewna jĩ'ty.
44021021	Tyãawe'sha' na'jĩni'sta jiyu: Indya' judiuwe'sh jyucaysaty vite quiwejuwe'shtyi caapiya'jrra Moises jycaajni's nwẽese'jmeene'cue, sa' i'cue'sh luuchtyiva circuncidãimeene'cue, quĩj yujnava cytey yuuwa'jme', tyã'jĩnac pta'shi' jĩni's jiita'.
44021022	Sa' iindy pa'jni's jiyurra', tyãawe'sha' indya's wẽse'jya' pcjaacjetyna, atsa' ¿quĩj yũucytja'w?
44021023	Wejyva na'wẽ yũune'nga: Ayte pajnz pitstjẽ'j ũsta'. Tyãawe'sha' Dyus yatte u'caya' ãjawa'ja's Moises ley jycaaja'c tyã'sa' cytey yuuya' ũsta'.
44021024	Atsa' indya' tyãawe'shtyi dyuus yatna pe'jna u'jrra ley jycaajni qui'swa'ja's cytey cyu'ju'june'nga pety indy yã'jrra. Sa' cyte ducjwa'ja'sva indyrrarráa deweene'nga. Tyajũ' tyãawe'sha' dycjasa's ctyiindyi'jityna indyva tyã'wẽy. Tyã'wẽ leya's cytey yuute', maava jiyutyna tyã'wẽ Pablo' leya's nviitwa'ja' jĩnac jycaaja' jĩrra' ĩshiija'ne'ta sũjna.
44021025	Nava judiu ji'jmée vite nasarrava Jesus caapiya'jni's jypa'gasawe'sh yu' ley jycaajni's cytey yuuwa'j ji'pjmeeta'. Tyãawe'shtyi' cue'sha' pta'shna fi'jyã'tja'w na'wẽ yũuwa'ja's: Dyus ĩtyimeesaty wechaya' tajcy icjni chicha's ũ'wa'jme', eenava ũ'wa'jme', tajcya's tjucrra icjnisa chicha'sva ũ'wa'jme', sa' ptammeesa' pcal yũuna fi'nzewa'jme' jĩna pta'shnisarrá's cytey yuuwa'jsata' jĩty.
44021026	Tyajũ' Pablo' tyãa pajnz pitstjẽ'jty pe'jna u'jrra', cuscus encjẽ' ley jycaajni's jyuca cytey yuurrac dyuus yat dyiite u'ca quĩj entepcach qui'sya'varrava tyãaty pta'shya'.
44021027	Sa' siete en qui'swa'jty jyuca jyã'jatspcachja', Asia quiwejuwe'sh judiuwe'sh pa'jrra Pablo's dyuus yatte uyrra', nasa jyucaysaty caaũuscha'jna'va Pablo's tundrra
44021028	na'wẽty sus we'we: —Israelwe'sh, mpu'chwe. Naa pitstjẽ'jíic msuuva jyuca nasa jyucaysaty caapiya'jna pecũju' cue'sh ji'jty atsewe'wena, Moises leynava tyã'wẽy. Sa' dyuus yatnava atsewe'we'c. Sa' tyã'wẽrráa yũumée, ãchja' judiu ji'jmée griegowe'shtyiva dyuus yat dyiite ca'gac canzh vitna jĩ'ty.
44021029	Efeso chjambuwe'sh Trófimo yacj Pablo' Jerusalente ũste ne'ta uy, tyãasaty dyuus yat dyiite ca'ga'jne' sũjrra tyã'jĩna we'we'.
44021030	Tyã'jĩna pta'shni seena' suste', nasa' wala dund cũjrra Pablo's tundrra dyuus yat ecaju wenzhna cutyi'jitspcachja', vitya's apjtyi.
44021031	Icjya'vaty yu', nava comandante' jiyuc Jerusalen chjambtewe'sh seena' susna ũsta' jĩni's.
44021032	Tyajũ' comandante' soldau vite' tyãawe'sh pwe'sh jytujtjesaty pcjacjrra wuwuurráaty cũj nasa susna ũsnite. Atsa' comandante vite' soldauwe'shtyi uyrra', Pablo's icjmeeta'.
44021033	Tyajũ' comandante cũjrra Pablo's e'nz cadenajuc tundcaaj. Tyã'wẽ yũurrac pẽjy ¿quimna sa' quĩjga yũu? jĩna.
44021034	Nava nasa tyã'wẽ jyucaysa sus we'wena ũste', comandante jiyuya' ãjameerra', cuartel yatna jyũna u'cjaacj.
44021035	Cuartel yat vityte cũjnarráa soldauwe'sha' Pablo's yacjrraty u'j, tyã'wẽ nasa' icj wẽesa e'ste neeuna:
44021036	—Naa pitstjẽ'ja's icjwa'ja' jĩna sus we'wena yuupa'ga.
44021037	Pablo's cuartel yatte ca'ga'jatste', tyã' na'wẽc we'we griego yuweju comandante's: —¿Manz yuwerráava cwe'we'jmeema'ng? jĩte', comandante pasrra': —Indya' ¿griegová'nga?
44021038	Tyã'wẽrra' ¿nyafíi entey teech Egiptojuwe'sh na'wẽ nasa icjsarrarráaty cuatro mil ãj nasa u'pnimeete pcjacjrra puii quiiscu tyãameene'nga? jĩte',
44021039	Pablo' na'jĩc: —Andya' judiutj. Cilicia quiwete Tarso chjamb jytujtjesatewe'shtju. Atsa' naa nasaty we'wewa'ja's ũsune'nga jĩte',
44021040	comandante' ũytjascu. Naapcachja' Pablo' cuartel vityte yujuna'va cuseju shuuna' yuuwa'ja's pta'shte', jyuca shuuna' yuuty, atsa' na'wẽc we'we hebreo yuweju:
44022001	—Yacjtjẽ'j vite' tjẽ'jsawe'sh, mwẽese'jwe andy we'weni's jĩte',
44022002	hebreo yuweju we'weni's wẽse'jrra', wejytyi shuuna' yuu. Tyajũ' Pablo' na'jĩc:
44022003	—Andya' judiutj, Cilicia quiwete Tarso chjambte upysa. Nava ayte Jerusalente Gamaliel caapiya'jni walasaatj, cue'sh yatsgawe'sh leya's wala ew nwẽese'jna. Bagachteva Dyusa's ũusuj jyucatj selpiina fi'nze', naa ente i'cue'sh ma'wẽcue selpi' tyã'wẽy.
44022004	Andya' nyafí' Jesus caapiya'jni's nwẽese'jsaty ajtserra quiicje'jna vitetyi' tundrra jyũna u'tj pitstjẽ'j pety u'y yã'jrra carcelte tyajya'.
44022005	Sacerdote npiitstjẽ'j vite' judiu ntjẽ'jsawe'sh jyucaysa jiita' tyã'wẽ Jesucristo yacj fi'nzesaty tundwa'ja's Damascote yacjtjẽ'j judiuwe'shtyi pta'shna carta pẽyni's. Tyã'wẽ yũurratj u'j tundrra ay Jerusalente nuypa'jrra castigãyya'.
44022006	Nava andya' ẽepyãj Damasco chjambte utyaana pa'jatspcachja', naa dundte ẽe walaju eenac cweetj andy dyi'pte uymeenus.
44022007	Atsa' quiwega weteetspcachja', na'wẽc we'weni ptjũuse: Saulo, Saulo, ¿quĩj yũupa'ganga andya's ajtserra pcyuuya' pacué'? jĩte',
44022008	pẽjytju: Indya' ¿quimnga? Tyajũ' na'wẽc pta'sh: Indy na'wẽ ajtserra pcyuuya' pacue'ng tyãatj Jesus Nasaretjuwe'sh jĩc.
44022009	Atsa' andy yacj u'jsa' tyã'wẽ eena' cweetjni's uyrra wala ũucjtyi. Nava andya's we'weni yu'sa' jiyumeeta'.
44022010	Tyajũ' andya' na'jĩnatj we'we: ¿Quĩjnga yũu jytjãasu'? jĩte', Quiiterra Damascon me'j, cyte ya'pta'shina quĩj yũuwa'ja'sva jĩnac jycaaj.
44022011	Tyã'wẽ eena' cweetjnijũrráa uyya' ãjãmeete', andy yacj pi'cyna u'jsawe'sha' andya's pu'quisrra u'jty Damascote pa'j.
44022012	Cytea' teech pitstjẽ'j u'pu'c Ananias yaasesa, Moises leya's jyuca nwẽese'jsa. Tyã'wẽ nwẽese'pja'gaty cyte judiuwe'sha' tyãa Ananiasa's wala jytujtjesa' jĩna we'we'.
44022013	Tyãa Ananiasa' andya's tjengya' pa'jrra', na'wẽc we'we: Yacjtjẽ'j Saulo, indya' uyya' ãjawa'ja's qui' mpa'ga jĩtspcachja', tjengrra' uyya' ãjatj.
44022014	Tyajũ' na'wẽc pta'sh: Cue'sh yatsgawe'shtyi jype'jsa Dyusa' indya's nyafiiteycu tyjityj tyã'sna nwẽese'jwa'jsa, sa' quĩj pcal yujva ji'pjmeesa's yafyju uyrra tyajy yuweju we'weni'sva wẽse'jwa'jsa.
44022015	Ãchja' indya' naa quiwete jyucaysa dyi'pte Dyus yuwe's pta'shya' u'juene'nga sa' ma'wẽrrajne'nga uyna wẽse'jna yuu tyã'snava pta'shya'.
44022016	Sa' ¿quĩjya'rráa tyacue wala jytjẽeyuuqui'ng? Ãchjíi quiitena'va yu'te ya'bautisãyrra Jesucristo's ũusuj jyuca miiyajcy iindy pcal peltunãyni yuucajn jĩnac jycaaj.
44022017	Tyãa e'su' Jerusalenna qui' shawendrra dyuus yatna Dyus yacj puuty we'weya' u'tje', Jesusa' andya's cyte vyaarra,
44022018	na'wẽc we'we: Jerusalenuj dundrráa mcaasej. Tyã'wẽme', indya' macue pta'shteva nwẽese'jmeetyna jĩte',
44022019	na'wẽtj pas: Andy tyã'wẽ judiuwe'sh pcjaacjeni yat-su u'jrra cysũ indyna neewe'wesaty carcelte tyajna vitetyi' cyuupjsatj.
44022020	Sa' indyna neewe'wena selpisáa Esteban eea's pcawuutsteva uynatj ũsu', tyã'wẽ yũuni ewna sũjna. Sa' icjsawe'sh atyjtyi tjengsatj yu' jĩteva,
44022021	Jesusa' na'jĩnac jycaaj: Me'jrráa, andya' jyu'j caajya'vatj judiu ji'jmée vite nasaty pta'shya' jĩc.
44022022	Tyã'wẽ judiu ji'jmée vite nasaty pta'shya' jĩni's wẽse'jrraty, qui' ũusachana na'jĩna sus we'we: —Tyãa pitstjẽ'ja's icjterráa ewna. Peena yu' ĩtyi fi'nzemeena jĩ'ty.
44022023	Tyã'wẽ sus we'wena, tyãawe'sh atyjtyi ẽete wãatajna quiwe's pachrra tyã'wẽy yuuterráa,
44022024	comandante' Pablo's cuartel yatte ca'ga'cjaajrra pechuucuecaacj, tyã'wẽ yũuna cjaawãshi'jrrac pẽjyya'va yu' quĩj yũupa'ga nasa' tyã'wẽ wala ũusachana ajtseteva jiyuya'.
44022025	Nava tundutspcachja', Pablo' na'wẽc we'we cpiitana's: —I'cue'sha' romano nasa's pechujcuete ¿ewmañ? quĩj yuuweteva jiyumey.
44022026	Tyã'wẽ we'wete', cpiitana' na'wẽc pta'shya' u'j comandante's: —Na'wẽ yũuni's mpa'yajcy. Tyã'wẽme', naa pitstjẽ'ja' romano nasa' jĩte',
44022027	comandante' Pablo tashte utyaarra pẽjycu: —Isa indya' ¿romano nasa dyijngá'? jĩna. Atsa' Pablo pasrra': —Tyã'wẽ íitj jĩc.
44022028	Tyajũ' comandante we'werra': —Andya' wala vyu ducjrrarráa romano nasa yuuna pa'tj jĩte', Pablo pasrra': —Andya' upyjíi tyãa yã'tj yu' jĩc.
44022029	Tyajũ' Pablo's pechuucuewa'jsa' cuch yuumée nvijttyi. Atsa' comandante yujva tyã'wẽ romano nasateva jiyurra', wala ũucjcu tyã'wẽ tundpa'ga.
44022030	Judiuwe'sha' quĩj yũupa'gane'ta Pablo's atse' nava tyã'sna jiyu wẽerra, cuscuscjẽ' comandante' jycaacj sacerdote npiitstjẽ'jwe'sh vite' judiu ntjẽ'jsawe'sh jyucaysaty pcjaacjecajn. Tyã'wẽ yũurrac cadenaty cjijmbrra tyãawe'sh tashte tyaj Pablo's.
44023001	Pablo' sacerdote npiitstjẽ'jwe'sh vite' judiu ntjẽ'jsawe'sh pcjaacjesaty tjengrra', na'wẽc we'we: —Yacjtjẽ'jwe'sh, andya' ãchpcach Dyus dyi'pte jypumbatj sũjwa'j yu'sa' ji'pjmeetj jĩte',
44023002	sacerdote npiitstjẽ'j Ananiasa' Pablo yuwega petya caacj pucate ij ũssaty.
44023003	Atsa' Pablo' na'wẽc we'we: —Ãaterráa ew we'werra' ũuste yu' ewmée yaacypa'ga indya's Dyus castigaĩna. Indya' ley jycaajnirrá's cytey yuusatj ¿sũju'ngá'? Tyã'wẽrra' ¿quĩjya'nga andya's petyacaja'? Leya' tyã'wẽ jycaaja'tsme' jĩte',
44023004	cyte ũssa' na'wẽty we'we: —Dyusna selpisáa sacerdote npiitstjẽ'ja's tyã'wẽ wẽeshuwa'j ji'pjmeeng jĩte',
44023005	Pablo' pasrra': —Dyusna selpisáa sacerdote npiitstjẽ'jna sũju'tsme'ntca. Jiivatsa', tyã'wẽ paswa'jmeene'tca yu'. Tyã'wẽ yuucajmeníic Dyus libruteva na'wẽ pta'shi': Iindy chjambte jycaajsa's juuna' we'wenu jĩ'c naa pa'ga.
44023006	Tyajũ' cyte pcjaacjesawe'sha' saduceo vite' fariseowe'sh tyãawe'shteva jiyurra', Pablo' na'wẽc sus we'we: —Yacjtjẽ'jwe'sh, andya' fariseo ji'j, fariseo íirráatj. Uusaawe'sha' qui' ĩtyĩ yuuwa'jsa yujta' sũjna yaacysatj. Tyãa pa'ga yuurráa andya's ewmeesa' jĩna ũsta'.
44023007	Tyã'wẽ we'wete', fariseo vite' saduceowe'sh yacj tyãawe'sh pwe'sh juuna' we'werra puuty tyuteety.
44023008	(Saduceowe'sha' uusaawe'sha' qui' ĩtyi yuutyna sũju'tsmeeta', sa' uute' nasaa ũus vite' angeleswe'sh tyã'wẽsa ũstyna sũju'tsvameeta', naapcachja' fariseowe'sha' tyã'wẽsa jyuca ũstyna sũju'ty, tyãasaty puuty tyutee.)
44023009	Tyã'wẽ yũurra tyãawe'sh pwe'sh wala sustyi ũuscha we'wena. Atsa' fariseowe'sh ju'ngusa ley caapiya'jsawe'sh maaíi yu' quiiterra na'wẽty we'we: —Naa pitstjẽ'ja' ewmée yũusame'. Meerra' Dyus angel vá' yu', meerra' uusáa ũus vá' tyã'wẽ vyaa, nava jiimeerra' cuch we'wemeeyuga. Tyã'wẽme', jiimeerra' Dyusa's váa atsewe'wesa yu'nja'w jĩ'ty.
44023010	Seena' ũusachana suste', comandante' Pablo's icjeváatyna sũjna ũucjrra soldauty yuucaajrra, Pablo's cutyi'cjaacj pcjaacjesa cshavyu cuartel yatnay jyũna u'cjan.
44023011	Tyãa custe', Jesucristo' Pablo's vyaarra na'wẽc we'we: —Pablo, ũucjnu. Ay Jerusalente na'wẽng we'we andyna pta'shna, tyã'wẽy we'wewa'j ji'pjngu Romateva jĩc.
44023012	Cuscuscjẽ' judiuwe'sh maaíi yu' Pablo's icj wẽesa na'wẽty puuty we'we: Pablo's icjmeerra yu' quĩj yujva ũ'me'nja'w jĩna.
44023013	Tyã'wẽ Pablo's icjmeerra yu' quĩj yujva ũ'ya'mée puuty we'wesa' cuarenta pitstjẽ'j jytjaacuety yu'.
44023014	Tyã'wẽ yũuwa'ja's puuty we'werraty u'j sacerdote npiitstjẽ'j vite' judiu ntjẽ'jsawe'sh tashna na'jĩna pta'shya': —Cue'sha' Pablo's icjmeerra yu' quĩj yujva ũ'me'nja'w jĩnatja'w puuty we'we Dyus dyi'pte.
44023015	Atsa' ãchja' i'cue'sh ntjẽ'jsawe'sh jyuca pcjaacjerra mpẽjywe comandante's: Cuscusa' Pablo's mcaaj cue'sh tashte, tyajy yuwe's jwee ew paapẽjy ya'vatja'w jĩna. Naapcachja' cue'sha' ayte pa'jmeyna icjya' dyi'tje yupu'nja'w jĩ'ty.
44023016	Tyã'wẽ puuty we'wetste Pablo npe'sh nchi'c jiyurra', Pablo's pta'shya' u'cj cuartel yatna.
44023017	Atsa' Pablo' jiyurra', teech cpiitana's pa'yarra na'wẽc we'we: —Naa luucha's meen pe'jna me'j comandante tashna, tyãa yacj puuty we'wewa'j ji'pja' jĩte',
44023018	cpiitana' luucha's pe'jrra comandante tashte cũjrra pta'shcu: —Carcelte ũssa Pablo' andya's pa'yarra naa luucha's pe'jna caacj, ayte indy yacj puuty we'wewa'j ji'pja' jĩte',
44023019	comandante' luucha's cusete pu'quisna u'jrra paatste pẽjycu: —¿Quĩjnga we'we wẽje'? jĩte',
44023020	luucha' pta'shcu: —Judiuwe'sha' na'wẽty puuty we'we: Cuscusa' indya's pẽyi'nja'w Pablo's caacjan, judiu ntjẽ'jsawe'sh tashna yuuwe's jwee ew pẽjyya'vatja'w jĩrra.
44023021	Nava tyã'wẽ dyijna sũjrra Pablo's caajmeene'nga. Tyã'wẽme', pitstjẽ'j cuarenta jytjaacuesa Pablo's icjmeerra yu' quĩj yujva ũ'me'nja'w jĩna Dyus dyi'pte puuty we'werra dyi'tje yupna ũsta'. Sa' indy ma'jĩteva tyã'srráan ũytjasna ũsta' jĩte',
44023022	comandante' luucha's na'jĩna we'werrac caaj: —Comandante's pta'shtju jĩna quim yujnava pta'shmeene'nga jĩrra.
44023023	Tyajũ' comandante' e'nz cpiitantyi pa'yarra Cesarea chjambna u'jya' pjeu'cjaacj. Doscientos soldau chindarráa u'juetyna, jimbatewe'sh setenta, vite' lansa ji'pjsa doscientos, sa' ayjyu casejetyna cus las nuevete.
44023024	Sa' tyã'wẽy Pablo a'jwa'j jimbava pjeu'cjaacj, ne'jue'sh Felix tashte icjmée ew ducjcajn.
44023025	Tyãawe'sh yacj carta caacj na'wẽ fi'jrra:
44023026	Claudio Lisias fi'jatstju ne'jue'sh Felixa's wechana.
44023027	Naa pitstjẽ'ja's judiuwe'sha' carcelte tyajrra icjya'vaty yu'. Nava romano nasateva jiyurra', andya' soldau yacj u'jrra nwe'wetj.
44023028	¿Quĩj yũupa'gaqui'ty tyã'wẽ atse'? sũjrra jyũna u'tj judiuwe'sh ntjẽ'jsawe'sh tashna.
44023029	Atsa' tyãawe'sh ley pa'garráata tyã'wẽ atse', nava icjya' yu' ãjawa'jmeec yu' sa' carcelte tyajya'va ãjawa'jme'.
44023030	Nava Pablo's icjya' yuurráa jĩna puuty we'werra yupna ũsta' jĩni's jiyutj. Tyãasa iindy tashte cajatstju. Pablo's atsesatyva we'wetj quĩj yũupa'gane'cue atse' nava ne'jue'sh tashte u'jrra puuty we'wene'cue jĩtj. Tyã'wẽrráatj indya's pta'shi' jĩnac fi'j.
44023031	Tyajũ' soldauwe'shtyi tyã'wẽ jycaajyã'tje', Pablo's pe'jna'va cusrráa u'jty Antípatris chjambna.
44023032	Cuscuscjẽ' soldau chindarráa u'jsa' qui' shawendtyi cuartel yatna, naapcachja' jimbatewe'sha' u'jty Pablo yacj.
44023033	Cesarea chjambte pa'jrra', carta's ũsna'va Pablonava ducjtyi ne'jue'sha's.
44023034	Tyajũ' ne'jue'sha' carta's lẽeyrra' pẽjycu Pablo's: ¿Majũwe'shnga? jĩna. Sa' Ciliciajũwe'shteva jiyurra',
44023035	na'wẽc we'we: —Iindy yuuwe's jiyu'nja indyna atsesawe'sh pãatyjĩ'cjya' pa'tje jĩc. Tyajũ' Pablo's Herodes tyaajni yatte cyuupjcu tjengwa'jsa tyajrra.
44024001	Tajts ente' sacerdote npiitstjẽ'j Ananiasa' pa'cj Cesarea chjambte judiu ntjẽ'jsawe'sh yã'jrra, sa' teech yuwee pu'chsa Tértulo yaasesa'scu pe'jrra pa'j. Tyãawe'sha' utyaaty ne'jue'sh tashte Pablo' ewmeesa' jĩna pãatyjĩ'cjya'.
44024002	Tyajũ' Pablo's nuycũjte', Tértulo' Felixa's pta'shcu: —Wech u'pu'nga, ne'jue'sh. Iindy jycaajnite, mteeva wẽt fi'nzena ũstja'w.
44024003	Mteeva tyã'wẽrrarráa wẽt fi'nzena ũstja'w, Felix indy tyã'wẽ ew yũupa'ga. Tyãasatja'w wala wechá'.
44024004	Nava indya's jwee yu' en caavitu'jya'vameetj, dundte meen mwẽese'j cue'sh we'weni's.
44024005	Naa pitstjẽ'ja' iiméj seena' ewmeesateva cue'sha' cpajcytja'w. Maa quiwesuva jyuca judiuwe'shtyi tyujndena puii quiisna ũsa'. Sa' tyãaíi Nasaretjuwe'sha's nwẽese'jsa npiitstjẽ'ja'.
44024006	Dyuus yatte yujva nasa pcalsaty ca'ga'jya'vac yu' canzh vitna. Tyãa pa'ga cue'sha' tundtja'w, cue'sh ley ma'wẽ jycaatje' cytey yuuya'.
44024007	Nava comandante Lisias cue'sh yacj ja'nda wala juuna' cũjrra cusa'cj,
44024008	sa' atsesawe'sha' ne'jue'sh tashte pãatyjĩ'cjya' u'juetyna jĩnac jycaaj. Cue'sh we'weni' ĩshiinimée jyuca isateva jiyuya' indy yuu mpẽjy naa pitstjẽ'ja's jĩnac we'we.
44024009	Tyajũ' judiuwe'sh cyte ij ũssava tyã' jyuca isasa yuja' jĩna we'wete',
44024010	ne'jue'sha' cuseju pta'shcu Pablo's we'wecajn. Atsa' Pablo' na'wẽc we'we: —Andya' jiitj indya' wala cuj añu yã'j cue'sh quiwete jycaajna ũsngu. Tyãa pa'ga andya' iindy dyi'pte ũucjmée pasya'vatj andy ma'wẽsarrava.
44024011	Indy yuu mpaapẽjy tyãawe'sh we'weni' isa dyijteva jiyuya'. Dyusa's Jerusalente neewe'weya' andy pa'jni doce enrráa yuutsa'.
44024012	Andya' tyãa doce ensu' dyuus yatte nasaty caapui'jna judiuwe'sh pcjaacjeni yat-su chjambte msuu yujva tyã'wẽ yũuna ũsu'tsmeetj.
44024013	Atsa' ewmée yũunisa' naata' jĩna ãate caavya'ja'jya' yu' quim yujva ãjameetyna naa nasa'.
44024014	Nava ãatetj pta'shi' Dyus tashte pa'jwa'j dyi'ja's ãchj u'se caajiyu'jnisa' ĩshiinisa' jĩ'ty tyã'snatj nwẽese'je' cue'sh yatsgawe'shtyi jype'jsa Dyusa's selpiina. Sa' tyã'wẽ Dyus jycaajni leyte fi'jni vite' Dyus yuwe pta'shsawe'sh fi'jnity jyucatj cytey nwẽese'je'.
44024015	Tyãawe'shva ma'wẽne'ta Dyusa's nwẽese'jna yaaqui' tyã'wẽyrráatj andyva nwẽese'jna yaaqui'. Uusaawe'sha' qui' ĩtyi yuutyna ewsa ma'ty yuu meerra' ewmeesa ma'ty yuu nava ja'ndarraj sũjnatj yaaqui'.
44024016	Tyãasatj Dyus dyi'pte vite' pitstjẽ'jwe'sh dyi'pteva yuuwemée fi'nzewa'ja's pa'pchu'.
44024017	Andya' vite quiwesu manz añu pecũjna u'jurra', andy quiwen u'tj judiuwe'shtyi vyu peesya' caajnity ducjna Dyus ofrenda'sva ũsya'.
44024018	Andya' tyã'wẽ yũuna ley jycaajni'sva qui'sna jyã'jrra dyuus yatte ũspcachja', judiuwe'sh Asia quiwejuwe'sh pa'jrra dyuus yatte uytyi. Nava nasaty quĩj yujva caapui'jna ũsu'tsmeetj.
44024019	Tyã'wẽ uysaawe'sh ayte pãatyjĩ'cjya' yuuwa'j ji'pjta', andy ewmée yũuna ũsteva uyrra'.
44024020	Meerra' comandante pcjacjte judiu ntjẽ'jsawe'sh vite' sacerdote npiitstjẽ'jwe'sh cyte ũssa i'cue'shrráava andy ewmée yũuni's uyvá'cue na' mpeeta'shwe.
44024021	Andya' cyte ũsrra', Uusaawe'sha' qui' ĩtyi yuutyna jĩnarráatj we'we tyã'sna vá'cue ewméec yuu sũju'cy jĩc.
44024022	Felixa's ew yã'cj pta'shni yu', tyãasac tyã'wẽrráa wẽse'jrrarráa: —Comandante Lisias pa'tje, tyãa yuwe's pjeu'ju'nja jĩrra nvijt.
44024023	Tyajũ' Felixa' cpiitana's jycaacj: —Pablo's tyjweetenu. Nava jwee jytjaacue juuna' yũumée miipe'j, sa' tyajy namicuwe'sh yacj puuty we'wewa'ja'sva mes jĩc.
44024024	Manz en scjẽwniite', Felixa' tyajy nyu Drusila yacj qui' cũjrra Pablo's pa'ya caacj, Jesucristo pta'shni's we'wecajn. Tyãa u'ya' judiuc yu'.
44024025	Atsa' Pablo' pta'shcu Dyus dyi'pte ew fi'nzewa'ja', sa' peecy cacue's ewmée yũuna jype'jwa'jme'. Tyã'wẽme', nmej ente' Dyusa' castigaĩna jĩna we'wete', Felixa' wala ũucjrra na'wẽc we'we: —Ãchjíi yu' tyã'wẽrráa mpeeta'sh. Vite ente andy en ji'pjurra qui' pa'ya'nja jĩc.
44024026	Pablo' vyu ducje'nja tyjwetecajn jĩváana sũjrrac tyã'wẽ manz usva pa'ya Felixa' tyãa yacj puuty we'weya'.
44024027	Tyã'wẽ e'nz añupcach Pablo's carcelte jype'jna ũsrrarráa Felixa' ne'jue'sh casejc, atsa' vite ne'jue'sh Porcio Festoc u'ca. Nava Felixa' judiuwe'sh yaatseni fi'nze wẽemeerra, Pablo's carcelte nvijtcu.
44025001	Tyajũ' Festo' Cesarea chjambte ne'jue'sh u'carra', tecj ente' Jerusalenna u'cj.
44025002	Cyte' sacerdote npiitstjẽ'jwe'sh vite' judiu jytujtjesawe'sha' utyaaty Pablo' ewmeesa' jĩna pãatyjĩ'cjya'.
44025003	Sa' Pablo's pe'jya' mcaaj Jerusalenna yuucajn jĩnaty pẽjy. Tyãawe'sh yu' dyi'tje icjya' sũjrraty tyã'wẽ pẽjy.
44025004	Nava Festo pasrra': —Pablo' Cesareate preesu ũsa'. Atsa' manz enterráa andya' tyãa chjambnaíi u'juetstju.
44025005	Tyãasatj na'jĩ': Tyãa pitstjẽ'j ewmée yũuni's pãatyjĩ'cjwa'j ji'pjrra', i'cue'sh jytujtjesawe'sha' andy yacj yuwetyna Cesarea chjambna jĩc.
44025006	Festo' Jerusalente ocho en jytjaacue ũsrrarráa qui' shawendcu Cesarea chjambna. Sa' cuscuscjẽ' yuwe paapẽyni yatte u'carra cachna'va, Pablo's yuucaacj.
44025007	Sa' cũjutspcachja', judiuwe'sh Jerusalenuj pa'jsava utyaaty quĩjteva seena' ewmeesa' jĩna pãatyjĩ'cjna. Nava isasa yuja' jĩna ãate caavya'ja'jya' yu' ãjameeta'.
44025008	Tyajũ' Pablo' na'wẽc pas: —Andya' quĩjte yujva yuuwemeetj. Judiuwe'sh ley, Dyus yatna, Romate jycaajsa Cesar maate yujva yuuwemeetj jĩte',
44025009	Festo' judiuwe'sh yacj ewte neeyũu wẽerra na'wẽc pẽjy Pablo's: —¿Jerusalenna u'jwẽenga' iindy yuwe's cyte pjeu'cjan? jĩte',
44025010	Pablo pasrra': —Andy yuwe's pjeu'jwa'jsa tashte yã'j ũstju, Cesar qui'pni iindy tashte. Andya' judiuwe'sh yacj quĩjte yujva yuuwemeeteva indya' ew jiing.
44025011	Meerra' andy uuwa'tje ãjváane'tca yuuwe yuu atsa' tyã'wẽte yu' uuwa'ja's wa'lme'nja. Nava pãatyjĩ'cjnisa quĩj yujva isameete yu', quim yujva pãatyjĩ'cjsa cusete andya's ducjya' ãjameena. Wejyva Cesar paapẽyni wejy ewna jĩte',
44025012	Festo' vite npiitstjẽ'jwe'sh yacj puuty we'werra', na'wẽc pta'sh Pablo's: —Cesar paapẽyni wejy ewna jĩ'ng na' tyajy tashte pa'j u'juene'nga jĩc.
44025013	Tyajũ' manz en scjẽwniite', jycaajsa Agripa vite' Berenice yacj Cesarea chjambte pa'jty Festo's wechaya'.
44025014	Cyte cuj entyi ũsu', atsa' Festo' jycaajsa's pta'shcu Pablo yuwe's: —Ayte teech pitstjẽ'j preesu ũsa', Felix nviitni.
44025015	Andy Jerusalente ũste', sacerdote npiitstjẽ'jwe'sh vite' judiu ntjẽ'jsawe'sh pãatyjĩ'cjtyi tyãa pitstjẽ'ja's ewmeete nviitcajn.
44025016	Atsa' andya' pta'shtju: Romanowe'sh leya' maa yujnava icj caja'tsme', pãatyjĩ'cjsa yuuwesa yacj caapdyi'pu'jrra quim yuuweteva jiyumey yu'.
44025017	Tyajíi andya' jytjẽeyuumée pãatyjĩ'cjsawe'sh pa'jatspcachja', cuscuscjẽ' yuwe paapẽyni yatte u'cana'va tyãa pitstjẽ'ja's yuucaatj.
44025018	Sa' ¿quĩj yũupa'ga yuuwecy? sũjna ũytjasnatj u'pu', nava pãatyjĩ'cjya' utyasaawe'sha' ma'wẽ yujva ewmeete nvijt-ya' ãjawa'jmeesarráanaty we'we.
44025019	Tyãa pitstjẽ'ja's atsesawe'sha' tyãawe'sh Dyusa's neewe'wena fi'nzeni vite' teech pitstjẽ'j Jesus yaasesa uurrava qui' ĩtyi yuuc jĩna Pablo pta'shni'srráaty we'we.
44025020	Tyãa yuwe's andya' ma'wẽ pjeu'jya'va ãjameerra', Pablo's pẽjytju: ¿Jerusalenna u'j wẽenga' cyte iindy yuwe's pjeu'cjan? jĩna.
44025021	Nava tyãa we'werra': Cesar paapẽyni wejy ewna jĩc, atsa' tyã'wẽ yã'tje', aytee preesu ũsune'nga Cesar tashte andy caajpcach jĩnatj we'we.
44025022	Tyajũ' Agripa' na'wẽc we'we Festo's: —Tyã'wẽyã'tje', wẽse'je'nja tyãa pitstjẽ'j we'weni's jĩte', Festo pasrra': —Cuscusíi wẽse'jene'nga jĩc.
44025023	Cuscuscjẽ' jycaajsa Agripa vite' Berenice vite' soldau npiitstjẽ'jwe'sh vite' chjambte jytujtjesa tyãawe'sh yacj seena' zhichcue susna u'cana cũjty Festo u'pnite. Naapcachja' Pablo's yuu caajrra',
44025024	Festo' na'wẽc we'we: —Jycaajsa Agripa vite' ayte pcjaacjena cue'sh yacj ũssawe'sh cshavyte tyajatstju naa pitstjẽ'ja's. Judiuwe'sh maanzcuẽesava naa pitstjẽ'ja's atsewe'we'ty Jerusalente vite' ayteva, sa' icjterráa ewna jĩna nestyi yu'.
44025025	Nava tyã'wẽ icjcajnva quĩjteva yuuwemeena'c tjengu'. Nava tyãaíic Cesar paapẽyni wejy ewna jĩ'. Atsa' tyajy tashna caja'nja sũju'tj.
44025026	Nava quĩjte yuuweteva tyã'sna pta'shna jycaajsa's fi'jwa'j yu' uymeetj. Tyãasa ãchja' jycaajsa Agripa iindy tashte tyajatstju, vite' jyucaysa dyi'pte, atsa' indy paapẽjyrra quĩjte yuuweteva cpajcyrra pta'shte andya' etsa's fi'jrra caja'nja.
44025027	Tyã'wẽme', cyulna'c tjengu' preesu caajrrava yuuwe yuuni's pta'shmeete'.
44026001	Tyajũ' Agripa' na'wẽc Pablo's we'we: —Indy quĩj yũuna fi'nzerrava mpeeta'sh jĩte', Pablo' cuse's quiisrra na'wẽc pta'sh:
44026002	—Judiuwe'sha' andya's ewmeesa' jĩnaty pãatyjĩ'cje' tyã'sa' jycaajsa Agripa iindy dyi'pte ãate pta'shwa'ja's ji'pjurra' wala wecha'tj.
44026003	Indya' jyuca ew jiing cue'sh judiu ji'j fi'nzeni vite' na'wẽ fiyfiyrraj yajcyrra puuty we'we'tja'w tyã'sna. Tyãasa wejy wa'lmée mwẽese'j.
44026004	Andy le'chcuẽjũjy ma'wẽne'tca fi'nze andy quiwete vite' Jerusalente tyã'sa' judiuwe'sh jyucaysa jiita'.
44026005	Fariseowe'sha' seena' juuna' jycaaja'ty Dyus leya's jyuca cytey yuucajn andya' tyãatewe'shtju yu' pitstacytey, atsa' tyãawe'sha' jiita' na' tyã'sa' pta'shya' ãjatyna wa'lmeerra yu'.
44026006	Dyusa' cue'sh yatsgawe'sh yacj puuty we'werra uusaawe'shtyi qui' ĩtyĩ vit-ya' neeyũuc tyã'sa' cytey yuuna sũjnatj fi'nze', naa pa'ga yuurráaty paapẽjyya' ayte nuypa'j.
44026007	Jycaajsa Agripa mjiyu: Israelwe'sh docesate ji'j jyucaysaty qui' ĩtyi yuuwa'ja's ũytjasu', tyãasaty een isa pety cus Dyusa's selpi'. Tyã'wẽ yũuwa'ja's ũytjaspa'ga yuurráaty judiuwe'sh andya's ewmeesa' jĩrra atse'.
44026008	Dyusa' tyã'wẽ uusaawe'shtyi ĩtyi vituna ¿sũju'tsmeecue' vacy i'cue'shva?
44026009	Andya' nyafíia' Jesus Nasaretjuwe'sha's ajtserra quĩjva yu'nja sũjrra,
44026010	Jerusalente sacerdote npiitstjẽ'jwe'sh jycaatje', Jesus caapiya'jni's nwẽese'jsawe'sh maanzcuẽesatyva carcelte tyajtj. Sa' icjetste uyrra', ew yuj yuutsta' sũjnatj fi'nze'.
44026011	Maanzcuẽe usva iipcyuutj, Jesus yase's atsewe'wecajn. Msuuva judiuwe'sh pcjaacjeni yat-su tyã'wẽrrarráatj yuu. Sa' seena' pyũuscue yuute', vite quiwesuva u'tj, tyã'wẽy ajtserra pcyuuya'.
44026012	Tyã'wẽ yũuya' sũjrra, Damasco dyi'j u'juetstju yu', sacerdote npiitstjẽ'jwe'sh caajni.
44026013	Nava jycaajsa mwẽese'j: dyi'tje u'juetste ẽepyãj yuutspcachja', secte jytjaacue eena'sa ẽejũ cweetjcu andy vite' pi'cyna yuusáa jyucaysaty.
44026014	Tyajũ' jyucaysa wetetja'w, naapcachja' andya' wẽse'tj hebreo yuweju na'wẽ we'weni's: Saulo, Saulo, ¿quĩjya'nga andya's ajtserra pcyuuya' pacué'? Indya' peequíirráa ya'cpã'yuuwa'ja's pacuena ũsngu jĩte',
44026015	pẽjytju: ¿Indya' quimnga? jĩte', pta'shcu: Andya' Jesustju, indy na'wẽ ajtserra pcyuuya' pacue'ng tyãatj.
44026016	Nava ãchja' mquiite. Ãchj na'wẽ vyaatj sa' vite enteva vya'nja, atsa' tyã'wẽc vyaa jĩna mteeva pta'shya' u'juene'nga andyna selpiina.
44026017	Indya's nwe'we'nja judiuwe'sh cuseju, sa' judiu ji'jmée vite nasa quiwesu cajatstju cysũva nwe'we'nja.
44026018	Tyãawe'sh tashsu cajatstju, atsa' indya' tyãawe'sh yafytyi pjaandene'nga, peena yu' chji'ndyte fi'nzemée eena'sa's uycajn, sa' echtjẽ'j cusete fi'nzemée Dyus yacj fi'nzecajn. Andya's jypa'gasa' tyãawe'sh pcaltyi peltunãyni neeyũurra cielute ũswa'ja's jypa'gatyna Dyus tyjityjnisawe'sh yacj ja'ndarraj jĩc andya's.
44026019	Agripa, indya'stju pta'shi': Tyã'wẽ vyaarra we'weni's wa'lmée cytey nwẽese'jrra
44026020	Damascote ũssawe'sh cjuẽ'ytyi pta'shtju Dyus yuwe's, e'su' Jerusalente, vite' Judea quiwesu jyuca. Sa' judiu ji'jmée vite nasatyva pi'cytju, pcaltyi nvijtrra Dyusa's pacuerra ew yũuna mfi'nzewe jĩna.
44026021	Tyã'wẽ yũupa'gaty judiuwe'sha' dyuus yatte andya's tundrra icj wẽe.
44026022	Nava Dyus pu'chte', ãchpcach Dyus yuwe's le'chcue yujva jypumbameetj pta'shna fi'nze' jytujtjesa ma'ty yuu ma'wẽsatyva jyucaysaty. Sa' Dyus yuwe pta'shsawe'sh vite' Moises pta'shni tyãaju bagachte yujva fiy yu' pta'shi'tsmeetj.
44026023	Tyãawe'sha' na'wẽty pta'sh: Dyus tashuj yuusa Cristo' wala pytjaa yuurra uurrava qui' tyãa cjuẽ'y ĩtyĩ yuuna, sa' eena'te fi'nzewa'ja's pta'shina cue'sh ji'jty tyã'wẽy vite quiweju nasatyva jĩnaty pta'sh. Tyã'wẽyrráatj andyva pta'shi'.
44026024	Pablo tyã'wẽ we'wete', Festo' na'jĩnac sus we'we: —Pablo, luucu yuuning. Jwee wala piyarrane'nga tyã'wẽ luucu yuu jĩte',
44026025	Pablo pasrra': —Ne'jue'sh Festo indya' mjiyu: Andya' luucumeerra íitj ũus yajcyrra jypumbamée isasarráana pta'shi'.
44026026	Tyãa yuwe's jycaajsa Agripa ayte u'pa' tyãava ew jiia'. Tyãa pa'gatj andya' tjaamemée pta'shi' tyajy dyi'pte. Naa yuwe' paatste sũtjrra we'wenisame'. Tyãa pa'ga jycaajsava tyãa yuwe's ew jiina sũju'tj.
44026027	¿Dyus yuwe pta'shsawe'sh we'weni's ew jiiyujmeengá' vacy, jycaajsa Agripa? Indya' jiiyujne'nga sũju'tj jĩte',
44026028	Agripa' na'wẽc we'we: —Andya's Cristo ju'ngu vit-ya' le'chcuẽeng pejíi jĩte',
44026029	Pablo we'werra': —Le'chcuẽe ma'c pejíi meerra' wala ma'c pejíi nava indyrráamée, ayte ãchj wẽse'jna ũsta' tyãawe'sh jyucaysatycu Cristo ju'ngu yuu jytjãasu' Dyusa', andyva ma'wẽtca Cristo ju'ngu yuu tyã'wẽy, nava cadenaju tundnimée.
44026030	Pablo tyã'wẽ we'wete', jyucaysa quiitety, jycaajsa, ne'jue'sh, Berenice cyte ij pa'jsa jyuca.
44026031	Sa' fiity tyuteena u'j, na'jĩna puuty we'weya' tyãawe'sh pwe'sh: —Naa pitstjẽ'ja' quĩj yujva yuuwemeesa' icjcajn yuuva. Sa' carcelterráa yujva ũswa'j ji'pjme' jĩrra',
44026032	Agripa' na'wẽc we'we Festo's: —Tyã'wẽ tyãaíi Cesar paapẽyni wejy ewna jĩmeevatsa', naa pitstjẽ'ja's tyjweteya' ewna jĩc.
44027001	Italia quiwen cue'shtyi caajya' puuty we'weyã'jrra', Pablo vite preesu yã'jrra ducjtyi Batallón Augusto yaasesate cpiitan Julio cusete.
44027002	Tyajũ' Adramitio chjambte barco Asia quiwen u'jsate cjẽetja'w, atsa' Aristarcova yuwe'c, Macedonia quiwete Tesalónica chjambtewe'sh.
44027003	Cuscuscjẽ' Sidón chjambte pa'tja'w. Atsa' cpiitan Julio' Pablo's namicu yat-suc pa'jya' caaj tyãawe'sh sã'jĩcajn. Tyãa cpiitana' Pablo yacj wala ewsa yu'c, tyãasac tyã'wẽ yũu.
44027004	Sidón chjambuj casejrra', Chipre quiwe's jembu ju'ngutja'w nvijtna cjẽw, wejya yuppa'ga.
44027005	Tyajũ' Cilicia Panfilia quiwesu utya scjẽwna u'jrra, Lisia quiwete Mira chjambtetja'w pa'j.
44027006	Cytea' soldau cpiitana' teech barco Alejandriajuwe'sh Italia quiwen u'jsa'scu uy. Sa' cue'shtyi cytec caateca'j tyajũ qui' u'jya'.
44027007	Nava tyã'wẽ wejya yupna ũste', wala cuj en tuundcuẽrraj u'jrra, wala tjẽy pa'tja'w Gnido chjamb dyi'pte. Tyajũ u'jrra', Salmon quiwee dyi'psutja'w scjẽw, Creta quiwesu ta'nguna.
44027008	Sa' tyãa quiwe pucasu wala tjẽy u'jrra, teech ajte pa'tja'w Buenos Puertos yaasesate. Tyã' Lasea chjamb utyatec neeyũ'.
44027009	Tyã'wẽ tjẽy u'jrra wala en iviitpa'ga, nus pa'jwa'j en utyaac ĩcjte u'jwa'j seena' ũucjũucjsa. Tyãa pa'gac Pablo' yu'cypej
44027010	na'jĩna: —Jyucaysa mwẽese'jwe, cue'sh u'jwa'ja' wala ũucjũucja'. Barco pety carga vituna, atsa' cue'shva uuwa'ja's ji'pjuvá'nja'w.
44027011	Tyã'jĩteva, soldau cpiitana' Pablo's nwẽese'jmée barco namu vite' barco tjengsawe'sh we'wenirrá'scu nwẽese'j.
44027012	Cyte chjamba' nus ente ũswa'j ewmeec yu'. Tyãa pa'gaty jyucaysa u'jya' yajcy Creta quiwete Fenice chjambte pa'jrra nus ena's cyte yu'scjẽwya' sũjrra, Fenice chjambte' nus ente ũswa'j ũucjũucj meec yu' naa pa'ga.
44027013	Buenos Puertos yaasesajũ casejetste yu', wejcuẽrráac wejyana ũsu', atsa' Fenice chjambte pa'jya' ãjavá'nja'w sũjrra u'jty Creta quiwe pucasu tuundcuẽrraj.
44027014	Nava wejcuẽ u'juetspcachja', wejyaa wala cue'sh u'jwa'j dyi'puj sẽjrra barco's yupcu.
44027015	Sa' tyajũyã'ja' ma'wẽva jyũna u'cj. Atsa' barco's caajya' ãjameeyã'jrra', cuch yuumeetja'w wejya ma'wẽva jyũna u'cjan.
44027016	Ĩcj pyãjte quiwe le'chcuẽsa Clauda yaasesa e'ssutja'w scjẽw, cysũa' wejya tyacue chjãchjameec ũs yu'. Atsa' barco le'chcuẽ jyũrra u'jnisa's wala tjẽyrráava caateca'jya' ãjãtja'w barco walate.
44027017	Tyajũ' barco wala's lasu walaju pyãjũjy tundtja'w suweecajmen. Sa' tyity wala Sirte yaasesate váa watsuya' u'juena sũjna ũucjrra, ẽete tela wala's spajcytyi wejya ma'wẽva barco's jyũna u'cjan.
44027018	Tyã'wẽ wejya seena' chjãchja ũste', cuscuscjẽ' carga's ĩcjcjẽ pũshya' tacjtyi.
44027019	Atsa' tecj en yuutste', cue'shíiva ĩcjcjẽ pũshya' pu'chtja'w barco ẽseecajn.
44027020	Tyã'wẽ wejya seena' yuuna ũste', sec, estrella, quĩj yujva vyaameeta' maanzcuẽe enva. Atsa' cue'sh yuuva ĩtyĩ yuume'nja'w sũjwa'ja'srráatja'w ji'pju'.
44027021	Tyã'wẽ maanzcuẽe en quĩj yujva ũ'mée yujna ũssaty Pablo' na'wẽc we'we: —I'cue'sha' andy we'weni's nwẽese'jrra Creta quiwejũ casejmeevatsa', na'wẽ ñus cnayna iviituwa'jmeene'tca'w yu'.
44027022	Nava ãchja' ũucjnuwe. Ayte u'jsa quim yujva uumeetyna, macue barco yu' suweerra vituteva.
44027023	Andya' Dyusna selpisaatj, atsa' ãchj cus Dyus angel vyaarra
44027024	na'wẽc we'we: Pablo, ũucjnu. Indya' Romate jycaajsa tashte utyaawa'j ji'pjngu, atsa' tyãa pa'ga Dyusa' nwe'weya'va' ay barcote u'jsa jyucaysaty jĩc.
44027025	Tyãa pa'ga i'cue'sha' ũucjmée chjãchja miiyajcywe. Andya' Dyusrráanatj yaaqui', angel we'weni' cytey yuuna sũjna.
44027026	Sa' ĩcj pyãjte quiwe le'chcuẽsate nviitni yu'nja'w jĩc Pablo'.
44027027	Adria ĩcjte wejya jyũna u'jni e'nz qui'su ãjatste', tyãa cuspyãj yuutspcachja', barcote tjengsawe'sha' quiwe utyasu u'juetsrraty jiyu.
44027028	Sa' macjue ĩcj dyiiteva jiyuya' isaty, atsa' treinta y seis metrorráac dyii yu'. Tyajũ' yats yatste u'jrra qui' isaty, atsa' cytea' veintisiete metrorráac dyii yu'.
44027029	Tyajũ' peñate váa iica'nja'w sũjna ũucjrra, barco's neewewa'jsa pajnz tsam walaty ĩcjcjẽ acj barco e'scjẽ, wejya jyũna u'cjamen. Sa' wala ũucjna ũytjastyi cjijcypcach.
44027030	Naapcachja' barcote tjengsawe'sha' barco yatscjẽ vite tsam walaty ĩcjcjẽ acjetstja'w jĩnarráa barco le'chcuẽ's ĩcjcjẽ spaaquitstyi yu', tyãate cjẽerra casejna u'j wẽerra.
44027031	Nava Pablo' pta'shcu soldau cpiitan vite' soldauwe'shtyi: —Naawe'sha' barcojũ casejna u'tje', i'cue'sha' ĩtyi yuumeene'cue jĩte',
44027032	soldauwe'sha' barco le'chcuẽ tundni lasuty spẽ'tjrra ĩcjcjẽ wãatajty barco le'chcuẽ's.
44027033	Tyajũ' Pablo' cusíitey neewe'wec jyucaysaty quĩjrráava ũ'cajn: —I'cue'sh dejmée tyã'wẽy ũ'vamée ũsni e'nz qui'su yã'j yuutsa'.
44027034	Atsa' i'cue'shtyi neewe'we'tj quĩjrráava ũ'cajn. Tyã'wẽme', casejya' ya'chjãchjameena. Ãchja' ũucjnuwe. I'cue'sh maa yujva vitumeene'cue.
44027035	Tyã'jĩna'va, Pablo' jyucaysa dyi'pte Dyusa's wecharra pana's ũ'c.
44027036	Tyajũ' jyucaysa wejy ũucjmée tyãawe'shva ũ'ty.
44027037	Barcote u'jsa jyucarraj yu' doscientos setenta y seis nasatja'w yu'.
44027038	Quĩj ũ' wẽerrava tyã'sna ũ'na jyã'jrra', scuutyja's ĩcjcjẽ pũshtja'w barco jweeíirráa ẽseecajn.
44027039	Cjijcyna jyã'jnite', barcote tjengsawe'sha' jiyumeeta' maa quiwete pa'jrrava. Nava ĩcj pucasu quiwe ucuesa u'pte uyrra', cyte nuypa'jya' ãjãvá'nja'w sũjrra cytety u'jya' yajcy.
44027040	Sa' tsam wala ĩcj dyiicjẽ acjnisa lasuty spẽ'tjna'va, tela's ẽete qui' quiisrra, barco's tuundcuẽrraj jyũna u'jty ucuete pa'jya'.
44027041	Nava teech ajte ĩcj jwee yu' dyiimeete yu' seena' chjãchja ucapajcyna ũsu'c cytec cũjya' u'j barco'. Atsa' barco ĩtsja' quiwete watsuna cũjte', ma'wẽ yujva ẽseme', naapcachja' barco e'su yu'tũchjasáa ujcana cũjrra jyuca suwuutscu yu'.
44027042	Tyã'wẽ yuutste', soldauwe'sha' preesuty jyuca icjya'vaty yu', pejndna casejrra iyuwe'shte.
44027043	Nava soldau cpiitana' Pablo's nwe'weya' yajcycu, sa' quiicje'jmeerra na'wẽc jycaaj: —Maava pejndya' jiisa' i'cue'sh cjuẽ'y yatste me'jwe,
44027044	naapcachja' vite' taplasu mcjẽewe, meerrava barco pe'lasu tyã'wẽ yũurra mcaasejwe jĩte', tyã'wẽ yũurra jyucay quiwete pa'tja'w uumée.
44028001	Cyte jyucaysa uumée pa'jrratja'w jiyu tyãa ĩcj pyãjte quiwe' Maltaga yaase yu'.
44028002	Cyte u'psa nasa' cue'shtyi wa'lmée jypa'garra, ipy wala yutjrra cue'shtyi bajchya' pi'cytyi, nus tyã'wẽ wala pa'jna ũspa'ga.
44028003	Tyajũ' Pablo' e'cy ujndy pcjacjrra, ipyte ãshitscu yu', naapcachja' tyãa ipy pyãjũ ul weeswee ũpjna casejrra Pablo cusetec wa'cy.
44028004	Tyã'wẽ Pablo cusete ul wa'cyte', cyte ũssa' na'wẽty we'we tyãawe'sh pwe'sh: —Naa pitstjẽ'ja' nasa icjsana. Macue ĩcjte yu' uumeeteva, Dyusa' ĩtyi u'ju jytjãasmeene' jĩ'ty.
44028005	Atsa' Pablo' cuse's yajtarra ula's ipycjẽ acjcu, nava tyajy cuse yu' quĩjva yuume'.
44028006	Atsa' nasa tjengna ũssa yu' ¿Ma'wẽn uucy? sũjna jyucaysa ũytjasnaty ũsu'. Nava quĩjva yuumeyna wala tyach yuute': —Pablo' nasa icjsamée wejyva Dyusna jĩ'ty.
44028007	Tyãa quiwete teech ne'jue'sh jytujtjesa u'pu'c Publio yaasesa. Tyajy uutjash ja'ndatetca'w pa'j cue'sha', atsa' tyãa pitstjẽ'ja' cue'shtyi wala ew jype'cj tecj enpcach.
44028008	Tyãa ensu' Publio neya' ãtsa'naga ũsu' cacuesecte eerráa uchi'chrra. Atsa' Pablo' tjengya' u'jrra, peequinzerra Dyus yacj puuty we'wete', chjãchjac.
44028009	Tyajũ' tyãa quiwete vite ãtsa'sawe'shva pa'jrra', jyuca catyjirraty neeyũu.
44028010	Tyajũ' cue'shtyi wala peeygãjrra quĩjquĩjva dyi'tje peejini's jyucaty pees, barcote cjẽerra qui' u'jya'vagachja'.
44028011	Malta quiwete tecj a'te ũsrrarráa, Alejandría quiwejuwe'sh barco cyte ũsu'c nus pĩipcach tyãate cjẽerratja'w u'j. Tyãa barco' yatste e'nz dyus ĩtyimeesatycu piisani ji'pju', Castor vite' Polux yase ji'pjsa.
44028012	Tyajũ casejrra', Siracusa chjambte pa'jrra, tecj entja'w ũsu'.
44028013	Tyajũ qui' u'tja'w quiwe pucagarrarráa, sa' Regio chjambtetja'w pa'j. Cuscuscjẽ' e'su wejya sẽjte', tjẽymée u'jya' ãjarra e'nz encjẽ' Puteoli chjambte pa'tja'w.
44028014	Cytea' puuty uytja'w yacjtjẽ'jwe'shtyi, atsa' tyãawe'sha' pi'cytyi tyãawe'sh yatte teech qui'su ũscajn. Tyajũ casejrratja'w Roma chjambna u'j.
44028015	Romate yacjtjẽ'jwe'sha' cue'sh yujteva jii yã'tja yu', sa' teech ajte Tres Tabernas yaasesa utyate teech chjamb ũsu'c Foro de Apio cyteta pu'tjengya' yuwé'. Atsa' Pablo' tyãawe'shtyi uyrra', Dyusa's wala wechana ũuste wẽt wẽtcu yajcy.
44028016	Romate pa'jna'va, soldau cpiitana' vite preesutyi' ducjcu cyte carcelte tjengsa npiitstjẽ'ja's, nava Pablo yu'sa' vite yatte fiic tyaj teech soldau tjengwa'jsa tyajrra.
44028017	Cyte pa'jni tecj en scjẽwniite', Pablo' pa'ya caacj cyte Romate judiu npiitstjẽ'jwe'shtyi. Sa' pcjaacjete', na'wẽc we'we: —Andya' quĩjva ewmée yu' yũumeetj judiuwe'shtyi, sa' cue'sh yatsgawe'sh caapiya'jni'sva ajtsena fi'nze'tsmeetj. Macue tyã'wẽteva, Jerusalente andya's tundrra romanowe'shtyi ducjtyi.
44028018	Atsa' romanowe'sha' paapẽjytyi, nava ewmée yũuni's yu' uymeerra', andya's tyjweete wẽety icjwa'tje nvijt-ya' yu' ãjameerra.
44028019	Tyã'wẽteva, judiuwe'sh yu' caatyjwete'jmeeta'. Atsa' tyã'wẽ yã'tje', andya' romanowe'shtyi jycaajsa Cesara'stju pi'cy andy yuwe's paapẽycajn. Nava judiuwe'sh andyna preesu'jsa yuutyi' pãatyjĩ'cjya'vameetj.
44028020	Tyãasatj i'cue'shtyi pa'ya tyã'jĩna pta'shya'. Israelwe'sha' ũytjasu'tja'w Dyus tashuj yuusa Cristo's tyãa pa'ga yuurráa andya' na'wẽ cadenaju tundni ũstju.
44028021	Tyã'wẽ pta'shte', na'wẽty we'we: —Judeajũ indyna nuywe'wena caajni carta quĩjva iijypa'gameetja'w cue'sha', tyajũ judiuwe'sh pa'jrrava pta'shi'tsmeeta' indya's atsewe'weni yu'sa'.
44028022	Ãchj u'se pta'shni's mteeva jyucaty atsewe'we', atsa' tyã'sa' indya' ¿maa sũju'nga? Iindy yaacyni's jiyu wẽetja'w jĩrra',
44028023	vite ente qui' pa'jya' neeyũurra tyãa en ãjte', wala cuj pcjaacjerra pa'jty Pablo ũsni yatte. Atsa' Pablo' cusíi pta'shrra cusna quĩjpcachcu pta'sh Dyus jycaajwa'ja's. Sa' Moises fi'jni ley vite' Dyus yuwe pta'shsa tyãniiteywe'sh fi'jni ma'wẽrrajne'ta Jesusa's we'wena fi'j tyã'snac ãate caajiyu'j.
44028024	Atsa' maaíi yu' Pablo pta'shni's wa'lmeety jypa'ga, nava vite yu' wa'ltyi.
44028025	Tyã'wẽ maaíi yu' nwẽese'j wẽemeerra tyuteena u'juetste', Pablo' na'wẽc tyãawe'shtyi we'we: —Dyus yuwe pta'shsa Isaiasa's Dyus Espiritu cwe'we'tje', isa yuj na'jĩna pta'shne' cue'sh yatsgawe'shtyi':
44028026	U'jrra tyãa nasatyi' na'jĩna mpeeta'sh: I'cue'sha' wẽse'jrrava, jiyumeene'cue. Meerra' uyuvá'cue, nava jiyumeene'cue.
44028027	Tyãa pa'gatey tyãawe'sh ũuste jiyuwa'j yu'sa' ji'pjmée yã'tja', Sa' wẽse'jya'va wa'lu'ty. Tyãawe'sh yafya' apjanita', uymeerra' nwẽese'jmeetyna. Sa' ũusteva ew jiyumeetyna. Sa' andy tashteva utyameetyna pcaltyi peltunãycajn jĩnac we'we.
44028028	I'cue'sha' mjiyuwe: Ãchjũyã'ja' Dyus ewte nviitwa'ja's judiu ji'jmée vite nasarráaty pta'shwa'ja', atsa' tyãawe'sha' nwẽese'jetyna.
44028029	Tyã'wẽ Pablo we'wete', judiuwe'sha' tyãawe'sh pwe'sh wala cuj jwend we'wena u'jty.
44028030	Pablo' e'nz añu utac yat pqui'jrra tyaajni ũsu', sa' cyte tjengya' pa'jsaty jyucaysatycu jypa'ga'.
44028031	Cytea' quim yujva cuch yuuniméec fi'nze' Dyus jycaajwa'j ena's pta'shna, tyã'wẽy Jesucristo caapiya'jni'sva ãatec pta'shna fi'nze'.
45001001	Andya' Jesucristo's selpisáa Pablo yaasetj. Atsa' andya's Dyuscu tyjityrra nvijt, Cristo yuwe ewte nviitwa'jsa's pta'shcajn.
45001002	Dyusa' tyãa yuwe ewte nviitwa'jsa's pta'shni yuuna jĩna cfi'ja'cj nyafíi entey Dyusna selpisaawe'shtyi.
45001003	Atsa' tyãa Dyus yuwe ewte nviitwa'jsa' cue'shtyi jype'jsa Jesucristo Dyus Nchi'ca'scu we'we'. Atsa' Jesucristo' naa quiwete yu' jycaajsa David ji'tjec upy cacue yu'.
45001004	Nava quĩjteva jyuca ãjawa'jsa Dyus Nchi'cteva Dyus Espiritu' cue'shtyi caajiyu'cj Jesucristo's uuniijũ ĩtyi vitrra.
45001005	Sa' andya's peeygãjrra Jesucristo nwe'wete', Dyus tyjitynisatj yuu, Jesucristo's selpiwa'jsa, cyaj naa quiwete maa nasava Jesucristo's jiyurra jypa'gatyna tyã'sna nwẽese'jya'.
45001006	Atsa' i'cue'shva Jesucristo's jiyurra ne'cue jypa'ga, Dyusa' pety i'cue'shne' tyjityj Jesucristo tashte pa'jwa'jsa tyãa pa'ga nwẽese'jna ũsi'cue.
45001007	Ãchja' Roma chjambtewe'sh i'cue'sh jyucaysa jĩi naa carta's fi'jrra cajatstju, i'cue'sha' Dyus peeygãjrra tyjitynisai'cue tyãa yacj fi'nzesa. I'cue'shtyi' Dyusa' pu'chjina vite' cue'shtyi jype'jsa Jesucristo, tyãa pa'ga Dyus yacjrráa mfi'nzewe.
45001008	Jesucristo i'cue'shtyi pu'chpa'ga Dyus yacj i'cue'sh ew fi'nzeni's mteeva jyucaty ew we'we', tyãa pa'ga andya' Dyusa'stju wechá'.
45001009	Sa' na'wẽ Dyusa's nacue wala selpi'tj tyajy Nchi'c caapiya'jni's ũusuj jyuca yajcyna tyãa Dyusa' jiia' andya' i'cue'sh pa'gate bagachteva tyãa yacj puuty we'wena nes yuusaateva.
45001010	Tyãasatj i'cue'sh tashna yujvatsa' sũjrra Dyus yacj puuty we'wena nes yu'.
45001011	Sa' cytee pa'jrra' Dyus yacj fi'nzewa'ja's i'cue'shtyi pu'chji'nja sũju'tj, jweeíirráa chjãchja fi'nzecajn.
45001012	Sa' puuty cyteerraj ya'pu'chna Dyus yacj chjãchja fi'nzewa'ja's ji'pju'nja'w, tyãa pa'gatey i'cue'shva Dyusa's yaacysa i'cue andy na'wẽy.
45001013	Yacjtjẽ'jwe'shtyi pta'shi'tj: i'cue'sh yacj puuty uyya' yuwe'nja sũjna manz usva yajcyrrava, ãchpcach yujya' yu' tundunimeetj. I'cue'sh cshavysu Dyus luuch yuuwa'jsa ũstyna tyãaty Dyus jĩi cnayya' yuwe'nja sũju'tj, ma'wẽtca vite quiwesuva Dyus jĩi cnay tyã'wẽy.
45001014	Andya' maa nasatyva jyuca Cristo yuwe's pta'shwa'j ji'ptju, chjambtewe'sh ma'ty yuu, fiy we'wesa ma'ty yuu, naa quiwete wala jiisa ma'ty yuu meerra' jiimeesa ma'ty yuu nava ma'wẽsatyva jyuca pta'shwa'j ji'ptju.
45001015	Tyãasa andya' Cristo yuwe ewte nviitwa'jsa's pta'shya' yuwe'nja sũjnarráa ũstju Roma chjambte i'cue'shtyiva.
45001016	Andya' Cristo yuwe ewte nviitwa'jsa's pta'shya' wej yujva tjaame'tsmeetj, tyãa pa'gatey Cristo' Dyus caajnisa' maatyva nwe'weya' ãjawa'jsa tyã'sna ũuste jypa'gasa yuutyi', judiu ma'ty yuu judiumeesa ma'ty yuu nava maa nasatyva jyuca nwe'wewa'jsa'.
45001017	Atsa' nwe'wenisa yuuya', Cristo's ũusuj jyuca yajcyrra jypa'gate yuurráac Dyus dyi'pte yuuwemée ewsa yuuna ya'pa'ja'. Tyã'wẽ yuuwa'ja's Dyus librute vite ajcjẽva na'jĩnac pta'shi': Dyusa's ũusuj jyuca yajcyte yuurráa Dyus yacj fi'nzewa'ja's ya'ji'pjuna jĩ'c.
45001018	Dyus castigo seena'sa cieluju yuja' nasa ewmeesa jyucaysawe'sh jĩi, tyãawe'sha' ewmeete yuurráa fi'nzena isasa yu'sa' yupna ũsta' naa pa'ga.
45001019	Tyãa ente' Dyus ma'wẽsateva jiimeetja'w yu' jĩya' ãjameetyna, tyãa pa'gatey Dyus ma'wẽsateva caajiyu'jsa ũsta' Dyus pjeu'jrra nviitnisa tyãaty caajiyu'ju'. Tyãa pa'gac naa quiwe's pjeu'jrra nviitnijũ' ew ya'jiyu' Dyusa' quĩjteva jyuca ãjawa'jsa bagachteva nes yuuwa'jsateva. Atsa' tyãa ma'wẽsarrava caajiyu'jncu tyã'wẽ pjeu'jrra nvijt.
45001021	Tyã'wẽ Dyusa' ũsyujna sũjwa'j yu'sa' ji'pjurrava, isate yu' Dyusa's wechana nwẽese'jmée, naa quiwete quĩj yujva seelpimeesarrá'styi pacuena jyã'j. Atsa' tyã'wẽ yũupa'ga tyãawe'sh ũusa' naa quiwete ewmeesa yuurrá'scu yaacywa'jsa neeyũu.
45001022	Tyãawe'sh yu' jiitja'w jĩ'ty, nava jiimeesaty yuuna pa'j.
45001023	Tyã'wẽ Dyus bagachte yujva ptsuwa'jsamée quĩjteva jyuca ãjawa'jsa' tyã'sna neewe'wepcachte, naa quiwete ptsuwa'jsa nasa na'wẽ piisarraty neewe'wena ũsu'. Sa' tyã'wẽrráa yũumée, fyuusá, yu'cj ech tyã'wẽsa na'wẽ vitrraty neewe'wena ũsu'.
45001024	Tyã'wẽ yũupa'ga Dyusa' tyãawe'shtyi' pu'chmée nvijtcu, peecy ewmée canzh yaacynirrá's cytey yuuna fi'nzecajn, cyajty quĩjva tjaampa'sarrá's puuty ya'ewmée yũuna fi'nze' teechsa na'wẽrraj.
45001025	Tyãawe'sha' isa Dyus ĩtyisa yu'sa' jypa'gaya' wa'lrra, Dyusmeerrá'styi jypa'ga. Tyãasaty wejyva Dyus quĩjnava jyuca pjeu'jrra nviit-sa'síi neewe'wepcachte, naa quiwete Dyus pjeu'jrra nviitnisarrá'styi neewe'wena fi'nze'. Tyã'wẽ Dyus bagachteva ptsuwa'jmeesa's neewe'wevats, wejy tjaacue ewsa', nava tyã'wẽ yũumeeta'.
45001026	Tyãa pa'ga Dyusa' pu'chmée nvijtcu, tyãawe'sh ewmée canzh yaacynirrá's cytey yuuna fi'nzecajn. Atsa' u'y pwe'shtyi pcal yuuna fi'nze', tyãawe'sh cacue'síirráa suwwa'jsana pacuena.
45001027	Tyã'wẽy pitstjẽ'jwe'shva nyu yacj zhichcue fi'nzeni yu'sa' nvijtrra, puuty pitstjẽ'j pwe'shtyi pcal tjaampa'sarrá's cytey yuuna fi'nze', peecy cacue canzh yaacynirrá's nwẽese'jna. Tyã'wẽ yũurra peecy cacuejũjyrráa ya'castigãywa'ja's uyu'ty.
45001028	Tyã'wẽ Dyusa's nwẽese'jya' wa'lyã'tje', Dyusa' pu'chmée nvijtcu, tyãawe'sh canzh yaacynirrá's nwẽese'jrra peecy ma'wẽva ewmée yũuna fi'nzecajn.
45001029	Tyãa pa'gaty ewmeesa yuurráa yuuna pa'j: ptjãawesa, pcal yuunisa, ewsa's jiirrava ewmeerráa yũusáa, Dyus yu's yajcymée ji'pju wẽenirrá's yaacysa, quĩjva ewmeerráa yũusáa, vitety atseyaacysa, nasa icjsa, puii quiissa, ĩshiisa, ewsa yu'sa' weechsa, ĩshiirra caapui'jsa, tyã'wẽrráa yũusaata'.
45001030	Vitety ewmée nuywe'wesa, Dyusna atsesa, puuty ya'wẽeshusá, peequíirráa iiwejch yaacysa, vitee dyi'pte iiwejch we'wesa, ewmée yũuwa'j u'sesa pacuena fi'nzesa, neywe'shtyi nwẽese'jsamée,
45001031	ewsa's jiyuya' wa'lsa, puuty we'weni's cytey yuusamée, quim yujnava peeygãasamée, bagachte yujva yuwe ewuusamée, quim yujnava pu'chsamée.
45001032	Tyãawe'sha' wala ew jiita' tyã'wẽ ewmée yũupa'ga Dyus castigote uuwa'ja's. Tyã'wẽ ew jiirrava, ewmeesa yuurráanaty cytey yuuna fi'nze'. Sa' ũus yujva ji'pjmeesa yã'tja', tyãasaty vitesa ewmée yũutste uyrra', wejyva cchjãachja'jna fi'nze'.
45002001	Tyã'wẽ ewmée yũupa'ga Dyus castigo's jypa'gawa'j ji'pjta' jĩna indya' atsewe'werrava, tyãa nasa ewmeesa na'wẽ íirráang ewmée yũuna fi'nze' macue Dyusa's jiirrava.
45002002	Peecy jiitja'w tyã'wẽ ewmée yũusatyi's Dyusa' isac castigaĩ' maatyva jyuca.
45002003	Atsa' indya' tyã'wẽ vitety atsewe'wena Dyus castigo's jypa'gawa'j ji'pjta' jĩrrava indyva tyã'wẽyrráa ewmée yũurra', Dyusa' indya's castigaĩmeena ¿sũju'ngá'?
45002004	Tyã'wẽ ewmée yũuteva Dyusa' peeygãjrra ãchjíi yu' castigaĩmée ũsa'. Nava tyãa yu' indy ewmée yũunity nvijtrra tyajy tashte shawendcajn ũytjasna iipe'ja'.
45002005	Tyã'wẽ ũytjasna ũsteva, iindy ewmée yũunity nvijtrra Dyus tashte shawendwa'j yu'sa' yaaqui'tsmeeng. Tyãa pa'ga ya'castigãywa'ja's jweeíirráa nuywalana ũsngu, nmej ente Dyus castigãywa'j en ãjtewe'sh.
45002006	Tyãa ente' ma'wẽ yũusarrava, teechsa na'wẽrraj jypa'gatyna tyãawe'sh jĩ's:
45002007	bagachte yujva ptsuwa'jsame's een isa pacuena ewrráa yũuna fi'nzesa' ptsumée ĩtyi fi'nzewa'ja's jypa'gatyna.
45002008	Naapcachja' Dyusa's ajtsena tyajy jycaajni yu'sa' cytey yuumée ewmeerráa yũuna fi'nzesa' Dyus castigo seena' yujsa's jypa'gatyna.
45002009	Maava ewmeerráa yũusa yuutyi's jyuca castigãywa'j en pa'jana, judiu ji'jmée vite nasaty yujva castigãyrra', judiuwe'sh yuutyi' wejy tyã'wẽ castigaĩna.
45002010	Nava maava ew yũuna fi'nzesatyi's Dyusa' ũsuna tyãa yacj wẽt wechana fi'nzewa'ja's, judiuwe'shtyi ũsrra', judiu ji'jmée vite nasatyva tyã'wẽyrráa ũsuna.
45002011	Tyãa pa'gatey Dyusa' teechsarráan jytjaacue ew jype'je'tsme', jyucaytyi tyãa na'wẽrrarráac jype'je'.
45002012	Moises leya's jiimeesava ewmée yũuna fi'nzesa yu' jyucaysa vituwa'jsa íirráata'. Atsa' macue Moises leya's jiirrava ewmée yũuna fi'nzesa yu' tyãawe'shva jyucaysa vituwa'jsa íirráata', tyãa leya's nwẽese'jmeerra ewmée yũupa'ga.
45002013	Tyãa pa'gatey leya's jiipa'garráa ewte ya'neeyũ'tsme', atsa' macue leya's jiimeerrava ley jycaajnity caavya'ja'jsa yuurráa yuuwemée yuuwa'jsata'.
45002014	Atsa' judiu ji'jmée vite nasa macue leya's jiimeerrava ley jycaajni Dyus caaũusutje'jni's caavya'ja'jty ewmeesa yuutyi' nwẽese'jméej ewsarrá's cytey yuuna.
45002015	Tyã'wẽ yũuwa'ja's Dyusne' caaũusutje'je', tyãa pa'gaty ãate caavya'ja'jna ewrráa fi'nze'. Tyã'wẽ yũuwa'ja's tyãawe'sh ũus yaacyni' caajiyu'ju'ne' quĩj yũuni ewmeesateva sa' quĩj yũuni ewsateva tyã'wẽy.
45002016	Atsa' Dyus caajni Jesucristo quĩjrra', nasaa ũusterráa yaacyni's jyuca ãate caajiyu'juna tyã'wẽ yũuwa'ja'stju andya' pta'shi'.
45002017	Nava indya' na'jĩ'ng: judiutj, tyãasa Moises leya's ji'ptja'w. Tyãa pa'ga Dyusa's jiisatj jĩrra iiwejchngu yaaqui'.
45002018	Dyus jycaajni's jiisang, Dyus leya' caapiya'ja'c ewsarrá's tyjitywa'ja's.
45002019	Yafy ji'pjmeesaty jype'jsatj jĩ'ng, sa' chji'ndyte fi'nzesatyva eena'te cutyi'jsatj jĩ'ng.
45002020	Sa' ley ji'ptja'w cyteea' ma'wẽ fi'nzewa'ja'sva pta'shi'c ewsarráana cytey yuuwa'ja's jĩ'ng. Tyãasang ma'wẽ fi'nzewa'ja'sva caajiyu'jsatj jĩ'. Sa' pytjaacuesatyva pta'shsatj, tyã'wẽ yuuya' íirráa leya's ji'ptja'w jĩ'ng.
45002021	Tyã'wẽ vitety caapiya'jatsrra', indy yu' ¿quĩj yũurranga piya'tsmée? Indyíiva pta'shrra': Pesweewa'jme' jĩ'ng sa' indy yu' ¿quĩjya'nga peswé'?
45002022	Indyíi we'werrava: Ptamsayã'ja' vitesa yacj pcal yuuwa'jme' jĩ'ng sa' ¿quĩj yũurranga indy yu' cytey yu'tsmée? Indyíiva Dyus ĩtyimeesatyi's atse'ng sa' ¿quĩjya'nga Dyus ĩtyimeesaty peswé'?
45002023	Dyus leya's ji'ptja'w sũjna iiwejchngu yaaqui', nava tyãa ley jycaajni's jyuca nwẽese'jmeerra', Dyusa's atsesang.
45002024	Atsa' Dyus librute' isa yuj we'we'c na'jĩna: judiu ji'jmée vite nasa' Dyusa's atsewe'we'ty, nava yuuwesa yu' i'cue'shi'cue jĩ'c.
45002025	Ãchja' na'wẽ yũunisa's pta'shya'vatj: Moises leya's nwẽese'jna caavya'ja'ja'tsrra yu', circuncidãyni's jypa'gawa'j yuja'. Nava ley jycaajnity jyuca caavya'ja'ja'tsmeerra ya'circuncidãyte', circuncidãynimeesanpa íirrá'.
45002026	Atsa' circuncidãynimeesarrava leya's jiisa na'wẽ ew yũuwa'ja's cytey yuute yu', circuncidãyni na'wẽysa íirrá'.
45002027	Mpa'yajcywe. Tyã'wẽme' circuncidãynimeesarrava, ley jycaajnity caavya'ja'jsa yu' circuncidãynisawe'shtyi ewmeecjẽ nviitutyna, macue leya's ji'pjrrava jycaajni's jyuca caavya'ja'ja'tsmeerra ya'circuncidãyte'.
45002028	Tyã'wẽ yuwejurráa judiutj jĩsa judiu ya'yu'tsme', sa' tyã'wẽy cacueterráa circuncidãyrra judiu ya'yu'tsme',
45002029	naasáa ũusuj jyuca Dyusa's yajcyna ew fi'nzeterráac judiu na'wẽ yuj yuuna ya'pa'ja'. Sa' ewmée ũus yaacyni's yu'ptjejnisarráa circuncidãyni na'wẽ. Atsa' tyã'wẽ ewmée ũus yaacyni's yu'ptjejsa yuurrá'scu Dyusa' wechá'.
45003001	Tyã'wẽte', judiurráa ¿quĩj wejy tjaacue ewsa ji'pjtyna? Sa' ya'circuncidãyni' ¿quĩjtega selpi'?
45003002	Tyãawe'sha' ewsa yu'sa' wala ji'pjta'. Tyãasaíi quĩjteva tjaacue ewsa Dyus yuwe's ji'pjta' tyãawe'shtyi neewe'werra nviitnisa's.
45003003	Tyã'wẽ Dyus yuwe tjaacue ewsa's ji'pjrrava judiuwe'sh maaíi yu' Dyus yacj fi'nzewa'ja's cytey yuumeete', ¿quĩj yuucy? ¿Tyã'wẽ cytey yuumeeterráa ¿Dyusva quĩjteva jyuca pu'chya' puuty we'weni's pu'chmée yuuma'c?
45003004	Tyã'wẽ yuumeena. Macue naa quiwete nasa' Dyus yacj fi'nzewa'ja's cytey yuumeeteva, Dyus yu' tyajy pu'chya' puuty we'weni's cytey yuuna. Dyus tyã'wẽ cytey yũuwa'ja's we'werra', Dyus librute na'jĩ'c: Tyãa ente cytey yuuni's uyrra', Ĩshiimée isa yuj we'wesa yu'ga jĩtyna jĩ'c.
45003005	Cue'sh ewmée yũunisa' selpi'c tyã'wẽ ewmée yũute íirráac Dyusa' tyajy peeygãani's jweeíirráa ãate caavya'ja'ja'. Tyãa pa'ga ewmée yũunisa' seelpisa', Dyus peeygãani's caavya'ja'jsa jĩ'ty maaíi yu'. Tyã'wẽte', cue'sh ewmée yũuni's ¿ma'jĩtca'w? Cue'sh ewmée yũunisa' seelpisate', Dyusa' ewmée yũusatyi's castigãyrra', ¿Dyusva ewmée yũusarra ma'c tyã'wẽ yũu?
45003006	Wej yujva ewmée yũusame'. Dyusa' ¿ma'wẽ naa quiwete nasa yuuwesaty castigãyya' ãjacy, tyãaíiva ewmée yũusaarrá'?
45003007	Tyã'wẽ andy ewmée yũunisa Dyusa's cytey cyu'ju'jna selpiitste', ¿andya's quĩjya'rráa ewmeeng yũu jĩna we'werra castigaĩcy?
45003008	Tyã'wẽ yaacysa': Ewmeesarrá's wejy pa'pchute ewna, ewsa vyaana nes yuucajn jĩ'ty. Tyãa yu' andya's atsesaty tyã'jĩ': Pablo' tyã'wẽc caapiya'ja' jĩna. Tyã'wẽ we'wesa' Dyus castigo yuurrá's jypa'gawa'jsata'.
45003009	Na'wẽ' atsa' ¿judiuwe'shrráa quĩj yũurra vite nasate jytjaacue ewsa yuucytja'w? Wej yujva tjaacue ewsameetja'w. Tyã'wẽ judiuwe'shrráa tjaacue ewsatja'w sũjwe'shte caajiyu'jutstju: judiu ma'c yuu vite nasa ma'c yuu nava jyucaysa ewmée pcalsarrarráatja'w.
45003010	Tyajíic Dyus libruteva na'wẽ we'we': Teechrráa yujva ewsa yu' meeta'.
45003011	Quim yujva Dyusa's jiyurra pacueya' yaacysameeta'.
45003012	Jyucaysa jypumbarra vituni ũsta'. Tyãasa ew yũuwa'j yu'sa' teechrráa yujva yaaqui'tsmeeta' mteewe'shrráa yujva.
45003013	Tyãawe'sh we'weni' uusáa pendani cafya's pjandeni na'wẽ canzhsata'. Sa' tyãawe'sh tjune' ul weeswée veneno na'wẽ icjsa', ĩshiina caypumba'jrra.
45003014	Seena' canzh ewmée we'weni yuurrá's ji'pjta'.
45003015	Tyãawe'sh chinda' nasa icjya' u'jwa'ja's yuurráaty selpi'.
45003016	Vitety ñuste caafi'nze'jwa'ja's yuurráaty yajcyna fi'nze'.
45003017	Ewte caafi'nze'jwa'j yu'sa' yaaqui'tsmeeta'.
45003018	Dyusa' uyna ũsna sũjna ũucjwa'ja's yu' ji'pjmeeta' jĩ'c.
45003019	Dyus librute na'wẽ ewmeesata' jĩna we'we'c tyãa yu' Dyus leya's jiisawe'shtyi we'werrac tyã'jĩ'. Atsa' tyãawe'sha' Dyus yacj pdyi'puwa'j en ãjte', yuuwemeesatja'w jĩna pasya' ãjameetyna quim yujva.
45003020	Tyãa pa'gatey leya'srráa yajcyte', maa yujva yuuwemée ewsa ya'yu'tsme', leya' naasáa quĩj tyã'wẽ ewmeeteva tyã'sna pta'shsarrá' naa pa'ga.
45003021	Atsa' ley jycaajni's nvijtrra yuuwemée ewsa yuuna pa'jwa'ja's ãchja' Dyusíi caajiyu'cj, tyã'wẽ yũuwa'ja's Dyus leyte tyãniiteycu pta'shna fi'jni ũsu' Dyusna selpisaawe'sh fi'jni.
45003022	Tyã'wẽ yuuwemée ewsa yuuna pa'jya', naasáa Jesucristo yuurrá's ũusuj jyuca yaacywa'ja', nasa ma'wẽsava jyuca.
45003023	Tyã'wẽme' maa yujva ewsamée, jyucay pcalsarrarráa yuuna pa'jrra Dyus tashte pa'jwa'ja's ji'pjmée ũsta'.
45003024	Tyãa pa'gac Dyusa' peeygãjrra tyajy tashte yuuwemée ewsa yuuna pa'cjan, Cristo Jesusa's uuwa'j vit cue'sh yuuwesaty nwe'wecajn.
45003025	Atsa' Cristo tyã'wẽ cluuste uuniijũc Dyusa's yaacysa tyãniiteywe'sh pcal peltunãynimée ũsu'ne'ta tyãa pcaltyi Dyusa' peltunãy, atsa' tyajũty yuuwemeesa jĩni yuu.
45003026	Sa' naa ensuwe'sh pcaltyiva tyã'wẽyrráac Dyusa' tyagachjíi Cristo cluuste uuniijũjy peltunãyrra nvijt, yuuwemeesa yuucajn maava Cristo's jypa'gawa'jsa yuutyi'.
45003027	Atsa' ¿quĩj yuupa'ga cue'shrráa ewsatja'w sũjna weech yaaquicytja'w? Tyã'wẽ yaacywa'ja' ptsuc. ¿Quĩj yuupa'gaga iiwejch yaacywa'ja' ptsu? Jesusa's ũusuj jyuca yajcyrra jypa'ganisa yacja', iiwejch yaacywa'j caseje'tsme', tyãa pa'gac iiwejch yaacywa'ja' ptsu. Tyã'wẽme' nyafíi yu' ley jycaajnity cyteytju yu' sũjte', iiwejch yaacywa'jrráac caseje'.
45003028	Tyãa pa'ga jiitja'w ley jycaajni's nvijtrra, naasáa Cristo yuurrá's ũusuj jyuca yajcyrra jypa'gaterráa, yuuwemée ewsa yuuna ya'pa'ja'c nasa ma'wẽsava jyuca.
45003029	Dyusa' judiuwe'shrráaty pu'chrra', judiu ji'jmée vite nasa yuutyi' pu'chwa'jsamée váana atsne'cue i'cue'shrráa iiwejch yaaqui'. Tyã'wẽ yuumée judiu ji'jmée vite nasatyva pu'chwa'jsaíirrá'.
45003030	Teech Dyusrráa jyucaysawe'shtyi pu'chwa'jsa', circuncidãynisarrava Jesusna ũusuj jyuca yajcyna jypa'gaterráa yuuwemeesa ya'yuuna. Sa' tyã'wẽy circuncidãynimeesarrava Jesusna ũusuj jyuca yajcyna jypa'gaterráa yuuwemée ewsa ya'yuuna.
45003031	Tyã'wẽ Jesusna ũuste jypa'gawa'jrrá's pta'shrra', ley yu' pu'chwa'jsame' jĩrra tyã'jĩ'tsmeetja'w, wejyva ley jycaajni's cytey yuuwa'ja'stja'w pta'shi'.
45004001	Cue'sh yatsgawe'sh Abrahana's ũus miiyajcywe vacy: Tyã' ¿quĩjga yũu yuuwemeesa yuuna pa'jya'?
45004002	Abrahana' quĩjrráava yũurra tyã'wẽ yuuwemée ewsa yuuna pa'jvatsa', tyã'wẽ yũurratj ewsa yuuna pa'j sũjna iiwejch yaacywa'ja's ji'pjuwa'j ne' yu'. Nava quĩjva yũumeerrac ewsa yuuna pa'j, naa pa'ga iiwejch yaacywa'j ji'pjmeec yu'.
45004003	Tyajíic Dyus librute pta'shrra': Abrahana' ũusuj yuurráac Dyusa' cytey yuuna sũjna yajcy. Tyã'wẽ yaacypa'garráa ewsa yuuc jĩ'c.
45004004	Peecy jii i'cue: Quĩjrráava mjĩipa'ga ducjnisa' peesnisame'; tyã' mjĩipa'ga ducjnisa', yuula's dewenisa'.
45004005	Nava quĩj yujva yũumeerrava, naasáa pcalsaty nwe'wesa Dyusa's yuurráa ũusuj jyuca yajcyterráa, Dyusa' tyã'sa' yuuwemeesac vitu'.
45004006	Tyajíic quĩj yujva yũumeerrava yuuwemeesa yuurra wechana fi'nzewa'ja's Davida' we'we na'jĩna:
45004007	Yuuwemeesang jĩna Dyusa' we'wete', Yuuwemée neeyũusaawe'sha' wechanaty fi'nze'.
45004008	Maanava tyãawe'sh pcaltyi cjũcjte', wechana fi'nzetyna jĩ'c.
45004009	Na'wẽ wechana fi'nzewa'ja's pta'shi'c tyã' ¿circuncidãynisawe'sh jĩirráa váana, meerra' circuncidãynimeesawe'sh jĩi yã'jrra váanacy? ¿Maa sũju'cue? Ew jiyuya' Abrahana's miiyajcywe. Tyã' ũusuj yuurráa Dyusa's yaacypa'ga yuurráac yuuwemée yuuna pa'j jĩ'c.
45004010	Atsa' Abrahana' ¿bagachga tyã'wẽ ewsa yuuna pa'j? ¿Circuncidãynijũ', meerra' circuncidãynimey vá' yuuwemée ewsa yuuna pa'j? Ew jiitja'w circuncidãyni yuumeycu yuuwemée ewsa yuuna pa'j. Tyãa e'suc Abrahana' circuncidãyni yuu.
45004011	Nava tyãa circuncision yu' naasáa Dyusa's ũusuj jyuca yaacypa'ga yuurráa yuuwemeesac yuu jĩna cacuete sñal qui'pnisarrá'. Tyãa pa'gac Abrahana' tata na'wẽ caseje', macue circuncidãynimeesarrava Dyusa's ũusuj jyuca yaacysawe'sh maava jyucaysaty. Atsa' maava Abrahan na'wẽy circuncidãynimeesarrava ũusuj jyuca yaacysa yuutyi's Dyusa' tyã'wẽyrráa yuuwemeesa vituna.
45004012	Abrahana' circuncidãynisawe'shteva isa tata na'wẽsa yuja', tyãawe'sh yuu Abrahan na'wẽy Dyusa's ũusuj jyuca yaacywa'ja's ji'pjute yu'.
45004013	Ayteva Abrahana' na'wẽrráac yuu tyã'sna miiyajcywe: Abrahan vite' tyajy ji'jwe'sh jĩi Dyusa' puuty we'wec naa quiwe's jyuca tyãawe'shrrarráa yamuwa'ja's. Nava Abrahana' leya's yaacypa'garráa tyã'wẽ Dyusa' yamuwa'ja's puuty we'weme', naasáa Abrahana' ũusuj yuurráac Dyusa's jyuca yajcy, tyãa pa'ga yuurráac ewngu yuu jĩrra naa quiwete yamuwa'ja's vit.
45004014	Tyã'wẽ leya's nwẽese'jsarráa naa quiwe's yamuwa'jsavatsa', ũusujrráa Dyusa's yaacysa' yamuwa'jsamée ne'ta yu', atsa' quiwe ũsu'nja jĩna Dyus puuty we'wenisa' cyulne' yuuwa'j yu'.
45004015	Ley ũste', tyã'sna cytey yuumeerra', yuuwesac ya'yu'. Nava ley meete', ¿ma'wẽ leya's cytey yuuya' ya'ãjacy?
45004016	Tyã'wẽ leymée pa'gaíirráac Abrahana' ũusuj yuurráa Dyusa's jyuca yajcy, atsa' tyã'wẽ yaacypa'gac Dyusa' naa quiwete jyuca yamuwa'ja's puuty we'we Abrahan ji'jwe'shtyi. Tyãa puuty we'wenisa' leya's ji'pjsawe'sh jĩirráa meea', Abrahanva ma'wẽga Dyusa's ũusuj yuurráa jyuca yajcy tyã'wẽy yũusawe'sh jĩi yã'jrra. Tyãa pa'ga Abrahana' cue'sh jyucaysate tata'.
45004017	Tyajíic Dyus libruteva na'jĩ': Nasa maanzcuẽesateva jyucaysate tata yuuwa'jsa indya's nviitutstju jĩc Dyusa'. Dyus yacja' quĩj yujva tjẽyme'. Tyã' uusaatyva qui' ĩtyi vitu'c, sa' quĩj yujva vyaawa'jmeeteva, caavya'ja'ja'c.
45004018	Dyus Abrahan yacj puuty we'wenisa' wej yujva cytey yuuwa'jsamée na'wẽrráac yu'. Nava Abrahana' tyãa sũjmée Dyus we'weni' cytey yuuna sũjnarráac ũuste yu'acj. Atsa' Dyus we'werra': Iindy ji'ja' iiméj seena' cuj yuutyna jĩna we'weni' cytey yuuyujc. Tyãa pa'gac nasa maanzcuẽesateva jyucaysate tata yuu.
45004019	Abrahana' uuwa'ja'srráa yã'cj ũytjasna ũsu', cien añu ji'pjutsyã'cj yu' naa pa'ga. Atsa' Sara' bagachte yujva luuch ji'pjuwa'jsameec yu', tyã'wẽrráamée tjẽ'cjueyã'cj yu'. Macue tyã'wẽteva, Dyusa' pu'chjina sũjwa'j yuurrá'scu ji'pju' Abrahana'.
45004020	Tyãasac Dyus we'weni's jypumbana cuj jwend yajcymée Dyusa' cytey yuuna sũjna yuurráa yajcyna Dyusa's wecha.
45004021	Tyãa pa'gatey Dyusa' tyajy we'weni yu'sa' jyuca cytey yuuwa'jsa' sũjna yuurráac fi'nze.
45004022	Tyã'wẽ Dyus we'weni's ma'wẽrráa yujva jypumbamée cytey yuuna sũjwa'j yuurrá's ũuste yaacypa'gac Dyusa' Abrahana's yuuwemeesa vit.
45004023	Nava Abrahanrráac yuuwemée ewsa yuu jĩna fi'jni yuume'.
45004024	Cue'shtyiva ja'nda we'werrac tyã'jĩ', tyãa pa'gatey cue'shva Jesusa's ĩtyi vit-sa Dyusa's ũusuj jyuca yaacypa'garráa yuuwemeesatja'w.
45004025	Cue'shtyi yuuwemeesa vit-ya'íirráac Dyusa' Jesucristo's pcalsawe'sh pa'gate uuwa'j vitrra qui' ĩtyi vit.
45005001	Tyã'wẽ Dyusa's ũusuj yuurráa jyuca yaacypa'garráa Dyusa' cue'shtyi's yuuwemeesac vit atsa' ãchja' Dyus yacj wẽt fi'nzewa'ja's ji'ptja'w, cue'shtyi jype'jsa Jesucristo nwe'wepa'ga.
45005002	Tyã'wẽ Cristo cue'shtyi nwe'wepa'ga yuurráatja'w Dyus yacj wẽt fi'nzewa'tje pa'j, Jesucristo's ũusuj jyuca yaacypa'ga. Tyãasa ãchja' Dyus tashte pa'jwa'ja's ji'ptja'w, tyãasatja'w wala wechá'.
45005003	Sa' Dyus tashte pa'jwa'ja'srráa yajcyrra wechamée, naa quiwete ñuswa'ja'sva wecha'tja'w, tyãa pa'gatey ñuswa'j en pa'tje', jweeíirráac Dyusa's chjãchja yaacywa'j caseje'.
45005004	Atsa' Dyusa's chjãchja yaacywa'j casejte, Dyus yacj tyuteméec ya'fi'nze'. Atsa' Dyus yacj tyutemée fi'nzerra', Dyus luuchtja'w sũjwa'ja's ya'ji'pju'c.
45005005	Atsa' Dyus luuchyã'ja', wej yujva ya'tjame'tsme', tyãa pa'gatey cue'sh ũuste Dyus Espiriturráa jyuca cjẽerra ũsna Dyus peeygãanirrá's caajiyu'jna.
45005006	Cue'shrráa yu' ya'nwe'wewa'ja's ãjameeyã'tje', Cristo naa quiwete quĩiwa'j en ãjte' pa'jrra cue'sh ewmeesa pa'gate uuc nwe'weya'.
45005007	Quim yujva nasa ewmeesaty peeygãjrra nwe'weya' uumeena. Meerra' maaíi yu' tyã'wẽ yuuváatyna, nava nasa ewsaterráa tyã'wẽ yuutyna.
45005008	Cue'sh yacj yu' tyã'wẽ ewmeesa pa'gate uuwa'ja' wala tjẽya', nava Dyusa' cue'sh ewmeesateva peeygãjrra tyajy Nchi'ca's naa quiwete caacj, ewmeesa cue'sh pa'gate uucajn.
45005009	Tyã'wẽ Cristo cue'sh pa'gate uupa'ga nwe'wenisatja'w yuu, sa' nmej ente castigo iiméj seena'sate yu' wejy nwe'wenisa yu'nja'w.
45005010	Tyãa pa'gatey cue'sha' Dyusa's atsesateyujva, tyãa yacj fi'nzewa'ja's vitcu Cristo's uuwa'j vitrra, na' ãchj yu' Cristo uupa'ga yuuwemeesatja'w na' wejy nwe'wenisa yu'nja'w.
45005011	Tyã'wẽ yũupa'gatja'w Dyusa's wala wechá', cue'shtyi nwe'wesa Jesucristo' Dyus yacj fi'nzewa'ja's vitcu naa pa'ga.
45005012	Pcala' naa quiwete teech nasate yuurráa u'carrac uuwa'ja's vit, tyãa pa'gaty jyucaysa naa cacue uuwa'ja's ji'pju, pcalte wetepa'ga.
45005013	Ley casejmey, pcala' naa quiwete ũsyã'cj yu'. Nava ley pta'shrra: Naa ewmeesa' jĩna pta'sh ja'ndamée yu', ewmeesana sũjwa'ja's ya'ji'pju'tsmeene'.
45005014	Ley yu' meeteva, pcal ũsyã'tje íity Moises meetey Adanwe'sh jyucaysa peecy cacue uuwa'j ena's ji'pju, Adan na'wẽy yu' mée yũurra pcalte weteteva, uu ena' ja'ndarrarráac pa'j. Ew yajcyte yu', Adana' naa quiwete quĩiwa'jsa ũsu'c tyãa na'wẽsac yu'.
45005015	Nava Adan pcal yacj vite' cue'sh ewte neeyũunisa yacja' wej yujva ja'ndameeta'. Teech pitstjẽ'j pcalte wetepa'ga yuurráa jyucaysaty uuwa'ja's ji'pju, naapcachja' teech pitstjẽ'j Jesucristo pa'ga yuurráa jyucaysaty tyãa pcaluj ewte neeyũuwa'ja's ji'pju. Tyã' jyucaysatycu nwe'we naa pa'ga jytjaacue wala ewsac yu'.
45005016	Teech pitstjẽ'jsa pcal yuuc tyãa pcal yacj Dyus ũscu ewte neeyũuwa'ja's tyãa yacja' wej yujva ja'ndameeta'. Tyãa pa'gatey teechsa teendyi'j pcal yũunisarráa maanzcuẽe us pcalsateva ãjsac yu', naapcachja' Dyus ũscu ewte neeyũuwa'ja's tyã' maanzcuẽe pcal ji'pjsateva tyãaju yuuwemeesac vitna pa'j.
45005017	Teechsa yuuwe yuupa'garráa, uuwa'ja' nescu yuuna pa'j. Atsa' bagachte yujva ptsumée ĩtyi fi'nzewa'ja' wejy tyã'wẽ bagachteva nes yuuna Jesucristopa'ga.
45005018	Adan ewmée yũunisa' jyucaysatycu ewmeecjẽ vitna pa'j, naapcachja' Jesucristo ew yũunisa' nasa jyucaysatycu yuuwemée ewsa vit.
45005019	Tyã'wẽ teech pitstjẽ'j Dyusa's nwẽese'pja'gameerráa jyucaysaty pcalsa yuu, naapcachja' teech pitstjẽ'j Dyusa's nwẽese'pja'garráa jyucaysa yuuwemeesaty yuuna pa'j.
45005020	Quĩjrraj yũunisa tyã'wẽ pcalteva jyuca ãate jiyucajn íirráac leya' casej. Atsa' pcala's tyã'wẽ ew jiyutspcachja', Dyus peeygãanisa yu' jwee íirráac tjaacue wala vyaa.
45005021	Pcala' uuwa'ja'scu vit, naapcachja' Dyus peeygãani' ptsumée ĩtyi fi'nzewa'ja'scu vit Jesucristo nwe'wepa'ga.
45006001	Dyus peeygãjna peltunãyni' jweeíirráa nes yuucajn, ¿pcalte fi'nzena nesmtja'w yuu? ¿Maa sũju'cue'?
45006002	Cue'sha' peena yu' pcalte fi'nzewa'jsameetja'w, tyãa pa'gatey pcaluj tyuteerra peena yu' nwẽese'jwa'jsa meeyã'tja'w, sa' ¿quĩjya'rráa jwee pcalte fi'nzena nes yuucytja'w?
45006003	Meerra' jiyu'tsmeevá'cue, nava maava Cristo Jesus yacj fi'nzeya' yu'te ya'bautisãynijũ', Cristo yacj ja'nda uusáa na'wẽtja'w yu'. Yu'te ya'bautisãyni tyã'wẽ Cristo yacj ja'nda uurra pendaní na'wẽ yũunisa'.
45006004	Tyãa pa'ga cue'sha' uurra pendani na'wẽsatja'w yuu, atsa' Cristova ma'wẽga Dyus pu'chte uuniijũva qui' ĩtyi yuu atsa' cue'shva tyã'wẽy yuusaatja'w. Tyãasa wala ew fi'nzewa'j ji'ptja'w.
45006005	Cue'sha' Cristo yacj ja'nda uusáa na'wẽ yuurra, tyãa yacj fi'nzena ũstja'w, tyãa na'wẽy ĩtyi yuurra.
45006006	Tyãasa jiitja'w Cristo' cue'sh pcala's iviituya' cluuste uuc, cue'sha' peena yu' pcalte fi'nzecajmen.
45006007	Atsa' pcala' peena yu' jycaajya' ãjawa'jsame', tyã'wẽ uusáa na'wẽ yuusa yã'tyji's.
45006008	Tyãa pa'gatey cue'sha' Cristo yacj ja'nda uusáa na'wẽ yuurra ãchja' tyãa yacj ĩtyi fi'nzena ũstja'w naa pa'ga.
45006009	Cue'sha' jiitja'w Cristo' uurrava qui' ĩtyi yuunijũyã'ja', uu ena' peena yu' pa'jmeena tyã'sa'.
45006010	Cristo' pcala's nmej iviituya' teendyi'j yuurráac uu, tyajũyã'ja' bagachte yujva peena yu' uuya'mée. Sa' ãchja' Dyus yacj ĩtyi nes yuuwa'jsa' bagach enteva.
45006011	I'cue'shva tyã'wẽy uusáa na'wẽrráa mfi'nzewe, pcala's peena yu' nwẽese'jmée naasáa Dyus yacj yuurráa mfi'nzewe, Jesucristo's pi'cyrra.
45006012	Pcala' peena yu' jycaajwa'j ji'pjme' i'cue'sh cacuete, nava nwẽese'jevá'cue atsa' tyãaíi qui' jycaajana.
45006013	I'cue'sh cacue's pcalte cselpi'jnuwe, wejyva Dyus cusete mecselpi'jwe, tyãa pa'gatey Dyusa'srráa selpiiya' sũjrra qui' ĩtyi yuusáa na'wẽsa i'cue naa pa'ga. Atsa' i'cue'sh cacue' Dyus cusete ewsa yuurráana selpiina.
45006014	I'cue'sha' jii i'cue, leya' nwe'wewa'jsame', naa pa'ga ãchja' Dyus nwe'wenite ũsi'cue atsa' pcala' peena yu' i'cue'sh cacuete jycaajwa'j ji'pjme'.
45006015	Tyã'wẽ leya' nwe'weya' ãjãmeeyã'tje', ¿qui' pcalteyrráa fi'nzemtja'w, Dyus nwe'wenite ũsrrava? Wej yujva pcalte fi'nzewa'jme'.
45006016	I'cue'sha' ew jii i'cue, selpiina nwẽese'jya' sũjrra maava patron tashte pa'jrra', tyãa yuurrá's i'cue nwẽese'jna selpi'. Tyã'wẽyíirrá' pcala'srráa nwẽese'tje', ewmeete vituwa'jrráac caseje', naapcachja' Dyusa'srráa nwẽese'tje', Dyus yacj ew fi'nzewa'jrráac caseje'.
45006017	I'cue'sha' nyafiia' pcala'srráa i'cue selpisáa yu'. Nava ãchja' Dyus pu'chte', ũusuj jyuca wechana i'cue caapiya'jni ewsa's jypa'ga tyã's yuurráana nwẽese'jna.
45006018	Tyãasa i'cue pcaluj tyuteyã'jrra', ew yũuna Dyusna selpiina fi'nzewa'tje pa'j.
45006019	(I'cue'sh ew jiyucajntju naa quiwega selpinisa yacj caaja'nda'jrra pta'sh.) Nyafíiva ma'wẽcue i'cue'sh cacue's ewmeeterráa cseelpi'jna ũsu', tyã'wẽy ãchja' Dyus cusete yuurráa ya'mducjwe i'cue'sh cacue's tyãa yuurrá's selpiiya'.
45006020	I'cue'sha' nyafiia' ew yũuna fi'nzewa'ja's nwẽese'jmée pcalte yuurráa fi'nzena ũsrra',
45006021	cyte' ¿quĩjcue ewsa uy, tyã'wẽ tjaampa'terráa fi'nzena ũsrra'? Tyã'wẽ fi'nzete', naasáa uuwa'j yuurráac vya'.
45006022	Nava pcaluj tyuteyã'jrra', Dyusna selpiwa'tje i'cue pa'j, atsa' cyte yuurra' ewsa vyaayuju'íic. Tyã'wẽ yũurra', quĩj pcal yujva ji'pjmée fi'nzewa'ja's ya'jypa'ga'c, sa' nmej ente' bagachte yujva ptsuwa'jmée ĩtyi fi'nzewa'ja'sva ya'ji'pjuna.
45006023	Tyã'wẽme', pcala' naasáa uuwa'ja's yuurráac ũsu'. Nava Dyusa' bagachte yujva ptsumée ĩtyi fi'nzewa'ja'scu peesu', Cristo Jesus nwe'wepa'ga.
45007001	Yacjtjẽ'jwe'sh maava leya's jiisa' peecy jii i'cue leya' naa quiwete nasa nee ĩtyiyterráa jycaajya' ãjawa'jsa'.
45007002	Ptamuurra fi'nzeni leya's miiyajcywe vacy: U'y iimi'sa' tyajy nmi' uu ja'ndamée yu' vite yacj iimi'ya' ãjãwa'jsame'. Tyã'wẽ tyajy nmi' uumey vite pitstjẽ'j yacj utyaarra fi'nzerra', pcal yuusac yu' jĩ'c.
45007003	Nava nmi' uuniijũyã'ja', peena yu' tyã'wẽ jycaajna nes yuuya' ãja'tsme', atsa' tyajy nmi' uuniijũ' vite pitstjẽ'j yacj iimi'ya' ãjawa'ja'scu jycaaja'.
45007004	I'cue'shva tyã'wẽy Cristo tashte utyaasá' uusáa na'wẽsai'cue, atsa' leya' uusa's jycaajya' ãjawa'jsame'. Atsa' ãchja' i'cue'sha' Cristo uurra qui' ĩtyi yuuc tyajy nasai'cue, Dyus yuurráana selpiina fi'nzewa'jsa.
45007005	Tyã'wẽ Cristo tashte utyamey, cue'sh ewmée yũuya' yaacynity ley pta'shrra': Ewme' jĩ'c tyãatyirráac wejy tjaacue yaacy wẽe yuu. Atsa' tyã'wẽ yaacypa'ga Dyus castigote uuwa'jrráac yuu.
45007006	Nava ãchja' leya' cue'shtyi tjengwa'j ji'pjme'. Tyãa pa'ga ãchja' Dyus Espiritu jycaajnirrá's nwẽese'jwa'j ji'ptja'w, leya's yajcymée.
45007007	Tyã'wẽte', leya' ewmeesana ¿sũju'cue'? Wej yujva tyã'wẽme'. Tyãa leya' naasáa quĩj tyã'wẽ pcalteva pta'shsarrá'. Ley pa'gameevatsa', andya' jiyuwa'jmée ne'tca yu' quĩj tyã'wẽ pcalteva. Ley pta'shrra': Vite jĩity cusa'j wẽena ewmée yũuwa'ja's yajcyna fi'nzewa'jme' jĩmeevatsa', andya' jiyuwa'jmée ne'tca yu' tyã'wẽ yaacynisa' pcalteva.
45007008	Ley pta'shrra': Tyã'wẽ yaacyni' ewme' jĩnijũc andy ũuste jweeíirráa ewmée yũu wẽenisarráa ũusutje. Ley tyã'jĩmeevatsa', pcalna sũjwa'j casejwa'jmeene' yu'.
45007009	Andya' nyafiia' ley pta'shni's jiyumey yu', yuuwemeesatj sũju'rráatj. Nava ley pta'shni's jiyunijũc jweeíirráa ewmée yũu wẽe yuu. Tyãa pa'gatj isa yuuwesa ne'tca sũjwa'ja's ji'pju.
45007010	Tyajutj isa ew jiyu, leya' nwe'wepcachte, ewmée yũuwa'ja's cchjãachja'jsarráac yuu andy yacja'.
45007011	Tyãa pa'gatey pcala' leypa'gaíirráac jweeíirráa chjãchjarra andya's Dyus castigote uuwa'j vit.
45007012	Tyã'wẽrrava, leya' ewmeesame', tyãa pa'gatey leya' quĩjteva jyuca ew yũuna fi'nzewa'ja'srráac jycaaja'.
45007013	Tyã'wẽ leya' ewsarra', ¿ma'wẽqui'c andya's Dyus castigote uuwa'j vit? sũju'tj. Nava ley tyã'wẽ uuwa'j vitme'. Ewmée yũu wẽenisac Dyus castigote uuwa'j vit. Isa ew jiyute yu', ley jycaajni ewsa's nwẽese'jmée ewmée yũu wẽenisarrá's nwẽese'pja'gac tyã'wẽ pcal yu'. Atsa' tyãa pa'gac nwẽese'jnimeesa' pcalna sũjna jiyunijũ' yuuwesa uuwa'j ya'yu'.
45007014	Jiitja'w leya' Dyus yacj fi'nzewa'ja's yuj pta'shi'c. Nava Dyus yacj fi'nzemée ewmée yũuwa'ja'srráatj yajcyna fi'nze', naa pa'ga yuuwesa' andytju.
45007015	Andya' jiyu'tsmeetj ma'wẽrra ne'tca andyna selpiwa'jsa yu'sa' cytey yuumeerra', andyna ewmée vitwa'jsa yu'sa' cytey yu'.
45007016	Ley pta'shrra' ewme' jĩ'c atsa' ewmeesateva jiirratj tyãa ewmeesa's íirráa cytey yu', tyãa pa'gatj leya' yuuwemeesana sũju'.
45007017	Peecyrráa tyã'wẽ ya'yu'tsmeene'. Andy ũuste ewmeesa ũsna tyãane' tyã'wẽ ewmée yũuwa'ja'srráa caaũusutje'je'.
45007018	Tyãa pa'gatj andy ũuste' quĩj yujva ewsa yu' meena sũju'. Tyajíirráa ne'tca ewsa's nwẽese'j wẽerrava, cytey yuuya' ãja'tsmée.
45007019	Naasáa selpiwa'jmeesarrá's cytey yuurra', selpiwa'jsa yu'sa' cytey yu'tsmeetj.
45007020	Na'jĩ'tj na': Andyna ewmée vitwa'jsa yu'sa' cytey yuurra', peecyrráa tyã'wẽ ya'yu'tsmeene', andy ũuste ewmée caaũusutje'jsa ũsna tyãane' ewmeesarrá's cytey yuuwa'ja's caaũusutje'je' atsne' tyã'wẽ ya'yu'.
45007021	Tyajíirráac ewsarrá's cytey yu'nja sũjteva, ewmée yũuwa'jrráa caseje'.
45007022	Andy yu', Dyus leya's cytey yu'nja sũjteva,
45007023	andy ũuste ewmeesa ũsna tyãac ew yũuwa'ja's caaũusutje'je'tsmée. Tyãasac andya's ewmeete yuurráa jype'je'.
45007024	Andya' seena' yuj ãjmeesatj. Atsa' andya's ¿quim nwe'wecy naa cacue na'wẽ uuwa'tje yuurráa pe'jna u'juetsa' tyãajũ?
45007025	Tyã'wẽteva Jesucristo' pejca nwe'wec tyãajũ, tyãa pa'gatj Dyusa's wala wechá'. Tyã'wẽme', nyafíi yu' Dyusa's selpi'nja sũjrrava, andy ũuste ewmée yũuya' yaacynirrá'stju selpi'.
45008001	Tyã'wẽ Cristo Jesus nwe'wepa'ga, cue'sh cacue ewmée yũuya' yaacyni's nwẽese'jmée naasáa Dyus Espiriturrá's nwẽese'jna fi'nzesawe'sh yacja' ãchja' quĩj castigo yujva meea'.
45008002	Tyãa pa'gatey Dyus Espiritu ĩtyi caafi'nze'jwa'jsa' nwe'wec tyã'wẽ pcalterráa fi'nzenijũ, sa' uuwa'tjerráa yã'j ũsteva tyãajũva nwe'wec, Cristo Jesus yacj fi'nzepa'ga.
45008003	Moises leya' cue'sh cacue ewmée yũunijũ tyujndeya' ãjameeyã'tje', Dyusa' tyajy Nchi'ca's caacj nasaa cacue's ũsrra. Atsa' tyãa cacue yacj cluuste uurrac pejca nwe'we, pcala' peena yu' ewmée yũuna caafi'nze'cjamen.
45008004	Tyã'wẽ cluuste uurrac cue'shtyi nwe'we, cue'sh cacue ewmée yũuya' yaacyni's wej yujva nwẽese'jmée Dyus Espiriturrá's nwẽese'tje', Dyus leya' quĩjteva jyuca ew yũuna fi'nzewa'ja'srráac jycaaja' tyã'sna pejca cytey yuuya' ãjacajn.
45008005	Tyãa pa'gaty ewmée yũuna fi'nzenijũ nwe'wenisa' Dyus yacj fi'nzewa'jrrá's yajcyna fi'nze', naapcachja' ewmée ũus yaacyni's yu'ptjejnimeesa' ewmée yũuwa'ja'srráaty pa'pchuna fi'nze'.
45008006	Atsa' ewmée yũuwa'ja'srráa pa'pchute', Dyus castigote uuwa'jrráac caseje'. Nava Dyus Espiritu's nwẽese'tje', ũuste wẽt fi'nzewa'cj caseje'.
45008007	Tyã'wẽ ewmée yũuwa'ja'srráa pa'pchusa', Dyusa's atsesata'. Tyã'wẽrraíity Dyusa's nwẽese'je'tsmée, sa' leya'sva cytey yuuya' ãja'tsmeeta'.
45008008	Tyã'wẽ ewmée yũuya' yaacyni's yu'ptjejnimeesa' Dyus yacj iiwejndyi fi'nze'tsmeeta'.
45008009	Nava i'cue'sha' Dyus Espiritu's ũuste ji'pjrra', ewmée yũuya' yaacyni's nwẽese'je'tsmeei'cue, naasáa Dyus Espiriturrá's i'cue nwẽese'je'. Atsa' Dyus Espiritu's ũuste ji'pjmeesa' Cristo jĩimeeta'.
45008010	Nava Cristo' i'cue'sh ũuste fi'nzena ũste', macue cacue yu' pcalpa'ga uuwa'jsateva Dyusa' i'cue'shtyi' qui' ĩtyi vituna, tyãa pa'gatey Dyusa' i'cue'shtyi yuuwemeesac vit naa pa'ga.
45008011	Tyã'wẽ Cristo Jesus uuniijũva qui' ĩtyi vit-sa Dyus Espiritu' i'cue'sh ũuste fi'nzena ũsrra', i'cue'sh uuteva qui' ĩtyi vituna pety cacue yã'jrra.
45008012	Tyãa pa'ga Dyus Espiriturrá's nwẽese'jna fi'nzewa'jsatja'w, ewmée yũu wẽenisa's nwẽese'jwa'j ji'pjmeetja'w.
45008013	Tyã'wẽ ewmée yũu wẽenisa's nwẽese'jna fi'nzerra', bagachte yujva Dyus yacj fi'nzewa'jmeete u'juene'cue. Nava Dyus Espiritu pu'chte ewmée yũu wẽenisa's nwẽese'jmée jyucate nvijtrra', bagachte yujva ptsumée ĩtyi fi'nzewa'tje u'juene'cue.
45008014	Atsa' maava jyucaysa Dyus Espiritu jype'jnisa' Dyus luuchta'.
45008015	Ew mjiyuwe: I'cue'shtyi jype'jsa Dyus Espiritu' nyafíi ley ma'wẽga seena' jycaaja' tyã'wẽ seena' juuna' jycaajwa'jsame', wejyva Dyus luuch yuucajn pu'chsarrá' ũucjmée wechana fi'nzecajn. Tyãasaíic cue'sh ũuste na'wẽrráa caaũusutje'je' Dyusa' cue'sh Tatana sũjwa'ja's.
45008016	Tyãasac Dyus Espiritu' cue'sh ũuste cjẽerra cue'shtyi caaũusutje'je' Dyus luuchtja'w sũjwa'ja's.
45008017	Tyã'wẽ Dyus luuch yã'ja', Dyus jĩ's jyuca jypa'gawa'jsatja'w. Dyusa' tyajy jĩi yu'sa' jyuca Cristo's ũsuna tyã'sna cue'shva jypa'ga'nja'w Cristo yacj ja'ndarraj. Nava Cristo yacj pytjaa yuuwa'ja's ji'pjurra yuurráa cielute tyã'wẽ jypa'ga'nja'w Cristo yacj ja'ndarraj.
45008018	Cielute tyã'wẽ seena' wẽt wẽt-sa's jypa'gawa'jsatja'w, tyãasa naa quiwete pytjaa yuunisa's le'chcuẽrráa yujva yaacywa'j ji'pjmeene'tca'w sũju'tj.
45008019	Tyãa pa'gaíirráaty Dyus pjeu'jrra nviitnisa quĩjquĩjva jyuca tyacue wala ũytjasu', ãchjíi yu' tyacue wala ñusna ũsrrava, Dyus luuch jyucaysaty jyucate nwe'wewa'j en seena' zhichcue yũuwa'ja's.
45008020	Tyã'wẽ Dyus pjeu'jrra nviitnisa quĩjquĩjva jyuca ñusna ũscajníi jyucaty ewmeeterrarráa nviitni neeyũu. Tyãasaty Dyus nwe'wewa'j ena's tyacue wala ũytjasu', Dyus pjeu'jrra nviitnisa' peecyrráa tyã'wẽ ewmeete neeyũumeeta', Dyusa' ma'wẽ nwe'wewa'ja'sva jiirrane' ewmeete weteyã'tje', tyagachjíi yu' nwe'wemée cytee nvijt. Tyãa pa'gaty tyacue wala ñusu'.
45008021	Atsa' Dyus nwe'wewa'j en ãjte', tyajũ yuurrá' quĩjquĩjva jyuca ãchj na'wẽ ewmeete ũsta' tyãajũ nwe'weni yuutyna Dyus luuch yacj ja'ndarraj.
45008022	Jiitja'w ãchjíi yu' quĩjva jyuca wala yuj seena' pytjaa yuuna u'y nasate yaacasá na'wẽ pembeena ũsta'.
45008023	Nava Dyus pjeu'jrra nviitnisarráamée tyã'wẽ pytjaa yuuna ũsta'. Cue'sha' Dyus ũsni yu'sa' jyuca jypa'gawa'jsarra nyafyte ũsni tyajy Espiritu's jypa'gayã'tja'w. Nava cue'shva ja'nda pytjaa yuuna ũstja'w, cue'sh cacue qui' ĩtyi yuuwa'j en ãjte Dyus luuch jyucaysaty jyucate nwe'wewa'j ena's ũytjasna.
45008024	Tyã'wẽ cue'sh cacue qui' ĩtyi yuuwa'jsate íirráac Dyusa' nwe'we, atsa' ĩtyi yuuwa'ja's jiirratja'w ũytjasu', tyã'wẽ yuuwa'j en pa'jyujuna sũjna.
45008025	Tyã'wẽ ĩtyi yuuwa'ja's jiimeevatsa', ¿quĩjya'rráa ũytjasucytja'w? Nava tyã'wẽ yuuwa'j en ãjmeya', nava e'surráava ãayujuna sũjnatja'w ũytjasu'.
45008026	Tyãa pa'gaíirráac Dyus Espiritu cue'sh ũuste cjẽerra pu'chna cchjãachja'ja'. Cue'sha' Dyus yacj ma'wẽ puuty we'wewa'ja'sva jiimeerra shiingutsteva, Dyus Espiritu' cue'sh pa'gate Dyus dyi'pte wala pa'pchu'c iiméj wala ñus yajcyna.
45008027	Atsa' Dyusa' ũus yaacyni's jiisa', tyãasac Dyusa' jiyu tyajy Espiritu yaacyni's, Dyus Espiritu' naasáa Dyus cytey yuuwa'ja'srráac jytjãasu' cue'sh jyucaysa pa'gate.
45008028	Cue'sha' ñuswa'j ena's yaacywa'j ji'pjmeetja'w, tyãa pa'gatey en ma'wẽsava pa'jrrava, tyãa yu' jyuca selpiwa'jsarrarráata' Dyusna yaacysawe'sh yuutyi's tyã'sa' ew jiitja'w. Sa' tyãawe'shtyi' quĩj yuuya' ne' Dyusa' tyjityj tyãa yu'sa' cytey yuuna.
45008029	Tyãasaíic maarraj ne'ta tyajy tashte pa'jwa'jsa yu' tyãa yuutyi' jyuca jiyurra nyafíi entey tyjityj tyajy Nchi'c na'wẽy yuucajn, atsa' tyajy Nchi'c yu'sa' nyacj ntjẽ'jsa yuuwa'jsac vitrra nvijt.
45008030	Sa' tyajy tyjityjnisatyi's tyajy tashte nuypa'cj, sa' tyajy tashte pa'jsatyi's yuuwemeesac vit, sa' yuuwemée vitnisatyi's tyajy Nchi'c yacj ij ũswa'jsac vit.
45008031	Dyusa' cue'shtyi's tyã'wẽ seena' ew yũute', ¿quim cue'shtyi' ewmeete nvijt-ya' ãjacy?
45008032	Dyusa' tyajy Nchi'ca's yujva ũchji'ndymée cue'sh jyucaysa pa'gate cluuste uurra nwe'wecajn ũscu. Tyajy Nchi'ca's yuj ũsutsrra', cue'sh quĩjcue peejini yu'sa' wejy tjaacue tjẽymée ũsuna.
45008033	Dyus tyjityjrra yuuwemée vitnisatyi', ¿quim ewmeesata' jĩya' ãjacy?
45008034	Cristo' cue'shtyi nwe'weya' uurra qui' ĩtyi yuurra ãchja' Dyus patsu ju'ngte ũsa' cue'sh ju'ngu we'we pu'chna, atsa' ¿quim cue'shtyi ewmeete nvijt-ya' ãjacy?
45008035	Na'wẽ' atsa' Cristo peeygãanisatyi's ¿quĩjrrá' tyajũ tyujndeya' ãjama'c? Meerra' ñuswa'j en, yaatsewa'j en, pcyuuwa'j en, wẽje en, sũpyrráa nviitwa'j en, ũucjũucjte yuurráa fi'nzewa'j en, icjte uuwa'j en quĩjva tjẽysa pa'jana.
45008036	Tyajíic Dyus libruteva tyã'wẽ yũuwa'ja's we'werra' na'jĩ': Dyus yacj fi'nzepa'ga icjte uuwa'jsarráatja'w, Piishacuẽ's icjya' jyũna u'jnisa na'wẽ quĩj enteva jĩ'c.
45008037	Macue tyã'wẽ seena' yuuwa'j en pa'tjeva, tyãatyi' jyuca cnaywa'jsatja'w, cue'shtyi peeygãasa Cristo pu'chpa'ga.
45008038	Tyãa pa'ga Dyus peeygãanijũ' quĩj yujva tyujndeya' ãjawa'jsame's ew jiitj: uu en ma'c yuu, meerra' naa quiwega ĩtyi fi'nzewa'j ma'c yuu, Dyus angeleswe'sh ma'ty yuu, echtjẽ'j angeleswe'sh ma'ty yuu, meerra' echtjẽ'j yuu ma'c yuu, meerra' ãchj naa ensu nacue seena' yuutsta' tyãa ma'ty yuu, meerra' vite en seena'sa yujna tyãa ma'ty yuu,
45008039	meerra' infiernojuwe'sh seena'sa ma'ty yuu, nava Dyus peeygãanijũ' quĩj yujva tyujndeya' ãjameena, tyãa pa'gatey cue'shtyi jype'jsa Cristo Jesus nwe'wenisa yã'tja'w naa pa'ga.
45009001	Andy ji'j judiuwe'shtyi iiméj wala peeygãjna bagachteva andy ũuste ñusna yuurráatj fi'nze'.
45009002	I'cue'sh pa'gate andya' Cristo yacj ũswa'ja's iviitute', i'cue'sh jyucaysa ewte neeyũune'jvatsa', andya' peeygãaweete cytey yu'nja sũju'tj.
45009003	Andya' i'cue'shtyi tyã'wẽtj wala peeygãja' jĩrra' ĩshiirra tyã'jĩtsmeetj, tyãa pa'gatey Cristo yacj fi'nzesarra' Dyus Espiritu caaũusutje'jnirrá'stju we'we'.
45009004	Andy ji'jwe'sha' Dyus tyjityjnisata', naa pa'ga Dyus luuchta'. Tyãapa'gac Dyusa' tyãawe'sh cshavyte pi'cyna ũsu' eena' cweetjna. Sa' ma'wẽrraj pu'chwa'ja'sva puuty we'wec. Leynava ũscu. Dyuus yatte ma'wẽ yũuwa'ja'sva pta'shcu. Sa' quiwe's jyuca yamuwa'ja'sva puuty we'wec.
45009005	Tyãawe'sha' nyafyte Dyus tyjityjnisa Abrahan ji'tja', atsa' tyãawe'sh ji'tjec Cristo upyjna ũsu' nasaa cacue yacj. Tyãa Cristo' Dyusíirráac yu', bagachteva tuutje'jni yuuwa'jsa.
45009006	Israelwe'shtyi Dyusa' nwe'weya' puuty we'wec tyã'sa' cytey yuumée yu' yuume'. Israel ji'j judiuwe'sha' maaíi yu' Dyus luuch yu'tsmeeta', tyãa pa'garráac maaíi yuutyi' cytey yuumée.
45009007	Tyã'wẽy Abrahan ji'jva jyucay yu' Dyus tyjityjnisa yu'tsmeeta', tyajíic Dyusíiva na'jĩna ãate pta'sh: Iindy nchi'c Isaacte upysarráa iindy ji'j andy tyjityjnisa yuutyna jĩ'c.
45009008	Atsa' Abrahan ji'tja'w naa pa'ga Dyus tyjityjnisatja'w sũjwa'ja's ji'pjmeeta' jyucay yu', naasáa Dyus puuty we'wenite upysarráa Abrahan ji'tja'.
45009009	Tyãa pa'gatey Dyusa' na'jĩnac Abrahan yacj puuty we'we: En ãjte', shawendu'nja, atsa' Sara' teech nchi'c ji'pjuna jĩc.
45009010	Tyã'wẽ Isaac upywa'ja'srráa we'wemée, Rebeca nchi'c e'nzsa upywa'ja'sva we'wec. Tyãawe'sh neya' Isaaccu yu', cue'sh yatsgawe'sh.
45009011	Sa' tyãa e'nz nchi'csa upyyuumeyna, Dyusa' tyjityjcu tyãawe'sh ma'wẽ yũuna fi'nzeni's uymeyrrava.
45009012	Tyãasac Dyusa' na'wẽ we'we Rebeca's: Nyacj yatstewe'sha' e'stewe'sha's selpisáa yuuna jĩnac we'we. Ew jiyute yu', Dyusa' ew yũusarráaty tyjityjwa'jsa yu'tsme', maatyva tyajy wendyni yuutyi' tyjityjwa'jsarráac yu' tyã'wẽ yũuwa'ja's caajiyu'jnac macue judiu ji'tjeva pyacj e'nzíi yuutyi' tyjityjmée, teechsarráana tyjityj.
45009013	Atsa' Dyus libruteva tyã'wẽyrráa we'wena fi'jni ũsa': Jacoba's peeygãjtj, nava Esaua's peeygãjmeetj jĩ'c.
45009014	Dyusa' ¿ewmeesarra ma'c tyã'wẽ ma'wẽsatyva tyjityji'? Ewmeesa yu'tsme'.
45009015	Tyã'wẽmeerraíic Moisesa's na'jĩna we'we: Andya' ma'wẽsanava peeygãjarrá'nja, sa' tyã'wẽy ma'wẽsanava pu'chjirrá'nja jĩ'c.
45009016	Tyã'wẽ cue'sh quĩjrráava pa'pchurra Dyus peeygãani's ya'jypa'ga'tsme'. Cue'sh cacueju quĩjva pa'pchumeeteva Dyusa' peeygãjarráac maatyva.
45009017	Dyusa' ma'wẽsanava peeygãjarráana, sa' tyã'wẽy wa'lwa'jsa yu'sa' ma'wẽsanava cytee nviiturráana.
45009018	Tyãasaíi Egipto quiwete jycaajsa's Dyus librute pta'shi'c na'jĩna: Indya's jycaajwa'jsatj vit, andy quĩjya'va jyuca ãjani's iindypa'ga nasa jiyucajn, sa' andya's quimteva naa quiwete jyuca jiyucajntju indya's tyã'wẽ yũu jĩ'c.
45009019	Tyã'jĩte', na'wẽ yaaquine'nga: Dyusíi ne' ma'wẽ yũuwa'ja'sva vitu', atsa' cue'sha' yuuwemée ne'tca'w sũjune'nga.
45009020	Nava ũus miiyajcy: Cue'sh ma'wẽ yuuwa'jsateva Dyusa' jiirrane' tyã'wẽ yũ', atsa' indya' tyã'wẽ yaacywa'j ji'pjmeeng. Quiwe mityja' ¿Quĩjya'nga andya's tyã'wẽ umu'? jĩsaate jiimeetja'w.
45009021	Mityj umsa' ma'wẽ mityja's umwechteva tyajy wendyni yu'sa' viturráana, tyãa quiwe's íirráa ewte selpiwa'jsa, vite' ewmeete selpiwa'jsa.
45009022	Dyusva nasatyi' tyã'wẽycu vit. Sa' maaíityi's wa'lpa'ga castigo seena'sate ũswa'jsa vitrrava, peeygãjrra macue tyachva ũytjascu dund yu' castigaĩmée.
45009023	Sa' vite wa'lsameetyi's ẽe walate seena' zhichcuesa's jypa'gawa'jsac vit, tyã'sna jypa'gawa'jsatyi' nyafíi enteycu tyjityj. Atsa' cyteewe'sha' cue'shtja'w tyajy peeygãanisa.
45009024	Dyusa' maatyva tyjityjwa'jsarrá', tyãasaíic maaíityi' judiu ji'jtyva tyjityj, sa' judiu ji'jmée vite nasatyva tyjityjcu.
45009025	Tyã'wẽ maatyva tyjityjwa'ja's Oseas librute na'jĩnac we'we': Andy tyjityjnimeesateva, andy nasa vitu'nja. Sa' andy peeygãanisameeteva, andy peeygãanisa vitu'nja jĩ'c.
45009026	Sa' nyafíi we'werra': Andy luuchmée i'cue jĩrrava, tyãa e'su': Dyus ĩtyisa luuch yuune'cue jĩna we'wena jĩ'c.
45009027	Nava Israelwe'shtyi we'werra' na'jĩ'c Isaiasa': Israelwe'sh ji'ja' cuet muse na'wẽ seena' cujsarrava, cujméerráa ewte neeyũutyna.
45009028	Ewsa' cujméerráa yuucajníi wa'lsatyi's dund iviituna Dyusa' jĩ'c.
45009029	Tyã'wẽ yũuwa'ja's we'werrac Isaiasa' na'jĩ': Dyus quĩjteva jyuca ãjasa judiu ji'jty manzcuẽ nvijtmeevatsa', Sodoma vite' Gomorra chjamb na'wẽ jyucate vituwa'jsa ne'tca'w yu' jĩ'c.
45009030	Ãchja' na'wẽ yũuni's miiyajcywe: Judiu ji'jmée vite nasa' yuuwemeesa yuuwa'ja's pacuesameerrava, Cristo's ũuste wa'lmée jypa'gasa yuupa'garráa yuuwemeesaty yuuna pa'j.
45009031	Naapcachja' Israelwe'sha' yuuwemeesa yuuna pa'jya' sũjrra leya'srráaty cytey yuuya' yajcy. Nava leya'srráa yajcyrra', yuuwemeesa yuuya' ãjameeta'.
45009032	¿Quĩj yuurrata ãjamée? Yuuwemeesa yuuya' Cristo's ũusuj jyuca yajcyrra jypa'gameeta' naa pa'gaty ãjamée. Cristo's ũusuj jyuca yaaquipcachte, leya'srráaty yajcyna ũsu', tyãasaty wala jypumba.
45009033	Tyã'wẽ jypumbawa'ja's Dyus librute na'wẽ pta'shna fi'jni': Andya' Jerusalen chjambte cuet qui'putstju, maaíityi' caypumba'jrra pẽtywa'jsa. Nava maava tyã'sa' jypumbasamée yu', ñuste neeyũumeetyna jĩ'c.
45010001	Yacjtjẽ'jwe'shtyi isatj we'we': Israelwe'sh ewte neeyũuvatsa' sũjrratj ũusuj jyuca Dyus yacj puuty we'we'.
45010002	Andya' jiitj Israelwe'sha' wala yuj Dyusa's pacuena pa'pchuna fi'nze'ty, nava ma'wẽ Dyusa's pacuewa'ja'sva ew yu' jiimeeta'.
45010003	Tyã'wẽ ew yu' jiimeerraíity yuuwemée ewsa yuuya' sũjrra tyãawe'shtyi ma'wẽne' ew tjengu' tyã'srráanaty cytey yuu wẽje', Dyusna ma'wẽ pacuewa'ja'sva Dyusíi pta'shna nvijtcu tyãa yu'sa' cytey yuumée.
45010004	Tyã'wẽ Moises ley jycaajwa'j en scjẽwnijũ' Cristo jycaajwa'jsa', yuuwemée ewsa vit-ya' ãjawa'jsa tyã'sna jypa'gasa yuutyi's. Nava tyã'sna pacuemée leya'srráa cytey yuu wẽete', yuuwemeesa ya'yu'tsme'.
45010005	Tyajíic ley jycaajni's nwẽese'jrra yuuwemée ewsa yu'nja sũjna yaacysatyi's Moisesa' na'jĩna fi'j: Maava ley jycaajni's jyuca cytey yuusa' een isa ew fi'nzewa'jrrá's ji'pjutyna jĩ'c.
45010006	Nava yuuwemée ewsa yuuna pa'jya' yu', Cristo's ũusuj jyuca yaacywa'ja's Dyus librute na'wẽc pta'shi': Cristo' quĩjyã'cj atsa' cielun pe'jya' u'jwa'ja's yaacywa'jme'.
45010007	Sa' tyã'wẽy Cristo' ĩtyi yuuyã'cj atsa' pendaniicjẽva pe'jya' u'jwa'ja's yaacywa'jme'.
45010008	Tyã'wẽ tjẽysa's yaacycajmeníi, Dyus yuwe ewsa' iindy yuwete ij ũsa', tjẽymée ũuste cjẽeya' jĩ'c. Dyus yuwe iindy yuwete ij ũsa' jĩ'c tyã'sna tjẽymée jypa'gawa'ja'stja'w pta'shi'.
45010009	Atsa' na'wẽrráa myũu: Dyus Nchi'c Jesucristo uuteva Dyusíi qui' ĩtyi vitcu sũjwa'ja's ji'pjurra Cristo yuurrá's nwẽese'jya' jypa'gawa'ja'. Tyã'wẽ yuurra' ewte neeyũune'nga.
45010010	Tyã'wẽ ewte neeyũuya', Jesucristo's ũusuj jyuca yajcyrra jypa'gawa'ja', sa' ãateva tuutje'jwa'ja'.
45010011	Cristo's ũuste jypa'gasatyi's Dyus librute na'wẽc we'we': Tyã'sa' ũuste jypa'gasa' maa yujva ñuste neeyũumeetyna jĩ'c.
45010012	Sa' judiu ji'j vite' judiu ji'jmeesava tyãa na'wẽrrarráa yuuwemée ewte neeyũuwa'jsata', tyãa pa'gatey Jesucristo' jyucaysaty nwe'wewa'jsa'. Atsa' tyã'sna neewe'wesa yuutyi'sa' maatyva jyucaysaty pu'chwa'jsa'.
45010013	Tyajíic Dyus librute na'wẽ we'we': Maava jyucaysa ũusuj yuurráa jyuca yajcyna Dyusa's neewe'wesa', yuuwemée ewte neeyũutyna jĩ'c.
45010014	Nava ¿ma'wẽ neewe'weya' ãjatyqui, tyã'sa' ũuste ji'pjmeerra'? Sa' ¿ma'wẽ ũuste jypa'gaya' ãjatyqui, tyã' nwe'wesa' jĩna pta'shni's iiwẽse'jmeerra'? Sa' ¿ma'wẽ wẽse'jya' ãjatyqui, quimva tyãa yuwe's pta'shmeete'?
45010015	Sa' ¿ma'wẽ tyãa yuwe's pta'shya' ãjatyqui, quimva caajmeete'? Tyãa yuwe's pta'shsaty we'werra', Dyus librute na'jĩ'c: Yuwe ewsa's pta'shna pa'jni' wala yuj ewsa', tyãa pa'gatey wechana fi'nzewa'ja'styi pta'shi' jĩ'c.
45010016	Tyã'wẽteva, jyucay yu' jypa'ga'tsmeeta' ewte neeyũuwa'ja's pta'shteva. Tyajíic Isaiasva na'wẽ we'we: Cue'sh pta'shni Dyus yuwe's ¿quimrrá' nwẽese'jrra cytey yuuta'? jĩ'c.
45010017	Tyã'wẽ Dyus yuwe pta'shni's ew jiyunijũc ũusuj jyuca jypa'gawa'j caseje', atsa' tyãa pta'shnisa yu' Cristo'scu we'we'.
45010018	Tyã'wẽ pta'shteva meerra' ¿wẽse'jmeevá'ntacy? Pejca wẽse'jyuj ne'ta, tyajíic Dyus libruteva na'jĩna we'we': Tyãawe'sh pta'shni's jyuca ya'wẽse'cj. Naa quiwete mtee mteeva jyuca pa'cj jĩ'c.
45010019	Macue tyã'wẽ yuuteva, Israelwe'sh yu' ¿jiyumeevá'ntacy? Tyãawe'sha' jiyuyujne'ta, nava jypa'gameeta'. Tyãawe'shva jiyumée yu' neeyũumeene'ta. Tyajíic Moisesa' Dyus we'weni's na'wẽ pta'shi': Andya' vite nasaty ew yũurra i'cue'shtyi cuj caayaqui'ji'nja, Atsa' ũuschawa'ja's uyuune'cue, nasa Dyusa's jiimeesa ũsta' tyãawe'shtyi andy luuch vitpa'ga jĩ'c.
45010020	Isaiasva Dyus we'weni's na'wẽc ãate pta'shi': Andya's pacuena pa'pchumeerrava, uytyi. Atsa' andya' ãate vyaatj paapẽjyna andyna pacuemeeteva jĩ'c.
45010021	Nava Israelwe'shtyi we'werra' na'jĩ'c Dyus librute: Andya' pa'yana nestju yu' nasa wa'lsaty jĩ'c.
45011001	Tyã'wẽ pa'yateva pasmeeyã'tje', Dyusa' tyajy tyjityjnisa Israelwe'shtyi' ¿ajtsema'c? sũju'tj. Nava wej yujva tyã'wẽ yuume'. Tyã'wẽ ajtsemeerraíic andya' Israel nasa, Abrahan ji'j, Benjamin nchi'ctewe'shtju nava nwe'we.
45011002	Dyusa' Israelwe'shtyi nyafiitey tyjityjrra, ãchpcach ajtsemée iipe'ja'. I'cue'sha' jiine'cue Dyus yuwe pta'shsa Elias Dyus yacj puuty we'weni's.
45011003	Cyte' na'jĩ'c: Iindy yuwee pta'shsatyi's icjtyi sa' iindy altalnava jyuca iviituty, naasáa andy yuurráatj neeyũu. Nava andynava icj wẽje'íirráaty jĩte',
45011004	Dyus pasrra': Dyus ĩtyimeesa Baal tashte peejyũcuesamée siete mil nasa tyjityjrra ji'ptju andy jĩi, atsa' andyrráatj neeyũu sũjwa'j ji'pjmeeng jĩc.
45011005	Naa ensuva tyã'wẽyrráa Israelwe'sh maaíi yu' Dyus tyjityjnisa ũsta' tyajy peeygãanisa.
45011006	Dyusa' peeygãjrra tyjityjcu. Nava ew yũuna fi'nzepa'ga tyã'wẽ tyjityjme', naasáa peeygãjrra yuurráac ewmeesateva tyjityj. Atsa' ew yũuna fi'nzepa'garráa Dyusa' tyjityjvatsa', Dyusa' peeygãjrrac tyjityj jĩya' ãjame'nja'w.
45011007	Israelwe'sha' ewte neeyũuwa'ja's pacuerrava tyanzíi yu' uymeeta', vite yu' Dyus we'weni's nwẽese'jmeeta' naa pa'ga. Naasáa Dyus tyjityjnisa maaíirráaty ewte neeyũuwa'ja's uy.
45011008	Atsa' tyã'wẽ nwẽese'jwa'jmeea's we'werrac Dyus librute na'jĩ': Dyusa' tyãawe'shtyi' jiyuwa'jmeesac vit. Atsa' yafy ji'pjrrava uysamée na'wẽrráata', sa' tjũ'wẽ ji'pjrrava wẽse'jsamée na'wẽrráaty neeyũu. Ãchpcach tyã'wẽrrarráata' jĩ'c.
45011009	Tyajíic jycaajsa Davidva na'wẽ we'we: Tyãawe'sh wechana fi'nzeni' ewméerráa casejvatsa' ewna, castigãyni yuucajn.
45011010	Tyãawe'sh yafya' peecy suweetyna, uyya' ãjacajmén. Tyãawe'sha' bagachte yujva ew fi'nzeya' ãjameevatsa' ewna jĩc.
45011011	Judiuwe'sha' jypumbarra weteyã'jrra', ¿peena yu' Dyus tashte shawendwa'jsameetymañ? Wej yujva tyã'wẽ yuuwa'jsameeta'. Tyã'wẽ judiuwe'sh wa'lpa'ga, judiu ji'jmée vite nasatycu ewte neeyũuwa'ja's pta'shni yuu, atsa' vite nasa Dyus yacj fi'nzetste uyrra', judiuwe'shva qui' shawendya' yaacycajn.
45011012	Judiuwe'sha' ewte neeyũuwa'ja's jypa'gaya' wa'lpa'ga, naa quiwete judiu ji'jmée vite nasa jyucaysatycu selpí, tyãasa judiuwe'sh jyucaysa Dyus tashte qui' shawendnijũ' wejy wala selpiina.
45011013	Ãchja' judiu ji'jmée vite nasa jĩnisa i'cue'shtyi we'weya'vatj, tyãa pa'gatey andya' judiu ji'jmée vite nasaty Dyus yuwe's pta'shya' caajnisatj, tyãasa cytey yuuya'vatj.
45011014	Tyã'wẽ yũute', i'cue'sh ewte fi'nzeni's andy ji'j maaíi yu' uyrra', i'cue'sh na'wẽy ewte fi'nzewa'ja's pacueya' yaaquiváatyna sũju'tj.
45011015	Judiuwe'sh e'scjẽ nviitni yuupa'ga judiu ji'jmée vite nasaty Dyus yacj wechana fi'nzewa'ja's ji'pju. Tyãasa judiuwe'sha' Dyus tashte qui' shawendna pa'jrra', uuniijũ qui' ĩtyi yuusáa na'wẽsa yuutyna.
45011016	Ũ'tash quĩjva nyafytewe'sha's Dyus jĩi peeste', neeyũusáava jyucac Dyus bendecĩyni yu'. Fytũu tasha' Dyus jĩite', cu'tava jyuca Dyus jĩirrarráata'.
45011017	Judiuwe'sh maaíi yu' uujnisa olivo fytũu cu'ta's spẽ'tjni na'wẽty yuu. Atsa' tyãa spẽ'tjnite yu' uujnimeesa olivo cu'ta's pũpyrra caywetse'jnisa na'wẽ i'cue yuu, i'cue'sh judiu ji'jmée vite nasarrava. Tyãasa i'cue tyãa fytũu tash na'wẽy ewsa yuuna pa'j, olivo fytũu tash ĩtyisate caywetse'jni yuupa'ga.
45011018	Nava tyãa cu'ta spẽ'tjnisate jytjaacue ewsatj sũjna yu' yaacynu. Mpa'yajcy, tyã'wẽme' cu'ta pũpynisa tyã'wẽ fytũu tash ĩtyi yuuwa'ja's ũsu'tsme'; fytũu tash quiwete iiwejtsesac cu'ta pũpynisa's ĩtyi yuuwa'ja's ũsu'.
45011019	Tyã'wẽteva, naa sũjuvá'nga: Tyãa fytũu cu'ta spẽ'tjnite caywetse'jya' andya's peejyne'ta yu', tyãasane'ta cu'ta dyij yu'sa' spẽ'tj sũjune'nga.
45011020	Nava indya's cytee caywetse'jya' sũjrra spẽ'tjni yuumeeta'. Tyãawe'sha' Cristo's jypa'gaya' wa'ltyi tyãa pa'ga yuurráaty spẽ'tjni yuu. Naapcachja' indya' Cristo's wa'lmeeng jypa'ga, tyãa pa'ga yuurráang tyãawe'sh ũsnite yu' indy pa'jya' ãja. Tyãa pa'ga iiwejch yajcymée, wala jypa'yacy mfi'nze.
45011021	Tyã'wẽme', Dyusa' judiu tyajy tyjityjnisa yujtyva tjẽyméec cutyi'j na' indya's yu' wejy tyã'wẽ tjẽymée cutyi'jina jypa'yacymeete'.
45011022	Ũus miiyajcy: Dyusa' wala yuj peeygãasa'. Nava juuna'ya'va tyã'wẽyrrá'. Nwẽese'jsamée yacj yu', wala yuj juuna'sa'. Nava indy yacj yu' wala yuj peeygãasa'. Tyã'wẽyã'tje', tyajy peeygãanijũ tyutemée mfi'nze. Tyã'wẽ yuumeerra', indyva cutyi'jnisa yuune'nga.
45011023	Nava judiuwe'sha' Dyusa's qui' pacuerra yu', Dyus tashtey tjẽymée qui' pa'jya' ãjatyna, tyãa pa'gatey Dyusa' tjẽymée jypa'gawa'jsa'.
45011024	Tyã'wẽ indya' judiu ji'jmée vite nasang yu' na's yujva tjẽyméec ewsate yuutya. Naapcachja' judiuwe'sh yu' Dyus tyjityjnisaty yu', atsa' tyãawe'shtyi' wejy tjẽymée qui' jypa'gana.
45011025	Yacjtjẽ'jwe'sh, Dyus ma'wẽ yũuya'varrava tyãa yuurráac jii yu' tyã'sna mjiyuwe ãchja' iiwejch yajcyna fi'nzeya'mée: Judiuwe'sh maaíi yu' tyã'wẽ yuj Dyusa's nwẽese'jmeerra tyuteety. Nava judiu ji'jmée vite nasa maanzcuẽesa Dyus tashte pa'jwa'jsa ũstyna tyãa jyuca ãjpcachrráaty judiuwe'sha' Dyus tashu tyutee.
45011026	Sa' vite nasa jyuca Dyus tashte pa'jna jyã'jatspcachja', judiuwe'sha' qui' jyucay nwe'wenisa yuutyna. Tyã'wẽ yũuwa'ja's Dyus librute na'wẽc pta'shi': Nwe'wesa' Jerusalen chjambu pa'jrra', Jacobwe'sh ewmée yũuni's tyundena.
45011027	Tyã'wẽ ewmée yũuni's tyujndeya'tj puuty we'we tyãawe'sh yacj jĩ'c.
45011028	Tyã'wẽ i'cue'sh ewte neeyũuwa'ja's ji'pjucajnrráaty judiuwe'sha' Dyusa's atsesa yuu. Nava Dyusa' tyãawe'sh yuutyi' atse'tsme', tyãa pa'gatey judiuwe'sha' nyafiitey Dyus tyjityjnisaty yu' naa pa'ga.
45011029	Tyãa pa'gatey Dyusa' ũsyã'jrra', cusa'ja'tsme', sa' pa'yayã'jrra', wa'lu'tsme'.
45011030	Nyafiia' i'cue'sha' Dyusa's jiimeerra nwẽese'jsamée i'cue yu'. Nava ãchja' judiuwe'sh nwẽese'jetsmeete yu', i'cue'sha' Dyus peeygãanisa i'cue yuu.
45011031	Nyafíia' i'cue'shva ma'wẽcue nwẽese'jsamée yu', tyã'wẽy judiuwe'shva ãchja' nwẽese'jmée ũsta'. Nava i'cue'shva ma'wẽcue Dyus peeygãani's jypa'ga, tyã'wẽy jypa'gaya' íirráa tyã'wẽ nwẽese'jmée ũsta'.
45011032	Tyã'wẽ teechsarráa tjaacue ewsatj sa' tjaacue peeygãanisatj sũjcajmencu e'nzíity ja'ndarraj nwẽese'jwa'jmeete vit tyãa na'wẽrrarráa peeygãjya'.
45011033	Dyusa' ma'wẽ yũuwa'ja'sva seena' yuj zhichcue ew pjeu'jrra ji'pjune' tyã'sna yajcyte', le'chcuerráa yujva ya'jiyu'tsme', sa' pta'shya'va ya'ãja'tsme'.
45011034	Dyus ũus yaacyni's ¿quimrrá' jiyusa ũstymañ? ¿Quimrrá' Dyusa's caapiya'jsa ũstymañ?
45011035	Quĩjquĩjva jyuca Dyus jĩirrarráata' tyajy nviitnisa, atsa' ¿quimrrá' andy jĩ'stju Dyusa's pees jĩwa'jsa ũstymañ?
45011036	Tyãasa Dyusa' seena' yuj wala ewsa' bagachteva nes yuuwa'jsa. Tyã'sa' seena' yuj wala wechawa'j ji'ptja'w.
45012001	Andy yacjtjẽ'jwe'shtyi neewe'we'tj: Dyusa' tyacue wala peeygãapa'ga, ãchja' i'cue'sh ĩtyi fi'nzeni pety cacueyã'jrra jyuca quĩj pcal yujva ji'pjmée tyajy cuseterrarráa ya'mducjwe, Dyusa's yuurráa selpiina fi'nzeya'. Dyusa' tyã'wẽ yũuni'scu jytjãasu' naa pa'ga cytey yuuwa'j ji'ptja'w.
45012002	Ãchjũyã'ja' naa quiwetewe'sh na'wẽy yu' fi'nzenuwe, wejyva i'cue'sh fi'nzeni i'cue'sh ũus yaacyni tyãaty jyuca myu'ptjejwe, quĩjteva jyuca u'se yuuna pa'jya'. Tyã'wẽ yũurra Dyus jytjãasni ewsa, tyajy dyi'pte zhichcue wẽt fi'nzenirrá's jiyune'cue.
45012003	Dyusa' peeygãjrra andya's neewe'wec i'cue'shtyi yu'cypejcajn, tyãa pa'ga yu'cypejwa'j ji'ptju: Andyrráatj tjaacue selpi' sũjna maa yujva iiwejch yaacywa'j ji'pjmée i'cue, naasáa quĩjte selpiwa'jsa ne' Dyusa' nvijt tyã's yuurráana cytey myũuwe, wala jypa'yacyna.
45012004	Nasaa cacue's miiyajcywe: Tyã' teechrráarrava wala cuj jwend ji'pja', sa' fiyfiyrrajty selpi', teech cacuetewe'shrráa we'shrrava.
45012005	Tyã'wẽy cue'shva wala cujrrava, jyucaysa Cristo yuurrá'stja'w selpi', jyucaysa cyteerraj fiyfiyrraj selpiina.
45012006	Cue'sh selpiiya' ãjawa'ja's Dyusa' fiyfiyrrajc ũs, quĩjterraj selpiiya' ãjawa'jsa ne'tca'w yu' tyãa yu'sa' jyucac ũs. Atsa' tyãatyi' wala jypa'yacy iijyũwa'j ji'ptja'w. Meerrava Dyusa' tyajy yuwe's pta'shya' ãjawa'ja's ũste', tyajy caajiyu'jnirrá's cytey yuuwa'j ji'ptja'w.
45012007	Vitesaty selpiina fi'nzewa'ja's ũste', tyã'snava cytey yuuwa'j ji'ptja'w. Sa' maava caapiya'jya' ãjasa' tyã'sa' cytey yuuwa'ja'.
45012008	Ñuste fi'nzesaty puuty pu'chya' ãjasa' tyã'wẽ yũuwa'ja's nviitwa'jme'. Peesya' yaaquitsrra', caashwendu'juna sũjmée tyã'wẽ peeswa'ja'. Dyus luuchtyi jype'jsa', wala jypa'yacy jype'jwa'ja'. Peejiina fi'nzesaty pu'chsa', wechana pu'chwa'ja'.
45012009	Teechsa na'wẽrraj puuty ya'peeygãawa'ja's mji'pjuwe, ĩshiimée ũusuj jyuca yajcyna. Ewmeesa's nwẽese'jmée ewsarrá's cytey myuuwe.
45012010	Yacjtjẽ'ja's juuna' yuumée wejyva yacjtjẽ'ja' tjaacue walasa' sũjna puuty ya'mpeeygãjwe.
45012011	Dyusa's selpiwa'ja'srráa ũusuj jyuca wechana mpa'pchuwe, wa'l yajcymée.
45012012	Ewte pa'jwa'ja's jii i'cue tyãa pa'ga wechana mfi'nzewe. Ñuswa'j en pa'tjeva tyã'sa' yajcymée, bagachteva Dyus yacj yuurráa puuty we'wena mfi'nzewe.
45012013	Yacjtjẽ'jwe'sh peejiina fi'nzesawe'shtyi' mpu'chwe. I'cue'sh yatte pa'jsatyva wa'lmée mpa'gawe.
45012014	I'cue'shtyi ajtsena pcyuusaty ca'tu yu' ewrráa myũuwe, wejy yuuva tyãawe'sh pa'gate Dyusa's mneewe'wewe nwe'wecajn.
45012015	Wechasáa yacj i'cue'shva wechaa mpu'chwe, sa' ñussa yacj i'cue'shva ñus mpu'chwe.
45012016	Puuty ja'ndarraj ewrráa mfi'nzewe. Jytjaacue jiitj sũjrra iiwejch yajcymée, ãjmeecuesa na'wẽyrráa mfi'nzewe.
45012017	Macue ewmée yũusaateva, ca'tu yu' ewmée yuuwa'jme'. Ew yuuwa'jrrá's pa'pchuwa'ja' jyucaysaty.
45012018	Jyucaysa yacj ew fi'nzewa'jrrá's mpaacuewe, i'cue'shtyi ma'wẽ wejy ew tjenguna tyãa yu'sa' jyuca cytey yuuna.
45012019	Yacjtjẽ'jwe'shtyi neewe'we'tj i'cue'shtyi ewmée yũusaaty ca'tuva ewmée yũuwa'ja's pacuena fi'nzecajmén. Tyã'wẽ yũumée wejyva indyna ewmée yũusa's cuch yuunu, Dyus castigãywa'jsa' naa pa'ga. Tyajíic Dyus libruteva na'wẽ we'we': Ewmée yũusaty castigãywa'jsa' andytju. Andy jiine'tca jĩ'c.
45012020	Tyã'wẽ ca'tu ewmée yũuwa'ja's yajcymée na'wẽ myũu: Indyna atsesa ũ'wa'j ji'pjmée wẽena fi'nzetste', ũ' mpuuts. Sa' yũ'wẽena fi'nzetste', tundywa'jva mes. Indya' tyã'wẽ yũurra', caytjame'jene'nga jĩ'c.
45012021	Indyna ewmée yũusa's caacnayu'jnu, wejyva indy cjuẽ'y mecnay, ca'tu' ew yũurra.
45013001	Naa quiwete jycaajsawe'sh ma'wẽsatyva jyuca nwẽese'jna mfi'nzewe. Tyãawe'sha' jyuca Dyus nviitnisarrarráata'. Maa yujva Dyus nviitnimeesa yu' meeta'.
45013002	Atsa' maava jycaajsawe'shtyi atsesa' Dyus nviitnisaty atsesa yuuna. Tyã'wẽ atsesa' yuuwesa castigãywa'j yuuna.
45013003	Jycaajsa ũsta' tyãawe'sha' ew yũuna fi'nzesatyi' castigãywa'jsameeta'. Tyãawe'sha' ewmée yũuna fi'nzesarráaty castigãywa'jsata'. Atsa' jycaajsawe'shtyi ũucjmée fi'nze wẽerra', tyãawe'sh yu'cypejnity jyuca nwẽese'jna mfi'nzewe. Tyã'wẽ yũusatyi' nwe'wewa'jsata'.
45013004	Tyãa pa'gatey jycaajsawe'sha' Dyus nviitnisata', indyna pu'chwa'jsa. Nava indya' ewmée yũuna fi'nzerra', ũucjwa'j ji'pjune'nga, tyãa pa'gatey jycaajsawe'sha' peecyrráa ũsmeeta', tyãawe'sha' Dyus nviitnisata'. Tyãa pa'ga ley ma'wẽ jycaatje', cytey yuutyna ewmée yũusa's castigãyna.
45013005	Tyãa pa'ga jycaajsawe'shtyi nwẽese'jwa'ja', nava castigo's ũucjrrarráa nwẽese'jmée, wejyva Dyus jycaajni's cytey yuutstju sũjna nwẽese'jwa'ja'.
45013006	Tyãawe'sha' Dyus nviitnisayã'jrra', tyãawe'sh tjengwa'j yu'sa' quĩjnava jyucaty cytey yuuna fi'nze'. Tyãa pa'ga tyãawe'shtyi ducjwa'j vyu's ũswa'j ji'pji'cue.
45013007	Quĩjrraj yuuwa'j ji'pjrrava, tyã'sa' cytey yuuwa'ja': vyuu gobierno jĩ's yuulrra', tyã'snava ducjwa'ja'. Sa' maarrajty nwẽese'jwa'j ji'pjrrava, tyãawe'shtyi' nwẽese'jwa'ja' wa'lmée.
45013008	Quĩj yũuwa'ja'sva jyuca cytey yuuwa'ja', quĩj yuul yujva ji'pjmée fi'nzeya', naasáa puuty ya'peeygãawa'ja's yuurráa bagachteva ji'pjuna nes yuuwa'ja'. Tyã'wẽ puuty ya'peeygãasa' Dyus jycaajni leya's cytey yuusaarra tyã'wẽ yuuna.
45013009	Dyus leya' na'wẽc jycaaja': Ptamsayã'ja' vite yacj canzh pcal yuuwa'jme'. Nasa icjwa'jme'. Pesweewa'jme'. Vitety ĩshiina nuywe'wewa'jme'. Vitee jĩity cusa'j wẽena fi'nzewa'jme' jĩ'c. Atsa' tyãa jycaajnityi' jyuca cytey nwẽese'jya' na'wẽ yũuwa'ja': Vitetyva mpeeygãj, indy ma'wẽnga ya'peeygãja' tyã'wẽy jĩ'c.
45013010	Tyã'wẽ puuty ya'peeygãawa'ja's ji'pjrra', ewmée yũuwa'j yu'sa' ya'yajcymeena. Na'jĩ'tj na': Peeygãanisa's ji'pjte yuurráac Dyus jycaajni leya's quĩjte yujva peejymée jyuca cytey ya'yu'.
45013011	Tyã'wẽ peeygãawa'ja's jypa'yacymeene'cue atsa' ãchja' jweeíirráa utyaana u'juetsa' cue'shtyi jyucate nwe'wewa'j ena', tyãa pa'ga jypa'yacy meswe.
45013012	Tyã'wẽ yũuwa'j ena' pa'jya' jytjẽeyuumeena, tyãa pa'ga chji'ndyte fi'nzeni's nvijtrra, eena'te fi'nzewa'ja's jypa'yacywa'j ji'ptja'w.
45013013	Na'wẽ yũumée: ewmée yũuwa'jrrá's yajcyna, canzh pcal yuuna, puuty yajtsena puuty puiina, beca yat-su tũuna susna tyã'wẽ yũumée, ewrráa yũuna zhichcue fi'nzewa'j ji'ptja'w.
45013014	Naasáa Jesucristo ma'wẽ jycaatje', tyã's yuurráa jyuca nwẽese'jwa'j ji'ptja'w, peecy ũus yaacyni ewmeesa yu's nwẽese'jmée.
45014001	Cristo caapiya'jni's achamée ew jiisa yacjtjẽ'ja's wa'lmée mpa'gawe, tyajy jypumbanisu atsewe'wemée.
45014002	Miiyajcywe vacy viteya' naa sũju'ty: Ũ'nisa yu'sa' quĩjnava jyuca ũ'wa'ja' sũju'ty. Naapcachja' Cristo caapiya'jni's achamée ew jiisa' ũ'wa'ja's tyjityjrra ũ'wa'ja' sũju'ty.
45014003	Atsa' maa sũjmée quĩjnava jyuca ũ'sa' tyjityjrrarráa ũ'sa's atsewe'wewa'jme'. Tyã'wẽy tyjityjrrarráa ũ'sava cuch atsewe'wewa'jme' quĩjnava jyuca ũ'sa's. Ma'wẽ ũ'sarrava tyãawe'sha' Dyus luuchta'.
45014004	Indya' ¿quimrranga iindy jype'jnimeety atsewe'we'? Tyã' ew ma'c yuu ewmée ma'c yuu nava tyã'sa' patron jype'jsa jiina, tyãa pa'gatey jype'jsa' ma'wẽ ew fi'nzewa'ja'sva tyãa pu'chwa'jsa'.
45014005	Viteya' naa sũju'ty: Fiesta en yuutyi' jyuca qui'swa'ja' sũju'ty. Naapcachja' vite' maa fiesta yuutyi' qui'swa'jme' sũju'ty. Ma'wẽ yaacysarrava teechsa na'wẽrraj i'cue'sh ũuste ew ũusutjenirrá's nwẽese'jna mfi'nzewe cuch atsewe'wemée.
45014006	Tyãa pa'gatey fiesta entyi jyuca qui'ssava, Dyusa's wechanac qui'su', atsa' fiesta entyi jyucamée qui'ssava Dyusa's íirráac wechana fi'nze'. Tyã'wẽy quĩjnava jyuca ũ'sava Dyusa's wechanac ũ'we', atsa' quĩj iiyuutyi' ũ'sameeva Dyusa's íirráac wechá'. Jyucay Dyusa'srrarráaty wechá'.
45014007	Tyãa pa'gatey cue'sh ĩtyi fi'nzeni cue'sh uuwa'j ma'c yuu nava tyã' cue'sh jĩi meeta', atsa' peecy ma'wẽva yũuna fi'nze'nja sũjwa'j ji'pjmeetja'w.
45014008	Na'wẽ ĩtyi fi'nze'tja'w tyã' Cristo jĩ', sa' uumtja'w nava Cristo jytjãasnirrá'stja'w cytey yu', tyãasa ĩtyi fi'nzeni ma'c yuu uu en ma'c yuu nava Cristo jĩirrarráata'.
45014009	Tyã'wẽ Cristo' ĩtyisawe'sh ma'ty yuu uusaawe'sh ma'ty yuu nava jyucaysate namu yuuya'íirráac uuniijũva qui' ĩtyi yuu.
45014010	Namu' Cristo', atsa' indya' namumeerra' ¿quĩjya'nga iindy yacjtjẽ'ja's ewmeesa' jĩna atsewe'we'? Dyus tashte cuutya'jni yuuwa'jsatja'w, atsa' Dyus yuurráa ma'wẽ yuusaateva we'wewa'j ji'pja'.
45014011	Tyajíi Dyus tashte cuutya'jni yuuwa'ja's Dyus librute na'wẽ fi'jni': Andya' Dyus ĩtyisa isatj we'we', Majũwe'shva jyuca andy tashterrarráa peejyũcuena pa'jrra, Dyus yuj yu'nga jĩna wechaatyna.
45014012	Tyã'wẽ yũurra teechsa na'wẽrraj Dyus tashte paswa'j ji'pju'nja'w ma'wẽ yũusaarrava.
45014013	Tyãa pa'ga ãchjũyã'ja' tyã'wẽ ewmeeng yu' jĩna puuty atsewe'wena fi'nzewa'j ji'pjmeetja'w. Tyã'wẽ yũumée wejyva ewrráa yũuna mpu'ch, yacjtjẽ'j jypumbacajmén.
45014014	Andya' jiitj Cristo Jesus yacj fi'nzesa yacja', quĩj ũ'yujva ewmeesa yu' meea'. Nava tyã'wẽ ewmeena sũjna yaacysa yacj yu' ewmée yujna.
45014015	Nava iindy yacjtjẽ'j dyi'pte jypa'yacymée quĩjnava ũ'pa'garráa tyãa yacjtjẽ'ja' jypumbaváana atsa' indy yuuwesa yuune'nga peeygãasamée. Cristo uurra nwe'wenisawe'shtyi' indya' caypumba'jnu iindy ũ'nisa yacj.
45014016	Indy yacj yu' ewsarrava, vitesa yacj yu' ewmeesa váa yuuna atsa' tyã'wẽ yũuwechsa yuutyi' wala mpa'yajcy.
45014017	Tyãa pa'gatey Dyus yacj fi'nzewa'ja' ũ'nisaty jypa'yacyrra tyã'wẽ Dyus yacj ya'fi'nze'tsme', naasáa Dyus Espiritu pu'chte yuurráac Dyus yacj wẽt wechana jypumbamée fi'nzewa'ja's ya'ji'pju'.
45014018	Tyã'wẽ vitety caypumba'jmée jypa'yacy Cristo's selpiite' Dyusa' wecha'c atsa' nasava wecha'ty tyã'wẽ yũute'.
45014019	Tyã'wẽ puuty ew yũuna puiimée fi'nzewa'jrrá's pacuewa'j ji'ptja'w, Dyus yacj jweeíirráa chjãchja fi'nzewa'ja's puuty ya'pu'chna.
45014020	Ũ'nisa' jyuca ewsata'. Nava vitesaty caypumba'jwa'ja's ũ'terráa ewme'. Tyãa pa'ga Dyus yacj fi'nzesa yacjtjẽ'jwe'shtyi' caypumba'jnu iindy ũ'ni yacj.
45014021	Tyã'wẽ peecy yacjtjẽ'ja's caypumba'jwa'j yu'sa' ũ'nimée wejy ewa', chich, vino, quĩjva caypumba'jwa'j yu'sa' jyuca.
45014022	Indy yacj yu' quĩj ũ'va jyuca ewsateva jiirra', iindy ũusterráa tyãa sũjna mfi'nze Dyus dyi'pte. Ewmeena sũjwa'ja's ũusterráa yujva yaacysamée yacj yu', ew yuja'.
45014023	Nava ewmeeváana sũjna cuj jwend yajcyna ũ'sa yacja', ewmée yuja'. Tyãa pa'gatey ewmeeváanacy sũjwa'ja's ji'pjrra nwẽese'jmeete', tyãa yu' pcal yuja'.
45015001	Dyus yacj chjãchjayã'j fi'nzesa' peecyrráa wẽt fi'nzewa'ja's pacuemée, pu'chwa'j ji'ptja'w Dyus yacj fi'nzewa'ja's achamée ew jiisaty.
45015002	Cue'sha' teechsa na'wẽrraj vite nasaty pu'chna wẽt caafi'nze'jwa'j ji'ptja'w ewrráa yũuna, tyãawe'sha' Dyus yacj jweeíirráa chjãchja fi'nzeya' ãjacajn.
45015003	Tyãa pa'gatey Cristo tyacue jytujtjesa yujrrava, peecyrráa wẽt fi'nzewa'j yu'sa' pacuemée, wejyva vitety wẽeshuni's tyãac jypa'ga. Tyã'sna we'werrac Dyus librute na'jĩ': Indyna wẽeshuni's andytju jypa'ga jĩ'c.
45015004	Dyus librute fi'jni ũsta' tyã' cue'shtyi cchjãachja'jwa'jsata', ñuswa'j en ma'wẽsa pa'tjeva ñusmée chjãchja yajcyna fi'nzeya' piyacajn.
45015005	Ñuswa'j en pa'tjeva chjãchja fi'nzewa'ja's Dyuscu ũsu' na' tyãaíi pu'chjina puuty ewrráa yũuna Cristo Jesus na'wẽy fi'nzecajn,
45015006	cyaj cyteerraj jyucaysa cue'shtyi jype'jsa Jesucristo Tata yuurrá's tuutje'jene'cue.
45015007	Cristova ma'wẽga i'cue'shtyi jypa'ga tyã'wẽy i'cue'shva wa'lmée mpa'gawe maa yacjtjẽ'jtyva, Dyus wechacajn.
45015008	Miiyajcywe: Dyusa' cue'sh yatsgawe'sh yacj puuty we'wec Cristo quĩiwa'ja's, atsa' tyãa puuty we'weni cytey yuucajncu Cristo' quĩj judiuwe'shtyi selpiiya'.
45015009	Sa' judiu ji'jmée vite nasava Dyusa's jypa'garra wechana tuutje'cjancu Cristo' quĩj. Tyã'sna we'werrac Dyus librute na'jĩ': Tyã'wẽ ew yũupa'ga tyãawe'sh cshavyte indya's wechana memna tuutje'je'nja jĩ'c.
45015010	Sa' vite ajcjẽva na'wẽc we'we': Judiu ji'jmée vite nasarrava judiuwe'sh yacj ja'ndarraj wẽtwẽt miiyajcywe jĩ'c.
45015011	Sa' vite ajcjẽva pta'shi' íirráac: Judiu ji'jmée vite nasa jyucaysawe'sh Dyusa's wechana mtuutje'jwe, Dyusa' seena' yuj walasa' jĩna nasa jyucaytyi pta'shna.
45015012	Tyajíirráac Isaiasva na'jĩna fi'j: Jesé ji'j teech casejena, judiu ji'jmée vite nasaty jyuca yamuya'. Atsa' tyãawe'sha' nwe'wenisa yuutyna jĩ'c.
45015013	Cue'shtyi nwe'wesa Dyusa' i'cue'sh ũuste wẽtwẽt wechana fi'nzewa'ja's ũsuna tyã'sna jypa'gasatyi's, cyaj Dyus Espiritu pu'chte', Dyus nwe'wenisatja'w yuu sũjna wechana fi'nzene'cue.
45015014	Andy yacjtjẽ'jwe'sh, andya' ew jiitj i'cue'sha' ew yũuwa'j yuurrá's ne'cue ũuste ji'pj fi'nze', ma'wẽ yũuwa'ja'sva shiingmée. Tyãasa ne'cue teechsa na'wẽrraj puuty ew ya'yu'cypejna fi'nze' sũju'tj.
45015015	I'cue'sha' tyã'wẽyã'j shiingmée fi'nzesa ne'cue, nava andyva fii yu'cypejna fi'jatstju Dyus yacj wejy ew fi'nzewa'ja's caajiyu'jna.
45015016	Tyã'wẽ yũuwa'ja's Dyuscu andya's neewe'werra nvijt, judiu ji'jmée vite nasaty Jesucristo caapiya'jni's pta'shcajn. Tyãa Jesucristo caapiya'jnisaíi Dyus yuwe ewte nviitwa'jsa' tyã'snatj andya' pta'shi', judiu ji'jmée vite nasarrava Dyus Espiritu pu'chte', Dyusa's jiyurra ewte neeyũucajn.
45015017	Tyãasatj andy ũuste wẽtwẽt yaaqui', Jesucristo caapiya'jni's pta'shna Dyusa's selpi'tj sũjna.
45015018	Nava tyã'wẽ yũuwa'ja's Cristoc andya's pu'ch judiu ji'jmée vite nasarrava Dyusa's nwẽese'cjan, tyãawe'sh ew jiyucajn yuwejuva pta'shna, quim yujva ãjanimeesaty ãateva caavya'ja'jnic yuu Dyus Espiritu pu'chte.
45015019	Tyã'wẽ yũunatj Cristo yuwe ewte nviitwa'jsa's mtee mteeva pta'shna jyã'j, Jerusalente tacjrra Ilírico quiwete pa'pjcach.
45015020	Tyã'wẽ vite pta'shnisu yu' pecũjya'meetj yajcy, wejyva bagachterráa yujva Cristo yase's cysusnimeesutj tyajy yuwe ewsa's pta'shya' yajcy, Dyus librute na'jĩ'c tyãa cytey yuucajn:
45015021	Tyãawe'sha' bagachterráa yujva Dyus yuwe's pta'shni meesarrava, wẽse'jetyna, Sa' jiyutyna, bagachterráa yujva jiimeesarrava jĩ'c.
45015022	Tyã'wẽ Dyus yuwe's caapiya'jna u'jurratj i'cue'sh tashna yujya' yu' tundu'tsmée, manz usva yujya' yajcyrrava.
45015023	Nava ãchja' naa ja'ndasu pecũjna jyã'tj na' España quiwen u'juetsrra', i'cue'sh tashsuva iipa'j uycjẽu'nja tyã'wẽ yũuwa'ja's nyafiitj yaacyni ji'pju'. Atsa' i'cue'sh yacj pcjaacjena ũsrra España quiwen u'juetste', pu'chjine'cue sũju'tj.
45015025	Nava ãchjíi yu' Jerusalenna u'juetstju cytee yacjtjẽ'jwe'shtyi quĩjrráava pu'chwa'j jyũna.
45015026	Jerusalente yacjtjẽ'jwe'sh quĩjva ji'pjmeesa ũsta' tyãawe'shtyi pu'chya' jĩrra vyuu pcjacjtyi Macedonia vite' Acaya quiwesuwe'sh tyã'sna jyũna u'juetstju.
45015027	Tyã'wẽ pu'chte ewna sũjwa'ja's ji'pjuty, tyãa pa'gatey isa ew yajcyte yu' Macedoniasuwe'sha' yuultyi yu', tyã'wẽ judiu ji'jwe'sha' Dyus yuwe ewsa's jytyujndety judiu ji'jmée vite nasatyva. Tyãa pa'gaty Dyus yuwe ewsa's cue'shtyi pta'shpa'ga ca'tuva caashwendu'jwa'j ji'ptja'w jĩrra tyãawe'sh ji'pjunisa yacj pu'chya' yajcy.
45015028	Atsa' tyã'wẽ Jerusalente pa'jrra' pcjacjni vyu's tyãawe'shtyi ducjrra', España quiwen u'jya'vatj, tyãasa i'cue'sh tashsuva dundte ne'ca'nja.
45015029	Andy i'cue'sh tashte pa'tje', i'cue'sha' jweeíirráa Cristo yacj chjãchja fi'nzene'cue sũju'tj.
45015030	Yacjtjẽ'jwe'sh, i'cue'shtyitj neewe'we': peeygãawa'ja's Dyus Espiritu ũste ji'pji'cue, tyãasa andya's peeygãjrra Jesucristo's pi'cyrra andy pa'gate Dyus yacj puuty we'wecajn.
45015031	Judea quiwete atsesa ũsta' tyãawe'sh andyna quĩjva ewmée yũucajmén Dyusa's mpi'cywe, sa' Jerusalente yacjtjẽ'jwe'shtyi pu'chwa'j jyũna u'juetstju tyã'snava wechana jypa'gacajn,
45015032	cyaj Dyus pu'chte', ewrráa qui' shawendrra i'cue'sh yacj wechana ũswa'ja's ji'pju'nja.
45015033	Dyusa' i'cue'sh jyucaysa yacj pi'cyna nes yuuna, ewrráa caafi'nze'jna.
45016001	Cue'sh npe'sh Febe pa'tje', tyã'sa' wa'lmée jypa'gacajn neewe'wetstju i'cue'shtyi, tyã' Cencrea chjambte pcjaacjesaty selpiisa'.
45016002	Tyãa pa'gatey Dyusa's jiiyã'jsa' ma'wẽ yũuwa'ja'sva jii i'cue na' tyã'wẽrráa yũuna mpa'gawe, Cristo's selpiisa' naa pa'ga cue'sh npe'shna sũjna. Sa' tyãa quĩj peejini'sva mpu'chwe, tyãa pa'gatey tyã' maatyva wala pu'chsa' tyãasaíic andynava pu'ch.
45016003	Priscila vite' Aquila tyãawe'shtyi yuwe mweechawe, Cristo Jesusna andy selpiitste', tyãawe'sha' cytee andy yacj mjĩi pu'chsaty yu'.
45016004	Tyãasaíity tyãawe'sha' u'dyij andyna nwe'wena. Tyã'wẽ ew yũupa'gatj andya' tyãawe'shtyi' wala wechá'. Nava andyrráa tyã'wẽ wecha'tsméetj, judiu ji'jmée vite nasava wecha'ty Dyusa's jiisawe'sh.
45016005	Priscila vite' Aquila tyãawe'sh yatte pcjaacjesa yacjtjẽ'jwe'shtyiva yuwe mweechawe. Sa' andy namicu Epeneto'sva mweechawe. Tyãac nyafyrraj Acaya quiwete Cristo's ũuste jypa'gasa yu'.
45016006	Maria'sva yuwe mweechawe, tyã' nacue wala mjĩic i'cue'sh cshavyte.
45016007	Andy ji'j Andrónico vite' Junias tyãawe'shtyiva yuwe mweechawe. Tyãawe'sha' andy yacj carcelte ũssata', sa' Dyus yuwe's pta'shya' caajnisawe'shtyi yu', tjaacue jiyunisa. Sa' tyãawe'sha' Cristo's jiisayã'jty yu' Cristo's andy jiyumeyna.
45016008	Cristo's jiisa andy namicu Ampliasnava yuwe mweechawe.
45016009	Cue'sh na'wẽy Cristo Jesusa's selpiina fi'nzesa Urbano'sva yuwe mweechawe, vite' andy namicu Estaquisnava tyã'wẽy.
45016010	Apelesnava yuwe mweechawe, tyã'sa' macue ñuswa'j en pa'tjeva, Cristo yacj tyutemeec fi'nzesa yu'. Sa' Aristobulowe'shtyiva tyã'wẽy yuwe mweechawe.
45016011	Andy ji'j Herodiana'sva yuwe mweechawe, vite' Narciso ji'jwe'sh Cristo's jiisaty yuwe mweechawe.
45016012	Trifena vite' Trifosawe'shtyi yuwe mweechawe, tyãawe'sha' Cristo's selpisaaty yu'. Sa' cue'sh npe'sh Persidanava yuwe mweechawe, tyãava wala mjĩisa yu'c Cristo's selpiina.
45016013	Rufusnava yuwe mweechawe, tyã' wala jiyunisa yu'c Cristo's nwẽese'jsa' jĩni, sa' tyajy njĩ'ja'sva yuwe mweechawe, tyã' andyna jype'jsa mama na'wẽsac yu'.
45016014	Vite' naawe'shtyi yuwe mweechawe: Asincrito, Flegonte, Hermas, Patrobas, Hermes, vite' yacjtjẽ'jwe'sh tyãawe'sh yacj ũssayã'jrra.
45016015	Vite' naaty yuwe mweechawe: Filólogo, Julia, Olimpas, Nereo vite' tyajy npe'shna. Sa' tyãawe'sh yacj ũssa Cristo's jiisa yuutyi' jyuca mweechawe.
45016016	Teechsa na'wẽrraj ũuste wala wẽt yajcyna puuty yuwe mweechawe. Sa' Cristo's nwẽese'jsa mteeva pcjaacjesa yu' jyucaysaty yuwe wechaacaja'.
45016017	Yacjtjẽ'jwe'shtyi neewe'we'tj, i'cue'sha' wala mpa'yajcywe na'wẽ ew fi'nzewa'ja's piya i'cue tyãajũ caypumba'jna caapui'jna fi'nzesaty. Tyã'wẽ yũusawe'sh yacja' mtyuteewe.
45016018	Tyã'wẽme', tyãawe'sha' Jesucristo's selpiisameeta'. Tyãawe'sh ewmée yaacynirrá'styi cytey yuuna fi'nze', sa' nasa achamée ew jiisa yuutyi'sa' caypumba'ja'ty wala zhichcuerráa we'werra.
45016019	Cristo caapiya'jni's i'cue'sh ũusuj jyuca nwẽese'jni's jyucaysa jiita', tyãa pa'gatj andya' wechá'. Sa' ewmeesa yu's nwẽese'jmée wejyva ewsarrá's nwẽese'jna ũscajntju neewe'we'.
45016020	Atsa' quĩjteva jyuca ew caafi'nze'jsa Dyusa' i'cue'shtyi pu'chjina echtjẽ'j cnaycajmén. Atsa' i'cue'sha' Jesucristo yacjrráa mfi'nzewe.
45016021	Andy yacj mjĩi pu'chsa Timoteova yuwe wechaacaja'c, vite' Lucio, Jasón, Sosípater andy ji'jwe'sh.
45016022	Naa carta's fi'pju'chsa Tercio andyva yuwe wechaacaja'tj Dyus yacj fi'nzesaty.
45016023	Sa' Dyus luuch pcjaacjewa'j yat pqui'jsa Gayova yuwe wechaacaja'c, andya's paandee yat pqui'jsa. Vite' Erastova yuwe wechaacaja'c, gobierno vyu's jyaawsa. Tyã'wẽy cue'sh yacjtjẽ'j Cuarto yaasesava wechaacaja'c.
45016024	Cue'shtyi jype'jsa Jesucristo pu'chjina i'cue'sh jyucaysaty bagachteva.
45016025	Ãchja' Dyus cusete nviitutstju tyã' i'cue'shtyi jweeíirráa chjãchja caafi'nze'jena, Jesucristo caapiya'jni's ma'wẽtca pta'sh tyã'sa' cytey yuuna. Cue'sh ewte neeyũuwa'ja's naa quiwemeeteycu Dyusa' pjeu'jrra ji'pju',
45016026	nava tyã'sa' jũ'nasurráac caajiyu'jni yuu, Dyus yuwe pta'shsawe'shtyi caafi'ja'jrra. Tyã'sna ãchja' maa quiweteva jyuca pta'shni yuutsa', maava Cristo's ũuste jypa'garra nwẽese'cjan. Tyãa pa'ga Dyusa's wala wechaawa'j ji'ptja'w.
45016027	Dyus yuurráa ma'wẽ yũuwa'ja'sva jyuca jiisa'. Tyãa pa'ga tyã's yuurráa bagachteva wechana nes yuuwa'ja', cue'shtyi nwe'wesa Jesucristo ew yũupa'ga.
46001001	Andya' Pablo yaasetj, Dyus peeygãjrra pa'yate Jesucristo jycaajnisa. Tyã'wẽ yũuwa'ja's Dyuscu tyjityjrra nvijt.
46001002	Corinto chjambte yacjtjẽ'jwe'shtyi wechana fi'jatstju, tyã'wẽy yacjtjẽ'j Sostenesva yuwe wechaacaja'c. I'cue'sha' Cristo Jesus yacj tyutemée fi'nzeya' utyaapa'ga Dyus luuchi'cue. Majũwe'shva cue'shtyi jype'jsa Jesucristo yasena cysussa ũstyna tyãawe'sh yã'jrra ja'ndarraj tyajy tashte yuurráa fi'nzecajncu Dyusa' pa'ya. Tyãa Jesucristo' cue'sh jyucaysaty jype'jsa'.
46001003	I'cue'shtyi' Dyusa' pu'chjina vite' cue'shtyi jype'jsa Jesucristova. Tyãa pa'ga Dyus yacjrráa mfi'nzewe.
46001004	Dyusa's wechana nestju yu' i'cue'sh pa'gate, tyã'wẽ Dyusa' i'cue'shtyi peeygãjrra quĩj yujva peejymée jyucac pees Jesucristo pu'chpa'ga.
46001005	Tyã'wẽ Cristo yacj fi'nzeya' utyaapa'ga, Dyusa' tyajy dyi'pte quĩjteva jyuca i'cue'sh shiingmée fi'nzewa'ja's jyucac ũs, Dyus yuwe's pta'shwa'j ma'c yuu, meerra' maa isa pta'shsateva jiyuwa'j ma'c yuu nava jyuca.
46001006	Tyãa pa'ga Cristo caapiya'jni's i'cue'sh ũuste caavya'ja'i'cue.
46001007	Tyã'wẽ Dyus pu'chte', i'cue'sha' quĩjte yujva shiingmée i'cue tyajy dyi'pte fi'nze' Jesucristo quĩiwa'j ena's ũytjasna.
46001008	Dyusa' tyã'wẽ ewrráa jype'jna nes yuuna nmej entepcach, cyaj Jesucristo quĩi ente' i'cue'sha' quĩjte yujva yuuwemeesa yuune'cue.
46001009	Dyusa' na'wẽ ewrráa jype'jya' neeyũuc na' cytey yuuna. Tyã'wẽ ewrráa jype'jya' íirráac tyajy Nchi'c Jesucristo yacj fi'nzeya' pa'ya i'cue'shtyi'.
46001010	Cue'shtyi jype'jsa Jesucristo dyi'pte yacjtjẽ'jwe'shtyi yu'cypejetstju, puuty ewterraj puuty we'werra tyutemée cyanzíi ja'ndarraj teechsa na'wẽrrarráa ew yajcyna fi'nzecajn.
46001011	Cloé yattewe'sha' andya's pta'shtyi tyã'wẽ i'cue'sha' puiina fi'nzena ũsta' jĩna, tyãa pa'gatj andy yacjtjẽ'jwe'shtyi tyã'wẽ we'we'.
46001012	I'cue'sha' teechsa na'wẽrraj fiyfiy we'wena ũsi'cue: Maaíi yu', andya' Pablo yacj u'jsatj, naapcachja' vite' Apolos yacj u'jsatj. Vite' Pedro yacj u'jsatj, atsa' viteíi yu' Cristo yacj u'jsatj jĩna i'cue we'we'.
46001013	Nava Cristo' ¿teech ajtewe'sh yacjrráa fi'nzewa'jsaga yuuá'? ¿I'cue'sh pa'gate Pabloga cluuste uuá'? Meerrava ¿i'cue'sha' Pablo yase's cysusrracue yu'te bautisãyni yuuá'?
46001014	Ewrráa ne'tca i'cue'shtyi maa yujtyva yu'te bautisãymée, naasáa Crispo vite' Gayo tyãawe'shrráatytju bautisãy.
46001015	Tyãa pa'ga quim yujva tyã'wẽ Pablo yase's cysusrra bautisãynitj jĩya' ãjameetyna.
46001016	Vite' Estefanaswe'shrráatytju bautisãy, meerra' vitety bautisãy vá'ntca nava tyãa yuutyi' yaaqui'tsmeetj.
46001017	Cristo' andya's bautisãyya' caajme', naasáa cue'sh ewte neeyũuwa'ja's pta'shya'rráac caaj. Nava naa quiwetewe'sha's jiyunisa yacjméec pta'shcaaj. Tyã'wẽme', Cristo cluuste uuni's pta'shnisa' e'scjẽ neeyũuwe'shte.
46001018	Cristo' cue'sh pa'gate cluuste uuc jĩna pta'shni' quĩjva seelpimeesa na'wẽ ne' ptjũuse' viturra ñus quiwete u'jwa'jsatyi'. Nava Dyus yacj ũsya' u'jwa'jsa cue'sh yuutyi' tyã'wẽ pta'shni' seena' wala seelpisa', cue'shtyi ewte nviitwa'jsa' naa pa'ga.
46001019	Dyus librute we'werra': Iviitu'nja naa quiwetewe'shrrá's jiyuni's, Sa' naa quiwetewe'shrrá's jiyuni's quĩjte yujva selpiiwa'jmée nviitu'nja jĩ'c.
46001020	Tyã'wẽ' atsa' naa quiwetewe'shrrá's jiyuni' ¿quĩjte selpiicy? Quĩjteva jyuca jiisa caapiya'jsatja'w sũjsa' ¿mtee yuutyqui? Naa quiwete quĩj ũsna tyã'sna jyuca jiisatjẽ'j ¿quĩj yuucy? Ãchja' tyã' ¿quĩjterrá' selpiima'c? Naa quiwetewe'shrrá's jiyunisa's quĩjteva seelpimeec vit Dyusa'.
46001021	Dyusa' jiyuc naa quiwetewe'shrrá's jyuca jiyusa' Dyusa's jiyuya' ãjawa'jmeesateva. Tyãasac quĩjteva jiimeerrava tyã'sna ũusuj jyuca yajcyrra tyajy pta'shni's wa'lmée jypa'gaterráa nwe'wewa'ja's vit, macue tyajy pta'shni' vite yacj yu' seelpimée na'wẽteva.
46001022	Judiuwe'sha' cielujũ seena'sa caavya'ja'jni'styi uy wẽje', naapcachja' griegowe'sha' naa quiwete jiyunisa'styi pacué'.
46001023	Nava cue'sha' Cristo's cluuscjẽ qui'prra icjnirrá'stja'w pta'shi'. Judiuwe'sha' tyã'wẽ pta'shni'styi jypumba', naapcachja' griegowe'sh yuutyi'sa' quĩjteva seelpimée luucu we'weni na'wẽ ne' ptjũuse'.
46001024	Nava Dyus tyjityjnisa judiu vite' griego tyãawe'sh yacj yu', Cristo yuurráa nwe'wewa'jsa', nwe'wewa'ja's Dyus pjeu'jrra nviitnisa.
46001025	Naa quiwete nasa jiisa ũstyna tyãawe'sh yacj yu', Dyus jiimeesa na'wẽsarrava, tyãawe'shte jytjaacue jiisa' Dyusa'. Atsa' Dyus chjãchjameerra ãjasamée na'wẽsarrava, nasa naa quiwetewe'shte jytjaacue chjãchjasa'.
46001026	Yacjtjẽ'jwe'sh, i'cue'shtyi Dyus tyjityjni's mjiyuwe. I'cue'sha' naa quiwetewe'sha's yu' walamée jii i'cue sa' chjãchjasava cujmée i'cue, sa' jytujtjesava cujmée i'cue.
46001027	Tyã'wẽrrava i'cue'sha' Dyus tyjityjnisa i'cue, i'cue'shtyi jiimeesata' jĩna naa quiwetewe'sh nasa we'we'ty tyãawe'shtyi caytjame'jwa'jsa. Sa' tyã'wẽy naa quiwete nasa we'werra': Chjãchjamée ãjmeesata' jĩ'ty tyãawe'shtyiva caytjame'jwa'jsa.
46001028	Naa quiwete nasa we'werra': Quĩjteva seelpimeesata' jĩnaty atsewe'we' tyãa atsewe'wesaty seelpimeecjẽ nviitwa'jsa i'cue.
46001029	Tyã'wẽ i'cue'sha' ãjmeecuesaty tyjityjnisa i'cue na' quim yujva Dyus dyi'pte iiwejch yajcyna fi'nzeya' ãjameene'cue.
46001030	Cristo Jesus yacj fi'nzewa'ja's Dyuscu vit. Atsa' Cristo's jiyuwa'ja'sva Dyus íirráac vit. Sa' tyãa Cristopa'ga yuurráa cue'sha' Dyus dyi'pte ewtetja'w neeyũu, tyajy tashu tyutemée fi'nzeya'.
46001031	Tyãa pa'ga Dyus yuurrá's wechana tuutje'jwa'ja's Dyus librute na'wẽ fi'jni ũsa': Maava jiitj sũjna jytujtje yaacywẽje'tsrra', Dyus yuurrá's wechana tuutje'jwa'ja' jĩ'c.
46002001	Yacjtjẽ'jwe'sh, andya' Dyus yuwe's caajiyu'jya' cytee pa'jrra', jiisa we'weni seena' zhichcuesa yacj pta'shna pa'jmeetj.
46002002	Cytee i'cue'sh yacj ũsrra', naa quiwetewe'sha's jiyunisa yacj pta'shna ũsu'tsmeetj, naasáa Jesucristo's cluuscjẽ qui'prra icjnirrá'stju pta'shna ũsu'.
46002003	I'cue'sh tashte pa'jrra', wala jiisa na'wẽ pa'jmée, wejyva jiimeesa na'wẽ ũucjna pa'jrratj Dyus yuwe's i'cue'shtyi pta'sh.
46002004	Nava naa quiwetewe'sha's jiyunisa yacj we'werra i'cue'shtyi' cnaymeetj. Tyã'wẽ yũumée, wejyva Dyus pu'chte tyajy Espiritu yacjrráatj caajiyu'jrra i'cue'shtyi' cnay.
46002005	I'cue'sha' naa quiwetewe'sha'srráa piyarra Dyusa's jiyumée, wejyva Dyus íirráa pu'chte Dyusa's jiyusa yuucajntju naa quiwete jiyunisa yu'sa' we'wemée.
46002006	Tyã'wẽrrava, Dyusna ew yã'j jiisa yacj yu' tyã'wẽ we'weni' seena' yuj jiisa we'wenisata'. Nava tyã'wẽ we'weni' naa quiwetewe'shmeeta', sa' naa quiwete ne'jue'sh scjẽwwa'jsa ũsta' wala jiisa tyãawe'sh we'weniva meeta',
46002007	wejyva naa quiwe meetey bagachte yujva ptsumée cue'sh ewte neeyũuwa'ja's Dyusa' pjeu'jrra ji'pjyã'cj yu' quim yujva jiyunimeesa tyã'snatja'w pta'shi'.
46002008	Tyã'sa' naa quiwete ne'jue'sh quim yujva jiyumeeta'. Jiyuvatsa', cluuscjẽ qui'prra icjwa'jmée ne'ta yu' cue'shtyi jype'jsa cielujũwe'sha's.
46002009	Nava Dyus librute fi'jni ũsyã'cj yu' tyã'wẽ jiyuwa'ja'smée, tyãa pa'ga ne'ta jiyumée. Tyajíic na'jĩ': Dyusna yaacysawe'sh jĩi Dyusa' pjeu'cj tyãa pjeu'jni's Quim yujva iiuymeeta', sa' iiwẽse'jva meeta', Sa' ũusterráa yujva yaacyni ji'pju'tsmeeta' jĩna fi'jni'.
46002010	Dyusa' tyajy Espiritu yacjcu tyã'wẽsaty cue'shtyi caajiyu'j, tyãa pa'gatey tyajy Espiritu' Dyus pjeu'jni quim yujva jiyuwa'jmeesa ũstyna tyãaty jyuca jiisa'.
46002011	Ayga nasaa pwe'shrráa yujva ¿quim jiyuya' ãjacy vitee ũus yaacyni's? Naasáa tyã'wẽ yaacysayrráa ¿jiyumeema'c? Tyã'wẽy Dyus Espiritu yuurráa jiia' Dyus yajcyrra pjeu'jnisatyi'.
46002012	Cue'sha' naa quiwetewe'sha's jiyunisa's jypa'garra ũsmeetja'w. Dyus Espiritu tyajy tashu yuusa'stja'w jypa'ga, Dyus peeygãjrra cue'shtyi ew yũuc tyãaty jyuca jiyuya'.
46002013	Tyãasatja'w cue'shtyi Dyus ew yũuni's tyajy Espiritu caajiyu'tje pta'shya' ãja', sa' naa quiwetewe'sha's piyani's pta'shi'tsmeetja'w. Dyus jĩityi' Dyus Espiritu yacjíirráatja'w pta'shi'.
46002014	Nava Dyus Espiritu's ũuste ji'pjmeesa' Dyus Espiritu we'weni's jiyuya' ãjameetyna. Tyã'wẽsa yacja' jiimeecuesa we'weni na'wẽrráa ptjũusena. Dyus we'wenityi' Dyus Espiritu yacjrráa ya'jiyuna, tyãa pa'ga Dyus Espiritu yacjmée yu' jiyuya' ãjameetyna. Dyus yaacynityi' Dyus Espiritu yacjrráa jiyuya' ãjatyna.
46002015	Nava maava Dyus Espiritu's ũuste ji'pjsa' jypumbamée ew jiyuya' ãjatyna, atsa' tyã'wẽ yũusa's jypumbana ũsa' jĩya' ãjameetyna maa yujva.
46002016	Tyã'wẽ jiyuya' ãjawa'jmeete íirráac Dyus librute na'wẽ we'we': ¿Quim jiyuya' ãjacy Dyus yaacyni's? Dyusa's ¿quim caapiya'jya' ãjacy? jĩ'c. Tyã'wẽteva, cue'sha' jiitja'w Cristo yaacyni's, Dyus Espiritu caajiyu'pja'ga.
46003001	Yacjtjẽ'jwe'sh, macue wala jiisa ne'cue nava Dyusa's ew jiisa yacj na'wẽ yu' we'weya' ãjameetj, Dyusa's quĩj yujva jiimeesa yacj na'wẽrráatj we'weya' ãja. Cristo caapiya'jni yu's quĩj yujva jiimée luuch le'chcue na'wẽrráa i'cue.
46003002	Luuch le'chcuesa's ma'wẽta lechirráana puutsu' vite ũ' yu's puutsmée tyã'wẽy i'cue'shtyi' caapiya'jrrava tjẽymeecuẽsarráanatj caapiya'jrra nvijt, tyã'wẽ tjẽysa yu'sa' ãjameei'cue naa pa'ga sa' ãchpcach jiyuya' ãja'tsmeei'cue.
46003003	Tyãasa ãchpcach i'cue'sh ũuste Dyusa's yu' quĩj yujva ji'pjmeei'cue, tyãasa i'cue puuty yajtsena puiina tyuteerra fi'nze'. Tyã'wẽ yũunisa', Dyusa's ũuste ji'pjmeesa fi'nzenisa'.
46003004	Tyã'wẽ Andya' Pablo yacj u'jsatj jĩtspcachja' vite' Apolos yacj u'jsatj jĩna tyã'wẽ yũurra', Dyusa's ¿ma'wẽrráa yujva ũuste ji'pjmeesa na'wẽ yuj meecue vacy?
46003005	Ũus miiyajcywe: Pablo' ¿quĩj yũusaana? Atsa' Apolosva ¿quĩj yũusaana? Cue'sha' naasáa Dyusna selpisarráatja'w, Dyus ma'wẽ jycaatje' tyã'wẽy mjĩitja'w teechsa na'wẽrraj, tyãa pa'ga i'cue Cristo's jiyuwa'ja's ji'pju.
46003006	Andya' nyafyte uujsarráatj yu', naapcachja' Apolosa' yu'awsac yu'. Nava Dyuscu cbuucha'jrra nuywala.
46003007	Tyã'wẽ uujsa vite' yu'awsa tyã'wẽ yũusa' quĩjva jytujtjesameeta', naasáa Dyus yuurráa jytujtjesa', tyã'wẽ cbuucha'jrra nuywalapa'ga.
46003008	Uujsa vite' yu'awsa tyãawe'sha' maa yujva jytjaacuesamée, tyãa na'wẽrrarráata'. Nava dewewa'j yu'sa' tyacuerrarráa yu'mée Dyusa' deweena, macue mjĩite', tyã'srráan deweena.
46003009	Dyus mjĩinite cue'sha' cytee mjĩisarráatja'w, atsa' i'cue'sha' Dyus mjĩini quiwe na'wẽsa i'cue. Tyã'wẽy i'cue'sha' yat na'wẽsa i'cue, atsa' tyãa yata's tyajna pjeu'jsa' Dyusa'.
46003010	Dyus jycaatje andya' yat tyajya' jiisa na'wẽ yat tyaajwa'ja's caachinda'jsarráatj. Atsa' andy tacjni cajcuete' vite mjĩina ũsa' yata's. Nava ma'wẽ mjĩiwa'ja'sva jypa'yacy mjĩiwa'j ji'pja' teechsa na'wẽrraj.
46003011	Yat tyaajwa'ja's tacjna caachinda'jni ũsyã'ja' tyã' Jesucristo', atsa' quim yujva vite fiy caachinda'jwa'j ji'pjmeeta'.
46003012	Na'wẽ caachinda'jni cajcuete quĩj yacjva mjĩityna: vyuu bej, vyuu chijme, cuet zhichcuesa yacj meerrava fytũu, tsjĩtsj, cjĩj tyã'wẽsa yacj.
46003013	Nava Dyus castigãywa'j ente ya'pdyi'purra ya'jiyuna ma'wẽ mjĩini'sva. Tyãa ente' ipy yacj quĩijana, atsa' tyãa ipya' caajiyu'juna mjĩisa ma'wẽ mjĩini'sva.
46003014	Tyãa caachinda'jni cajcuete mjĩisa' ew váa mjĩina ipyte chjavywa'jmeesa yacj atsa' tyã'wẽ ew mjĩipa'ga dewení yuuna.
46003015	Nava tyãa yatte mjĩisa' ipyte chjavywa'jsa yacj váa mjĩina atsa' jyuca chjavyte', mjĩipa'ga dewenimée yuuna. Naasáa cytee mjĩisa yuurráa ewte neeyũuna, tyãa ipy walajũ ũpjna casejsa na'wẽ.
46003016	I'cue'shíi Dyus ũswa'j yati'cue, naa pa'ga Dyus Espiritu i'cue'sh ũuste u'pwa'jsate jiimeevá'cue.
46003017	Dyus ũswa'j yata' quĩj pcal yujva ji'pjmeesa na's maava Dyus ũswa'j yata's iviitute', Dyusa' iviituna tyã'wẽ yũusa's. Tyãa Dyus ũswa'j yata' i'cue'shi'cue.
46003018	I'cue'sha' maa yujva jypumbanuwe, wala jiisatja'w sũjna. Maava naa quiwetewe'sha's wala jiisa ũsrra', jiimeecuesa na'wẽrráa miiyajcywe. Tyã'wẽ yuurráa, wala jiisa yuuna pa'jane'cue.
46003019	Naa quiwetewe'shrráana wala jiyuni', Dyus dyi'pte' quĩj yujva seelpimeesa'. Tyajíic Dyus librute na'wẽ we'we': Wala yã'j jiitja'w sũjna fi'nzesatyi' ewmeete cjẽewa'ja'scu vitu' Dyusa', tyã'wẽ yaacypa'ga.
46003020	Tyã'wẽy vite ajcjẽva na'wẽ fi'jni ũsa': Wala jiitja'w sũjna fi'nzeni', quĩjte yujva seelpimeeteva jiia' Dyusa' jĩ'c.
46003021	Tyãa pa'ga nasarráaty jytjaacue iiwejch iiwejch yajcyna fi'nzewa'jme'. Tyã'wẽ yaacycajmeníi quĩjva jyuca i'cue'sh jĩirrarráata'.
46003022	Pablo ma'c yuu, Apolos ma'c yuu, Pedro ma'c yuu, naa quiwe ma'c yuu, ĩtyi fi'nzenisa ma'c yuu, uuwa'j ma'c yuu, naa ensu fi'nzeni ma'c yuu, vite ensu fi'nzewa'j ma'c yuu, nava tyã' jyuca i'cue'sh jĩirrarráata'.
46003023	Naapcachja' i'cue'sh yu' Cristo jĩi i'cue, atsa' Cristo yu' Dyus jĩ'.
46004001	Tyã'wẽyã'tje', cue'shtyi' naa sũjnarráa mfi'nzewe: Cue'sh ewte neeyũuwa'ja's Dyusa' tyãniitey pjeu'jrra ji'pju'c quim yujva jiyunimeesa tyã'sna pta'shcajn neewe'werra nvijtte Cristo tashte selpisaatyna sũjnarráa mfi'nzewe.
46004002	Tyã'wẽ mjĩiwa'ja's jypa'gasa' ma'wẽ mjĩiwa'ja'sva jyuca cytey yuuwa'j ji'pja'.
46004003	Andy mjĩini's i'cue'sha' ma'wẽva nuywe'wene'cue. Nava i'cue'sh we'wenityi' andya' le'chcuerráa yujva yaacywa'j ji'pjmeetj. Andyíirráa yujva andy mjĩini' ewa' sũju'tsmeetj.
46004004	Nava andy ũuste yu' ewme' sũjna yu'tsme'. Atsa' andya' ew mjĩisatj jĩrra tyã'wẽ we'wetsmeetj. Jesucristo yuurráa andy ma'wẽ mjĩisateva we'wewa'j ji'pja'.
46004005	Tyãa pa'ga mjĩini's we'wewa'j en ãjmeyna yu', i'cue'sha' nuywe'wenuwe. Mũytjaswe Jesucristo quĩjpcach. Tyãa yuurráa ew ma'c yuu ewmée ma'c yuu nava caajiyu'juna macue jiyunimeesa ũusterráa yaacynisa sũtjni yuu ma'c nava jyuca. Tyã'wẽ yũunijũ ya'jiyuna nasaa iisa ma'wẽ yũusaarrava.
46004006	Yacjtjẽ'jwe'sh, tyã'wẽ nuywe'wena fi'nzeni'stju yu'cypeje', Apolos fi'nzeni vite' andy fi'nzeni tyãaty tjengrra tyã'wẽy fi'nzecajn. Tyã'wẽ yuurráa, i'cue'sha' jypumbamée fi'nzene'cue Dyus yuwe ma'wẽ jycaatje' tyã'srráa cytey yuuna. Sa' quim yujva tyã'wẽ teechsarrá's weech yajcyna wendyrra', vite yu's ajtsena fi'nzemeene'cue.
46004007	Indya's ¿quimga jytjaacue walasa vit? Tyã'wẽ Dyus peesnimeesa ¿quĩjrrá' ji'pjnga'? Tyã'wẽ quĩjva jyuca Dyus peesnirrá's ji'pjrra', ¿ma'wẽrranga iiwejch yaaqui', indyrráa pacuerra uysáa na'wẽ?
46004008	I'cue'sha' quĩjva peejymée ji'pjsa na'wẽ yã'ji'cue yaaqui'. Cue'sh yuutyi' e'scjẽ nvijtrra, jycaajsa na'wẽ i'cue yaaqui'. Wejyva jycaajsaíi yuuvatsa' ewna, cyaj i'cue'sh jycaajnite cue'shva ij ũsya' ãja'nja'w sũju'tj.
46004009	Cue'sha' Jesus jycaajnisatja'w nava Dyusa' nmejcjẽ ne' nvijt sũju'tj, naasáa icjwa'j nviitnisa na'wẽrráatja'w. Cue'sh pytjaa yuurra uutste', angeleswe'sh vite' nasava tjengcajn nasa walaa cshavyte nviitni na'wẽ ũstja'w.
46004010	Cristo caapiya'jni's pta'shpa'garráa cue'shtyi' quĩjteva jiimeesa luucu we'wesata' jĩ'ty, naapcachja' i'cue'sh yu' Cristo caapiya'jni's shiingmée jyuca jiisa na'wẽ i'cue yaaqui'. Cue'sha' ãjmeecuesatja'w, naapcachja' i'cue'sh yu' jytujtjesa i'cue. Cue'shtyi' atse'ty nasa', nava i'cue'sh yuutyi' peeygãja'ty.
46004011	Ãchpcach pytjaa yuunatja'w fi'nze', nasa ewmée nuywe'weni, wẽena, yũ'wẽena, atjwa'j ropa ji'pjmée, yatva ji'pjmeetja'w,
46004012	sa' cuseju mjĩina wajtynatja'w fi'nze'. Nasa' cue'shtyi wẽeshuteva, ewrráatja'w pasu'. Cue'shtyi pcyuuna pãpatsteva, wantãyrra iindeewe'tsmeetja'w.
46004013	Cue'shtyi atsewe'wetsteva, ca'tu' peeygãjnatja'w yu'cypeje'. Naa quiwete cytã' seelpimeesa na'wẽtja'w fi'nze', canzhsa's wãataani na'wẽtja'w yajtsena fi'nze' ãchpcach.
46004014	I'cue'sh tjaamecajn tyã'wẽ fi'jatsmeetj, wejyva andy luuch wendynisa na'wẽ yu'cypejnarráatj fi'ja'.
46004015	Cristo jycaajni's caapiya'jsa diez mil ma'cue ji'pj yuu, nava ney na'wẽsa yu' cujmée ji'pji'cue. Tyã'wẽ Cristo Jesus yacj fi'nzewa'ja's caapiya'pja'ga i'cue'sh ney na'wẽsa' andytju.
46004016	Tyã'wẽtj i'cue'shtyi neewe'we', andy na'wẽy fi'nzecajn.
46004017	Tyãasa cajatstju Timoteo andy nchi'c wendyni na'wẽsa Cristo yacj tyutemée fi'nzesa's. Tyã' i'cue'shtyi caayaqui'jina andy ma'wẽ ne'tca Cristo yacj fi'nze tyã'sna. Sa' tyã'wẽy mteerraj Dyusa's jiisa pcjaacjena ũstyna cysũ pecũjrra', ma'wẽ ne'tca caapiya'ja' tyã'snaíirráa caayaqui'jina.
46004018	I'cue'sh maaíi yu' wala chjãchja iiwejch yajcyna ũsi'cue, Pablo' bagach yujva pa'jmeena jĩna.
46004019	Nava Dyus ma'wẽ jytjãaste', dund yuwe'nja puuty uyya', tyã'wẽ iiwejch we'wena ũssa quĩj ma'ty yuu aan chjãchja we'wena ũsrra', tyã'wẽy Dyus yacjva chjãchja fi'nzena ũstyna.
46004020	Dyus yacj fi'nzenisa' yuwejurráa iiwejch we'wena fi'nzenimeesa', wejyva Dyus ma'wẽ jycaatje', cytey yuuna fi'nzewa'ja'.
46004021	I'cue'shtyi andy tjengya' pa'jrra' ¿ma'wẽcue yuu jytjãasu'? ¿Pechuucue jytjãasucue', meerra' peeygãjnacue pa'j jytjãasu'á'?
46005001	Teech i'cue'sh yacj pcjaacjesa' peecy njĩ'j npaasa yacjíirráa nyu na'wẽ fi'nzena ũsa' jĩnic ya'jiyu'. Tyã'wẽ fi'nzeni' pcal iiméj wala canzhsa'. Dyusa's jiimeesa yujva tyã'wẽ yu' fi'nze'tsmeeta'.
46005002	Tyã'wẽ canzh pcal yuusa's i'cue'sh cshavyu cutyi'jipcachte, ewsatja'w sũjna iiweechwa'jrrá's i'cue yaaqui'.
46005003	Andya' i'cue'sh yacj ij yu' ũsmeetj, nava andy ũus yaacyni yacj yu' i'cue'sh yacj ij ũstju. Tyãasatj tyãa pitstjẽ'j ma'wẽsateva jiyurra', castigãywa'tjeyã'j nvijt, andy ũus yaacyni yacjrráava.
46005004	I'cue'sha' Jesucristo's neewe'werra tyajy dyi'pte mpuutywe'wewe pcjaacjerra. Atsa' andyva i'cue'sh yacj ij ũs na'wẽyrráa pu'chji'nja, atsa' Jesucristova i'cue'sh yacj ij ũsuna.
46005005	Tyã'wẽ yũurra tyãa pitstjẽ'ja's echtjẽ'j cusete manvijtwe, tyajy cacue' vitucajn. Nava tyajy ũus yu' vitumeena Jesucristo quĩi ente'.
46005006	I'cue'sha' tyã'wẽ canzh pcal yuusa's cutyi'jmée ũsrra', iiwejch yajcyna ũswa'j ji'pjmeei'cue. Jiimeevá'cue na'wẽ we'weni's: Levadura' le'chcuẽerrava scuutyj ũ'wete jyuca pẽetjeje'c jĩni's.
46005007	Levadura ewmeesa's mcuutyi'jwe pẽetjecajmen, cyaj i'cue'sha' Pascua fiestate ũ'nisa pan levadura ji'pjmée na'wẽ yuune'cue. Tyã'wẽ pcal ji'pjmée fi'nzecajncu Cristo' cue'sh pa'gate uu, tyã' cue'sh Pascuatewe'sh piishacuẽc yu'.
46005008	Tyã'wẽyã'tje', cue'sh ũuste quĩj yujva ewmeesa ji'pjmée Dyusa'srráa ũusuj jyuca yajcyna cue'sh Pascua fiesta's vitwa'j ji'ptja'w. Tyã'wẽ ew yajcyna vitni', pan levadura ji'pjmeesa yacj fiesta's vitni na'wẽsa'. Nava ewmée yajcyna Pascua fiesta's vitwa'j ji'pjmeetja'w. Tyã'wẽ ewmée yajcyna vitni', levadura ewmeesa yacj fiesta's vitni na'wẽ'.
46005009	Nyafíi vite carta fi'tj tyãate' na'wẽtj yũucaaj: Canzh pcal yũuna fi'nzesa yacj pcjaacjenuwe jĩnatj fi'j.
46005010	Tyã'wẽ canzh pcal yũuna fi'nzesa yacj, vitee jĩity cusa'j wẽesa, pesweesa, dyus ĩtyimeesaty neewe'wesa tyãawe'sh yacja' jyucate mtyuteewe peena yu' puuty uymée fi'nzeya' jĩrra tyã'wẽ we'wemeetj. Tyãawe'sh yacj puuty uyya'mée tyutee wẽerra', naa quiwejũ casejrra yuurráa tyã'wẽ peena yu' puuty uymeene'cue.
46005011	Na'wẽtj yũucaaj tyã'sna ne'cue jiyumée: Maava yacjtjẽ'tja'w jĩtsrrava, canzh pcal yũuna, vitee jĩity cusa'j wẽesa ma'c yuu, dyus ĩtyimeesaty neewe'wesa ma'c yuu, atsewe'wena wẽeshuusáa ma'c yuu, tũusáa ma'c yuu, meerra' pesweesa ma'c yuu, tyã'wẽ yũuna fi'nzesa's i'cue'sh cshavyte jype'jnuwe jĩnarráatj we'wena fi'j. Nasa tyã'wẽsa's i'cue'sh yat-su pi'cywa'jme', atsa' ca'tuva pi'cymeena.
46005012	Dyusna jiimeesatyi' tyãawe'sh ma'wẽ yũusaateva andya' tyãatyi' paapẽjyna castigãywa'j ji'pjmeetj. Dyusrráa castigãywa'jsa' tyãawe'sh ãjmée yũusaatyi'. Nava i'cue'sh cshavyte ũssa yacjtjẽ'jwe'sh ãjmée yũuni yu's i'cue'sh paapẽywa'jsai'cue. Tyãasa tyãa canzh pcal yũusa's i'cue'sh cshavyu mcuutyi'jwe.
46006001	I'cue'sh pwe'sh yuwe susni's ¿quĩj yũurracue Dyusna jiimeesa cjuẽs tashsu paatyjĩ'cjya' u'jue', wejyva yuwe susni's Dyusa's jiisa pwe'sh i'cue'shrráa pjeu'jupcachte.
46006002	I'cue'sha' jiimeevá'cue Dyus luuchyã'ja' naa quiwe yujnava cue'sh jycaajwa'jsameevá'ntca'w. Tyã'wẽ naa quiwe yujnava i'cue'sh jycaajwa'jsarra' ¿quĩj yũurracue yuwe tjẽymeesa yu's pjeu'jya' ãja'tsmée?
46006003	I'cue'sha' jiimeevá'cue cue'sha' angeleswe'sh yujtyva yu'cypejwa'jsameevá'ntca'w. Tyã'wẽrra', cue'sh pwe'sh yuwe susni's wejy ũucjmée pjeu'jwa'j ji'ptja'w.
46006004	I'cue'sh pwe'sh canzhtjẽ'j susna puiini's ¿quĩjya'cue paatyjĩ'cjya' u'jue' Dyusa's jiimeesa tashsu?
46006005	Na'wẽtj we'we' i'cue'sh tjaamecajn: ¿Yacjtjẽ'jwe'sh pwe'sh yuwe susni's pjeu'jwa'jsa teechrráava jiisameeváana atsne'cue tyã'wẽ vitety pi'cyya' u'jue'?
46006006	Yacjtjẽ'j pwe'sh yuwe susni's Dyusna jiimeesa cjuẽs tashsu paatyjĩ'cjte' ¿ewmañ?
46006007	Tyã'wẽ i'cue'sh pwe'shíirráa puuty puiina fi'nzeni' canzh tjaampa'sa', atsa' ¿mjĩitecue i'cue'shtyi pesweena ma'wẽva ptjãawetsteva Dyusa's jiimeesa tashsu yu' paatyjĩ'cjya' u'jmée shuuna' neeyũ'tsmée?
46006008	Tyã'wẽ yũumée i'cue'shtyi pesweete', i'cue'shva yacjtjẽ'j jĩityíirráa pesweena quĩjva ewmée i'cue yũ'.
46006009	Jiimeevá'cue Dyus jycaajna ũsnite u'caya' ãjawa'jsameeta' tyã'wẽ ewmée yũusa' jĩni's. Jypumbanuwe, tyã'wẽ yũusa' Dyus jycaajna ũsnite u'caya' ãjawa'jsameeta': Pcal canzhsate fi'nzesa, dyus ĩtyimeesa's neewe'wesa, ptamrrava vite yacj fi'nzesa, pitstjẽ'j pwe'shíirráa pcal yuuna fi'nzesa, pesweesa, vitee jĩity cusa'j wẽesa, tũusáa, wẽeshuusáa, ĩshiirra vitee jĩ's iiyamusa tyãawe'sha' Dyus jycaajnite u'caya' ãjameetyna.
46006011	I'cue'sha' nyafíi yu' tyã'wẽsa i'cue yu'. Nava ãchja' Dyus peltunãyte', jyuca yaateni i'cue, sa' Jesucristo vite' cue'sh Dyus Espiritu pu'chte', Dyus yacj yuurráa fi'nzesai'cue.
46006012	Cue'shtyi ma'wẽ yũuwechteva ma'wẽva fi'nze'nja'w nava cue'sh fi'nzeni's quim yujva yupmeena jĩ'ty tyã' isa yuja'. Nava jyuca yuutyi's nwẽese'jwa'j ji'pjmeetja'w, maaíi yu' seelpimeesata' tyãa pa'ga.
46006013	Isaty we'we': Ũ'a' tutyjtewe'sha', naapcachja' tutyja' ũ' jypa'gawa'jsa', atsa' tyãatyi' ¿quim yupuucy? jĩ'ty. Isa tyãa e'nzsa' tyã'wẽtewe'sh yujta', atsa' tyãatyi' we'wewa'j ji'pjmeetja'w, ptsuwa'jsarráata' naa pa'ga. Nava cacue's ptammeesa yacj pcalte caafi'nze'jwa'jme', tyãa pa'gatey cue'sh cacue' Cristo jĩ', naapcachja' Cristo' cue'sh cacue's jype'jsa' naa pa'ga.
46006014	Dyusa' ma'wẽga Cristo's ĩtyi vit, tyã'wẽy cue'sh cacue'sva tjẽymée ĩtyi vit ya'va', naa pa'ga pcalte fi'nzewa'jsame'.
46006015	I'cue'sh cacue' teechsa na'wẽrraj Cristo cacueíirrá', atsa' tyã'sa' jiimeevá'cue. Tyã'wẽte', Cristo cacue's uwerra u'y ewmeesa yacj utyaate ¿ewmañ? Wej yujva tyã'wẽ yũuwa'jme'.
46006016	Meerra' i'cue'sha' jiimeevá'cue, u'y ewmeesa yacj pcal yũunijũ' teech cacuerráac yuuna pa'ja' jĩni's. Tyã'sna we'werrac Dyus librute na'jĩ': E'nzsa teech cacuerráa yuuna pa'jana jĩ'c.
46006017	Tyãa pa'gac maava Cristo yacj utyaate', Cristo yacj teech cacuerráa yuuna pa'ja' Dyus dyi'pte.
46006018	Ma'wẽ yujva nyumeesa yacj canzh pcal yuuwa'jme'. Pcal ma'wẽsava ũsta', nava peecy cacue yacj yu' meec pcal yu'. Nava ptammeerra canzh pcal yuuna fi'nzesa' tyajy cacue's íirráac suwu', pcalte jyũna u'jrra.
46006019	Jiimeevá'cue i'cue'sh cacue' Dyus Espiritu u'pwa'ja', tyãa pa'ga i'cue'sh ũuste' Dyus Espiritu u'pa', atsa' cacue' i'cue'sh jĩi me'.
46006020	I'cue'sha' Dyus weynisai'cue wala pa'gate. Tyã'wẽyã'tje', canzh yũumée Dyus dyi'pte ewrráa yũuna mfi'nzewe i'cue'sh cacue yacj vite' i'cue'sh ũus yaacyni yacjva tyã'wẽy. Tyã'wẽme', e'nzíi Dyus jĩirrarráata'.
46007001	I'cue'sh pẽjyna fi'jni's ãchj pasya'vatj. Pitstjẽ'ja' nyu ji'pjmée fi'nzeteva ew yujna.
46007002	Nava tyã'wẽ pcal canzh yuuwa'jrráac wala caseje' naa pa'ga pitstjẽ'ja' nyu ji'pjuwa'ja', atsa' tyã'wẽy u'yva peecy nmi' ji'pjuwa'ja'.
46007003	Nmi'a' zhichcue fi'nzewa'ja' tyãawe'sh nyu yacj, atsa' nyua' tyã'wẽy ew zhichcue fi'nzewa'ja' tyãawe'sh nmi' yacj.
46007004	Nyua' peecy cacue' sũjna yaacywa'j ji'pjme', tyajy cacue' nmi' jĩ' naa pa'ga, naapcachja' nmi'va peecy cacue' sũjna yaacywa'j ji'pjme', tyajy cacue' nyu jĩ' naa pa'ga.
46007005	Ptamsa yã'ja', ij fi'nzeni's puuty wa'lwa'jme', naasáa Dyusna orãyya'varra yuurráa, manz enrráava tyutewa'ja'. Nava e'su yã'ja' qui' ij fi'nzewa'ja', tyã'wẽme' echtjẽ'j caypumba'jwe'shte.
46007006	Maava jyucaysa ptamuwa'ja's jycaja'tsmeetj, nava ptamurra fi'nzenic andy yacja' ew tjengu' naa pa'garráatj tyã'jĩ'.
46007007	Jyucay andy na'wẽrrarráa fi'nzevats, wejy ewna sũju'tj. Nava Dyusa' nasaa iisa fiyfiy fi'nzewa'ja's ne' pees, vitetyi' ptamurra fi'nzewa'j, vitetyi' ptamumée fi'nzewa'j.
46007008	Viudawe'sh vite' ptammeesatytju yu'cypeje' tyãawe'sha' ptamumée andy na'wẽrráa fi'nzevats wejy ewna.
46007009	Nava peecy cacue jytjãasni's neeweya' ãjasame' ptamurra fi'nzeni wejy ewna, tyãasurráa yajcyna fi'nzeya'mée.
46007010	Nava ãchja' ptamsatytju jycaaja': nyua' nmi' yacj tyutewa'j ji'pjme'. Na'wẽ jycaajni' andy yajcyrra we'wenime', Dyuscu tyã'wẽ jycaaja'.
46007011	Nava maa enteya' maaíi yu' tyã'wẽ nmi' yacj tyuteváana nava tyãa u'ya' peena yu' vite yacj iimi'ya' ãjameena. Meerra' nmi' yacj qui' yuwee ewuurra yu' nmi' tashtey qui' shawendya' ãjana. Tyã'wẽy nmi'va tyajy nyu yacj tyuteeya' ãjameena.
46007012	Ãchja' vitetyi' andy ũus yaacyni yacjtju yu'cypeje': Maa yacjtjẽ'j nyuuva Cristo's ũuste jypa'gasameerrava, nmi' yacj wa'lmée fi'nze wẽeyã'tje', nmi'a' tyutemeete ewna.
46007013	Tyã'wẽy nyua' Cristo's jypa'gasateva nmi'a' Cristo's jypa'gasameerrava, nyu yacj wa'lmée fi'nze wẽeyã'tje', tyãa nyua' tyutemeete ewna.
46007014	Nmi' Cristo's jypa'gasameerrava, tyajy nyua' Cristo's jypa'gasa yacj wa'lmée fi'nzepa'ga, tyãawe'sh ptam fi'nzeni' Dyus dyi'pte ewsa'. Atsa' tyã'wẽy nyu ma'c Cristo's jypa'gasamée yuu nava tyajy nmi' Cristo's jypa'gasa yacj wa'lmée fi'nzepa'ga tyãawe'sh ptam fi'nzeni' Dyus dyi'pte ewsa'. Tyã'wẽmeevatsa', i'cue'sh luucha' Dyus peeygãanisamée yuutyna. Nava ewsate íirráa i'cue'sh luucha' Dyus peeygãanisata'.
46007015	Nava Cristo's jypa'gasamée nmi' ma'c yuu meerra' nyu ma'c yuu nava tyutee wẽete', wa'lmeete ewna. Tyã'wẽ yu' tyuteeya' ãjane'cue, tyãa pa'gatey Dyusa' puuty puiimée fi'nzewa'ja'scu jycaaja'.
46007016	Tyã'wẽ nmi' ma'c yuu meerra' nyu ma'c yuu nava tyã'wẽ peecy nmi'a's Dyus jĩi cnayu'nja sũjna tyutemée fi'nzerrava, jii yu' meec ya'fi'nze' Dyusa's jiyuwa'jsamañ jiyuwa'jsameemañ nava.
46007017	I'cue'sh fi'nzewa'ja's ma'wẽne' Dyus nvijt atsa' tyã'srráa cytey nwẽese'jna fi'nzewa'ja' nasa iisa teechsa na'wẽrraj. Nyafíi i'cue'shtyi Dyus pa'yatste ma'wẽsane'cue yu' na' tyã'wẽesa mfi'nzewe. Dyusna yaacysa mteeva pcjaacjesa ũstyna tyãawe'shtyi' tyã'wẽtj jycaaja'.
46007018	Maaíi yu'sa' circuncidãynisa's váa Dyus pa'yana atsa' tyã'wẽ circuncidãyni mneeyũu. Vite' circuncidãynimeesana váa Dyus pa'yana atsa' tyã'wẽesa mneeyũu ya'circuncidãymée.
46007019	Ya'circuncidãy ma'c meerra' ya'circuncidãymée ma'c nava tyã' quĩjva meesa'. Dyus jytjãasni's cytey yuuna fi'nzeterráa quĩjva yuumeena.
46007020	Nasa iisa ma'wẽsarraj ne'cue yu' Dyus pa'yatste', tyã'wẽesa mfi'nzewe.
46007021	Meerra' indya' vitee cusete jycaajni fi'nzena ũste vá' Dyusa' pa'ya atsa' tyajũ casejmée fi'nzewa'ja' cuj yajcymée. Nava tyãa selpinijũ casejya' ewuwechte', mcaasej tyãajũ.
46007022	Tyã'wẽ Dyusa' Cristo's ũuste jypa'gaya' pa'yatste', vitee cusete jycaajni fi'nzena ũssarrava, ãchja' vitee jycaajnijũ casejrra Cristo's selpisáa i'cue yuu Dyus dyi'pte. Tyã'wẽy vitee cusete selpisamée ma'c yuu nava ãchja' vitee cusete selpiiya' u'casa yuuna Cristo tashte.
46007023	I'cue'sha' Dyus weynisa i'cue pa'gate. Tyãa pa'ga naa quiwete nasaa nwe'shtyi selpisáa ãjmeecuesatja'w sũjmée mfi'nzewe.
46007024	Tyã'wẽ' naa pa'ga yacjtjẽ'jwe'sh, ma'wẽsarraj ne'cue yu' Dyus pa'yatste', nava tyã'wẽesa mfi'nzewe nasa iisa teechsa na'wẽrraj Dyus yacj tyutemée.
46007025	Cna'sawe'shtyi' Dyusa' tyã'wẽc jycaaja' jĩwa'j yu' quĩj yujva ji'pjmeetj. Nava Dyus yacj ew fi'nzesa yu'cypejni ewna sũjrratj andy ũus yaacyniju na'wẽ pta'shi':
46007026	Pitstacya' teechrráa yã'j fi'nzetsrra', tyã'wẽesa fi'nzete ewna sũju'tj andya', naa ensu' fi'nzewa'j wala tjẽya' tyãa pa'ga.
46007027	Nyu ji'pjyã'jrra', tyutewa'ja's yaacynu. Nyu ji'pjmeesa', nyu yuuwa'jsa pacueya' yaacynu.
46007028	Nava ptamunisa' pcalme', atsa' cna'sa ma'c ptamuuya' yajcy nava tyãava pcalme'. Nava ptamusa' naa quiwete ñuswa'j tjẽysa's pejca ji'pjutyna, atsa' tyãatytju ji'pjumeevatsa' sũju' andya'.
46007029	Yacjtjẽ'jwe'sh, na'wẽ fi'nzewa'ja'stju pta'shi': Cuj enmeerráa yã'j ũsa'. Naajũyã'ja' ptamrrava nyu ji'pjmée na'wẽrráa mfi'nzewe.
46007030	Ñuswa'j en pa'tjeva, ñusmée ũssa na'wẽrráa mfi'nzewe. Naapcachja' fiestate ũssa' wechana ũssa na'wẽmée mfi'nzewe. Quĩj weyni ji'pjrrava tyãa weyni' cue'sh jĩ' sũjmée mfi'nzewe.
46007031	Naa quiwete quĩjva wala ji'pjsa' ji'pjmeesa na'wẽrráa meswe. Tyã'wẽme', naa quiwe' ptsuuya'va'.
46007032	I'cue'sha' peecy yatte tjengna fi'nzewa'ja's ji'pjmée fi'nzevats wejy ewna sũju'tj. Tyã'wẽ maava nyu ji'pjmeesa' yatte tjengwa'ja's yajcymée Dyus yacj ew fi'nzewa'jrráanac pa'pchuna fi'nze'.
46007033	Nava nyu ji'pjsa' peecy yatte tjengwa'ja'srráac jytjaacue pa'pchuna fi'nze', tyajy nyu peejymée fi'nzecajn.
46007034	Tyã'wẽy u'yva nmi' ji'pjsa vite' nmi' ji'pjmeesa' tyã'wẽrrarráa yajcyna fi'nze'tsmeeta'. Nmi' ji'pjmeesa' Dyus jĩirrá'scu jytjaacue pa'pchuna fi'nze', tyajy cacue tyajy ũus yaacyni yã'jrra Dyus dyi'pte ew fi'nzeya'. Naapcachja' nmi' ji'pjsa' naa quiwetewe'sha'srráac wejy jytjaacue pa'pchuna fi'nze', nmi' wechacajn.
46007035	Na'wẽtj pta'sh nava i'cue'shtyi yupna tyã'jĩtsmeetj, wejyva i'cue'shtyi selpiwa'ja's pu'chnarráatj tyã'jĩ', cyaj Dyusa's yuurráa wejy tjaacue selpiina fi'nzene'cue sũjrratj tyã'jĩ'.
46007036	Tyã'wẽteva maaíi yu' andy niisa's cmi'a'tje wejy ewna. Tyã'wẽme' e'suyã'ja' iimi'ya' ewumeena sũjna yaacysa', cmi'a'jane'cue, i'cue'sh ũuste ma'wẽ Dyus caaũusutje'jena tyã'snarráa cytey yuuna. Mi'rra fi'nzeni' pcalsame'.
46007037	Nava vite' tyã'wẽ niisa's cmi'a'j wẽemeesa', cmi'a'jmeene'cue tyã'sa' quimva jycaajmeena atsa' cmi'a'jmeerra', wejyva ew yũuna.
46007038	Maava tyã'wẽ cmi'a'jsa' ew íirráa yũuna. Nava cmi'a'jsame' jytjaacue ew yũuna.
46007039	U'y iimi'sa' nmi' yacj tyuteeya' ãjameena nmi' nee ĩtyiyte yu'. Tyã'sa' leycu tyã'wẽ juuna' jycaaja'. Nava nmi' uute yuurráa qui' iimi'ya' ãjana maa yacjva, nmi' yuuwa'jsa Dyusa's jiisa yacj.
46007040	Nava nmi' uuyã'tje' peena yu' iimi'meerra', wejy wẽt fi'nzena. Andya' tyã'wẽtj yaaqui', atsa' andya's Dyus Espiritu ne' caaũusutje'je' sũju'tj.
46008001	Ãchja' Dyus ĩtyimeesa ũsta' tyãaty wechaawa'j tajcy icjnisa's pta'shya'vatj. Tyãa chicha' quĩjva suwwa'jsameeteva tyã'sa' ew jiitja'w cue'sha'. Nava tyã'wẽ jiitj sũjnisa' weech we'wewa'jrráac caseje', atsa' puuty ya'peeygãjna Dyus yacj chjãchja fi'nzewa'j yu' ya'ji'pju'tsme'.
46008002	Maava tyã'srráana jiirra jiitj sũjna fi'nzesa', quĩjva jiimeeta' ew jiisa na'wẽ yu'.
46008003	Nava tyã'wẽ yũumée, Dyusa'srráa ũusuj jyuca yaacysa's Dyusa' jiia' tyã'wẽ yũusa's.
46008004	Tyã'wẽ dyus ĩtyimeesaty wechaya' tajcy icjnisa chicha's ũ'te ¿ewmée dyijmañ? Ew ũus miiyajcywe. Tyãa dyus ĩtyimeesa' naa quiwete quĩj yujva meesata', naasáa teech Dyus yuurráa ĩtyisa ũsa', peena vite yu' meeta'.
46008005	Dyus yaasesa naa quiwete vite' cielute ũsváatyna tyã'wẽ yaacysa yacj yu'.
46008006	Nava cue'sh yacj yu', teech Dyus yuurráa ũsa' cue'sh Tata cielute ũssa. Tyãac quĩj yujva peejymée jyuca taqui'jrra nvijt, atsa' cue'sha' tyãa pa'garráatja'w ĩtyi fi'nzeya' ãja'. Tyã'wẽy cue'shtyi jype'jsava teechrráa ũsa', tyã' Jesucristo'. Quĩjva jyuca tyajy tjengna jype'pja'garráa ũsta', tyãa pa'ga cue'shva tyajy jype'jnisa íirráatja'w.
46008007	Atsa' tyãa yacj ũssa yacja' chich tyã'wẽsa's ũ'teva, quĩj yujva suwwa'jsameeteva tyã'sa' jiimeeta' jyuca yu'. Tyãasaty naa quiwete dyus ĩtyimeesaty nyafíi neewe'wesawe'sh Dyusa's achamée ew jiisa' chich tyã'wẽsa's ũ'te', ewmeena sũju'.
46008008	Nava cue'sh ũ'ni' Dyus dyi'pte ewsa vitwa'jsame'. Atsa' tyã'wẽ ũ'rra' ewsava yuume'nja'w, sa' ewmeesava yuume'nja'w.
46008009	Tyã'wẽteva, mpa'yajcywe, i'cue'sh tyã'wẽ quĩjnava ũ'ya' ãja'nja'w sũjrra tyãa chicha's ũ'pa'garráa Dyusa's achamée ew jiisaty pcalte cweete'jwe'shte.
46008010	Meerrava na'wẽ váa yuune'nga: dyus ĩtyimeesaty wechanisa chich tyweyni's váa ũ'ya' cachjiine'nga, atsa' Dyusa's achamée ew jiisa uyrra', tyãava tyã'wẽy ũ'wena.
46008011	Atsa' iindypa'garráa Dyusa's achamée ew jiisa iindy yacjtjẽ'j ũusa' vituna, tyajy pa'gate macue Cristo uuteva.
46008012	Atsa' Dyusa's achamée ew jiisa yacjtjẽ'jty pcalte cweete'jrra', indyva Cristo dyi'pte yuuwesa yuune'nga.
46008013	Tyãa pa'ga andy yacjtjẽ'j pcalte wetewe'shte chich tyã'wẽsa's bagachte yujva ũ'me'nja pcalte cweete'jya'mée.
46009001	Andya' Jesus jycaajnisatewe'shtju, naa pa'ga sã'jĩni's jyuca pẽywa'j ji'ptju, tyãa pa'gatey cue'shtyi jype'jsa Jesusa's iiuytju, sa' tyajy tashte mjĩitj atsa' andy mjĩirra Jesus tashte cuutya'jnisa i'cue i'cue'sha'.
46009002	Vitesa andya's we'werra': Pablo' Jesus jycaajnisatewe'shme' jĩsava ũsváatyna. Nava i'cue'sh yu' tyã'jĩya' ãjameene'cue. Andya' Jesucristo jycaajnisatewe'shte íirráa i'cue'sha' Jesucristo's nwẽese'jsa i'cue andy pta'shte.
46009003	Andyna nuywe'wesatyi' na'wẽtj pasu':
46009004	Andya' ũ'wa'ja's jyuca pẽjyya' ãjawa'jsatj.
46009005	Ma'wẽta Jesucristo jycaajnisawe'shva tyãawe'sh nyuuty pe'jrra sã'jĩni fi'nze' vite' Jesus nyacj, Pedrowe'shva, atsa' andyrráa ¿quĩj yũurra tyã'wẽy yũuya' ãjamée yuuqui'tj?
46009006	Bernabé yacj cue'sh e'nzsarráa váa Dyus yuwe's pta'shna u'jurrava ¿naa quiwete mjĩia's nviitwa'jsamée ne'tca'w?
46009007	¿Maa soldaurrá' sã'jĩnimée fi'nzegá'? ¿Quimga uutjash vitrra', cytee yũnni's ũ'we'tsmée? ¿Quimga cla taqui'jrrava tyãa claa lechi's tundyi'tsmée?
46009008	Andy ũusujrráa tyã'wẽ yajcyrra we'we'tsmeetj. Tyã'wẽmeete íic Moises leyteva tyã'jĩ'.
46009009	Cyteea' na'wẽ fi'jni': Bueya's cmaajĩ'jitsrra', yuwe's tundwa'jme' iiũ' mjĩicajn jĩ'c. Dyusa' tyãa bueyrráaty peeygãjrra tyã'wẽ we'weme',
46009010	wejyva cue'shtyi we'werrac tyã'jĩ', tyãa pa'gatey tyãa leya' cue'sh jĩic yu' naa pa'ga. Tyã'wẽ uutjashsu mjĩisa ma'c yuu meerra' quiwe's wuwsa ma'c yuu nava cytee mjĩini's cutyi'jrra ũ'we'nja sũjnac mjĩ'.
46009011	Tyã'wẽ yã'tje', cue'shva i'cue'sh cshavysu Dyus jĩi mjĩisatja'w atsa' i'cue'sha' miiyajcywe ¿cue'sh mjĩipa'ga ũ'wa'j quĩjrráava jypa'gawa'j ji'pjmeemtja'w?
46009012	Vite mjĩisava ũ'wa'ja's jypa'gane'ta atsa' ¿cue'sh yu' wejy tyã'wẽ jypa'gawa'jsameemtja'w? Tyã'wẽrrava cue'sha' mjĩipa'ga ũ'wa'ja's iipẽjymeetja'w, wejyva cue'sh peejini's wantaĩ'tja'w, Cristo caapiya'jni's yupsá na'wẽ yuuya'mée.
46009013	I'cue'sha' jii i'cue dyuus yatte mjĩisa' dyuus yatte ũ' yacjtyi fi'nze'. Tyãawe'sha' na'wẽty yu': altalte pu'chsa' cytee niimal icjni chicha'styi ũ'we'.
46009014	Cristova tyã'wẽyrráac jycaaja': Dyus yuwe pta'shsa tyãawe'sha' cytee sã'jĩni fi'nzewa'j ji'pjta' jĩ'c.
46009015	Nava andya' bagach yujva iipẽjymeetj tyã'wẽ sã'jĩwa'ja's, sa' i'cue'sh quĩjrráava peescajn tyã'jĩna fi'jatsmeetj. Quĩjva sã'jĩmeeteva wẽttju fi'nze' na' tyã'wẽ i'cue'shtyi tjãasmey uuwa'jsatj.
46009016	Andya' Dyus yuwe's pta'shpa'ga iiwejch yaaquitsmeetj, tyãa mjĩia' andy jĩime', Dyus jĩ' tyãa pa'ga. Atsa' Dyus yuwe's pta'shmeerra', wala yuj seena' yuuwesa yu'nja.
46009017	Tyã'wẽ ducj jytjãasrra mjĩi pacuevatsa', tyãa mjĩipa'ga jypa'gawa'j ji'ptju sũju'nja. Nava tyã'wẽ yajcyrra mjĩinisa yu'tsme'. Tyãa mjĩia's Dyuscu ũs, atsa' tyajy jycaajnirrá's cytey yuuwa'j ji'ptju quĩjva ducj jytjãasmée.
46009018	Dyus yuwe's wẽt wechana pta'shni andy yacja' ducjni na'wẽsa', atsa' andy mjĩipa'ga i'cue'sh yuutyi's ducj jytjãasu'tsmeetj.
46009019	Tyã'wẽ andya' ducj jytjãasmée ũstju, atsa' andya's quim yujva jycaajwa'j ji'pjmeeta'. Nava Cristo tashte nasa cuj nuypa'jya' sũjrra yuurráatj selpisáa yuu jyucaysaty.
46009020	Bagachteva judiuwe'sh yacj ũsrra', judiu na'wẽytju yu', tyãawe'shtyi Cristo jĩi cnayya'. Andya' Moises leya's nwẽese'jetsíi yu' meerrava Moises leya's nwẽese'jsa yacj ũsrra yu', tyãa leya's nwẽese'jsa na'wẽytju yu', tyãawe'shtyi Cristo jĩi cnayya'.
46009021	Sa' vite nasa Moises leya's jiimeesa yacj ũsrra', andyva tyãawe'sh na'wẽyrráatj jiimeesa na'wẽ yuuna fi'nze' macue Dyus leya's yu' nvijtmée ũsrrava, tyãa pa'gatey Cristo jycaajni'stju nwẽese'jna fi'nze'. Nava tyãawe'shtyi Cristo jĩi cnayya'rráatj tyã'wẽ yũ'.
46009022	Dyusa's achamée ew jiisa yacj ũsrra', andyva tyã'wẽy jiimeecuesa na'wẽtj fi'nze'. Nasa ma'wẽcuesate', andyva tyãawe'sh na'wẽyrráatj fi'nze', tyã'wẽ yũute' maarráava ewte neeyũuwa'ja's uyuváatyna sũjrra.
46009023	Tyãasatj quĩjteva jyuca tyã'wẽ yũuna fi'nze', Dyus yuwe ewsa's vitetyva jytyujndeya'.
46009024	I'cue'sha' peecy jii i'cue wuwuurra cnay wẽesa' cyanzíi ja'ndarrajty wuwu', peeswa'j ũsna tyã'sna cnayya'. Nava teechsa yuurráac cnayu'. Tyãa cnaysava ma'wẽga chjãchja wuwu', i'cue'shva tyã'wẽy myũuwe, peeswa'j ũsna tyã'sna jypa'gaya'.
46009025	Maava wuwuurra cnay wẽesa' tyãawe'sh cacue's caapiya'jna pjeu'ju'ty yatscjẽy. Tyãawe'sha' naa quiwete corona ptsuwa'jsa's jypa'gaya'rráaty tyã'wẽ yũ'. Nava cue'sha' bagachte yujva ptsuwa'jsame's jypa'gaya'tja'w tyã'wẽ pa'pchu'.
46009026	Andy tyã'wẽ yũutsrra', ma'wẽ wuwuuwa'tjeva jiimée yu' wuwuume'nja. Andya' puiiya' jiimeesa na'wẽ fiisurráa ujcame'nja.
46009027	Tyã'wẽ yũuya'mée, andy cacue's caapiya'ja'tj. Tyã'wẽme', viterráaty ew caapiya'jrra', caapiya'jsa andy yu' seelpimeesa yuuya'mée.
46010001	Yacjtjẽ'jwe'sh miiyajcywe: nyafiitey cue'sh yatsgawe'sha' jyucay Dyus nwe'wena jype'jni tãapj apjnity fi'nzena ũsu', sa' jyucay ĩcjwala bejuyva ew uycjẽwtyi.
46010002	Jyucay Moises yacj tyutemée fi'nzerra yuurráaty jyucay tãapj dyiite Dyus nwe'weni yuu, sa' tyã'wẽy ĩcjuyva uycjẽwtyi,
46010003	sa' jyucaysaty Dyus sã'jĩni fi'nzena ũsu'.
46010004	Tyã'wẽytyi jyucaysa Dyus yusni yu'a'sva tundyna fi'nzena ũsu', sa' Dyusa' tyãawe'sh yacj ij dyi'tje pi'cyna u'juetsrra', peñate yu' cutyi'jrra yuscu. Atsa' tyãa peña yu' Cristoc yu'.
46010005	Tyã'wẽ Dyusa' ew yũuteva, nasa wejy cujsa yu' Dyus dyi'pte ew fi'nzemeeta', tyãa pa'ga Dyus castigãyte uuty nasa u'pnimée quiwesu.
46010006	Tyã'wẽ castigãyni uuty nava tyãa yu' cue'sh jypa'yajcyrra tyãawe'sh na'wẽy ewmée yũucajmenrráac tyã'wẽ yũu.
46010007	Tyãa pa'ga i'cue'sha' dyus ĩtyimeesatyi' neewe'wenuwe, tyãawe'sh na'wẽ yu'. Tyãawe'sh dyus ĩtyimeesaty neewe'weni's na'wẽc pta'shi' Dyus libru': Nasa' wechana fiesta'jya' tacjtyi ũ'na tundyna jĩ'c.
46010008	Tyãawe'sh na'wẽ ptamsamée canzh pcal yuuwa'j ji'pjmeetja'w. Tyã'wẽ yũusa' uuty teech enterráa veintitres mil nasa.
46010009	Cytee ũssa maaíi yu' Dyusa's juuna' ũuschawe'wety, atsa' tyã'wẽ we'wepa'ga ul weesweesa wa'cyte uuty. Nava cue'sha' juuna' we'wewa'j ji'pjmeetja'w Dyusa's.
46010010	Maaíi yu' Dyusa's atsewe'wety ewmeec yũu jĩna. Atsa' tyã'wẽ we'wepa'ga, Dyus caajni angel tyãawe'shtyi' iviituc. Nava cue'sha' tyã'wẽ atsewe'wewa'j ji'pjmeetja'w.
46010011	Tyãniitey cue'sh yatsgawe'shtyi tyã'wẽc yũu, atsa' tyã'sa' Dyus librute fi'jnic neeyũu cue'shva jypa'yacy fi'nzecajn, nmej ensa' utyaana u'juetsa' tyãa pa'ga.
46010012	Tyã'wẽ Dyus yacj ew ũstju sũjna yaacysa' jypa'yacywa'ja' pcalte weteya'mée.
46010013	I'cue'shtyi pcalte pẽtywa'jsa pa'ja'ne' tyã' u'sesa tjaacue seena' tjẽysameeta', jyucaysa tyã'wẽsarrarráaty ji'pjusatja'w. Nava Dyusa's pi'quine'cue atsa' tyã' i'cue'sh wantãyya' chjãchjawa'jmeesa yu'sa' caavya'ja'jmeena, wejyva pcalte pẽtywa'jsa pa'jatspcachja', ma'wẽ tyãa pcaluj iyuwa'ja'sva ij pu'chjina Dyusa'.
46010014	Tyãa pa'ga yacjtjẽ'jwe'sh, dyus ĩtyimeesaty neewe'wenijũ casejcajn yu'cypejni's mwẽese'jwe:
46010015	I'cue'sha' peecy jii i'cue andya' quĩj yuupa'ga ne'tca tyã'wẽ jycaaja' nava andy we'weni's mpa'yajcywe.
46010016	Ũus miiyajcywe: Cristo' uutsrra' tyajy eea's pcawcu atsa' tyãa uuni's caayaqui'jsa vasotewe'sha's jypa'garra oraĩ'tja'w. Tyã'wẽ yũunisa' Cristo yacj utyaarra tyãa yacj tyutemeetja'w fi'nze' jĩnisa'. Tyã'wẽy Cristo' uuya' tyajy cacue's ducjcu atsa' tyãa uuni's caayaqui'jsa pana's pe'ltenderra jytyunde'tja'w. Tyã'wẽ yũunisa' Cristo yacj utyaarra tyãa yacj tyutemée ijtja'w fi'nze' jĩnisa'.
46010017	Macue wala cujrrava teech pana'srráa jyucaysatja'w ũ'we', tyãasatja'w teechrráa na'wẽsa yuuna pa'ja'.
46010018	Miiyajcywe Israelwe'shtyi. Tyãawe'sha' Dyusna wechaya' tajcy icjni chicha's ũ'sa' Dyus yacj tyutemée fi'nzesarraty tyã'wẽ yũ'.
46010019	Tyã'jĩte', tyã'wẽ yũuya' tajcy icjnisa chichte quĩj pẽetjejene' sũjcajn tyã'jĩtsmeetj, tyãa pa'gatey dyus ĩtyimeesa' quĩjva meesata'.
46010020	Tyã'wẽteva, dyus ĩtyimeesaty wechaya' tajcy icje'ty Dyus cielutewe'sha's jiimeesa', atsa' tyã'wẽ yũuni' dyus ĩtyimeesarráaty wechanisame', echtjẽ'ja's wechanisa'. Atsa' i'cue'sha' tyã'wẽ echtjẽ'j yacj utyaarra fi'nzenuwe jĩrratj tyã'wẽ we'we'.
46010021	Tyã'wẽ echtjẽ'j yacj utyaarra wechana ũsrra', Cristo puutsni mesatewe'sha's yu' jypa'gaya' ãjameene'cue.
46010022	Cue'shtyi jype'jsa Jesucristo's caaũuscha'jwa'jsameetja'w cue'sha', tyãa pa'gatey tyãate jytjaacue chjãchjasameetja'w naa pa'ga.
46010023	Isa cue'sha' quĩjnava ũ'ya' ãjawa'jsa yujtja'w, nava jypa'yacywa'j ji'ptja'w. Macue quĩj ũ'nava ũ'ya' ãja'nja'w nava tyã' Dyus yacj chjãchja fi'nzewa'j yu'sa' pu'chji'tsmeeta'.
46010024	Peecy fi'nzewa'jrrá's yajcymée, vitetyva peeygãawa'ja' ew cfi'nze'jya'.
46010025	Mercaute chich ma'wẽsanava weyrra maa sũjmée ũ'wa'ja',
46010026	tyãa pa'gatey Dyus jĩirrarráata' naa quiwe, tyã'wẽy naa quiwete ũssa quĩjquĩjva jyuca.
46010027	Meerra' Dyusa's jiimeesa pi'cyte', i'cue'sha' u'jrra quĩj puutsteva tyã'sa' ũ'werráane'cue maa sũjmée.
46010028	Nava Dyusa's achamée ew jiisa' na'jĩna we'wena: Naa chicha' dyus ĩtyimeesaty wechanisa' na' ewmeena jĩte', indya' tyã'sa' ũ'meene'nga, tyã'wẽ pta'shsa's caypumba'jya'mée.
46010029	Vitesa ũus yaacyni's jypa'yacycajntju we'we', iindy ũus yaacyni's we'wetsmeetj. Nava Dyusa's shiingmée ew jiisa' na'wẽ pẽyina: Andy quĩjnava ũ'ya' ãjani's ¿quĩj yũurra vitesa neeweya' ãjacy?
46010030	Andya' quĩj ũ'wetsrrava Dyusa's wechana orãyrratj ũ'we', atsa' andy ũ'ni's ¿quĩj yũupa'ga ewmée nuywe'wetyqui? jĩtyna.
46010031	Ew yuja', nava i'cue'sh ũ'nisa ma'c yuu quĩj yũutsrrava Dyus dyi'pte selpiiwa'jsarrá's tjengrra cytey myũuwe.
46010032	Judiuwe'sh vite' judiumeesa, meerra' Dyus luuch maatyva caypumba'jwe'shte' mpa'yajcywe.
46010033	Andya' na'wẽrráatj pa'pchu': peecy wẽt fi'nzewa'j yu's yajcymée, vitesaty pu'chwa'ja'srráatj pacuena fi'nze', tyãawe'sh ũusa' ewte neeyũucajn.
46011001	Andyva ma'wẽtca Cristo fi'nzeni's tjengrra fi'nze', tyã'wẽy i'cue'shva andy fi'nzeni's tjengrra mfi'nzewe.
46011002	Yacjtjẽ'jwe'shtyi wecha'tj andya's pechcanamée yajcyrra andy caapiya'jnityi' cytey yuuna fi'nzepa'ga.
46011003	Nava na'wẽsa'sva mjiyuwe: Cristo' Dyusa's nwẽese'jsa', atsa' pitstjẽ'jwe'sha' Cristo's nwẽese'jwa'jsata', atsa' u'ywe'sha' nmi'ty nwẽese'jwa'jsata'.
46011004	Tyã'wẽ yũuwa'jsarraj maa pitstjẽ'jva chua'a's qui'pmée cultote orãyna Dyus yuwe's pta'shna ũsrra', Cristo's weechsa yuuni'.
46011005	Tyã'wẽy maa u'yva dyictje's ya'patjmée orãyna Dyus yuwe's pta'shna ũsrra', tyajy nmi'a's weechsa yuuni'. Tyã'wẽ ya'patjmeete', dycjasa's cwaaca'jni na'wẽsa'.
46011006	U'ya' tyã'wẽ ya'patjetsmée yã'jrra', teejwend dycjasa's tee cwaaca'j. Nava u'y tyã'wẽ dycjasa's cwaaca'tje' tjaamewechte', tee ya'patj tyajy dyictje's.
46011007	Pitstjẽ'ja' dyictje's ya'patjwa'jsame', tyãa pa'gatey Dyus wendyrrac tyãa na'wẽysa vit, tyajy jycaajnity nwẽese'jwa'jsa. Naapcachja' u'ya' pitstjẽ'j jycaajnity nwẽese'jwa'jsa'.
46011008	Dyusa' pitstjẽ'ja's taqui'jitsrra', u'y cacuejuwe'sha's cutyi'jrra pjeu'jme', wejyva pitstjẽ'j cacuejuwe'sha's cutyi'jrrac u'ya's pjeu'j.
46011009	Pitstjẽ'ja' pu'chwa'jsa peejycu yu', tyãa pa'garráac u'ya' pjeu'jni yuu. U'y tyã'wẽ pu'chwa'jsa peejyte pitstjẽ'ja's pjeu'jni yuume'.
46011010	Tyãa pa'ga u'ya' pitstjẽ'ja's nwẽese'jwa'jsa' jĩni dyictjete ya'patjnisa ji'pjuwa'ja'. Tyã'wẽ ya'patjwa'jsarraj cytey yuumeete', Dyus angeleswe'sh tjengna ũsta'.
46011011	Tyã'wẽteva, ew ũus yajcyte yu', maa yujva tjaacuesameeta', tyãa pa'gatey pitstjẽ'jvatsva u'y cacuetemée peecyrráa yu' naa quiwete upyya' ãja'tsme', tyã'wẽy u'yva pitstjẽ'j ji'pjmée peecyrráa yu' naa quiwete upyya' ãja'tsme'. Isa yuja' u'ya' pitstjẽ'j cacuejuwe'sha'scu pjeu'jni yuu, tyã'wẽy pitstjẽ'jva u'y cacuetec upyya' ãja'. Tyãasa maa yujva tjaacuesamée, e'nzíi Dyus pjeu'jnirrarráata'.
46011013	Tyã'wẽ' naa pa'ga i'cue'sh pwe'sh ũus miiyajcywe, aan ewna tyã'wẽ Dyusa's orãitsrra u'ya' dyictje's ya'patjmeete.
46011014	Pitstjẽ'ja' peecy yuu dycjas jyu'j ji'pjuwa'jmeesarra tyã'wẽ cjyu'ja'tje', tjaame yuja'.
46011015	Nava u'y tyã'wẽ dycjas jyu'j ji'pjte', zhichcuesa'. Tyãa pa'gatey dyictje's apjwa'jíirráac dycjas jyu'j nviitni yuu.
46011016	Nava maaíi yu' dyictje's ya'patjwa'ja's jycaajni's wa'lsa ũsrra', peecy ũus yaacywa'j ji'pjta'. Tyã'wẽme' cue'sh vite' Dyus luuch msuuwe'sh maa yujva jiimeeta' dyictje's ya'patjmée Dyusa's orãyni yu's.
46011017	Na'wẽsana pta'shna fi'jatsrra', i'cue'sha' ew yũusa i'cue jĩna wechaya' ãja'tsmeetj. I'cue'sha' Dyusa's wechaya' pcjaacjeni' selpiipcachte, wejy suwsarráana sũju'tj.
46011018	I'cue'sha' Dyusa's wechaya' pcjaacjetsrra', bagachteva i'cue'sh pwe'sh puuty fiifii tyuteeya'rráaty pcjaacje' jĩ'ty atsa' tyã'wẽ pta'shni' isa yujna sũju'tj.
46011019	Pcjaacjesa i'cue'sh pwe'sh tyã'wẽ fiifii tyuteni' ew yujna, tyajíirráa mtee pcjaacjesa wejy Dyus yacj ew fi'nzesateva ya'jiyuna.
46011020	Nava Jesucristo mesatewe'sha'stja'w jypa'ga' jĩtsrra tyã'wẽ fiifii tyuteerra ũsni' tyã' Dyus jytjãasnime'.
46011021	Tyãa pa'gatey i'cue'sha' ij pcjaacjerra ja'ndarraj ũ'wa'j en ãjatspcachja', puuty fii tyuteerra maaíi yu' yatste ũ'we'i'cue, vite jĩi yu' nvijtmée. Atsa' viterráa tyicpcach meerrava tũunus tundyte', vite yu' ũ'wa'j ji'pjmeety wẽena neeyũ'.
46011022	Tyã'wẽrráa yũutsrra', i'cue'sh yat-suyva ũ'wa'jna. Tyã'wẽme', vitee ũ'wa'j yu' nvijtmeerra', cyũusu'ju'i'cue, atsa' puuty yaatsenirráac caseje'. I'cue'sh tyã'wẽ yũuna ũste', andya' i'cue'shtyi' ew yũuna ũsi'cue jĩna ¿wechaya' ãjama'tj? Na'wẽrráa yũute', wechaya' ãjame'nja.
46011023	Andya' i'cue'shtyi' caapiya'tj nava Jesucristo andya's ma'wẽ caapiya'tje' tyã'wẽyrráatj caapiya'j tyã' na'wẽ': Jesusa's icjcajn ducjwa'j cus ãjatste', tyãa cusutste pana's cusete jypa'gac.
46011024	Sa' Dyusa's wechana orãyrra', pe'ltenderra na'jĩc: Mẽ'we. Naa pana' andy cacue's i'cue'sh pa'gate pe'ltendenisa na'wẽsa'. Tyã'wẽ myũuwe andy pytjaa yuurra uuni's bagachteva yajcyya'.
46011025	Ũ'na jyã'jrra', tyã'wẽy vaso's jypa'garra na'jĩc: Andy eea's pcawrra yuurráa i'cue'shtyi nwe'wewa'ja's Dyusa' u'se pjeu'jrra nvijtcu. Atsa' naa vasotewe'sha' andy ee i'cue'sh pa'gate uwusáa na'wẽsa'. Tyã'wẽ tundy iisa andy pytjaa yuurra ee pcawni's bagachteva caayaqui'jwa'jsa' jĩnac caapiya'j.
46011026	Tyã'wẽ yã'tje', bagachteva naa pana's ũ' iisa, naa vasotewe'shnava tundy iisa i'cue Jesucristo uuni's yajcyna nes yu', tyãa shawendna quĩjpcach.
46011027	Tyã'wẽ maava Jesucristo caapiya'jni's quĩjvameesa na'wẽ Dyusa's yajcymée maa sũjmée váa pana's ũ'na vasotewe'shnava tundyiityna atsa' tyã'wẽ yũusa' pcalte wetesá yuutyna, tyã'wẽ Jesucristo cacue vite' tyajy ee na'wẽsa's quĩjteva seelpimeesa na'wẽrráa yũupa'ga.
46011028	Tyãa pa'ga ũus miiyajcywe teechsa na'wẽrraj pan vite' vasotewe'sh tyãaty jypa'gamey.
46011029	Tyã'wẽme' ñuste wetewa'ja's peequíi pacuesáa yuutyna, tyã'wẽ Jesucristo cacue vite' tyajy ee na'wẽsa tyãaty quĩjteva seelpimeesa na'wẽ maa sũjmée jypa'gapa'ga.
46011030	Tyã'wẽ jypa'yacypa'gamée i'cue'sh cshavytewe'sh maaíi yu' ãtsa'na chjãchjamée ũsta', naapcachja' vite' uuna ũsta'.
46011031	Peequíi wala jypa'yacyna fi'nzevatsa', tyã'wẽ ñuste wetewa'j en pa'jmeena.
46011032	Nava Dyusa' cue'shtyi peeygãjrrac castigo caja', qui'quin tyã'sna pacuete', bagachte yujva Dyus yacj puuty uywa'jmeesawe'sh yacj caajya'mée.
46011033	Na'wẽ' atsa' ãchja' andy yacjtjẽ'jwe'sh, Jesucristo mesatewe'sha's ũ'ya' pcjaacjetsrra', teechsa na'wẽrraj puuty ya'peeygãjna ja'ndarraj ũ'ya' mũytjaswe.
46011034	Maaíi yu' wala wẽesa ũsrra', tyajy yatte ũ'wena, tyã'wẽ puuty ya'peeygãjmée pcjaacjete', Dyus castigãywe'shte. Vite yuwe ũsta' tyãatyi's andy pa'jrra pjeu'ju'nja.
46012001	Na'wẽ Dyus Espiritu' nasa iisa fiyfiyrraj Dyusa's selpiiya' ãjawa'ja's ũsu'c tyã'sna pta'shya'vatj, atsa' yacjtjẽ'jwe'sh jypa'yacy mwẽese'jwe.
46012002	I'cue'sha' ew jii i'cue Dyusa's jiyumeyrra', naa quiwete dyus ĩtyimeesaty i'cue nwẽese'jna fi'nze'.
46012003	Tyãa pa'ga ãchja' ew mjiyuwe: Jesusa' seena' ewmeesa' jĩna atsewe'wesa' Dyus Espiritu cwe'we'tje we'wesameena. Sa' tyã'wẽy Jesusa' andyna jype'jsa' jĩna we'wemeena quim yujva, tyã'wẽ Dyus Espiritu cwe'we'jmeete yu'.
46012004	Quĩjva yũuya' ãjawa'j ũsta', atsa' nasa' tyãaty jypa'gatyna. Nava tyãa ãjawa'jty ũssa yu', Dyus Espiritu teechrrá'.
46012005	Ma'wẽva selpiwa'j ũsta', atsa' nasa iisa macue fiyfiyrraj selpiitsrrava, teech Dyusrráanatja'w selpi'.
46012006	Ma'wẽva fiyfiyrraj mjĩiwa'jva ũsta', nava teech Dyus yuurráac fiyfiyrraj mjĩiwa'ja'sva caapiya'ja'.
46012007	Nasa iisa fiyfiy selpiwa'ja's Dyus Espiritu' jyucaysaty peesu'scu, nasaa nwe'shtyi pu'chna fi'nzecajn.
46012008	Dyus Espiritu' maaíityi' Dyus yuwe's jypumbamée jiyuya' ãjawa'ja'scu ũsu'. Tyãa Espiritu íirráa maaíityi' ma'wẽva yu'cypejya' ãjawa'ja'scu ũsu'.
46012009	Tyãa Espiritu íirráa maaíityi' Dyusa's ũuste jypumbamée yaacywa'ja'scu ũsu'. Vitetyi's ãtsa'saty nuychjãachjawa'ja'scu ũsu'.
46012010	Maaíi yu' quim yujva ãjanimeesa's ãjawa'ja'styi jypa'ga'. Sa' vitetyi's Dyus quĩj yũuya'vateva dyiicjẽy jiyurra pta'shya' ãjawa'ja'scu ũsu'. Vitetyi's maa tyã'wẽ Dyus Espiritute', vite' maa Dyus Espiritumeeteva jiyuwa'ja'scu ũsu'. Atsa' vite' jypa'ga'ty yuwe fiysaju we'weya' ãjawa'ja's, naapcachja' vite' tyãa yuwe fiysaju we'weni's ãate pta'shya' ãjawa'ja'styi jypa'ga'.
46012011	Nava tyã'wẽ nasa iisa fiyfiy selpiiya' ãjawa'ja's ũssa' Dyus Espiritu teech yuurrá'. Tyãa yuurráac teechsa na'wẽrraj quĩj mjĩiya' ãjawa'jsateva tyãaty ũsu'.
46012012	Cacueva ma'wẽ teechrráarrava cuj jwend ji'pjna fiyfiysa, atsa' Cristova tyã'wẽysa'. Macue cuj jwend fiyfiysarrava, cyanzíi teech cacuetewe'shrráata'.
46012013	Dyus Espiritu tyã'wẽ cue'sh ma'wẽsatyva Cristo tashterrarráa cuutya'tje', teech cacuetewe'shrráatja'w yuu. Judiu ma'c yuu meerra' judiumée ma'c yuu, selpiisáa ma'c yuu meerra' selpiisamée ma'c yuu nava tyãanzcuẽesay Dyus Espiritu teechrráa ũsa' tyãarrarrá'stja'w jypa'ga' jyucaysa.
46012014	Cacue' teech jwendsa yacjrráa cacue yuuna pa'ja'tsme'; wala cuj jwend ji'pja'.
46012015	Chinda' we'wevatsa', na'jĩna: Andya' cusemeetj, sa' tyãa pa'ga cacuetewe'shmeetj jĩna nava tyã'wẽ cusemeerrava cacuetewe'shíirrá'.
46012016	Meerra' tjũ'wẽ' we'wevatsa', na'jĩna: Andya' yafymeetj, sa' tyãa pa'ga cacuetewe'shmeetj jĩna nava tyã'wẽ yafymeerrava cacueteywe'shíirrá'.
46012017	Tyã'wẽ cacue' jyuca yafyrrarráavatsa', ¿ma'wẽ wẽse'jya' ãjacytja'w? Meerrava cacue' jyuca wẽse'jnisarrarráavatsa', ¿ma'wẽ jyputaya' ãjacytja'w?
46012018	Nava Dyusa' cue'sh cacuetewe'sh cuj jwendcu qui'p, quĩjrrajne' peejy yu' tyãatyi' jyuca.
46012019	Teech jwendsarráavatsa', ¿ma'wẽ cacue' selpiiya' ãjacy?
46012020	Tyã'wẽ cacuetewe'sha' cuj jwendsarrava teech cacueterrarráaty jyucaysa selpi'.
46012021	Yafya' cuse's we'werra': Indya'sa' jypeejymeetj ¿jĩya' ãjama'c? Tyã'wẽy dyictjeva chindaty we'werra': Indya'sa' jypeejymeetj ¿jĩya' ãjama'c?
46012022	Tyã'wẽmée wejyva cacuetewe'sh quĩjteva seelpimeesa na'wẽrrava, tyãaíirráa jytjaacue jypeejysata'.
46012023	Cacuetewe'sh jytjaacue yu' peejinimeesava ũsta', macue tyã'wẽteva tyãatyva jypa'yaqui'tja'w. Sa' tyacue zhichcue pjeu'jna jype'jwa'jmeesa'sva ewtja'w pjeu'ju', jytjaacue yu' peejymeesa na'wẽsateva.
46012024	Dyusa' tyã'wẽc jwee peejymeesa na'wẽsatyva qui'pna cacue's pjeu'j, tyãaíirráa jytjaacue selpiwa'jsa.
46012025	Tyã'wẽ cacuetewe'sha' puuty yajtsemée cyaanzcuẽy ja'ndarraj puuty ya'pu'chwa'jsata'.
46012026	Cacuetewe'sh teech jwendsa pytjaa yuutste', viteva jyucaysa ñus pu'chji'ty. Cacuetewe'sh teech jwendsa peeygãani yuutste', viteva wechwechaty yaacy pu'chji'.
46012027	Ãchja' mjiyuwe: i'cue'sha' nasa iisa teechsa na'wẽrraj Cristo cacuete selpiisáa i'cue.
46012028	Tyãa pa'gac Dyusa' tyajy luuchtyi' fiyfiy selpiwa'ja's peesu's teechsa na'wẽrraj: Nyafytewe'sha' Cristo jycaajnisawe'shtyi yuu. E'stewe'sha' Dyus quĩj yũuya'vateva dyiicjẽy jiyurra pta'shwa'jsaty nviitni yuu. Tecjtewe'sha' caapiya'jwa'jsaty nviitni yuu. Tyajũ' quim yujva ãjanimeesa's ãjawa'jsaty nviitni yuu. Naapcachja' vite' ãtsa'saty nuychjãachjaya' ãjawa'jsaty nviitni yuu. Vite' quĩjterráava pu'chya' ãjawa'jsaty nviitni yuu. Vite' jycaajwa'jsa nviitnity yuu, naapcachja' vite' yuwe fiysaju we'weya' ãjawa'jsaty nviitni yuu.
46012029	Jyucay yu' Cristo jycaajnisatewe'sh yuumeeta'. Jyucay yu' Dyus quĩj yũuya'vateva dyiicjẽy jiyurra pta'shsa yuumeeta'. Jyucay yu' caapiya'jsa yuumeeta'. Jyucay yu' quim yujva ãjanimeesa's ãjawa'jsa yuumeeta'.
46012030	Jyucay yu' ãtsa'saty nuychjãachjaya' ãjawa'ja's jypa'gasa yuumeeta'. Jyucay yu' yuwe fiysaju we'weya' ãjawa'jsa yuumeeta'. Jyucay yu' tyã'wẽ yuwe fiysaju we'weni's ãate pta'shya' ãjawa'jsa yuumeeta'. ¿Tyã'wẽ meetyna' vacy?
46012031	Selpiiya' ãjawa'j maarraj wejy tjaacue peejysatyna tyãaty mpaacuewe. Nava andya' tyãate jweeíirráa tjaacue peejysa's pta'shya'vatj.
46013001	Andya' macue seena' wala zhichcue we'weya' jii yu'nja naa quiwete nasa walasa na'wẽ, tyã'wẽy angeleswe'shte ja'nda, nava peeygãawa'j yu'sa' ji'pjmée yu'nja atsa' andy we'weni' quĩjte yujva selpiimeena.
46013002	Dyus quĩj yũuya'vateva dyiicjẽy jiyuya' ãjawa'ja's ji'pj yu'nja, sa' quim yujva jiyunimeesa quĩjquĩjnava jyuca jiisa yu'nja, sa' tyã'wẽy Dyusa' pu'chjina sũjwa'j yuurrá's ũuste yajcyrra vits walatyva fiite qui'pya' ãjawa'ja's ji'pju'nja, nava peeygãawa'j yu'sa' ji'pjmée yu'nja atsa' macue tyã'wẽsarrava quĩjte yujva seelpimeesa yu'nja.
46013003	Tyã'wẽy andy ji'pjuni's quĩjquĩjnava jyuca jytyuunde'nja, sa' andy cacue yujnava cambcajn ducjma'tj, nava peeygãawa'j yu'sa' ji'pjmeete', cyul yuj tyã'wẽ ya'yuuna.
46013004	Maava peeygãawa'ja's ji'pjsa', ũuscha yaaqui'tsme', maa yacjva jyuca ewsa', maa yujtyva atse'tsme', iiwejch yaaqui'tsme', iiwejch we'we'tsme',
46013005	vitety juuna' yũ'tsme', peecy wẽt fi'nzewa'j yu's pacue'tsme', ũuscha'tsvame', atseyaaqui'tsme'.
46013006	Pcalte vite weteetste', tyãawe'shtyi npeevyshijcana wecha'tsme', naasáa ew fi'nzenirrá'scu wẽtwẽt yajcyna wechá'.
46013007	Macue quĩjva tjẽysa pa'tjeva ũucj yajcymée peeygãawa'jrrá's ji'pjrra' jyucac wantaĩ', Dyusa' pu'chjina sũjna.
46013008	Dyus quĩj yũuya'vateva dyĩicjẽy jiyurra pta'shna fi'nzenisa' ptsuwa'j en ãjana, atsa' peena yu' tyã'wẽ yũuwa'j peejymée yuuna, atsa' yuwe fiysajuva ya'we'wemeena. Quĩjteva jyuca jiitj sũjnisava ptsuuna. Nava peeygãanisa yu' bagachte yujva ptsumeena.
46013009	Tyãa ptsuwa'jsa le'chcuesarráaty jypa'garra ji'ptja'w, tyãasatja'w jyuca pta'shya' yu' ãja'tsmée.
46013010	Nava quĩjteva peejymée jyuca jiyuwa'j en ãjte', tyãa ptsuwa'jsa le'chcuesaty ji'ptja'w tyã' scjẽuutyna.
46013011	Andya' luuchteya' jiimée luuch we'wenirráatytju we'we', sa' luuch ũus yaacynirráatytju ji'pju', sa' luuch na'wẽrráatj jii fi'nze'. Nava jyuca tjẽ'jsa yuuna cãjrra', luuch na'wẽ jiimée fi'nzeni's nvijttju.
46013012	Tyã'wẽy íirráatja'w ãchjíi yu' ew jiyu'tsmée, chji'ndyte speejute tjengte ma'wẽ pshũurráa vyaacy tyã'wẽrráatja'w uyu'. Nava quĩjte yujva peejymée jyuca ew jiyuwa'j en ãjte', seena' ew puuty pdyi'p ãate uyu'nja'w. Ãchjíi yu' jyucamée le'chcuerráa jiitj. Nava tyãa jyuca jiyuwa'j en ãjte', quĩjte yujva peejymée jyuca jiyu'nja Dyusva ma'wẽ andya's ew jiina tyã'wẽy.
46013013	Cjĩ'jíi pta'shtju tyãarráa ptsuute', na'wẽsa tecj ũsta' tyãa yu' bagachte yujva scjẽwwa'jsameeta': Dyusa' pu'chjina sũjna yaacynisa, vite' Dyus yacj puuty uywa'ja's ũytjasna fi'nzenisa, vite' peeygãjna fi'nzenisa. Nava tyãa tecjsaty cysustju tyãate tjaacuesa' peeygãjna fi'nzenisa'.
46014001	Nyafyte' peeygãawa'ja's cjuẽ'y wejy tjaacue mpa'pchuwe. Tyãa e'su mpaacuewe ma'wẽ selpiwa'ja'sva Dyus Espiritu ũsu'c tyãaty. Nava i'cue'shtyi Dyus we'weni's pta'shya' ãjanisarráa wejy seelpisa'.
46014002	Tyã'wẽme', maava yuwe fiysaju we'wesa' nasa yacjmée, Dyus yacjrráa ne' we'we' jiyuwa'jmeesa's Dyus Espiritu cwe'we'jni, atsa' quim yujva jiyu'tsmeeta'.
46014003	Naapcachja' i'cue'shtyi Dyus we'weni's pta'shsa', naa quiwete nasaty caajiyu'ju'c Dyus yacj chjãchja fi'nzewa'ja's vite' ñuste fi'nzetsteva cviisha'jna.
46014004	Yuwe fiysaju we'wesa' peequíirráac Dyus yacj chjãchja fi'nzewa'ja's ya'jypa'ga'. Nava Dyus we'weni's vitety pta'shsa', Dyus luuchtyi cchjãachja'jsa'.
46014005	Yuwe fiysaju we'weya' jyucaysa ãjavatsa', wala yuj ewna sũju'tj andya'. Nava Dyus we'weni's vitety ãate pta'shya' ãjani'stju wejy tjaacue jytjãasu'. Tyã'wẽ yũunisarráa tjaacue ewsa'. Meerra' tyã'wẽ yuwe fiysaju we'wesa ũste', pucate vite ãate caajiyu'tje yu' ew yujna, tyã'wẽ yu' Dyus luuch jiyutyna Dyus yacj chjãchja fi'nzewa'ja's.
46014006	Yacjtjẽ'jwe'sh, ũus miiyajcywe: Andy pa'jrra yuwe fiysaju we'wete', i'cue'sha' ¿quĩjrrá' jiyuya' ãjama'cue? tyã'wẽ cue'sh we'wenimée yuwejurráa we'wete'. Nava Dyus we'weni's pta'shitsrra', cue'sh we'weni yuweju caapiya'jna ãate caajiyu'tje yuurráa i'cue'sha' ew jiyune'cue Dyus jycaajnity.
46014007	Na'wẽsaty miiyajcywe: música tucanisa cuvy vite' cytala tyãaty ma'wẽva csuusu'tje', ya'jiyumeena mem ma'wẽsa's tucatsteva.
46014008	Tyã'wẽy guerrate puiiya' u'jwa'ja's ew caajiyu'jna corneta's ãate tujcameete', quim yujva jiyumeerra' pjeu'jmeetyna puiiwa'ja's.
46014009	I'cue'sh yacjva tyã'wẽyrrá'. Yuwe fiysaju we'wete', ¿ma'wẽ ya'jiyucy quĩj we'wetsteva? Ya'jiyumeena atsa' cyul yuj yuuna.
46014010	Isa naa quiwete' yuwe ma'wẽsava ũsyujta'. Nava maa yujva tyãawe'sh pwe'sh puuty we'weya' ãjanimeesa yu' meetyna.
46014011	Maava andy yacj we'wetsrra', andy we'weni yuwe jiyunisaju we'wemeete', tyãa yacja' puuty we'weya' ãjame'nja nasa fiysa na'wẽ. Atsa' tyãava andy yacj puuty we'weya' ãjameena nasa fiysa na'wẽ.
46014012	Tyãa pa'ga i'cue'sha' nacue wala quĩjya'va ãjawa'ja's pacue'i'cue na' Dyus luuchtyi cchjãachja'jwa'jsarrá's mpaacuewe.
46014013	Tyã'wẽ yã'tje', yuwe fiysajurráa we'wesa' Dyusa's mpi'cywe tyãa yuwe fiysaju we'weni's nasaty ãate caajiyu'jya' ãjaya'.
46014014	Tyã'wẽ yuwe jiyunimeesaju Dyusa's orãyrra', ũuste yu' Dyusa's yajcyna tyã'wẽ ya'yuuna, nava quĩj we'werrava tyãa yu'sa' ya'jiyumeena.
46014015	Tyã'wẽte', ¿ma'wẽ wejy ewqui? Ũusterráa Dyusa's yajcyna tyã'wẽ yũumée, quĩj we'wetsrrava tyã'snava jii tyã'wẽ yuuní wejy ewna. Meerrava Dyusa's yajcyna memuutsrra', tyã'snava yuwe jiyunisaju memwa'jna.
46014016	Indya' tyã'wẽ yuwe jiyunimeesajurráa Dyusa's wechana tuutje'jene'nga atsa' nasa jiimeecuesa cyte ũssa' indy yacj ja'nda Dyusa's wechana tuutje'jya' ãjameetyna, quĩj we'wetsteva jiyumeerra'.
46014017	Dyusa's wechana orãyni' indy yacj yu' wala yuj ewna, nava vite yu'sa' selpiimeena.
46014018	Dyus pu'chte andya' vite yuwe fiysaju we'weya' i'cue'shte jytjaacue jiitj.
46014019	Nava yuwe jiyunimeesaju wala jyu'j we'wena ũs na'wẽ', wejyva Dyus luuch cshavyte ũsrra', yuwe jiyunisaju jyu'jmeecuerráa caapiya'jna we'wevatsrráa ewna sũju'tj.
46014020	Yacjtjẽ'jwe'sh, luuch le'chcuẽ na'wẽ yuuna fi'nzenuwe. Naasáa ewmée yũuwa'j yuurrá's quĩj yujva yajcymée mfi'nzewe luuch le'chcuẽ na'wẽ. Nava jypa'yacy fi'nzewa'j yu's tjẽ'jsa na'wẽ ew yajcyna mfi'nzewe.
46014021	Yuwe fiysaju we'weni' tjaacue selpiwa'jme's Dyus librute na'jĩ'c: Vite ajũwe'shtyi cwe'we'je'nja yuwe jiyunimeesaju naa nasaty pta'shna. Nava macue tyã'wẽ yũuteva, nwẽese'jmeetyna jĩ'c.
46014022	Tyã'wẽ yuwe jiyunimeesaju we'wenisa' Dyusa's weechsawe'sh Dyus ũsyujna sũjna caayaqui'jwa'jsarrá', sa' Dyusa's jiiyã'jsawe'sh jĩi me'. Naapcachja' Dyus we'weni's pta'shya' ãjanisa', Dyusa's jiisa ũstyna tyãawe'sh jĩirrá'. Dyusa's weechsawe'sh jĩi me'.
46014023	Tyãa pa'ga Dyus luuch jyucaysa pcjaacjerra cyanzíi yuwe fiysa yacj susna ũste', maaíi yu' Dyus Espiritu cwe'we'jniteva jiimeesa cũjrra', luucu yuuna ũsta' ¿jĩmeema'c?
46014024	Nava jyucaysa Dyus we'weni's ãate pta'shna ũsune'cue atsa' maaíi yu' ecajuwe'sh cũjrra ũssa' jiyuna tyajy pcalte fi'nzena ũsni's, i'cue'sh tyã'wẽ Dyus we'weni's ãate pta'shna ũspa'ga.
46014025	Tyãa pa'gatey i'cue'sh ãate we'weni' tyajy ũus yaacynityi' cpaaquityna, atsa' quĩitsjurra Dyusa's na'jĩna wechaana: Dyusa' isa i'cue'sh yacj yuj ũsu'ga jĩna.
46014026	Tyã'wẽ yã'tje', na'wẽ myũuwe yacjtjẽ'jwe'sh: i'cue'sh yacj pcjaacjena ũssa maaíi yu' Dyusa's wechana memwa'j váa ji'pjtyna, vite' caapiya'jwa'j váa ji'pjtyna, meerrava Dyus we'weni's váa caajiyu'jwa'j ji'pjtyna. Naapcachja' vite' yuwe fiysaju váa Dyusa's wechawa'j ji'pjtyna, meerra' tyãa yuwe fiysaju we'weni's váa ãate pta'shwa'jsa ũstyna, atsa' tyã'wẽ yũuteva, ew yujna Dyus luuchtyi selpiwa'jsate yu'.
46014027	Yuwe fiysaju we'wetsrra', e'nz meerra' tecj cyanzrráa we'wewa'ja' teech teechrraj. Nava tyãa yuwe fiysaju we'wenisa's ãate caajiyu'jwa'jsa ũsterráa tyã'wẽ yũuwa'ja'.
46014028	Nava ãate caajiyu'jwa'jsa quimva meete', yuwe fiysaju cuch we'wenuwe tyãa pcjaacjenite. Cyãanpasa' yuwe fiysaju Dyusa's wecha wẽjetsrra', iindy ũusterráa wechana mneeyũu.
46014029	Meerra' Dyus we'weni's pta'shwa'j váa yuuna nava e'nz tecj cyanzrráa mwe'wewe, naapcachja' wẽse'jna u'psa' jypa'yacy wẽse'jetyna Dyus we'weniteva jiyuya'.
46014030	Meerrava wẽse'jna u'psa's Dyus we'weváana pta'shcajn, atsa' yatste we'wesa jyã'jpcach ũytjasrra we'wewa'ja'.
46014031	Tyã'wẽ Dyus we'weni's jypa'gasa' jyucay pta'shya' ãjane'cue, nava vite we'wena jyã'jpcach ũytjasrra teech teechrraj. Tyã'wẽ yũute', jyucaysa piyarra Dyus dyi'pte wejy chjãchja fi'nzene'cue.
46014032	Tyãa pa'gatey Dyus we'weni's jypa'gasawe'sha' tyãawe'sh ũus yaacyni's jypa'yacywa'ja', ma'wẽva ũusutjeni's we'wemée.
46014033	Tyã'wẽme', Dyusa' tyã'wẽ caypumba'jna susna ũswa'jsame'. Ma'wẽta Dyusa's yaacysa msuuwe'shva susmée fi'nze', tyã'wẽy fi'nzewa'ja'.
46014034	U'ywe'sha' pcjaacjena ũsni cultote' paapẽjyna susna ũswa'j ji'pjmeeta'. Tyã'wẽ yũumée, jypa'yacy wẽse'jwa'j ji'pjta' culto qui'putste', Dyus ley ma'wẽ jycaatje' cytey yuuna.
46014035	Quĩj paapẽywa'j ji'pjrra', yat-su pa'jrra tyãawe'sh nmi'ty pẽyityna. Wej yujva ewme' u'ywe'sh tyã'wẽ cultote susna ũste'.
46014036	I'cue'sha' iiwejch yajcyna ma'wẽva yuuwa'j ji'pjmeei'cue. Tyã'wẽ yuucajmeníi Dyus yuwe' i'cue'sh tashu nyafyrraj casejme', atsa' i'cue'shrráa Dyus yuwe's jiisa ũsmeei'cue.
46014037	Na'wẽ we'wena fi'jatstju tyã' Dyus jycaajnita', atsa' Dyus we'weni's jiyusa ũsvá'cue meerra' Dyus Espiritu caaũusutje'jni's jypa'gasa ũsrra', peecy mjiyuwe.
46014038	Nava tyã'wẽ jycaajna fi'jnityi' cytey nwẽese'jmeena atsa' tyãa nwẽese'jsame's jypa'gameete ewna.
46014039	Yacjtjẽ'jwe'sh, na'wẽ myũuwe: Dyus we'weni's ãate pta'shwa'jrrá's wejy miiyajcywe. Nava yuwe fiysaju we'weni's yup yu' meerrava,
46014040	cultote quĩjva susmée zhichcue teech teechrraj we'wena meswe.
46015001	Ãchja' na'wẽ Cristo yuwe ewte nviitwa'jsa's pta'shtju tyã' ma'wẽsateva ew caajiyu'jya'vatj yacjtjẽ'jwe'shtyi. I'cue'sha' tyãa pta'shni's jypa'garra tyãajũ tyutemée ũsi'cue.
46015002	Tyãa Cristo yuwe ewsapa'ga i'cue'sha' nwe'weni ewte neeyũuwa'jsai'cue, andy pta'shni's cyulterráamée ũusuj jyuca jypa'garra yu'.
46015003	Cristo yuwe ewte nviitwa'jsa jĩni's andyna ma'wẽ caapiya'tje' i'cue'shtyiva tyã'wẽyrráatj caapiya'j tyã' na'wẽc yu': Dyus librute ma'wẽne' fi'jni ũsu' atsa' tyã'sa' cytey yuuna Cristo' cue'sh pcalsa pa'gate uuc.
46015004	Tyajũ' pendaniic yuu nava tecj ente' qui' ĩtyi yuuc, Dyus librute ma'wẽne' fi'jni ũsu' tyã'wẽy.
46015005	Qui' ĩtyi yuurra', Pedro's vyaac. Tyajũ' vite tyajy jycaajnisa docesatyva vyaac.
46015006	Tyãa e'su' yacjtjẽ'jwe'sh quinientos tjaacuety ũsu' teech ajte tyãatyva vyaac, atsa' tyã'wẽ uysá' wala cuj nee ĩtyiyta' macue vite' yu' uuteva.
46015007	Tyãa e'su qui' vyaarra', Jacobo'scu vyaa, sa' tyajy jycaajnisatyva qui' vyaac jyucaysaty.
46015008	Nmejte' andynava vyaac, andya' en ãjmey upysa seelpimeesa na'wẽsateva.
46015009	Tyãasa andya' Jesus jycaajnisatewe'sh vite yacj yu', wala ãjmeecuesatj, sa' Jesus jycaajnisa na'wẽ yuuva ya'cysuswa'jmeesatj, tyã'wẽ Dyus luuchtyitj ajtsena fi'nze naa pa'ga.
46015010	Macue tyã'wẽsateva, Dyusa' andya's peeygãjrra tyjityjcu tyajy peeygãani' cyul yuume' andy yacj. Tyã'wẽsarrava andytju vitesate wejy jytjaacue mjĩi. Nava ew yajcyte yu' tyã' andyrráa mjĩinisa yu'tsme', Dyuscu andya's peeygãjrra tyutemée ũsu' tyãa pa'garráatj tyã'wẽ mjĩi.
46015011	Nava tyãa yu' quĩj yuumeena, Jesus jycaajnisawe'sh ma'ty jytjaacue mjĩi, meerra' andy ma'tj jytjaacue mjĩi. Nava jyucaysa fiymée tyã'wẽrrarráatja'w Cristo nwe'wewa'ja's pta'shi', atsa' tyã'sna i'cue i'cue'sha' ũuste jypa'ga.
46015012	Cue'sh pta'shni' Cristo ĩtyi yuuni'scu caajiyu'jni yuu atsa' i'cue'sh yacj ũssa maaíi yu' ¿ma'wẽta uusaawe'sha' ĩtyi yuuwa'jsameeta' jĩna we'we'?
46015013	Uusaawe'sh ĩtyi yuuwa'jsameete', Cristova ĩtyi yuumeene'ga.
46015014	Cristo ĩtyi yuumeete', cue'sh pta'shni' cyul yujna, atsa' Cristo' cue'shtyi nwe'wesa' sũjna i'cue'sh yaacynisava cyul yujna.
46015015	Tyã'wẽ Cristo' ĩtyi yuumée vá' atsa' cue'sha' Dyus dyi'pte ĩshiisa yu'nja'w, Dyusa' Cristo's ĩtyi vitcu jĩna pta'shpa'ga. Tyã'wẽ uusaawe'sh ĩtyi yuuwa'jsameete', Dyusva Cristo's ĩtyi vitmeene'ga.
46015016	Na'jĩ'tj na': uusaawe'sh ĩtyi yuuwa'jsameete', Cristova ĩtyi yuumeene'ga.
46015017	Sa' Cristo ĩtyi yuumeete', i'cue'sh ũuste yajcyrra Cristo' cue'shtyi nwe'wesa' sũjnisa' cyul yuj yuune', atsa' i'cue'sh pcala' ãchpcach Dyus peltunãynimée ũstyna.
46015018	Tyã'wẽ ĩtyi yuumée vá' atsa' Cristo's ũuste jypa'garra uusaawe'sha' vitune'ta.
46015019	Cristo yacj fi'nzeni' naa quiweterráa selpiwa'jsate', maateva jytjaacue cyulsa' cue'sh ne'tca'w.
46015020	Nava tyã'wẽme'. Cristo' ĩtyi yuuyujc. Uusaawe'sh nyafyte ĩtyi yuusa' tyãac yu'.
46015021	Ma'wẽga naa quiwete uuwa'jva teech nasate tacj, tyã'wẽy uurra qui' ĩtyi yuuwa'jva teech nasatec tacj.
46015022	Teechsa Adanpa'garráa jyucaysaty uuwa'ja's ji'pju, tyã'wẽy teechsa Cristopa'garráa jyucaysaty qui' ĩtyi yuuwa'ja'sva ji'pju.
46015023	Nava tyãawe'sh ĩtyi yuuwa'j en ãjte fiifiirraj ĩtyi yuutyna. Nyafyte' Cristo cjuẽ'ycu yatste ĩtyi yuu. Tyãa e'suj Cristo qui' quĩijana naapcach Cristo's jypa'garra uusaawe'sh ĩtyi yuutyna.
46015024	Tyãa e'su nmejsa pa'jana, tyajũ Cristo' naa quiwetewe'sh vite' cielutewe'sh ma'ty yuu nava quĩj yujva nvijtmée jyuca caaptsu'ju'jrra tyajy jycaajni's jyuca ducjena Neya's, tyãa yuurráa jycaacjan.
46015025	Nava tyã'wẽ yuumey yu' Cristo cjuẽ'y jycaajwa'jsa', tyã'wẽ Dyusa' atsesa jyucaysaty Cristorrarrá's nwẽese'jwa'ja's vitpcach.
46015026	Tyã'wẽ jyucaysaty Cristorrarrá's nwẽese'jwa'ja's vitrra, nmejte' uuwa'ja'sva Dyusa' iviituna.
46015027	Dyus librute we'werra': Jyucaysa Cristo's nwẽese'jwa'jsata' jĩ'c atsa' Dyusva Cristo jycaajni yuuna sũjuvá'cue, nava tyã'wẽme'.
46015028	Atsesa jyucaysa Cristorrarrá's nwẽese'jetspcachja', Dyus Nchi'c Cristoíiva Ney tashte nwẽese'jya' ya'ducjena Ney macue ne' ũs pety tyãa yã'jrra jyuca. Tyã'wẽ yũute, Dyusa' tyãarrarráa jycaajana.
46015029	Tyã'wẽ uusaawe'sh ĩtyi yuuwa'jsameete', ¿quĩjya'rráata tyã'wẽ ya'bautisaĩ' ĩtyi yuuwa'ja's yajcyrra?
46015030	Tyã'wẽ ĩtyi yuuwa'jmeete', cue'sha' ¿quĩjya'rráatca'w een isa icj wẽeni fi'nze', ĩtyi yuuwa'ja's pta'shna cyulterráa?
46015031	Andya' tyã'wẽ yuj een isa icj wẽeni fi'nze'tj tyã' ĩshiinime'. Nava, yacjtjẽ'jwe'sh, Jesucristo's ũuste ji'pji'cue tyãa pa'garráatj tyã'wẽ yu' wechana.
46015032	Efesotewe'sha' yu'cj ech na'wẽ seena' weesweesata' jĩ'ty tyãawe'sh yacj iipuiitj. Nava andya' ¿quĩj yũurratca uuwa'ja's ũucju'tsmée? Tyã'wẽ uuyã'jrra' peena yu' ĩtyi yuuwa'jmée dyijte', isa yuj we'we'ne'ta na'wẽ we'wesa': Ũ'na tundyna fi'nzega, uurra cytee ptsuwa'jsarráatja'w jĩsa'.
46015033	Tyã'wẽ ĩtyi yuuwa'jme' jĩni's tyã'wẽ dyijna sũjna jypumbanuwe. Tyã'wẽme', namicuwe'sh ewmeesa' caypumba'jatyna ew fi'nzesa's jĩ'ty tyã' cytey yuuna.
46015034	I'cue'sha' jypumbamée fi'nzenite shawendrra, peena yu' pcalte fi'nzenuwe. Tyã'wẽ yũumeerra' i'cue'sh maaíi yu' ãchpa'jva Dyusa's jiimeei'cue. Tyã'wẽtj ãate we'we' tjaamerra jypa'yacy fi'nzecajn.
46015035	Nava maaíi yu' pẽyiváatyna na'jĩna: Uusáa qui' ĩtyi yuuwa'ja' ¿ma'wẽcy? Cacue ¿ma'wẽsa ji'pjutyqui? jĩtyna.
46015036	Jiyuya' ãja'tsmeevá'cue. I'cue'sha' peecy jiine'cue quĩj ñiña'sva uujte', tyãa ñiñ cajcuecjẽwe'sha' chimbi'c, naapcachja' dyiitewe'sh ũusrráac buchá'.
46015037	Scuutyj ñiñ ma'c yuu meerra' fytũu ñiñ ma'c yuu nava uujte' tyãa ñiñíirráa ãate cãawa'jsame', tyãa ñiñte ũusrráa buchawa'jsa'.
46015038	Atsa' tyãa ñiñuj buchasa' cacue ma'wẽsarraj ji'pjuwa'jsateva tyã'wẽsac Dyusa' ũsu', quĩj ñiñteva tyãa iisa fiyfiyrraj.
46015039	Tyajíi cacue ma'wẽsava ũsta', nava tyã'wẽrrarráa meeta'. Nasaa cacue' fiyta', atsa' niimal cacueva fiyta'. Tyã'wẽy fyuusáa cacueva fiyta', atsa' yu'gawe'sh wendy cacueva fiyta'.
46015040	Tyã'wẽy ẽe walateva ũsta', naapcachja' naa quiweteva ũsta'. Nava ẽe walatewe'sha' fiy zhichcueta' naa quiwetewe'shte.
46015041	Sec cweetjni vite' a'te cweetjniva fiyta'. Tyã'wẽy estrella cweetjni vite' sec cweetjniva fiyta'. Sa' estrella pwe'sh cweetjniva puuty fiyrrarráata'.
46015042	Tyã'wẽy cue'sh cacueva fiy yuuwa'jsa' qui' ĩtyi yuunijũ'. Uute', cacue ptsuwa'jsa's ya'penda'c, naapcachja' tyãa pendaniijũ qui' ĩtyi yu'c peena yu' uuwa'jmée cacue yacj.
46015043	Cacue canzhsa's ya'penda'c, nava tyajũ qui' ĩtyi yuurra', seena' zhichcuesac yu'. Cacue selpimeesa'scu ya'penda', nava tyãajũ qui' ĩtyi yuurra bagachte yujva ptsumée selpiwa'jsac yu'.
46015044	Naa quiwete fi'nzeni cacue' vite', atsa' Dyus tashte fi'nzewa'j cacueva vite'. Tyãa pa'ga cacue naa quiwetewe'sha's ya'penda'c, naapcachja' qui' ĩtyi yuusáa cacue' Dyus tashte ũswa'jsa'.
46015045	Tyajíic Dyus librute we'werra': Nyafyte pitstjẽ'j Adana' naa quiwete ĩtyi fi'nzewa'ja'srráac ji'pju' jĩ'. Nava nmejtewe'sh Adana' ptsumée ĩtyi fi'nzewa'ja's peessa'.
46015046	Nava nyafyte cacue' Dyus tashte fi'nzewa'jsa yu'tsme'. Nyafytewe'sha' naa quiwete fi'nzeni cacuerráac yu', naapcachja' nmejte cacue' Dyus tashte fi'nzewa'jsa'.
46015047	Nyafyte pitstjẽ'j Adana' quiwe'scu pjeu'jnisa yu' naa quiwetewe'sh, naapcachja' e'stewe'sha' Cristoc yu' cielujũwe'sh.
46015048	Naa quiwete jyucaysa nasaa cacue' nyafyte Adan cacueva ma'wẽga quiwe yu', tyã'wẽysa íirráata', naapcachja' cielute ũswa'jsa cacue' cielujũwe'sh cacue na'wẽy yuuwa'jsa'.
46015049	Ma'wẽtca'w ãchva nyafyte Adan cacue's íirráa ji'pjuya' ãja', tyã'wẽy Cristo cacue's íirráa ji'pjuya' ãja'nja'w tyã'wẽ yuuwa'j en ãjte'.
46015050	Yacjtjẽ'jwe'sh, i'cue'shtyi ãatetj pta'shi': Naa cacue yacja' cielute Dyus jycaajnite u'caya' ya'ãjameena. Naa quiwete ptsuwa'jsa' ¿ma'wẽ bagachte yujva ptsuwa'jmée ĩtyi fi'nzenite ũsya' ãjacy?
46015051	Ãchja' pta'sh ya'vatj: Maaíi yu' nee uumée ũssa' naa dundte corneta tucani nmej susutspcachja', naa cacue's yu'ptjejni yuurra vite cacue jypa'ga'nja'w jyucaysa.
46015052	Tyã'wẽ corneta susutspcachja', uusaawe'sha' qui' ĩtyi yuutyna peena yu' uuya'mée, naapcachja' naa dundte yaacyni yuumeete nee uumée ĩtyi ũssa cacue' yu'ptjejni yuutyna.
46015053	Tyãa pa'gatey cacue ptsuusáa uuniijũ' vite cacue bagachte yujva ptsuwa'jmeesa's jypa'gawa'j ji'pja'. Sa' cue'sh cacue uuwa'jsa's yu'ptjejrra bagachte yujva uuwa'jmeesa's jypa'gawa'ja'.
46015054	Tyã'wẽ cacue ptsuusá' vite cacue bagachte yujva ptsuwa'jmeesa's jypa'garra cue'sh cacue uuwa'jsa's yu'ptjejrra bagachte yujva uuwa'jmeesa's jypa'ganijũ' Dyus librute we'werra': Uuwa'ja's iviitunic yuu, peena yu' uu en pa'cjamen jĩ'c tyã' cytey yuuna.
46015055	Uuwa'ja' bagachte yujva mee yuucajn jyuca iviitute', ¿ma'wẽ uuwa'j en pa'ja'cy uuwa'ja's ji'pjuwa'jsamée yã'jsa's?
46015056	Uuwa'j ena' pcalpa'garráac pa'j, atsa' tyãa pcala's cchjãachja'jsa' nyafíi leycu tyã'wẽ yuu.
46015057	Tyã'wẽteva, Dyus tyacue ewte cue'shtyi jype'jsa Jesucristo pu'chpa'ga uuwa'ja's peena yu' ji'pjuwa'jsameetja'w.
46015058	Tyãa pa'ga andy yacjtjẽ'jwe'sh, bagachte yujva pu'vitumée Dyus yacj mfi'nzewe, Jesucristo's jwee íirráa chjãchja selpiina, tyãa pa'gatey Jesucristo's selpinisa' cyulsame'.
46016001	Nyafíi Galaciate ũsrra', Dyus luuchtyi caapiya'tj Dyus yacj fi'nzesaty pu'chwa'j ma'wẽ vyu's pcjacjwa'ja'sva atsa' tyã'sa' cytey myũuwe.
46016002	Qui'sen iisa teechsa na'wẽrraj i'cue'sh ji'pjuni's macue ũswa'ja'sva tyujnderra jyaawna me'jwe, andy pa'tje pcjacjna ũsya'mée.
46016003	Cyte andy pa'jrra' tyãa pcjacjni vyu'sa' Jerusalenna caja'nja, atsa' u'jwa'jsa pacueene'cue tyãawe'shtyi carta ũsu'nja, Jerusalente yacjtjẽ'jwe'shtyi ducjcajn pety tyãa vyu yã'jrra.
46016004	Meerra' andy yuu váa u'jwa'j casejena atsa' u'jue'nja, nava tyãawe'shva andy yacj pi'cyna yuweetyna.
46016005	Andya' yujrra', Macedonia quiwey uycjẽwna yuwe'nja i'cue'sh tashte pa'jya'.
46016006	Cyte pa'jrra' manz en jytjẽeyuuvá'nja meerra' nus en scjẽwpcach. Atsa' i'cue'sha' pu'chjine'cue tyãajũ andy qui' u'jwa'ja's.
46016007	Dundterráa i'cue'sh yacj puuty uyya' yuu wẽje'tsmeetj. Cyte tyachtju ũs wẽje' i'cue'sh yacj, Dyus tyã'wẽ wendyvatsa'.
46016008	Nava ayte Efesote nee ũsya'vatj, Pentecostes fiesta scjẽwpcach.
46016009	Tyã'wẽ atsesa ũsteva, Dyus jĩi mjĩiwa'j wala ew yuutsa' naa pa'ga tyã'sa' iviitume'nja sũju'tj.
46016010	Timoteo pa'javáana atsa' mpu'chwe, quĩjteva ñusmée wẽt i'cue'sh yacj ũscajn. Tyã'wẽme', tyãava andy na'wẽyrráa Jesucristo's selpisá'.
46016011	Tyãa pa'ga quimva atsenuwe, wejyva mpu'chwe dyi'tje peejymée yuuwa'ja's, cyaj andy tashte qui' shawendna pa'jya' ãjana. Tyã'wẽme', andya' Timoteo's ũytjasna ũstju ayte yacjtjẽ'jwe'sh yacj.
46016012	Apolosa's wala pytjaa we'wetj yacjtjẽ'jwe'sh yacj i'cue'shtyi puuty uyya' u'cjan. Nava ãchjíi yu' dunduutsme', sa' maa ente u'jwa'j casejterráava yuweena.
46016013	Jypa'yacy chjãchja mfi'nzewe, Dyus yuurrá's ũuste pechcanamée yajcyna.
46016014	Quĩj yũutsrrava peeygãawa'ja's yuurráa yajcyna tyã'wẽ myũuwe.
46016015	Yacjtjẽ'jwe'sh, jiine'cue Acaya quiwete nyafyrraj Cristo yuwe ewsa's jypa'gasa' Estefanaswe'shta', sa' tyãawe'sha' wala selpiity Dyus tashte utyasaawe'shtyi pu'chna.
46016016	Atsa' i'cue'sha' peeygãawa'j ji'pji'cue tyãawe'shtyi's meerra' maava tyãawe'sh na'wẽy pu'chna selpisaaty.
46016017	Andya' wala wecha'tj, Estéfanas, Fortunato, Acáico tyãawe'sh ayte pa'pja'ga. I'cue'sha' ayte andy yacj ũsmeerra', andya's pu'chya' ãja'tsmeei'cue.
46016018	Nava tyãawe'sha' andya's cchjãachja'jty Dyus yacj wechana fi'nzewa'ja's, sa' i'cue'shtyiva tyã'wẽy ne'ta yuu. Atsa' nasa tyãawe'sh na'wẽysatyi' peeygãawa'ja'.
46016019	Dyus yacj fi'nzesawe'sha' Asia quiwete yuwe wechaa caja'ty. Tyã'wẽy Aquila ptamva yuwe wechaa caja'ty, cytee pcjaacjesawe'sh yã'jrra.
46016020	Yacjtjẽ'jwe'sh jyucaysa yuwe wechaa caajni's mpa'gawe, sa' teechsa na'wẽrraj puuty mweechawe.
46016021	Pablo yaasesatj andy cuseju fi'ja' i'cue'shtyi wechana.
46016022	Maaíi yu' Jesucristo's atsesa ũsváatyna, atsa' tyãawe'shtyi' Dyus castigote iviituwa'j yuutyna. Cue'shtyi jype'jsa Jesucristo dund quĩjvatsa' sũju'tj.
46016023	Jesucristo' i'cue'shtyi bendecĩina.
46016024	I'cue'sh jyucaysatytju andy peeygãani's caja', Jesucristo's neewe'wena.
47001001	Jesucristo jycaajnisa Pablo yaasetj, tyã'wẽ yũuwa'ja's Dyuscu jytjãas tyãa pa'ga. Naa carta's yacjtjẽ'j Timoteo yacj fi'jrra cajatstju Dyus luuch Corinto chjambte pcjaacjena ũssawe'shtyi. Sa' tyãawe'shtyirráa mée, Acaya quiwesuwe'sh Dyus luuch jyucaysawe'sh jĩi yã'jrra fi'jatstju wechana.
47001002	I'cue'shtyi' Dyus cue'sh tata' pu'chjina vite' cue'shtyi jype'jsa Jesucristova, tyãa pa'ga Dyus yacjrráa mfi'nzewe.
47001003	Ãchja' Dyusa's wala wechawa'j ji'ptja'w, tyã' cue'shtyi jype'jsa Jesucristo Tata', tyãasac cue'shtyi's peeygãjrra bagachteva cviisha'jna nes yu'.
47001004	Cue'shtyi' quĩjquĩj ñuswa'j en pa'tjeva, cviisha'ja'c Dyusa', atsa' tyãa ma'wẽga cue'shtyi's cviisha'j, tyã'wẽy cue'shva vitesa ñusna fi'nzesaty cviisha'cjancu tyã'wẽ yũ'.
47001005	Cristo's nwẽese'pja'ga ma'wẽga seena' ñuswa'j en pa'ja', nava Cristo pu'chte', tyã'wẽyrráatja'w cviisha'jnisa'sva jypa'ga'.
47001006	Tyã'wẽ i'cue'sh ewte neeyũuwa'ja's jypa'garra cviisha'jni yuucajntja'w cue'sha' ñuste fi'nze'. Dyusa' cue'shtyi cviisha'jrra', i'cue'shtyiva tyã'wẽy cviisha'jrra ewte nviituna, cyaj i'cue'sha' wantãyya' ãjane'cue cue'shtyi ñuswa'j en pa'ja'c tyã'wẽysa i'cue'shtyiva pa'tjeva.
47001007	I'cue'sha' ñuswa'j ena'sa' jypa'garra', Dyus cviisha'jni'sva tyã'wẽyrráa jypa'gawa'jsa i'cue tyã'wẽ yũuwa'ja's ew jiitja'w.
47001008	Asia quiwete ma'wẽtca seena' ñussa's ji'pju tyã'sna miiyajcywe, yacjtjẽ'jwe'sh. Cyteea' iimejc seena' wala ñuswa'j en pa'j, atsa' peena yu' ĩtyĩ fi'nzewa'j ji'pjmeene'tca sũju'tj wantãyya' chjãchjameerra.
47001009	Ãchja' uu en yujna sũju'rráatj. Nava naa quiwete ĩtyĩ fi'nzeni's yajcymée Dyus ĩtyĩ vit-sana yaacycajnrráac tyã'wẽ yuu.
47001010	Tyacue seena' uuwa'tjerráa yã'j fi'nzetsteva, Dyusa' andya's nwe'wec, sa' ãchva nwe'wena nes tyã'wẽ'.
47001011	Cue'sh pa'gate i'cue'sha' Dyus yacj puuty we'wepa'ga tyã'wẽ nwe'wena nes yuuna sũjna Dyusrráanatj yaaqui'. Sa' nasa maanzcuẽesava cue'sh pa'gate Dyus yacj puuty we'wete', Dyusa' cue'shtyi nwe'wena atsa' tyãawe'sha' Dyusa's wechaatyna.
47001012	Isatj we'we', Dyusa's atsesawe'sh yacjva ew yuurráatj yũuna fi'nze, sa' i'cue'sh yacj yu' wejytju tyã'wẽ ewrráa fi'nze sũjna yuurráac ũusutje', tyãa pa'gatj wechá'. Tya'wẽ ew yũuna fi'nzewa'ja's Dyuscu pu'ch, atsa' peecy ũusujrráa chjãchja yajcyrra tyã'wẽ ew fi'nzemeetj.
47001013	Andya' i'cue'shtyi carta fi'jrra', ĩshiiya' sũjrra fiy yajcyna fi'jmeetj, atsa' i'cue'sha' cuj jwend yaacynuwe.
47001014	I'cue'sh maaíi yu' andy caapiya'jni' isasateva jiyui'cue na' ew jiyuna mjyã'jwe. Tyã'wẽ ew jiyurra', cue'shtyi jype'jsa Jesus quĩjte', i'cue'sha' wẽtwẽt yaaquine'cue andy i'cue'shtyi ew yũupa'ga, atsa' andyva wẽtwẽt yaaqui'nja i'cue'sh ew fi'nzepa'ga.
47001015	Tyã'wẽ andy caapiya'jni's ew jiisai'cue tyãa pa'ga andya' e'nz us pa'jya' yuwe'nja sũjna yaacynitj ji'pju' i'cue'sh yacj wechana puuty uyya'.
47001016	Nyafyte' Macedonia quiwen u'juetsrra iipa'j u'jue'nja. Sa' Macedoniajũ qui' shawendna yujrra qui' pa'ja'nja sũju'tj. Atsa' cytee ũsrra Judea quiwen u'juetste', i'cue'sha' andya's pu'chjine'cue sũjna yaacynitj ji'pju'.
47001017	Ew ũus yajcymey fi'ja'ne' cytey yu'nja jĩrrava cytey yu'tsme', Dyusa's jiimeesa na'wẽ, sũjuvá'cue.
47001018	Nava Dyusa' jiia' andya' e'nz jwend we'we'tsmeetj i'cue'shtyi's.
47001019	Tyã'wẽ yũucajmeníi Dyus Nchi'c Jesucristo' bagachte yujva e'nz jwend we'wemée isasarrá'scu we'we', atsa' cue'sha' tyajy we'weni'stja'w pta'shi' i'cue'sh cshavyte Silvano, Timoteo vite' andy yã'jrra.
47001020	Na'wẽ Dyusa' quĩj yũuwa'ja'sva puuty we'wec tyã'sa' Cristo yuurráac jyuca cytey yuu, Dyus puuty we'weni's caavya'ja'jna. Tyãa pa'gatja'w Dyusa' bagachteva cytey yuusa' jĩna tuutje'je'.
47001021	Tyãasac Dyusa' andyna vite' i'cue'shtyiva pu'ch isasarrá's cytey yuuna fi'nzecajn, Cristo yuurrá's selpiina fi'nzepa'ga.
47001022	Sa' Dyusa' cue'shtyi tyjityjrra tyajy Espiritu's peescu, Dyus jĩi yu'sa' quĩjnava jyuca tyã'wẽrrarráa jypa'gawa'jsa i'cue jĩna caajiyu'jna.
47001023	Na'wẽ Corinton u'jue'nja sũjrrava, cytey yuunimeetj. Nava tyãa yu' wejyva i'cue'shtyi juuna' we'wena ũsya'meetj tyã'wẽ yũu. Andy ũuste ĩshiirra tyã'jĩ'tsmeetj tyã'sa' Dyusa' jiia'.
47001024	I'cue'shtyi ũusacharra tyã'wẽ yujmée yuumeetj, wejyva quimva juuna' we'wemeete i'cue'sh pwe'shrráa ewcuẽerraj yuwe's pjeu'cjantju ũytjasna tyã'wẽ yũu. Andy tyã'wẽ juuna' yũucajmeníi i'cue'sha' Dyus yacj yu' chjãchja yã'j ũsi'cue.
47002001	Atsa' tyã'wẽ juuna' we'weya'rráa yu' u'jmeete ewna sũjnatj yajcy.
47002002	Andya's i'cue'sh yuurráa wẽtwẽt caayaqui'jwa'jsa i'cue naapcach tyã'wẽ andya' i'cue'shtyi juuna' we'werra cyũusu'tje', andya's ¿quim wẽtwẽt caayaqui'jicy? sũjnatj yajcy.
47002003	Tyãasatj i'cue'shtyi cyũusu'jna pa'jya'mée cartarráa fi'jrra caaj, i'cue'sh tyã'wẽ ãjmée yũuna ũspa'ga andya' wechana pa'japcachte, ñuswa'jrráa ji'pju'nja sũjnatj yajcy. Naasáa andy wechana pa'tje yuurráa i'cue'shva tyã'wẽy wechana ũswa'ja's ji'pjune'cue sũju'tj.
47002004	Iiméj wala cuj yajcyna ñusrra ũ'nenatj carta's fi'j, nava i'cue'shtyi juuna' yuurra cyũusu'jya' sũjna ũusacharra tyã'wẽ yũumeetj. Andya' i'cue'sh tyã'wẽ ãjmée yũupa'ga iiméj wala peeygãjrrarráatj tyã'wẽ ũ'nena fi'j.
47002005	Nava tyã'wẽ ãjmée yũusa' andyrráana tyã'wẽ cyũusu'jme', i'cue'shtyiva jyucaysatycu tyã'wẽ cyũusu'j, tyã'wẽ canzh yũurra. (Tyã'wẽ canzhcu yũu jĩnarráatj we'we' jyuca yu' pta'shya'mée.)
47002006	I'cue'sh puuty we'werra castigãywa'ja's viti'cue tyã' cytee pa'jrráa ewna, jwee yu' tjaacue yuumée.
47002007	Wejyva ãchja' peltunãyrra mecviisha'jwe, tyã'wẽme' wejy tjaacue wala ñusrra isa jyucate vituwe'shte.
47002008	Tyãa pa'gatj i'cue'shtyi neewe'we' peeygãawa'ja's qui' ji'pjucajn tyã'wẽ ãjmée yũusa's.
47002009	Juuna' yuucajn i'cue'shtyi fi'tj, nava andy jycaajni's aan cytey nwẽese'jetyna sũjrrarráatj jiyuya' tyã'wẽ yũu.
47002010	Ãchja' i'cue'sha' tyã'wẽ ãjmée yũusa's quĩj yũuni'sva mpeltunaĩwe, andyva peltunãytju peltunãywa'j ũsu'c tyã'sa' Cristo dyi'pte, i'cue'sh pwe'sh puiimée ew fi'nzecajn.
47002011	Tyã'wẽme', echtjẽ'ja' wala yuj jiia' cue'shtyi caypumba'jrra cnaywa'ja's tyã'sa' jiitja'w.
47002012	Cristo nwe'weni's pta'shya' Troas chjambte pa'tje', Cristo's selpiina ũswa'j en wala yuj ewsa vyaac.
47002013	Nava cue'sh yacjtjẽ'j Tito's uymeerra wala cuj yajcytju, tyãasatj tyajũ casejrra Macedonian u'j.
47002014	Nava Dyusa' pu'chji'c Cristo Jesus yacj fi'nzete', quĩjteva ewrráa caafi'nze'jna, atsa' tyajy yuwe's mteeva caajiyu'jwa'jsatja'w, maa maava jiyuna jyã'cjan.
47002015	Tyãa pa'gatey cue'sha' Dyusa's jiiyã'jsa' vite ewte neeyũuwa'jsa ma'ty yuu meerra' vituwa'jsa ma'ty yuu nava caajiyu'jwa'jsatja'w Dyus yacj fi'nzeni's.
47002016	Tyã'wẽ yã'tje', ¿quim tyã'wẽ Dyus yuwe's caajiyu'jya' u'jwa'jsa ũstyqui? Vituwa'jsa yacj yu', Dyus yacj fi'nzeni' wala yuj ewmée tjenguna, naapcachja' ewte neeyũuwa'jsa yacja' iiméj seena' zhichcuesa yuuna.
47002017	Maaíia' Dyus yuwe's yu'ptjejrra fiytyi pta'shna pecũju'. Nava cue'sha' tyã'wẽ yũ'tsmeetja'w, sa' Dyus yuwe's vyuu pa'gava pta'shna ũsmeetja'w. Tyã'wẽ yũuya'méeíi, cue'sha' Dyus caajnisatja'w, Cristo's selpisáa. Tyãasatja'w ĩshiimée ũusuj jyuca isasarrá's we'we' Dyus dyi'pte.
47003001	Tyã'wẽ we'wena fi'jrra', peequíirráa ewsatj jĩnac we'we' ¿sũjuvá'cue? Meerra' viteva na'wẽty neewe'wenisa carta jyũrra pa'ja' atsa' tyãava tyã'wẽy jyũrra pa'jwa'j ji'pja' ¿sũjuvá'cue? Meerrava i'cue'sh neewe'wenisa carta cutyi'jwa'j ji'pja' ¿sũjuvá'cue?
47003002	Andya' tyã'wẽ vitesa neewe'wenisa carta jyũrra pa'jwa'j ji'pjmeetj, tyãa pa'gatey andyna neewe'wewa'jsa' i'cue'shíirráa i'cue. Tyãasa andy mjĩini's maatyva caajiyu'jwa'jsa' i'cue'shi'cue, carta na'wẽsa.
47003003	Cue'shtyi neewe'wesa' Cristo', tyãasac tyajy cuseju yuu fi'jrra carta ũs, atsa' tyãa carta' i'cue'shi'cue. Nava tyãa carta' tintaju fi'jni yuume'. Dyus Espiritujuc fi'jni yuu, sa' cuet taplateva fi'jni yuumée, nasaa ũustec fi'jni neeyũu.
47003004	Cristo pu'chpa'ga, Dyusa's selpiiya' ãjãtj, tyãasatj ĩshiimée isa we'we'.
47003005	Dyusa's selpiiya' ãjãnisa' peecyrráa tyã'wẽ ya'ãjã'tsme'. Tyã'sa' Dyus pu'chtec tyã'wẽ ya'ãjã'.
47003006	Dyusa' naa ensu nasaty nwe'weya' ãjãwa'ja's pjeu'jrra nvijtcu tyã' leya's nwẽese'jwa'j yu'tsme', naasáa Dyus Espiritu's yuurráa ũuste jypa'gawa'cj yu', atsa' tyã'sna pta'shya' ãjãwa'ja'scu Dyusa' andya's pu'ch. Ley fi'jrra nviitnisa' uuwa'tjerráac vit, naapcachja' Dyus Espiritu' Dyus yacj fi'nzewa'ja'scu vit.
47003007	Moises ley cuet taplate fi'jnisa's jypa'ga enterráa yujva seena' yuj zhichcue eena' cweetjcu. Tyãa pa'ga Moises dyi'pva tyã'wẽycu eena' cweetjna neeyũu. Atsa' Israelwe'sha' Moises dyi'pte tjengya' ãjãmeeta', Moises dyi'pa' seena' eena' cweetjpa'ga. Nava tujndtujndrraj ũchjana u'cj. Tyã'wẽ uuwa'tjerráa vit-sa leya's jypa'ga enterráa yujva tyã'wẽ seena' zhichcue eena' cweetjrra', Dyus Espiritu caapiya'jni en yu' wejy tjaacue zhichcuesa'.
47003009	Tyã'wẽ yuuwesa i'cue jĩna pta'shsa leya's jypa'ga enterráa yujva seena' zhichcue yuuc atsa' cue'shtyi yuuwemée ewte nviitwa'jsa's pta'shni en yu' wejycu tjaacue zhichcuesa yu'.
47003010	Ley jypa'ga ente' tyã'wẽ yuj seena' zhichcuesa yuuc. Nava ãchj naa ensu tjaacue zhichcuesa vyaac tyãa yacj caaja'nda'tje yu', nyafiiwe'sha' seelpimeesac yuu.
47003011	Tyachmeerráa selpiwa'jsa pa'j enterráa yujva zhichcue yuurra', bagachte yujva ptsumée selpiwa'j en yu' wejy tjaacue zhichcuesa'.
47003012	Tyã'wẽ bagachte yujva ptsumée selpiwa'ja's jiirratj ãate pta'shna we'we'.
47003013	Andya' Moises na'wẽ yũutsmeetj. Moisesa' tyachmeerráa eena' cweetjnisa ũchjatste Israelwe'sh uywe'shte dyi'pa's yaapjcu.
47003014	Sa' Moisesa' quĩj yuucajn tyã'wẽ yaapjteva Israelwe'sha' jiyumeeta'. Sa' ãchj pa'jva apjni ũsna jiyucajmen, tyãa pa'gaty tyãa leya's lẽeyrrava jiyu'tsmée. Atsa' tyãa apjnisa's Cristo's pi'cyrra yuurráa pjaandeya' ya'ãjana.
47003015	Ãchpcach apjni ũsna, Moises fi'jnity lẽeyrrava jiyucajmen.
47003016	Atsa' maava Jesucristo tashte utyaate yuurráac tyãa apjnisa' pjaandeni yu' jiyucajn.
47003017	Cue'shtyi jype'jsa' Dyus Espiritu', atsa' tyãa yacj ũste yu', jiyuwa'ja's wej yujva ya'jypumbameena.
47003018	Tyãa pa'gatey cue'sha' dyi'pa's yaapjni ji'pjmeetja'w, tyãa pa'gac Dyus cweetjni' cue'sh dyi'pte speeju na'wẽ eena' cweetjya' ãjã'. Atsa' Dyus Espiritu pu'chte', jyucaysa jwee íirráatja'w Cristo ma'wẽsate', tyãa na'wẽy fi'nzena u'jya' ãja', cue'shtyi jype'jsa Dyus Espiritu' tyã'wẽ yũuwa'ja'scu pu'chji' naa pa'ga.
47004001	Ãjmeecueteva Dyuscu neewe'werra nvijt tyajy tashte selpiwa'ja's, cyajtja'w chjãchja yajcyna fi'nze'.
47004002	Cue'sha' jyuca nvijttja'w paatste ewmée yũuna ĩshiina fi'nzeni's. Tyãasa ewmée yajcyrra Dyus yuwe's yu'ptjejna ũsmeetja'w. Isasarráanatja'w we'we', atsa' Dyus dyi'pte ĩshiija'tsmeene' sũjnarráa miiyajcywe jyucaysa.
47004003	Nava ewte nviitwa'jsa Dyus yuwe's pta'shi'tja'w tyã'sa' maaíi yu' achamée váa ew jiyutyna, nava tyãa yu' vituwa'jsa yacjrráa tyã'wẽ yũuna.
47004004	Tyã'wẽ yũucajníi naa quiwete jycaajna ũssa echtjẽ'ja' tyãawe'sh ũus yaacyni's jyuca apjcu, Jesucristo Dyus na'wẽysa caapiya'jni zhichcuesa's jiyucajmen.
47004005	Sa' cue'shtyi nwẽese'j jytjãasrra pta'shi'tsmeetja'w, wejyva cue'shtyi nwe'wesa Jesucristo yuurrá's nwẽese'jwa'ja' jĩnarráatja'w pta'shi', cue'sha' naasáa i'cue'shtyi selpiisarráatja'w, Jesusa's nwẽese'jsa.
47004006	Dyusa' nyafiitey quĩj yujva meetey chji'ndy walate eena'sa's caacj cweetjcajn tyãa Dyusíirráac cue'sh ũusteva eena' caacweetje'j, Jesucristo' Dyusíirráateva jiyucajn.
47004007	Dyusa' cue'shtyi's neewe'wec Cristo caapiya'jni tyacue seena' zhichcuesa's. Nava cue'sha' tyã'wẽ seena' zhichcuesa's we'weya' yu' ãjawa'jmeesatja'w, atsa' tyã'wẽ cue'sh yu' ãjameete íirráac Dyusrrarráa pu'chji'.
47004008	Tyãasaíirráac tjẽyte fi'nzewa'j iiméj wala pa'tjeva, tyajũva casejya' ãjawa'ja's pu'chji'. Atsa' ñuswa'j en pa'tjeva, Dyusa' pu'chjina sũjwa'j yuurrá'stja'w ji'pju'.
47004009	Naa quiwetewe'sh yu' ajtseteva, Dyus yu' atseni fi'nze'tsmeetja'w. Pcyuuni fi'nzerrava, jyucate yu' vituni yu'tsmeetja'w.
47004010	Jesusva ma'wẽga uu tyãa na'wẽy uusáa na'wẽ yuuwa'j ji'ptja'w, ĩtyĩ yuusáa Cristo pu'chni's jypa'garra tyãa na'wẽ yuurráa fi'nzeya'.
47004011	Nava cue'sha' naa quiwete nee fi'nze'tsrra', bagachteva icj wẽenirráatja'w fi'nze', Jesus caapiya'jni's pta'shpa'ga. Tyãa pa'gac ĩtyĩ yuusáa Cristo pu'chni' vyaana nes yu'.
47004012	Tyãasatja'w cue'sha' icj wẽenirrá's jypa'gana fi'nze', naapcachja' i'cue'sha' Dyus yacj fi'nzewa'ja's i'cue jypa'gana fi'nze'.
47004013	Dyus librute' na'jĩnac we'we': Dyus pu'chwa'ja's jiitj yu', tyãasatj tyã'wẽ we'we' jĩ'c. Atsa' cue'shva tyã'wẽy Dyus pu'chwa'ja's ew jiitja'w, tyãasatja'w pta'shi'.
47004014	Sa' Dyusa' cue'shtyi na'wẽ yũuwa'ja'sva jiitja'w: Jesus uuteva qui' ĩtyĩ vitcu, sa' cue'shtyiva tyã'wẽy qui' ĩtyĩ vituna. Tyã'wẽ yũurra tyajy ũsnite pe'jna u'juena pety i'cue'sh yã'jrra Jesus yacj fi'nzepa'ga.
47004015	Cue'sha' pcyuuni ñustetja'w fi'nze', nava i'cue'sh ewte fi'nzewa'ja's uycajntja'w tyã'wẽ yu', cyaj maanzcuẽesava Dyus peeygãani's jypa'garra', cyaanzcuẽesay Dyusa's wechana tuutje'jetyna.
47004016	Tyãasatja'w cue'sha' bagachteva ũucjmée Dyusrrá's chjãchja yaaqui'. Macue cue'sh cacuete chjãchjasa yu' ptsuuna u'juetsteva, Dyus yacj wechana fi'nzewa'j yu' jweeíirráac een isa chjãchja ya'fi'nze'.
47004017	Tyãa pa'gatey naa quiwete ñuste fi'nzenisa' dundtewe'shrráa, tyachmey scjẽwwa'jsa'. Atsa' tyãa scjẽwniijũ' bagachte yujva scjẽwwa'jsamée iiméj ewsa'scu cielute ya'ji'pju'.
47004018	Naa quiwetewe'sha's yaacywa'j ji'pjmeetja'w, cielutewe'shrrá's yaacywa'j ji'ptja'w. Tyãa pa'gatey naa quiwetewe'sha' tyachmey scjẽwwa'jsata', nava cielutewe'sha' bagachte yujva scjẽwwa'jsa meeta'.
47005001	Tyajíirráa cue'sha' ew jiitja'w naa quiwete ĩtyĩ fi'nzenisa cacue ptsuuteva, vite cacue bagachte yujva ptsuwa'jsamée tjaacue ewsa cue'sh jĩi pjeu'jni ji'pja' Dyusa' cielute. Tyã' ptsuwa'jsa naa quiwetewe'sh na'wẽsame'.
47005002	Tyajtja'w naa cacuete ñusna nee ĩtyĩ fi'nzetsrra', dund cielute ũswa'j cacue's jypa'gavatsa' sũjna yaaqui'.
47005003	Tyãjũ yuurra', cacue ji'pjmée yu' ũsmée, cacue ji'pj neeyũ'nja'w.
47005004	Naa cacuete nee ĩtyĩ fi'nzetsrra', ñus yajcynatja'w fi'nze'. Nava naa cacue ĩishsa's ajtserra dund uuvatsa' sũjrra tyã'wẽ ñus yaaqui'tsmeetja'w, naasáa naa cacue's dund pju'se'jni yuute', cue'sh cacue ptsuwa'jsarrava cytee u'se yuuna pa'jana sũjrratja'w tyã'wẽ yũuwa'ja's dund jytjãasu'.
47005005	Tyã'wẽ yũuwa'ja's Dyuscu pjeu'j, tyãasac tyã'wẽ yũuwa'ja's jypa'gawa'jsa yuji'cue jĩrra nyafyte tyajy Espiritu's cjuẽ'y ũs.
47005006	Pejca tyã'wẽ yũuwa'jsa yujtja'w, nava naa cacue yacj nee ĩtyĩ ũsíi yu', cielute cue'shtyi jype'jsa Jesucristo ũsna cytee ãchjíi yu' ũsya' ãjã'tsmeetja'w.
47005007	Nava pejca cytee pa'jwa'jsa yujtja'w sũjnarráatja'w fi'nze'.
47005008	Tyã'wẽ cue'shtyi jype'jsa tashte pa'jwa'ja's jiitja'w, tyãasatja'w naa cacuete ĩtyĩ fi'nzeni's nvijtrra tyãa yacj ũsya' u'j wẽje'.
47005009	Tyãasa naa cacue yacj nee ũsíi mtja'w yuu, cjĩmeerra' naa cacue's ji'pjmée yã'jmtja'w yuu, nava Cristo dyi'pte ew fi'nzewa'ja's yuurráatja'w pa'pchu'.
47005010	Tyã'wẽ jypa'yacymeete', Cristo tashte jyucaysa cuutya'jnisa yu'nja'w. Naa quiwete ew mtja'w selpiisáa yuu, meerra' ewmée mtja'w selpiisáa yuu nava teechsa na'wẽrraj peecy selpiini's jypa'gawa'jsatja'w.
47005011	Tyã'wẽ Cristo tashte utyaarra ma'wẽ selpiisarrava tyã'sa' paswa'j ji'ptja'w, tyãasatj Dyusna yuurráa selpi' i'cue'sh dyi'pte. Andy ma'wẽ selpini'sva Dyusa' jiiyã'ja', atsa' i'cue'shva andy quĩj yũusateva jiyuvatsa' ewna sũju'tj.
47005012	Andya' tjaacue ew selpisaatj jĩna iiwejch we'wena ũsmeetj, naasáa andy ew selpini's i'cue'sh yaacycajnrráatj tyã'jĩ'. Tyã'wẽ andy ew selpini's i'cue'sha' jii ũsrra íirráa, andyna ewmée nuywe'wesawe'shtyi' pasya' ãjãne'cue.
47005013	Andya' luucu na'wẽ vá'ntca we'we', nava tyã' Dyus jĩ'. Atsa' luucu na'wẽmée we'werra yu', i'cue'shtyi ne'tca we'we' jiyucajn.
47005014	Cristo' jyucaysa pa'gate peeygãjrra uuc, atsa' tyãa peeygãani's yajcyte', tyã'sna selpiwa'j yuurráac caseje', na'wẽ yajcyna:
47005015	Cristo' jyucaysa pa'gate uupa'ga, maava tyãa yacj ũssa' jyucaysa uusáa na'wẽsatja'w yuu sũjna. Atsa' tyãa yacj fi'nzesawe'sha' ma'wẽva fi'nzemée, wejyva na'wẽ tyãawe'sh pa'gate uurra qui' ĩtyĩ yuuc tyã'srráana selpiina fi'nzewa'jsata'.
47005016	Tyãa pa'ga ãchjũyã'ja' vite ma'wẽsateva tyãaty tjengna ũusterráa yujva yaacywa'j ji'pjmeetja'w. Andya' nyafíi yu' wala ne'tca jypumba, tyãasaíitj Cristo's naa quiwete cue'sh na'wẽysaíirrá' sũjna yaacyni ji'pju'. Nava ãchja' tyã'wẽ yaacyni's yu'ptjejwa'ja',
47005017	tyãa pa'gatey maava Cristo tashte utyasá' jyuca yu'ptjejnic yu'. Nyafíi yajcyna fi'nzeni's nvijtrra, u'sesarrarráac ya'jypa'ga'.
47005018	Tyã'wẽ u'se yuuwa'ja's Dyusrrarráac vitu', tyãasac tyãa yacj ew fi'nzewa'ja'sva vitu', cue'sh pa'gate Cristo's uuwa'j vitrra. Dyusa' tyã'wẽ yũurrac andya's neewe'werra nvijt, tyãa yacj ew fi'nzewa'ja's jyucaysaty pta'shcajn.
47005019	Ew jiyute yu', Dyusa' naa quiwete nasaa pcaltyi jyuca peltunãyrra tyãa yacj ew fi'nzewa'ja's pjeu'jya'c tyã'wẽ Cristo's uuwa'j vitna ũsu'. Dyus tyã'wẽ yũuni's pta'shcajncu andya's neewe'werra nvijt.
47005020	Tyãa pa'ga andya' Cristo nwe'weni's pta'shya' Dyus caajni yujtj. Tyãasatj Dyus yuu we'we'ts na'wẽ andya' i'cue'shtyi jycaaja' na'jĩna: Dyus tashte mutyaawe, tyãa yacj fi'nzeya'.
47005021	Cristo' quĩj pcal yujva ji'pju'tsme', nava cue'sh ewmeesapa'garráa tyãac Dyus castigo's jypa'ga. Atsa' cue'sha' Cristo's jypa'garra', ewmeesarrava Dyus dyi'pte yuuwemeesa yuucajncu tyã'wẽ yũu.
47006001	Tyãasa andya' Dyusna selpisaatj. Tyãa pa'gatj i'cue'shtyi yu'cypeje': Dyus peeygãani's jiyuyã'jrra', wa'lmée jypa'gacajn.
47006002	Dyus peeygãawa'j ena's na'wẽc pta'shi' Dyus librute: Ju'ngu yuuwa'j en ãjte', wẽse'tj, Sa' pu'chtju ewte neeyũucajn jĩ'c.  Tyãa pa'ga ãchja' tyã'wẽ yũuwa'j en ãjc, atsa' naa ensu' ewte neeyũuwa'j ente ũstja'w.
47006003	Andy mjĩini's ewmée nuywe'wecajmen, quim yujtyva ewmée yũuna ũsmeetj.
47006004	Macue wala pytjaa yuuna, wantãyna, quĩjteva pejiina, tjẽyte fi'nzena ũsrrava, Dyusna selpiinisarrá'stju caavya'ja'jna fi'nze'.
47006005	Andya's pãparra carcelte tyaajnisatj yuu. Wẽeshuna pcyuuni wala tjẽyte fi'nze'tj. Chjãchja mjĩiweete deewa'j en yujva uymée, wẽenatj fi'nze'.
47006006	Nava Dyus dyi'pte na'wẽ ew yũunirrá'stju caavya'ja'jna fi'nze': atsewe'wetsteva ca'tu yu' ew yũuna, Dyus Espiritu andy yacj fi'nzeni's caajiyu'jna, ũusuj jyuca peeygãani's caavya'ja'jna,
47006007	isasarrá's pta'shna, Dyus pu'chni's caavya'ja'jna. Sa' atsewe'wesaty paswa'j ma'c yuu meerra' pcyuutste paswa'j ma'c yuu nava quĩjteva ewrráa paswa'ja'srráatj yajcyna fi'nze'.
47006008	Sa' qui'quinte' wendynitj fi'nze', nava maa enteya' atsenitj fi'nze'. Vite ensuy yu' ew we'wena qui' ewmée we'wenitj fi'nze'. Qui'quinteya' ĩshiisa' jĩna nuywe'weni, nava maa enteya' isasa's pta'shsa' jĩna we'wenitj fi'nze'.
47006009	Maa enteya' nasa jiyunimeesa tjastyi andya's we'we', nava maa entey yu', andya's wala namicu na'wẽty ew we'we'. Maa enteya' uuwa'tjerráa yã'tj fi'nze', nava u'ts yu' meetj. Wala pcyuuni yuurrava, icjni yu' yu'tsmeetj.
47006010	Macue wala cyũusu'jni ũsrrava, wechanatj fi'nze'. Naa quiwete quĩjva ji'pjmeesarrava, maanzcuẽesatyva ji'pjsatj vitu' Dyus dyi'pte. Macue ji'pjmeesarrava, quĩj yujva peejii yu' meetj fi'nze'.
47006011	Corintote yacjtjẽ'jwe'shtyi ĩshiirra tyã'jĩ'tsmeetj, andy ũuste ũusutjeni's jyuca ãatetj we'we'.
47006012	I'cue'sh yu' andya's atseyaaqui'ne'cue, nava andya' ca'tu yu' i'cue'shtyi' atseyaaqui'tsmeetj.
47006013	Neya' luuchtyi's ma'wẽga peeygãjna we'we', andyva i'cue'shtyi' tyã'wẽytju peeygãjna we'we'. I'cue'sh ũus yaacyni's paatsterráa ji'pjumée ãate we'wecajntju andy ũus yaacyni's ãate we'we'.
47006014	Dyusa's jiimeesawe'sh yacja' ptamuwa'jme'. Tyã'wẽme' cyteerraj tyãawe'sh na'wẽy yũuna fi'nzeya' ãjameene'cue. Ewsa' ewmeesa yacj fi'nzewa'jsame'. Eena'sa' chji'ndysa yacj cyteerraj ũsya' ewu'tsmeeta'.
47006015	Cristo' echtjẽ'j yacja' puuty utya'tsmeeta'. Dyusa's jiisa' Dyusa's jiimeesa fi'nzenite fi'nzewa'jme'.
47006016	Dyus ũsnite' Dyus ĩtyĩmeesa' ũswa'j ji'pjmeeta'. I'cue'sha' Dyus ĩtyĩsa ũswa'jrráa i'cue. Tyajíic Dyusa' na'jĩna we'we: Andya' tyãawe'sh Dyus yu'nja, Tyãawe'sh ũuste fi'nzewa'jsa. Atsa' tyãawe'sha' andy luuch yuutyna jĩ'c.
47006017	Sa' vite ajcjẽva na'jĩnac we'we: Ewmeesawe'sh cshavyu casejrra utyaanuwe, Sa' ewmeesa's jya'ndynuwe.
47006018	Tyã'wẽ yũute', i'cue'shtyi andy jypa'garra Ney na'wẽ yu'nja. Atsa' i'cue'sha' andy luuch yuune'cue jĩ'c quĩjteva jyuca ãjãsa Dyusa'.
47007001	Dyusa' tyã'wẽ ew fi'nzewa'ja'scu jycaaja'. Tyãa pa'ga, yacjtjẽ'jwe'sh, wala jypa'yacy fi'nzewa'j ji'ptja'w, cue'sh cacue ma'c yuu meerra' cue'sh ũus ma'c yuu nava suwwa'jsa yu'sa' ca'ga'jwa'j ji'pjmeetja'w. Dyusrráana yajcyna jypa'yacy fi'nzewa'j ji'ptja'w.
47007002	Andya's atseyaacynuwe. Andya' quim yujtyva ĩshiina caypumba'jna ewmée yũuna ũsmeetj.
47007003	Atsa' i'cue'shrráa yuuwesa i'cue jĩrra tyã'jĩ'tsmeetj. Tyã'wẽ yajcymeerraíitj andy peeygãanisa i'cue, tyãasa andy yacj ja'ndarraj fi'nzena tyutemey uuwa'jsatja'w jĩnatj we'we.
47007004	Macue seena' ñuswa'j ente ũsrrava, i'cue'shtyi yajcyrra wechanarráatj fi'nze', wej yujva ewmée yu' yajcymée.
47007005	Macedonia quiwete pa'jíi le'chcuẽrráa yujva jycaasewa'j ji'pjumeetj. Quĩjva jyucac tjẽysarrarráa vyaa, andy pecũjnisu yu' mteeva jyuca. Atsesawe'sh yacj pdyi'puwa'jva ji'pjutj, sa' ũusteva ũucj yaacywa'j casejc.
47007006	Nava Tito pa'pja'ga Dyusa' andya's cviisha'cj, ñusna ũsteva.
47007007	Nava Tito yacj puuty uypa'garráa andya's tyã'wẽ wecha en pa'jme'. Tito' andy tashte seena' wala wechana pa'cj, i'cue'sh ew yũuya' yaacypa'ga. Sa' pta'shcu tyacue wala ãjmée yũurrava indy yacj wechaya' puuty uy wẽje'ty jĩnisac wejy wala cviisha'j.
47007008	¿Quĩjya'qui'tj i'cue'shtyi juuna' we'wena tyã'wẽ carta fi'j? sũjna wala cuj yajcytju tyãa ensu yu'. Nava ãchja' tyã'wẽ yaaqui'tsmeetj. Nyafíi yu' tyã'wẽ yaacycajníi tyãa carta' i'cue'shtyi wala cyũusu'cj manz en yu'. Tyagachjíirráa juuna' we'weni's cuj yajcyrra', ãchja' andya' wecha'tj.
47007009	Nava i'cue'shtyi cyũusu'jrra weech yajcyna tyã'wẽ wechatsmeetj, wejyva tyãa juuna' we'wenisa' i'cue'shtyi wala selpiic, ewmée yũuniijũ caashwendu'jna, tyãa pa'garráatj wechá'. Atsa' i'cue'sha' tyãa ñus en pa'pja'ga ũuscha yajcymée Dyus dyi'pte ew fi'nzewa'jrrá's i'cue cytey yuu. Tyãa pa'gatj andya' quimnava atsesameetj sũju'.
47007010	Tyãa pa'gatey ãjmée ne'tca'w yuu sũjna wa'lmée Dyus yacj ew fi'nzewa'ja's pacuete', ewmée yũuni's nvijtrra ewte neeyũuwa'ja'scu ya'jypa'ga'. Tyãa pa'ga ñuswa'j entyi' atsewa'jme'. Nava ãjmée ne'tca'w yuu sũjwa'ja's yajcymeete', vituwa'jrráac caseje'.
47007011	I'cue'sha' Dyusrráana yajcyna ne'cue tyãa ñusnisa's ajtsemée jypa'ga. Atsa' tyã'wẽ yũupa'ga ma'wẽga ew fi'nzewa'j casej tyã'sa' miiyajcywe naata': Ãjmée ne'tca'w yuu sũjna ũucjrra yuwe's pjeu'jya' yajcy i'cue, tyãa ewmée yũusa's castigãywa'ja's puuty we'wena. Tyã'wẽ yũurra', andy yacj puuty uyya' yajcy i'cue. Tyãasa i'cue yuuwemeesa yuu.
47007012	Andya' tyãa carta's fi'jrra', tyãa ewmée yũusa's atseyajcyna tyã'wẽ yũumeetj, sa' ewmée yũute ñussa'sva yajcyna tyã'wẽ fi'jmeetj, naasáa i'cue'shtyi' wala yuj yaaqui'tj Dyus dyi'pte tyã'sa' i'cue'sh jiyucajnrráatj tyã'wẽ fi'j.
47007013	Tyãasatj i'cue'sh cytey yuute' wala wechawa'ja's jypa'ga. Nava na'wẽ wechawa'ja's ji'pjutj tyãajũ jweeíirráatj wala wechawa'j ji'pju i'cue'sha' Tito's wala ewrráa jypa'garra ewrráa ne'cue jype'jna ũsu' atsa' wechanac shawend naa pa'ga.
47007014	Andya' Tito's cajatsrra' i'cue'shtyi we'wena: Wala ewsata' jĩtj tyã' ĩshiini casejme'. I'cue'sha' andy yaacyni's cytey i'cue yuu, Tito's ew jypa'gana. Tyãasa andy we'weni' bagachteva isasarrarráata'.
47007015	I'cue'sha' ma'wẽne'cue ewcuẽrráa jypa'garra tyajy we'weni's cytey nwẽese'j tyã'wẽ ew yũuni's yajcyrrac Tito' jweeíirráa i'cue'shtyi's wala wechá'.
47007016	I'cue'shtyi's quĩjte yujva ewmée yaacywa'j ji'pjmeetj, tyãasatj wechá'.
47008001	Ãchja' yacjtjẽ'jwe'shtyi pta'shi'tj Dyus luuch Macedonia quiwesuwe'sha' pu'chwa'ja's ãate caavya'ja'jty Dyus caayaqui'tje.
47008002	Tyãawe'shtyi' tyacue wala tjẽyte fi'nzewa'j pa'jrrava, Dyus yacj jweeíirráa chjãchja fi'nzecajncu tyã'wẽ yũu, tyãa pa'ga wala wechana fi'nze'ty. Tyãasaty wala ji'pjmeesarrava ũchji'ndymée pees.
47008003	Tyãawe'sh ji'pjuni yu'sa' wa'lméety pees, sa' ma'wẽrráava yũuna pacuerraty tyã'wẽ yũu. Tyã'wẽ yũuni's andya' ew jiitj.
47008004	Tyãawe'sh we'werra': Cue'sha' yacjtjẽ'jwe'shtyi pu'chya' vyuu pcjacj wẽje'tja'w atsa' indya' ¿ma'jĩqui'ng? jĩnaty we'we.
47008005	Atsa' andya' cytee pa'j yu' yuumeetyna sũju'ne'tjca. Nava nyafyte' tyãawe'sh cacue yuunaty Dyus cusete ducj Dyus jytjãasnirrá's cytey yuuya'. Tyã'wẽ yũurraty cue'sh ma'wẽ jycaatjeva cytey yuuya' yajcy. Tyã'wẽ yũuni'stju pta'shi'.
47008006	Atsa' Tito nyafíi i'cue'sh yacj ũsrra', vyuu pcjacjya' tacjcu tyã'sa' pcjacjna cãaja'cjan Tito's neewe'wetstju qui' yuja' naa pa'ga.
47008007	I'cue'sha' quĩjteva jyuca ãjãsa i'cue Dyusrráana yajcyna, wa'lmée caapiya'jna, wala jiisa i'cue, dund pa'pchuwa'ja'sva nwẽese'jna andynava ajtsemée peeygãasa i'cue. Tyãasa pu'chwa'j vyuu pcjacjwa'ja'sva tyã'wẽy myũuwe.
47008008	Juuna' jycaajna tyã'jĩ'tsmeetj, naasáa vitesa pa'pchuni's jiyurra', i'cue'shva isa peeygãja'tsrra', tyã'wẽy pu'chjivá'cue sũjrrarráatj tyã'jĩ'.
47008009	I'cue'sha' peecy jii i'cue cue'shtyi jype'jsa Jesucristo peeygãani's. Tyã' ji'pjsac yu', nava cue'shtyi wala peeygãjrra ji'pjmeesac yuu, tyajy ji'pjuni's cue'shtyi ũsya'.
47008010	I'cue'sha' jũ'na añutey pu'chya' tacji'cue, nava jycaatjerráa tyã'wẽ yũumée, peecy yuu i'cue tyã'wẽ pu'chya' yajcy, atsa' tyã'wẽ yũunisa' ewsa yuja' jĩnatj yu'cypeje' andya'.
47008011	Nyafíiva ma'wẽcue wechana peesna ũsu' i'cue'sh ji'pjuni yu'sa', ãchva tyã'wẽyrráa myũuwe cãaja'pjcach.
47008012	Tyãa pa'gatey ma'wẽcuẽrráa ji'pjrrava, wa'lmée wechana peesni's Dyusa' jypa'ga'c. Dyusa' jiia', ji'pjmeeteva.
47008013	Tyã'wẽ i'cue'sha' vitesaty pu'chte', tyãawe'shrráa peejimée fi'nzete', i'cue'sh yu' ji'pjmée tjẽyte fi'nzecajn tyã'jĩ'tsmeetj.
47008014	Puuty ya'pu'chna ja'ndarraj peejimée fi'nzecajntju tyã'jĩ'. Ãchj naa ensuy yu' i'cue'sha' quĩjva ji'pji'cue vite peejiina fi'nzesaty pu'chwa'j. Nava vite ensu' i'cue'sh ji'pjmée peejiina fi'nzetspcachja', tyãawe'sh i'cue'sh peejini's pu'chjityna. Tyã'wẽ yũuna puuty peejimée ya'fi'nzena.
47008015	Tyã'wẽ puuty pu'chwa'ja's pta'shrrac Dyus librute na'jĩ': Wala pcjacjteva quijyaame', sa' le'chcuẽe pcjacjsanava peejime' jĩ'c.
47008016	Dyusa' Tito's caayaqui'jne' andy na'wẽy i'cue'shtyi's peeygãawa'ja's.
47008017	Tyãa pa'ga ãchja' i'cue'shtyi's tjengya' yuja' quimva jycaajmeete, tyajy ũuste peeygãawa'ja's yajcyrra, sa' andy neewe'weni's cytey yuuya' yuja'.
47008018	Tito's pi'cyna teech yacjtjẽ'j cajatstju. Tyã'sa' Dyus luuch msuuwe'shva wala neewe'we'ty Dyus yuwe's wala pta'sh pu'chsa' jĩna.
47008019	Sa' tyã'wẽrráa neewe'wemée, tyãa yacjtjẽ'ja's tyjityjtyi. Na'wẽ Dyus dyi'pte cselpi'ji'jwa'j vyuu pcjacjna ũstja'w tyã'sna andy ducjya' Jerusalenna u'juetste pi'cyna u'jwa'jsa jĩrraty tyjityj.
47008020	Andya's ewmée nuywe'wewe'shte, tyãa yacjtjẽ'ja' andy yacj ja'nda yuuwa'jsa', na'wẽ peeswa'j pcjacjna ũsta' tyã'sna jyũna u'juetste.
47008021	Quĩjteva jyuca ewrráa yũuya' ũstju, Dyus dyi'pterráamée, nasaa dyi'pteva tyã'wẽy.
47008022	Titowe'sh tyãa e'nzsarráamée, vite yacjtjẽ'ja'sva cajatstju, tyã' ew yũuwa'j yu'sa' quĩjteva jyucac pa'pchuna fi'nze', sa' ãchja' i'cue'sh yuutyi'sa' wejycu wala tjaacue wechana yaaqui'.
47008023	Tito cytee pa'tje', i'cue'shtyi pẽyiváatyna ¿Tito' quimna? jĩna, atsa' Pablo yacj mjĩi pu'chsa' ayte cue'shtyi selpisáa jĩne'cue. Meerrava vite yacjtjẽ'jwe'shtyi váa ¿quimtyna? jĩna pẽyityna atsa' Dyus luuch neewe'werra caajnisata', Cristo's selpisáa jĩne'cue.
47008024	Ãchja' i'cue'sh peeygãani's ãate mcaavya'ja'jwe tyãa yacjtjẽ'jwe'shtyi ew jypa'gana, cyaj Dyus luuch vite ajsu pcjaacjesawe'shva i'cue'sh peeygãani's jiyutyna, atsa' i'cue'shtyi andy we'werra': Ewsata' jĩ'tj tyãava cytey casejena.
47009001	Dyus yacj fi'nzesa yacjtjẽ'jwe'shtyi pu'chya' vyuu pcjacjwa'ja's i'cue'shtyi caayaqui'jna fi'jwa'j peejymeena sũju'tj,
47009002	tyãa pa'gatey i'cue'sha' quĩjteva wa'lsameeteva jiitj. Tyãasatj Macedonia quiwesuwe'shtyi'sa' wechana na'jĩna pta'sh: Acayasuwe'sha' jũ'na añutey pu'chya' ij ũsta' jĩtj. Atsa' Macedonia quiwesuwe'sh maanzcuẽesava i'cue'sh pu'chya' yaacyni's jiyurra', tyãawe'shva pu'chya' yajcytyi.
47009003	Tyã'wẽteva naa yacjtjẽ'jwe'shtyi' neewe'wetstju, cyaj andy we'werra': Corintotewe'sha' pu'chya' ij ũsta' jĩtj tyã' ĩshiini yuumeena. I'cue'sha' cytey yuucajntju tyã'jĩ'.
47009004	Tyã'wẽme', Macedoniajũwe'sh maaíia' andy yacj ja'ndatey yuusa' i'cue'sh cytey yuumée ũsiyna cpaaquityna, atsa' wala tjaame yujna i'cue'sh tyacue wala pu'chya' ũsta' jĩnisa tyã'wẽ cytey yuumeete'.
47009005	Tyãa sũjrratj naa yacjtjẽ'jwe'shtyi yatste caajya' yajcy i'cue'sh tashna, atsa' tyãawe'sh pa'jrra' na'wẽ pu'chwa'j pcjacjya' yajcy i'cue tyã'sa' pcjacj pu'chna jyã'cjan. Cyaj i'cue'sh wala pcjacjya' neeyũui'cue tyã'sa' ũchji'ndymée cãaja'jane'cue, macue peeswechteva.
47009006	I'cue'sha' peecy jii i'cue: walamée mjĩite', ũ'va wala meec caseje'. Nava wala mjĩite', ũ'va tyã'wẽy walac caseje'.
47009007	Teechsa na'wẽrraj i'cue'sh ũuste macue peeswechte', tyã'srráa cytey yuuwa'ja'. Wa'lna tyã'wẽ yũuwa'jme', tyãa pa'gatey Dyusa' peeygãja'c ũuste wechana tyã'wẽ peessa's.
47009008	Tyã'wẽ yũute', Dyusa' peejimée ũsna nes yuuna i'cue'sh peejini yu'sa' jyuca. Tyajíirráa i'cue'sha' vitesatyva ũchji'ndymée wala pu'chya' ãjãne'cue.
47009009	Tyã'sna we'werrac Dyus librute na'jĩ': Ji'pjmeesaty wa'lmée wechana pu'chsa's tyã'wẽ ew yũupa'ga, Dyusa' peejymée ũsna nes yuuna jĩ'c.
47009010	Uujwa'j fiwa's Dyuscu ũsu', sa' tyãaíirráac cbuucha'jna nuywalá'. Tyãa pa'ga i'cue'sha' ũ'wa'ja's peejymée jyuca uyrra', vitesaty peeswa'ja'sva wala uyuune'cue.
47009011	Tyã'wẽ yũute', i'cue'sha' quĩjquĩjva ji'pjsa yuurra wa'lmée pu'chya' ãjane'cue. Atsa' i'cue'sh ũchji'ndymée peesya' pcjacjni's cue'sh jyũna u'tje', jypa'gasa yacjtjẽ'jwe'sha' Dyusa's wechaatyna.
47009012	Na'wẽ yacjtjẽ'jwe'shtyi pu'chwa'j cajatstja'w tyã' tyãawe'sh peejinirrá's selpiwa'jsame'. Tyã'wẽ yũupa'ga tyãawe'sha' Dyusa's wala wechacajn tyã'wẽ pu'chjitstja'w.
47009013	Na'wẽ pu'chnisa's tyãawe'sha' jypa'garra', Cristo jycaajni's nwẽese'jsa yuj yu'ta sũjna jiyutyna, tyãasa Dyusa's tuutje'jna wala wechaatyna, tyã'wẽ i'cue'sh wa'lmée peesya' pcjacjrra tyãawe'shtyi peesna vitesatyva peespa'ga.
47009014	Dyus pu'chte i'cue'sha' tyã'wẽ ew yũupa'ga, tyãawe'sha' iiméj wala wechana Dyus yacj puuty we'wetyna i'cue'sh pa'gate.
47009015	Dyusa's iiméj wala wecha'tja'w tyajy Nchi'ca's yuu cue'shtyi peespa'ga.
47010001	Andya' Cristo na'wẽy wala peeygãjna i'cue'shtyi we'we'tj, andya's atsewe'wena na'jĩ'i'cue tyã'sna: Pablo' cue'sh yacj ij ũsrra yu' ma'jĩme'. Nava jyu'j tyuteeyã'jrra', wala juuna' we'wena jycaaja'c jĩna i'cue nuywe'we'.
47010002	Andy i'cue'sh tashte pa'jrra maaíityi's juuna' yuucajmen, andya's nuywe'wenuwe, tyã'wẽ Dyus jytjãasnime'scu juuna' jycaaja' jĩna. Tyã'wẽ nuywe'wesa yacj yu' puuty pdyi'puya'rráa ũstju maa yacjva.
47010003	Andya' i'cue'sh na'wẽy nasarráa yujtj. Nava andya' naa quiwetewe'sh na'wẽ puiiya' ũsmeetj.
47010004	Cue'sha' naa quiwete puiinisa yacj pui'tsmeetja'w. Dyus caaũusutje'jnisa yacjtja'w pui'. Tyãasa ewmeesa yu'sa' macue seena' walasateva cnaywa'jsatja'w.
47010005	Tyãasatja'w cnayu' Dyusa's jiyucajmen yupsa yu'sa' ma'wẽsatyva, cue'sh ũus yaacyni yu'sa' nwẽese'jmée, Cristo caaũusutje'jnirrá'stja'w cytey yu' Cristo's nwẽese'cjan.
47010006	Sa' i'cue'sh yu' ew yã'j nwẽese'tjeva, maaíi yu' nwẽese'jmée ũssatyi's maatyva castigãyya'rráa ũstju.
47010007	I'cue'sha' ãacjẽwe'shrrá's i'cue tjengu', tyã'wẽ maava Cristo's selpisatj sũjna yaacysa', andynava tyã'wẽy Cristo's selpisana sũjna yaacywa'jna.
47010008	Andya' juuna' jycaajwa'jsatj jĩna we'wena nestju yu', nava tyã'jĩpa'ga tjaamewa'j yu' ji'pjmeetj. Tyãa pa'gatey Cristoc tyã'wẽ iviitumée wejyva juuna' jycaajna yu'cypejwa'ja's andyna ũs, i'cue'sha' Dyus yacj chjãchja fi'nzecajn.
47010009	Atsa' ũucjcajncu carta juuna' fi'jrra caja' sũjna yaacynuwe.
47010010	Sa' i'cue'sh we'werra': Cartate yu' wala juuna' we'wena fi'ja'c, nava puuty pdyi'purra yu', jycaajwa'j yu'sa' ãja'tsme' jĩ'i'cue.
47010011	Nava tyã'jĩsa' jypa'yaquina, ma'wẽtca jyu'ju ũsrra, juuna' we'wena carta caja' na', tyã'sa' cytey yu'nja i'cue'sh yacj puuty uyna pa'jrra'.
47010012	Wala mjĩisatja'w jĩna weech we'wesa yacj caaja'nda'jna ũs wẽemeetj. Tyãawe'sha' iiméj wala jiimeeta', tyãasaty vitesate tjaacue mjĩisatja'w jĩna fi'nze'.
47010013	Andya' tyãawe'sh na'wẽy vitee mjĩinisu iweech we'wena fi'nzewa'j ji'pjmeetj. Andya's Dyus mtee pa'j mjĩina pecũjwa'ja's ũsuna cytee pa'j mjĩiwa'jsatj. Tyã'wẽrra íirráatj andya's Dyus caatje', i'cue'sh tashteva pa'j.
47010014	Tyã'wẽ andy pecũjwa'jmeesu yu' u'jmée ũstju na', i'cue'sh tashsuva andy pecũjwa'jmeevats yu', i'cue'sh yacj ũsya' nyafíi pa'jwa'jmée ne'tca yu'. Nava i'cue'sh tashsu andy pa'jwa'cj yu', tyãa pa'gatj Cristo caapiya'jni ewsa's i'cue'shtyi pta'shya' andy nyafyte pa'j.
47010015	Tyãasa andya' vitee mjĩini's iweech we'wena ũsmeetj. Tyã'wẽ we'wemée wejyva Dyus pu'chte', jweeíirráa i'cue'sh yacj wala mjĩiya' ãja'nja, i'cue'sha' jweeíirráa Dyusa's jiyucajn sũju'tj. Nava Dyus mtee pa'j mjĩicaatje', cytee pa'jrráa.
47010016	Tyã'wẽ yũurra tyãa e'su' vite ajsuva caseje'nja Dyus yuwe ewte nviitwa'jsa's pta'shna. Nava vitee mjĩinisu yu' iweech we'wena u'came'nja sũju'tj.
47010017	Andytju mjĩi jĩna we'wepcachte, wejyva Dyuscu mjĩi sũjnarráa wechana fi'nzewa'ja'.
47010018	Tyãa pa'gatey iiwejch we'wesa tyã'wẽ Dyus dyi'pte ewsa caseje'tsme', naasáa Dyus we'werra tyã' ewsa' jĩnisa yuurráa ewsa'.
47011001	Andya' i'cue'shtyi yu'cypejya' shiingu'ne'tjca, nava tyãatyi' mwantaĩwe. Macue ãja'tsmeevá'ntca, nava ãchva mwantaĩwe.
47011002	Andya' i'cue'shtyi' Cristo tashu wej yujva tyutee jytjãasu'tsmeetj. Cna'sava ma'wẽga teechsa yacj yuurráa imi'rra fi'nze', tyã'wẽy i'cue'shtyi' Cristo yacj yuurráa caafi'nze'jya'tj neeyũu Dyus dyi'pte.
47011003	Nava echtjẽ'ja' nyafíiva ma'wẽga Eva's ĩshii, tyã'wẽy ãchva i'cue'shtyi's ĩshiijaváana, atsa' Cristo yacj tyacue ew fi'nzetsrrava tyuteevá'cue sũjrratj ũucju'.
47011004	Tyã'wẽ yaacycajníi i'cue'sha' wa'lmée jypa'gana ũsi'cue andy pta'shi'tj Cristo caapiya'jni's tyã'wẽmée fiy pta'shsaty. Sa' nyafíi jypa'gai'cue Dyus Espiritu's tyã'wẽmée fiysanava wa'lmée wechana jypa'gana ũsi'cue. Tyã'wẽy Dyus yuwe ewte nviitwa'jsa's nyafíi wẽse'ji'cue tyã'wẽmée fiysateva wa'lu'tsmeei'cue.
47011005	Tyã'wẽ fiy caapiya'jsawe'sha' Jesus jycaajnisa walasatja'w jĩ'ty, nava andya' tyãawe'shte ãjmeecuesa ne'tca sũju'tsmeetj.
47011006	Andya' we'weya' yu' ãjãtsmeene'tjca, nava andy ũuste yu' wala jiitj. Tyãasa íirráatj andya' i'cue'shtyi' ãate caajiyu'ju' andy jiyuni's bagachteva.
47011007	Tyã'wẽ i'cue'shtyi cchjãachja'jya' sũjrra, i'cue'sh yuutyi's vyuu pẽjymée andy vyuu yacjtju fi'nze' Dyus yuwe's pta'shna. Sa' tyã'wẽ yũurra', ewmeevá'ntca yuucy.
47011008	I'cue'sh yuutyi' vyuu tjãasmée, wejyva Dyus luuch vite ajsuwe'sh andyna peestyi tyã'snatj i'cue'sh tashte caaselpi'ji'.
47011009	Sa' i'cue'sh tashte ũsrra', andya' peejiirrava i'cue'sh yuutyi' maa yujtyva tjãasmeetj. Andy peejini's Macedoniajũ yacjtjẽ'jwe'shtyi pees. Tyã'wẽtj wala jypa'yacy fi'nzena ũsu' i'cue'sh yuutyi's maa yujtyva tjãasmée, sa' i'cue'sh yuutyi's tjãasme'nja bagachteva.
47011010	Andy ũuste isa yajcyrra we'weni's Cristo' jiia', atsa' Acayasuwe'sha': Pablo' tyã'wẽ vyuu tjãascu jĩya' ãjãmeetyna.
47011011	Cue'shtyi ajtserrac Pablo' tyã'wẽ we'we' sũjuvá'cue. Nava tyã'wẽ yũumée, i'cue'shtyi wala peeygãja'tj tyã'sa' Dyusa' jiia'.
47011012	Nava na'wẽtj vyuu tjãasu'tsmée na' tyã'wẽ yũuna nes yu'nja, andyva ma'wẽtca quĩjva tjãasmée Dyus yuwe's pta'shna ũsu' atsa' tyã'wẽy tyãawe'shva quĩjva tjãasmeetja'w jĩya' ãjãmeetyna.
47011013	Tyãawe'sha' Jesus jycaajnisatja'w jĩna ĩshiinisa's isasa na'wẽ we'wena u'jusarráata'.
47011014	Tyã'wẽ yũuni's fiy yuj yuune'ta sũjna yaacywa'j ji'pjmeetja'w, tyãa pa'gatey echtjẽ'j seena'sa yujrrava angel ewsa na'wẽ yuurrac vya'.
47011015	Atsa' cyajty echtjẽ'ja's selpisaava tyã'wẽy ewmeesarrava ewsa na'wẽ yuurra vya'. Nava tyã'wẽ ewmée yũuna fi'nzepa'ga vituwa'ja's ji'pjutyna.
47011016	Andya' na'jĩ'tj na': Luucumeetj, nava tyã'wẽteva luucuna sũjna yaacysa yacj yu' luucu na'wẽyrráava qui' we'weya'vatj: ¿Andyrráa quĩj yũurra iiwejch yaacywa'ja's ji'pjmée yuuqui'tj?
47011017	Iiwejch we'wenisa' Cristo jycaajnisameeta', naasáa luucu yuusáa we'wenisarráata'. Tyãa pa'ga andya' luucu yuusáa we'wenirrá's we'weya'vatj.
47011018	Naa quiwetewe'shrrá's jiirrava nacue wala iiwejch yaaqui'ty atsa' andyva iiwejch yaacywa'j ji'pjne'tca.
47011019	I'cue'sha' tyacue wala jiisatja'w sũju'i'cue nava luucu we'wesa yuutyi' jiyumeei'cue nwẽese'je'.
47011020	Tyãasa i'cue tyãawe'sh juuna' caaselpi'jini's wa'lu'tsmée, ĩshiirra vyuu cusa'ja'ty, sa' i'cue'shtyi iiyamurra ajtsenaty jype'je' uyiina.
47011021	Nava andya' tyã'wẽy juuna' yuuya' ãjãmeetj, atsa' tjaame yuja' nava pta'shi'tj. Nava vite tyã'wẽ yã'j iiwejch we'wetste', andyva tyã'wẽy luucu we'weni's we'wewa'j ji'ptju.
47011022	Tyãawe'sha' hebreowe'shtyna, atsa' andyva tyãatj. Israelwe'shtyna, atsa' andyva tyãaíirráatj. Abrahan ji'jtyna, atsa' andyva tyajũjywe'shtju.
47011023	Cristo's selpiisaatja'w jĩ'ty, atsa' andya' tyãawe'shte wejy jytjaacue selpiisatj. Tyã'wẽ iiwejch we'wenisa' luucu yuusáa we'wenirrá', nava we'wetstju. Andya' tyãawe'shte jytjaacue mjĩisatj, tyãawe'shte jytjaacue pcyuunisatj, carcelte maanzcuẽe usva cyuupjnisatj, maanzcuẽe usva uuwa'tjerráa yã'j fi'nzesatj.
47011024	Andya's judiuwe'sha' tajts us castigãyrra' treinta y nueve ãjpcachtyi pechujcue.
47011025	Tecj ustju pãpani yuu. Teech ente' cuet wãatatajrra icje'dyijty. Tecj uscu andy u'jni barco' ĩcj dyiicjẽ cjẽe. Vite ente' teech cus pe'te teen utatj ĩcjsu pejndna u'ju'.
47011026	Iiméj wala pecũjsatj, yu'wala seena'suva ctejcana, peswée icj wẽeni, andy nwe'sh íiva icj wẽeni, maava tyã'wẽy yũu wẽeni. Chjambsu ma'c yuu, meerra' dyi'tje ma'c yuu, meerra' ĩcjte ma'c yuu, nava tyã'wẽrrarráatj ũucj ũucjte fi'nzena ũsu'. Yacjtjẽ'jwe'shtja'w jĩna ĩshiisava icj wẽeni yuurráatj u'ju'.
47011027	Mjĩina ñustetj fi'nze'. Maanzcuẽe cusva dejmeetj u'juwa'j ji'pju', pytjaa wẽena, yũ'wẽena, ũ'wa'j uymée maanzcuẽe usva u'ju'tj, ropa ji'pjmée cumana pytjaa yuuna.
47011028	Tyã'wẽ ñuste fi'nzenisarráaty ji'pjumeetj. Dyus luuch msuuwe'shtyiva jyuca peeygãjna yaacywa'ja'sva een isatj ji'pju.
47011029	Maava Dyus yacj chjãchjamée fi'nzetste', andy yuu tyã'wẽ yuuts na'wẽtj yaaqui' tyãawe'shtyi peeygãjna. Maaíityi's pcalte cweete'jetste', andy yuu tyã'wẽ pcalte weteets na'wẽtj yaaqui' tyãawe'sh pa'gate.
47011030	Andya' iiwejch we'weya'varra', wejyva andy pytjaa yuuna fi'nzetste Dyus pu'chcu tyã'srráana yaacywa'j ji'ptju.
47011031	Bagachteva tuutje'jni fi'nzewa'jsa cue'shtyi jype'jsa Jesucristo Tata' jiia' andy ĩshiimée isa we'weni's.
47011032	Vite ente' andya's na'wẽty yuu: Damasco chjambte ũste', Aretas jycaajna ũsni quiwete ne'jue'sha' chjambte u'cani vityte andyna tundwa'jsa tyajc.
47011033	Nava andya's canastate acjrra ventana murallacjẽty spajcy. Tyã'wẽ yũurratj iyu ewmeesa cusejũ.
47012001	Peequíirráa iiwejch we'weni yacja' quĩj yujva ewsa ya'cutyi'ji'tsme', atsa' wejy yuuva Cristo caavya'ja'jni's uynirrá's we'weya'vatj.
47012002	Catorce añu yuutsa' tyãa ensu' teech pitstjẽ'j Cristo's nwẽese'jsa's tecj cielute cãjpcach jyũna u'jnic yuu tyãa pitstjẽ'ja's jiitj. Tyã'sa' pety cacue ma'c jyũna u'jni yuu, meerra' cacue ji'pjmée ma'c jyũna u'jni yuu nava Dyusrráa jiina.
47012003	Ma'wẽne' yuu cacue ji'pj ma'c jyũna u'jni yuu, meerra' ji'pjmée ma'c jyũna u'jni yuu tyãa yu'sa' jiimeetj, Dyusrráa jiia'.
47012004	Nava jyũna u'jni yuj yuuc Dyus ũsnite pa'j. Atsa' cyteea' we'weni wẽse'cj, quim yujnava pta'shwa'j meea's.
47012005	Tyã'wẽ yũunisarrá' iiwejch yajcyya' ya'ãjayujuna. Nava iiwejch we'wena ũs wẽemeetj, naasáa andy pytjaa yuuna fi'nzenirrá's yaacywa'j ji'ptju.
47012006	Andy iiwejch we'we wẽevats yu', tyã' ĩshiinisamée yuj yuuna, tyãa pa'gatey isasarrá'scu ya'we'we' naa pa'ga. Nava tyã'wẽ yu' iiwejch we'we'tsmeetj, cyaj maa yujva andya's tjaacue walasana sũjna yajcymeetyna andy fi'nzeni's uyna wẽse'jrrava.
47012007	Tyã'wẽ Cristo caavya'ja'jnisa' iiméj seena' wala zhichcuesa yu'c, atsa' tyãaty jiyurra andya' iiwejch yaacywe'shte, andy cacuete seena' wala acasa caapa'ja'jnitj yuu, echtjẽ'j caajnisa.
47012008	Atsa' Cristo's tecj usva pẽjytju tyãa aca's caycase'cjan.
47012009	Nava Cristo' na'wẽrráac pas: Peeygãjrra andy pi'cyna ũsni wejy tjaacue ewsa', tyãa pa'gatey chjãchjameesaíirráa andy pu'chni's jypa'gawa'jsata' jĩ'c. Tyãa pa'gatj wechana fi'nze', aca yu' casemeeteva, Cristo' andya's peeygãjrra pu'chna nes yuuna sũjna.
47012010	Tyãa pa'ga andya' wa'lu'tsmeetj, chjãchjameecuẽ fi'nzeni, wẽeshuni, peejiina fi'nzeni, yajtsena fi'nzeni, Cristo's selpiipa'ga tjẽysa pa'ja'ty tyãaty, tyãa pa'gatey naa cacuete jwee íirráa ñuste chjãchjameecuẽ fi'nzetsrra yu', jwee íirráatj Dyus yacj chjãchja fi'nze'.
47012011	Luucu na'wẽtj peequíirráa weech we'we, nava i'cue'sh jiyucajncu tyã'wẽ we'wewa'j casej. Andya' Dyus dyi'pte yu' ãjmeecuesarrava, na'wẽ Jesus jycaajnisa walasatja'w jĩ'ty tyãawe'shte yu' ãjmeecuesameetj. Tyãa pa'ga i'cue'sha' andy ju'ngu yuuwa'jsa i'cue yu'.
47012012	Tyãasatj andya' i'cue'sh cshavyte selpiina ũsrra', quĩjteva wantãyna quĩjquĩjva caavya'ja'tj quim yujva ewunimeesa iiméj wala zhichcuesaty. Tyã'wẽ yũunisaty caajiyu'jsa yu', andya' ĩshiimée Jesus jycaajnisateva.
47012013	Dyus luuch vite ajsuwe'shte tjaacue ãjmeecuesamée i'cue, nava andya' peeygãjrratj i'cue'shtyi's pu'ch tjãasmée. Tyã'wẽ i'cue'shtyi quĩjva tjãaspa'gamée ¡mpeltunaĩwe!
47012014	Ãchja' i'cue'sh tashna pa'jya' yuuwa'ja's pjeu'jrra ji'ptju naa yacja' tecj us yujya' yaaquitstju. Nava i'cue'sh yuutyi's tjãasme'nja, tyãa pa'gatey i'cue'sh pu'chwa'jsamée i'cue, wejyva i'cue'shtyi andy pu'chwa'jsatj ney na'wẽ.
47012015	Tyãa pa'ga andy ji'pjuni yu'sa' jyuca ũsu'nja, andy ĩtyĩ fi'nzeniyã'jrra, i'cue'sh ũustyi vitu jytjãasmeerra. Tyã'wẽtj andya' i'cue'shtyi jweeíirráa peeygãja', naapcachja' i'cue'sh yu' andya's jweeíirráa i'cue atse'.
47012016	I'cue'shtyi andy quĩjva tjãassameete jiirrava, maaíi yu' na'wẽ i'cue we'we': Tyã'wẽ ãate yu' quĩjva tjãasmeerrava, ma'wẽ cutyi'jwa'ja'sva jiic yu', tyãasarráac quĩjva pẽjymée jĩ'i'cue.
47012017	Tyã'jĩcajna', na'wẽ Tito yacj teech yacjtjẽ'j i'cue'sh tashna nyafyrraj caatj, ¿tyagach vá'ntca i'cue'shtyi' ĩshiiya' yajcyrra caaj?
47012018	Tito's i'cue'sh tashna nyafyrraj caja'tsrra', vite yacjtjẽ'j caapi'qui'jrratj caaj. ¿Tyãn ente vá' Tito i'cue'shtyi ĩshii? Andya' Tito yacj teechsa na'wẽrraj ew yajcynarráa fi'nzesate ¿jiimeevá'cue?
47012019	Cue'sh dyi'pte ewte neeyũu wẽerrarráac tyã'jĩ' sũjuvá'cue, nava tyã'wẽmeetj, wejyva Dyus dyi'ptetj we'we' Cristo jycaajnirrá's, cyaj i'cue'sha' Dyus yacj jweeíirráa chjãchja fi'nzewa'ja's uyuune'cue, andy yacjtjẽ'jwe'sh yaacynisa.
47012020	Tyã'wẽme', i'cue'sh tashte pa'jrra', andy jycaajnime's váa uyu'nja. Sa' peeygãjna pa'japcachte, juuna' yuuwa'j váa casejena sũjte ũucj yuja'. Tyã'wẽ andy pa'ja'tste', i'cue'sha' puuty puiina, vitee ji'pjunity atseyajcyna, ũusachana, puuty tyuteena, yuwe susna, e'sgarráa atsewe'wena, iiwejch yajcyna, ewmée váa fi'nzena ũs yuune'cue sũjtec ũucj yuj yu'.
47012021	Sa' i'cue'sh tashna yujya'vatj tyãa ente' i'cue'sh pa'gate andya' Dyus dyi'pte tjaamewa'j ji'pjuvá'nja sũjrra ũucju'tj. Tyã'wẽ i'cue'sh tyacue tyachteva pcal canzhsate íirráa fi'nzena ũste uyna pa'jrra', wala ñusna ũ'newa'j ji'pju'nja sũjrratj tyã'wẽ ũucj yaaqui'.
47013001	Naa yacja' tecj us i'cue'sh tashna pa'jya' yuuwa'ja's yaaquitstju. Cytee pa'jrra', quĩj yuwe's pjeu'ju'tsrrava, jiisa e'nz meerrava tecj tyajrra yuuwesa's castigãywa'j yuuna.
47013002	I'cue'sh yacj cytee nyafíi ũsrra', jypa'yacy fi'nzecajn dyiicjẽy we'wetj pcalte fi'nzesaty maatyva na'jĩna: I'cue'sh tashte qui'quin pa'jrra', peltunaĩme'nja jĩni's ãchja' qui' caayaqui'jitstju nee jyu'tje ũsíi.
47013003	I'cue'sha' andya's jiyu wẽena ũsi'cue Cristo caajnisa dyijteva, tyã'sa' andy pa'tje jiyune'cue. I'cue'sh ãjmée yũusatyi's Cristo' juuna'meecuẽ jycaja'tsme', tyãasa tyajy juuna' jycaajni's i'cue'sh cshavyte caavya'ja'jya' ũsa'.
47013004	Tyã' naa quiwete chjãchjameecuẽ fi'nzesa na'wẽ yuj cluuste fyutsni uuc, nava ĩtyĩ yuuc seena' chjãchja yuuwa'ja's Dyus ũste. Andyva tyãa na'wẽy naa quiwete chjãchjameecuẽ fi'nzeni's ji'pjurrava, tyãa yacj fi'nzerra', Dyus cchjãachja'jnitj fi'nze' i'cue'shtyi yu'cypejwa'jsa.
47013005	Tyãa pa'ga ¿ma'wẽ ũscytja'w? sũjna meswe, aan Dyus yacj fi'nzena ũsne'cue. Ĩshiisamée Dyus luuch dyijrra', ¿Jesucristo's ũuste ji'pjcue'?
47013006	Jesucristo's ũuste ji'pjdyijrra', andya's ew jiyune'cue, Dyus luuchtju jĩna isatj we'we' naa pa'ga.
47013007	Tyãasatj i'cue'sh pa'gate Dyus yacj puuty we'we', quĩjva ewmée yũuna fi'nzecajmen. Andya' ĩshiirra tyã'jĩ'tsmeetj, naasáa i'cue'sh ewrráa fi'nze jytjãasrratj tyã'jĩ'. Andya' ĩshiisa na'wẽ vá'ntca, nava tyãa yu' quĩj yuumeena.
47013008	Tyãa pa'gatey isasa's cytey nwẽese'jwa'jrráa ji'ptju.
47013009	Dyus yacj i'cue'sh chjãchja fi'nzetste', andya' wecha'tj. Andy yu' chjãchjameecuẽrrava, Dyus yacj puuty we'wena nes yu'nja, i'cue'sha' Dyus yacj chjãchja fi'nzeya' ãjãcajn.
47013010	I'cue'sh tashna yujmey, naa carta's fi'jrra yatste cajatstju, cyaj andy pa'jrra', i'cue'shtyi juuna' yuuwa'j ji'pjume'nja. Tyã'wẽ juuna' yũuwa'ja's Cristoc andya's neewe'we, i'cue'sha' Dyus yacj tyutemée jweeíirráa chjãchja fi'nzewa'ja's ji'pjucajn. I'cue'shtyi wejy yuuva cchjãachja'jnatj tyã'wẽ yũ'.
47013011	Ãchja' yacjtjẽ'jwe'shtyi neewe'we'tj ewrráa fi'nzecajn. Quĩjteva jypumbamée fi'nzewa'jrrá's mpaacuewe. Cviisha'jni myũuwe. Cyteerraj zhichcue puiimée mfi'nzewe. Atsa' ew caafi'nze'jsa Dyusa' i'cue'sh yacj nes yuuna peeygãjna.
47013012	Ũusuj jyuca yajcyrra puuty teechsa na'wẽrraj yuwe mweechawe.
47013013	Dyusa's jiisa yacjtjẽ'jwe'sh jyucaysaty yuwe wechaacaja'.
47013014	Dyus yacjrráa mfi'nzewe. Jesucristo pu'chjina, Dyus Espiritu yacj tyutemée fi'nzecajn.
48001001	Andya' Jesucristo jycaajnisa Pablo yaasetj. Naa quiwete pitstjẽ'jwe'sh andya's tyjityjrra jycaajnisameetj, wejyva Jesucristo vite' Dyus cue'sh Tata na'wẽ uuniijũva qui' ĩtyi vitcu tyãawe'sh jycaajnisatj.
48001002	Andy vite' yacjtjẽ'jwe'sh ayte ũssa tyãawe'sh yacj naa carta's fi'jrra cajatstju Cristo nasa Galacia quiwesu pcjaacjena ũssawe'shtyi wechana.
48001003	I'cue'shtyi' Dyusa' pu'chjina ewrráa caafi'nze'jna vite' cue'shtyi jype'jsa Jesucristo.
48001004	Tyãa Jesucristo íic cue'sh pcaltyi cjũcjrra ewmeejũ nwe'weya' peequíi ya'ducjrra cue'sh pa'gate uu, Dyus jytjãasnirrá's cytey yuuna.
48001005	Tyãa pa'ga Dyusa's bagachteva wala wechawa'j ji'ptja'w.
48001006	I'cue'sha' Cristo nwe'wenijũ tyachmeyna tyuteerra Dyus yuwe vite fiy caapiya'jnirrá's nwẽese'jna ũsta' jĩni's jiyurra', andya' wala cuj yaaqui'tj.
48001007	Ewte nviitwa'jsa Dyus yuwe vite yu' meea', nava i'cue'shtyi caypumba'j wẽerrarráa maaíi yu' Cristo caapiya'jni's yu'ptjejrra fiy caapiya'jna ũsta'.
48001008	Nava cue'sh pta'shtja'w tyã'wẽmée fiy caapiya'jna pa'jatyna Dyus yuwe' jĩna atsa' tyã'wẽ yũusatyi' Dyus yuu iiméj seena' ewmeesata' jĩrra iviituwa'tje nviitni yuutyna. Meerra' andy ma'tj fiy caapiya'jna pa'j meerra' cielujũ quĩisa angel ma'c tyã'wẽ fiy caapiya'jna pa'j nava tyã'wẽ yũusa yuutyi' tyã'wẽrrarráa yuuni yuutyna.
48001009	Na'jĩ'tj na': Maava Dyus yuwe's pta'shsatja'w jĩrrava fiy pta'shna pa'jatyna cue'sh caapiya'tja'w tyã'wẽmée atsa' tyãa nasatyi' Dyus yuu iiméj seena' ewmeesata' jĩrra iviituwa'tjerráa nviitni yuutyna.
48001010	Na'wẽtj we'we' atsa' i'cue'sha' peecy mjiyuwe: andya' naa quiwete pitstjẽ'jwe'sh andya's ew we'we jytjãasna ũsmeetj, naasáa Dyus caaũusutje'jnirrá'stju ãate we'we'. Sa' naa quiwete pitstjẽ'jwe'shtyi wechaa jytjãasna ũsrra', Cristona selpiisameerra tyã'wẽ yu'nja.
48001011	Yacjtjẽ'jwe'sh mjiyuwe: Na'wẽ Dyus yuwe ewte nviitwa'jsa's pta'shi'tj tyã' pitstjẽ'jwe'sh ũus yajcyrra caapiya'jnisame'.
48001012	Tyã'sa' andya's naa quiwete pitstjẽ'jwe'sh ũsmeeta', naasáa Jesucristo yuurráac caajiyu'j.
48001013	I'cue'sha' jiiyã'jne'cue andya' nyafí' judiuwe'sh jycaajni's nwẽese'jna ũsrra', ma'wẽtca fi'nze', sa' ma'wẽtca seena' juuna' yuuna Cristo nasaty ajtse iviituya' sũjrra.
48001014	Andya' judiuwe'sh jycaajni leya's quĩjte yujva peejymée jyucatj cytey yuuna ũssa yu', andy ja'ndawe'sh ũsu'ty tyãawe'shte jytjaacue. Sa' andy yatsgawe'sh caapiya'jni's andyrráatj iiméj ew cytey yuusa yu'.
48001015	Tyã'wẽ atsesateva, Dyusa' andya's iiméj wala peeygãjrra, mama tutyjuj casejmeyna tyjityjrra nviitnisa ne'tca yu'.
48001016	Tyãasac tyajy Nchi'ca's jiyuwa'j en ãjte', andya's pa'yarra caajiyu'j tyã'wẽ tyajy yuwe ewte nviitwa'jsa's judiu ji'jmée vite nasaty pta'shcajn. Atsa' andya' maa yujtyva paapẽjyya' u'jmeetj.
48001017	Jerusalente Jesucristo jycaajnisawe'sh ũsu'ty tyãawe'shrráa yujtyva tjengya' u'jmeetj. Tyã'wẽ yũupcachte wejyva Arabia quiwentju u'j, sa' tyãa e'su shawendrra' Damascontju u'j.
48001018	Sa' tecj añu scjẽwnijũtj Jerusalenna u'j, tyãasatj Pedro's jiyu, sa' cytee ũsu'tj tyãa yacj e'nz qui'su ãjpcach.
48001019	Nava Jesucristo jycaajnisawe'sh vite yu' jwee yu' uymeetj, naasáa Jesucristo nyacj Jacoborrá'stju uy.
48001020	Dyus dyi'pte isatj we'we', na'wẽ quim yujtyva paapẽjymeetj jĩna fi'jatstju tyã' ĩshiinisame'.
48001021	Tyãa e'su' Siria vite' Cilicia quiwentju u'j.
48001022	Atsa' Cristo nasa Judea quiwesu ũsta' tyãawe'sha' andy yu'sa' iiuymeeta',
48001023	naasáa na'jĩnirrá'styi wẽse'j: Cue'shtyi ajtserra iviitu wẽesarrava, ãchja' Cristo's jypa'gawa'ja's pta'shna u'ju' jĩni'styi wẽse'j.
48001024	Tyã'wẽ wẽse'jrra', Dyusa's wala wechaty andy tyã'wẽ yũupa'ga.
48002001	Catorce añu scjẽwnijũ' qui' u'tj Jerusalenna, Bernabé vite' Tito tyãawe'shtyi pe'jrra.
48002002	Tyã'wẽ u'jwa'ja's Dyuscu pta'sh tyãa pa'gatj andya' u'j. Sa' cytee Jerusalente jycaajsawe'shta' jĩni ũsu'ty tyãawe'sh yacj dundte pcjaacjerra tyãawe'shtyi pta'shtju na'wẽ judiu ji'jmée vite nasaty caapiya'ja'tj Dyus yuwe ewte nviitwa'jsa's tyã'sna. Tyã'wẽtj pta'sh, tyã'wẽme' andy mjĩini' ewmeec yu' jĩwe'shte.
48002003	Nava Tito andy yacj cytee ũsu'c tyã'srráa yujnava caacircuncidaĩ'jmeeta', tyã' judiu meec yu' na'sva.
48002004	Tyã'wẽteva tyãa entey cue'sh cshavyte u'caty cue'shva yacjtjẽ'jwe'shtja'w jĩna ĩshiisa. Tyãawe'sh yu' Tito's caacircuncidaĩ'j wẽety. Cue'sh tyã'wẽ yũumeerrava, Cristo Jesus yacj cue'sh ew fi'nzeni's suw wẽerraty peetjengu'jya' u'ca, judiuwe'sh fi'nzenitey caashwendu'j wẽerra.
48002005	Tyã'wẽteva, wej yujva tyãawe'sh we'weni's cytey yuumeetja'w, tyã'wẽ Dyus yuwe isa pta'shnirrá's i'cue'sh nwẽese'jna nes yuucajntja'w tyãawe'sh we'weni's cytey yuumée.
48002006	Cue'sh tyã'wẽ nwẽese'jmeeteva, yacjtjẽ'jwe'sh jycaajsawe'sha' andya's caapiya'jwa'j fiy yu' quĩj yujva yu'cypejmeeta'. Macue tyãawe'sha' walasa ne'ta yu', nava andya' tyãatyi' tjengu ji'pjmeetj, tyãa pa'gatey Dyus dyi'pte' maa yujva walasamée teechsa na'wẽrrarráatja'w naa pa'ga.
48002007	Tyã'wẽ caapiya'jwa'ja's fiy yu'cypejna pta'shipcachte, wejyva tyãawe'sha' jiyuty Dyus yuj indya's caajne', tyajy yuwe ewsa's judiu ji'jmée vite nasatyva pta'shcajn. Pedronava ma'wẽga judiu ji'jrráaty pta'shwa'jsa nvijt, tyã'wẽy ne' indya's vite nasaty pta'shwa'jsa nvijt jĩnarráaty we'we.
48002008	Tyãa pa'gatey judiuwe'shrráaty pta'shwa'jsa Pedrona caajsa Dyus íirráac andynava caaj judiu ji'jmée vite nasaa cshavysu.
48002009	Tyajíirráaty Jacobo, Pedro vite' Juan tyãawe'sha' walasata' jĩnisarrava, cue'shtyi'sa' ma'jĩmée Dyus ne' tyã'wẽ i'cue'shtyi's mjĩiwa'jsa nvijt jĩrra wechana cuse ũstyi andyna vite' Bernabewe'shtyi na'jĩna: I'cue'sha' judiu ji'jmée vite nasa yacj mjĩine'cue, naapcachja' cue'sha' judiu ji'j yacjrráa mjĩ'nja'w jĩrraty tyã'wẽ cuse ũs.
48002010	Naasáa yacjtjẽ'jwe'sh quĩjva ji'pjmée peejiina fi'nzesa yuutyi' pu'chwa'ja's pechcanamée yajcyna fi'nzene'cue jĩnarráaty neewe'we, atsa' tyã'sa' wala jypa'yacy cytey yu'tj.
48002011	Tyã'wẽ Pedro' walasa' jĩnisateva, andya' tyã'sa' wala juuna' we'wetj, Antioquíate pa'jrra' ewmeec yũuna ũsu' naa pa'ga.
48002012	Pedro' Antioquíate ũsrra', Jerusalenu Jacobo caajnisawe'sh pa'jmeyna yu' judiu ji'jmée vite nasa yacj pcjaacjerra tyãawe'sh yacj wa'lmeec ũ'we'. Nava Jerusalenuwe'sh pa'jyã'tje', tyuteerra pcjaacjeme', tyajy ji'j circuncidãynisawe'shtyi ũucjrrac tyã'wẽ yũu.
48002013	Atsa' judiu ji'j Dyusna jiisa ũsu'ty tyãawe'shva Pedro na'wẽytyi yũu. Tyãa pa'ga Bernabé yujva Pedrowe'sh yacjcu utyáa.
48002014	Dyus yuwe ewte nviitwa'jsa' tyã'wẽ jycaaja'tsme' na's tyã'wẽ fiy yuutste', andya' Pedro's wala juuna' we'wetj pcjaacjesawe'sh cshavyte na'jĩna: Indya' judiurrava, ayte ũsrra' vite pa'jmeyna yu' judiu na'wẽmeeng fi'nze. Nava ãchj vite pa'tje yu', ¿quĩjya'nga judiu ji'jmée vite nasa yacja' utyaawa'jme' jĩsa na'wẽ yu'?
48002015	Cue'sha' mama tutyjuj casejíi judiu ji'tja'w yu', sa' Dyusna jiimeesa ji'j yu'tsmeetja'w.
48002016	Macue judiu ji'jrrava, Moises leya'srráa yajcyte', maa yujva yuuwemée ewsa ya'yu'tsme', naasáa Jesucristo's ũuste jypa'gate yuurráac yuuwemeesa ewte ya'neeyũ'. Tyajíirráatja'w cue'sha' judiurrava, yuuwemée ewte neeyũuya' sũjrra Jesucristo's ũusuj jyuca yajcyrra jypa'ga, tyã'wẽ ley jycaajni yacja' yuuwemée ewte ya'neeyũ'tsme' naa pa'ga. Atsa' leya's yaacysa' naa quiwete quim yujva yuuwemée ewte neeyũuwa'jsameeta'.
48002017	Tyãasa ew yajcyte yu', macue judiurrava yuuwemeesa yuuya' Cristo's ũuste jypa'gameerra yu', pcalsaíirráa ne'tca'w. Tyã'jĩte', leya's nvijtrra Cristorrá's jypa'garra ne'tca'w yuuwe pcalsa yuu sũjuvá'cue. Wej yujva tyã'wẽme'.
48002018	Moises leya's nwẽese'jmeete ewna jĩrrava, e'su qui' we'werra': Pejca nwẽese'tje ewna jĩna we'wesa tyã'wẽ yuuwesa yuuna.
48002019	Andya' Moises leya's nvijtrrava qui' nwẽese'jrra' yuuwesa yuuya'mée tyãa ley yacja' uusáa na'wẽtj yuu, Dyusrráana nwẽese'jya'.
48002020	Andya' leya's nwẽese'jya'mée Dyus yacjrráa fi'nzeya', Cristo yacj ja'nda uusáa na'wẽtj yuu, Tyãasa ãchj ĩtyi fi'nze'tj tyã' andy jĩime', andyna ĩtyi caafi'nze'jsa Cristo jĩ'. Tyãasatj naa cacue yacj ĩtyi fi'nze'tsrrava, na'wẽ Dyus Nchi'c andyna peeygãjrra peequíi ya'ducjrra uuc andy pa'gate tyãa yacj yuurráa fi'nze'.
48002021	Tyãa pa'ga Dyus peeygãjrra ewte nviitni's weech wẽemeetj. Tyã'wẽ leya's nwẽese'pja'garráa yuuwemée ewte neeyũuvatsa', Cristo uuni' cyulne' yuuwa'j yu'. Nava tyã'wẽ yuume'.
48003001	Galacia quiwesuwe'sh, wala yuj jiimeesa yuui'cue. I'cue'shtyi' ¿quimga tyacue wala ĩshii atscue Dyus yuwe isasa's nvijt? I'cue'sh tyã'wẽ yuucajmeníi tja'w cue'sha' ãate pta'sh Jesucristo cluuscjẽ uusáa quimteva.
48003002	Mpeeta'shwe: I'cue'sha' ¿Moises ley jycaajni's nwẽese'jrracue Dyus Espiritu's jypa'ga'? Meerra' ¿cue'sh pta'shni's nwẽese'jrracue Dyus Espiritu's jypa'ga'?
48003003	I'cue'sha' pejca tyacue yu' wala jypumbawa'jmeetena Dyus Espiritu i'cue'sh ũuste pu'chya' tacjni's ¿ma'wẽ i'cue'sh cacueju pa'pchurra Dyus Espiritu tacjni's jyã'jaqui'cue?
48003004	Dyus yuwe's wẽse'pja'ga nacue wala pcyuuni yuui'cue nava Dyus yuwe isa pta'shni's nvijtrra', cyulterráa pcyuunisa yuune'cue. Tyacue cyulterráa yu' pcyuuni yuumeevats wejy ewna.
48003005	Dyusa' tyajy Espiritu's ũsrra', quim yujva ãjanimeesa's quĩjquĩjva caavya'ja'ja'c i'cue'shtyi ew jiyucajn pu'chna sa' ¿ley jycaajni's cytey yuupa'gaga tyã'wẽ yuuá'? Meerra' ¿cue'sh pta'shni' isasa yujna sũjna jypa'gate vá' tyã'wẽ yuu?
48003006	Abrahana's miiyajcywe: Tyã' ũusuj yuurráac Dyusa's jyuca yajcyna nwẽese'j. Atsa' tyã'wẽ yũuterráa Dyusa' Abrahana's yuuwemée ewsac vit.
48003007	Tyãa pa'ga i'cue'sha' mjiyuwe: Dyusa's ũusuj yuurráa jyuca yajcyna nwẽese'jsa yuurráa Abrahan ji'j yuutyna.
48003008	Tyã'wẽ judiu ji'jmée vite nasava Dyusa's ũusuj jyuca yajcyna nwẽese'tjerráa tyãawe'shtyiva yuuwemée ewsa vitwa'ja's dyiicjẽy pta'shnic yuu Abrahana's na'jĩna: Maa nasava jyuca ewsa yuutyna iindypa'ga yuurráa jĩ'c Dyus librute.
48003009	Tyãa pa'ga maava Dyusa's ũusuj yuurráa yajcyrra nwẽese'jsa' Abrahan na'wẽy yuuwemée ewsata' ãchwe'shva.
48003010	Atsa' Moises ley jycaaja'c tyã'srráana cytey yuusa': Iiméj seena' ewmeesata' jĩna Dyus yuu we'werra', iviituwa'tje nviitni ũsta'. Tyajíic Moises ley íiva na'wẽ we'we': Maava ley jycaajnity jyuca cytey yuusame', iviituwa'tje nviitni yuutyna jĩ'c.
48003011	Atsa' tyã'wẽ leya'srráa nwẽese'jsa' quim yujva Dyus dyi'pte yuuwemée ewsa yu' meeta'. Tyajíic ãate na'wẽ pta'shi' Dyus librute': Dyusa's ũusuj jyuca yajcyterráa Dyus dyi'pte yuuwemeesa yuuwa'ja's ya'ji'pjuna jĩ'c.
48003012	Atsa' Moises leya' Dyusa's ũusuj yaacywa'ja's we'we'tsme'. Tyã'wẽ ũusuj yaacywa'ja's we'wemeerra íic na'wẽrráa we'we': Maava jycaajna fi'jrra nviitnisarráaty jyuca cytey nwẽese'jwa'ja' ĩtyi fi'nzeya' jĩ'c.
48003013	Tyã'wẽ leya's jyucamée nwẽese'pja'ga iiméj seena' yuuwesatja'w yu', tyãa pa'ga Cristoc cue'sh iiméj seena' yuuwesa pa'gate uu, ley castigãyni cue'shtyi nwe'weya'. Tyã'wẽ iiméj seena' yuuwesa's castigãyni uuwa'ja's na'wẽc pta'shi' Dyus librute: Iiméj seena' yuuwesa's maava fytũucjẽ a'cyrra icjni yuuna jĩ'c.
48003014	Tyã'wẽ Cristo Jesus cue'sh pa'gate uupa'gatja'w judiu ji'jmeerrava Dyusa's ũusuj jyuca yajcyna nwẽese'pja'ga yuuwemée ewsa yuurra Dyus Espiritu's jypa'gawa'jsa yuu. Tyã'wẽ yuuwa'ja'scu Dyusa' Abrahan yacj puuty we'we tyã' cytey yuuc.
48003015	Yacjtjẽ'jwe'sh, na'wẽ yũuni's miiyajcywe: Cue'sha' quĩj yũuya' puuty we'werrava tyã'sa' pechcanamée cytey yuuya' jyuca etste fi'jrra peecy yase's qui'prrac ya'nviitu'. Atsa' tyã'wẽ yũuni's quim yujva ĩshiini' jĩya' ãja'tsmeeta', sa' yu'ptjejya'va ãja'tsmeeta'.
48003016	Tyã'wẽy Dyusva Abrahan yacj ew puuty we'werra nviitni's quim yujva yu'ptjejya' ãjameetyna vite' Abrahan ji'j yacj puuty we'weni's. (Dyus we'werra': Iindy ji'jwe'sh jĩ'tsme', naasáa teechrráac cysusu': Iindy ji'j jĩnarráa. Tyãa yu' Cristo's we'werrac tyã'jĩ'.)
48003017	Na'jĩ'tj na': Dyusa' ũswa'ja's cytey yuuya' Abrahan yacj ewcu puuty we'werra neeyũu, atsa' tyãa puuty we'weni cuatrocientos treinta añu scjẽwnijũc Moises leya' casejna ũsu'. Naa pa'ga tyãa leya' Dyus ew puuty we'werra nviitni's yu'ptjejya' ãjawa'jsame', e'su casejsa' naa pa'ga.
48003018	Moises leypa'ga ewte neeyũuwa'ja's jypa'gawa'jsavatsa', dyiicjẽy Dyus puuty we'weni' selpiwa'jmée ne' yu'. Nava tyã'wẽ yũumée, ewte neeyũuwa'ja's Dyusa' Abrahan yacj ew puuty we'werra neeyũuc tyã' Moises leypa'gaméec jypa'gawa'j yu'.
48003019	Tyã'wẽte', Moises leya' ¿quĩjtega selpi'? Ewmée yũuna fi'nzepa'ga yu'cypejna fi'jrra nviitnisarráac yu'. Sa' Dyus Abrahan yacj puuty we'werra': Iindy ji'j jĩc tyãa pa'pjcachrráac tyãa leya' jycaajwa'jsa yu'. Tyãa leya's fi'jrra nviit-sa yu' Dyus angeleswe'shrráaty yu', atsa' Moisescu jypa'garra jweeju yu' nasaty caapiya'j.
48003020	Nava ewte neeyũuwa'ja's Dyus puuty we'wec tyã'sa' angeleswe'sh jypa'garra peena Abrahana's ũsmeeta'. Tyã'wẽ yũumée, Dyus yuuc tyajy yuweju ewte neeyũuwa'ja's puuty we'we.
48003021	Tyã'jĩte', Moises ley yacj Dyus puuty we'wenisa yacja' utyaaya' ãjawa'jsamée iipuiisatyna sũjuvá'cue. Tyã'wẽsameeta'. Atsa' ley tyã'wẽ ewte neeyũuwa'ja's ũsya' ãjawa'jsavatsa', leya's nwẽese'jsa yu' jyuca ewte yã'j ũs yu'nja'w.
48003022	Nava tyã'wẽmeete íic leyíi we'werrava: Jyucaysa pcalte yuurráa ũsta' jĩ'. Tyãa pa'ga Jesucristo's ũusuj jyuca yajcyrra yuurráa cue'sh ewte neeyũuwa'ja's Dyus puuty we'wec tyã'sa' jypa'gawa'jsatja'w.
48003023	Tyã'jĩte', Moises leya' Dyus puuty we'weni's atsesana sũjuvá'cue. Wej yujva atsesame'. Wejy yuuva leya' cue'shtyi jyaawna ũssac yu' Jesucristo's ũuste jypa'garra ewte neeyũucajn.
48003024	Leya' naasáa Cristo quĩjpcach cue'shtyi jype'jsarráac yu', cyaj Cristo quĩjte', tyã'sa' ũuste jypa'garra' yuuwemée ewte neeyũuwa'ja's ji'pjucajn.
48003025	Ãchja' Cristo's ũuste jypa'gawa'j en ãjc, atsa' tyãa ley cue'shtyi jype'jsa's peena yu' yaacywa'j ji'pjmeetja'w.
48003026	Tyãa pa'ga i'cue'sha' Cristo's ũusuj jyuca yajcyrra nwẽese'pja'garráa Dyus luuch yuui'cue.
48003027	I'cue'sh jyucaysa Cristo yacj fi'nzeya' sũjrra yu'te ya'bautisãysa' tyajy cusete jype'jni ũsi'cue.
48003028	Ãchja' maa yujva puuty iiwejch yaacywa'jme'. Judiu ma'c yuu meerra' judiumée ma'c yuu, patron ji'pjsa ma'c yuu meerra' patron ji'pjmeesa ma'c yuu, pitstjẽ'j ma'c yuu meerra' u'y ma'c yuu nava maa yujva puuty iiwejch yaacywa'jme', tyãa pa'gatey Cristo Jesus yacj fi'nzesa' maa yujva tjaacuemée jyucaysa puuty tyãa na'wẽrrarráa i'cue.
48003029	I'cue'sha' Cristo's jypa'gasarra', Abrahan ji'jrra tyã'wẽ yuune'cue, sa' ewte neeyũuwa'ja's puuty we'wec tyã'sa' jypa'gawa'jsai'cue.
48004001	Ãchja' na'sna mjiyuwe: Luucha' ney uute', le'chcuẽy yu' vite tjẽ'jsa cusetec jype'jni fi'nze' walaarra yu', ney nviitni's jyuca tyãarrarráa jypa'gawa'jsarrava.
48004002	Atsa' le'chcuẽy yu' tjẽ'jsaty tjengna jype'je', macue tyachpcach ne' neya' neewe'werra tjẽ'jsa cusete jype'cjan nvijt tyãa en ãjpcach.
48004003	Cue'shva tyã'wẽysatja'w yu'. Luuchva ma'wẽga le'chcuẽy yu' tjẽ'jsa jype'jni fi'nze', tyã'wẽytja'w nyafíi yu' ley jycaajni tyajy cusete fi'nzena ũsu'.
48004004	Nava macue tyachpcach ne'tca'w jype'jni fi'nzewa'jsa yu' tyãa en ptsuute', Dyusa' tyajy Nchi'ca's caacj, teech u'y cacuete casejrra judiuwe'sh na'wẽy leya's nwẽese'jwa'jsa.
48004005	Atsa' cue'sha' ley jype'jni ũsteva, tyã'wẽ yũurrac tyãajũ cutyi'jrra Dyus luuch yuuwa'ja's ũs.
48004006	Tyãa pa'ga i'cue Dyus luuch yuuna pa'j, atsa' Dyusa' tyajy Espiritu's i'cue'sh ũuste caacj, ãchja' Dyus luuchtja'w sũjwa'ja's ji'pjucajn. Tyajc Dyus Espiritu' i'cue'sh ũuste caaũusutje'je' Dyusa' cue'sh Tata' sũjwa'ja's.
48004007	Tyãa pa'ga ãchja' i'cue'sha' ley jype'jnisamée, Dyus luuchi'cue. Atsa' tyajy luuch yuupa'ga Dyusa' tyãa jĩ's quĩjnava jyuca i'cue'sh jĩirrarráa nviituna Cristo nwe'wepa'ga.
48004008	I'cue'sha' nyafíi yu' Dyusa's jiimeerra', Dyusmeerráaty i'cue selpiina fi'nzesa yu'.
48004009	Nava ãchja' Dyusa's jiisa yã'ji'cue meerrava Dyusa' i'cue'shtyi jiia' atsa' ¿quĩjya'rráa qui' shawenduqui'cue pitstjẽ'jwe'sh caapiya'jni achamée seelpisate fi'nzeya'?
48004010	Tyã'wẽ Dyusa's jiiyã'jrra', ley jycaajni entyi qui'sna, a'tetyva qui'sna, añutyva qui'sna nwẽese'jwa'j ji'pjmeei'cue.
48004011	Tyãa pa'gatj tyã'wẽ yũutste uyrra wala yaaqui': Cyulrráa vá'ntca i'cue'shtyi caapiya'j sũjna.
48004012	Tyãasatj yacjtjẽ'jwe'shtyi neewe'we', andyva ma'wẽtca ley caapiya'jni's jyuca nvijtrra i'cue'sh na'wẽy ley jycaajnimée fi'nzena ũsu' tyã'wẽy yuucajn.
48004013	Tyã'wẽ andya' cytee uuya' ũsrra', i'cue'shtyi nyafyrraj Dyus yuwe's pta'shte',
48004014	ãtsa'na ũsteva ajtsemée wejyva Dyus angel meerrava Jesucristo tjasi'cue wechana jypa'ga andya's.
48004015	Nava tyagachtey wẽt wechana yaacynisa' ¿mteega yuu? Na'jĩ'tj na': Tyagachjíi yu' andyna peeygãaweeterráa i'cue'sh yafytyi cutyi'jrra andyna ũsya' ãjavatsa', tyã'wẽ yũuwa'jne'cue yu'.
48004016	Nava ãchja' isasa's pta'shsa yu's atsesa na'wẽ yuuna ũsi'cue andya's.
48004017	Cysũ i'cue'shtyi caapiya'jsawe'sha' i'cue'shtyi tyãawe'sh ju'nguty tupji jytjãasu'. Nava ew yajcyrra tyã'wẽ yu'tsmeeta', naasáa andy caapiya'jnijũ tyunde wẽerrarráa tyã'wẽ yũuna ũsta', i'cue'sha' tyãawe'sh yacj u'cjan.
48004018	Tyã'wẽ vitesaty peecy ju'ngu tupjywa'j yuja', nava bagachteva ew yũuwa'jrrá's yajcyrra tyã'wẽ yũuwa'ja', sa' andy cytee i'cue'sh yacj ij ũsterráa tyã'wẽ ew yũusáa na'wẽ fi'nzewa'jme'.
48004019	Luuchwe'sh, andya' i'cue'sh tyã'wẽ yũupa'ga iiméj wala acate ñusna ũstju, u'y nasate yaacasáa na'wẽ. Sa' ñusna nes yu'nja i'cue'sha' Cristo na'wẽy fi'nzeya' ãjapcach.
48004020	Andya' ãchjíitj cytee i'cue'sh yacj ũs wẽje', i'cue'sh jypumbana yaacyni's yu'ptjejya'. Nava jiimeetj i'cue'shtyi ma'wẽ pu'chwa'ja'sva.
48004021	I'cue'sha' ewte neeyũuya' sũjrra' Moises leya's i'cue yaaqui', sa' tyãa leya' na'wẽsarrá' tyã'sa' jiyu'tsmeevá'cue.
48004022	Tyã'sa' jiyucajn na'wẽ fi'jni ũsa' Dyus librute: Abrahana' e'nz luuchcu ji'pju jĩ'c. Teechsa' peecy nyuutewe'shmée, yatte selpisáa u'ytewe'shcu yu', atsa' vite nchi'ca' peecy nyuutewe'shcu yu'.
48004023	Atsa' yatte selpisaate casejsa' quĩjva meesa peecy vyaasarráac yu'. Nava peecy nyuute casejsa' na'wẽ Dyusa' Abrahan yacj puuty we'werra': Luuch ji'pjune'cue jĩc tyãac yu'.
48004024	Tyãa e'nz u'ya' na'wẽsata': Na'wẽ Dyus e'nzsa yacj puuty we'wec Abrahan vite' Moises yacj tyãata' tyãa e'nz u'ysa'. Dyus puuty we'weni teechsa' Sinaí vits walatec yuu, atsa' cytee puuty we'weni' Agarva ma'wẽga vitee jycaajni selpiina fi'nze tyã'wẽsa'. Tyãasa íity tyãa puuty we'wenijũ upysa' ley jycaajnity selpiina fi'nzeya' caseje'.
48004025	Agara' Arabia quiwesu Sinaí vits wala na'wẽsa'; tyã'wẽy naa ensu Jerusalen ũsa' tyãava tyãa Sinaí na'wẽysa'. Tyajíirráa tyãa chjambte ũssa judiuwe'sha' vitee cusete jycaajnisawe'shta'.
48004026	Naapcachja' cielute Jerusalen chjambtewe'sha' vitee jycaajni fi'nzesameeta'. Cue'sha' cyteewe'shtja'w tjaacuesa.
48004027	Tyã'sna we'werrac Dyus librute na'jĩ': U'y nasa ji'pjuwa'jmeesarrava, ñusmée wẽt miiyajcywe. Wechana sus mwe'wewe, nasate yaacani's jiimeerrava. Tyãa pa'gatey luuch ji'pjuwa'jmeesarrava, Luuch ji'pjuwa'jsate jytjaacue luuch ji'pjuna jĩ'c.
48004028	Yacjtjẽ'jwe'sh, cue'sha' Dyus puuty we'werra': Luuch ji'pjune'cue jĩc tyãatewe'shtja'w Isaac na'wẽsa.
48004029	Tyãa enteva ma'wẽga selpiina fi'nzesa luucha' Dyus puuty we'wenite casejsa luucha's ajtsena quiite, ãchjva tyã'wẽyrráa yũuna ũsta'.
48004030	Tyãa ente tyã'wẽ atsepa'gac na'wẽ yũuni's Dyus librute pta'shi': Tyãa u'y selpisa's pchi'c íity mcuutyi'j. Tyã'wẽme' selpisáa nchi'ca' peecy nyuute nchi'c yacj ja'ndarraj jypa'gaya' ãjameena ney nviitni's jĩ'c.
48004031	Nava cue'sha' selpisáa nchi'c na'wẽsameetja'w, wejyva nyuute nchi'c na'wẽsatja'w.
48005001	Cristo' ley jycaajnijũ tyujndec, cue'sha' ley jycaajni fi'nzecajmen. Atsa' i'cue'sha' ewte pa'jyã'jrra', peena yu' utyaanuwe ley jycaajni's nwẽese'jya'.
48005002	Ew mjiyuwe: Andya' na'jĩ'tj na', i'cue'sha' circuncisiona's jypa'gavá'cue atsa' ley jycaajnijũ Cristo nwe'wec tyã' cyul yuuna.
48005003	Qui' caayaqui'jitstju: Maa pitstjẽ'jva ya'circuncidãy yã'jrra', tyã'srráana jypa'gamée, Moises leya's jyuca nwẽese'jwa'j ji'pjta'.
48005004	Leya's jyuca cytey nwẽese'jrra yuurráa yuuwemée ewte neeyũ'nja sũjna yaacysa', Cristo tashu tyutesáa yuune'cue, sa' Dyus peeygãanijũva tyutesáa yuune'cue.
48005005	Nava cue'sha' Cristo's ũusuj yuurráa jyuca yaacywa'ja's Dyus Espiritu pu'chte', tyã'wẽ yũurrarráa yuuwemée ewsatja'w yuu.
48005006	Tyãa pa'gatey Cristo Jesus yacj fi'nzesa yacja' circuncidãyni ma'c yuu circuncidãynimée ma'c yuu nava tyã'wẽsa' peejyme', naasáa Cristo's ũuste jypa'ganirráa tyã'wẽ', tyãa pa'gatey Cristo's ũuste jypa'ganijũ' peeygãawa'ja's ya'ji'pju'c naa pa'ga.
48005007	I'cue'sha' ew yã'ji'cue fi'nzena ũs yu', atsa' ¿quimga nwẽese'cjamen caypumba'jna pa'j?
48005008	I'cue'shtyi caypumba'jna pa'jsa' Dyus caajnisa yu'tsmeeta'.
48005009	Tyãa pa'ga mpa'yajcywe. Tyã'wẽme', levadura' le'chcuẽerrava jyucac pẽetjeje' scuutyj ũ'we macueteva.
48005010	Tyã'wẽteva i'cue'sha' tyacue yu' jypumbacajmen Cristo' pejca pu'chjina sũju'tj. Nava Dyusa' seena' yuj castigaĩna caypumba'jsa's quimteva.
48005011	Yacjtjẽ'jwe'sh, miiyajcywe: Andya' tyã'wẽ circuncidãywa'ja's caapiya'jvatsa', judiuwe'sha' andya's ajtsemeetyna. Tyã'wẽ yuuvats yu', Cristo' nwe'weya' cluuscjẽ uuc jĩna pta'shnisa' caaũuscha'jmeena judiuwe'shtyi'.
48005012	Nava tyã'wẽ i'cue'shtyi caacircuncidaĩ'j wẽena cuch yuuna fi'nzesa' peecy cacuetewe'sha's tee jwend jyuca ya'spẽ'tjvatsa', jiyutyna sũju'tj andya'.
48005013	I'cue'shtyi' circuncidãycajmeníi ley jycaajnijũ nwe'wenisa yã'ji'cue yuu. Nava tyã'jĩte', ãchja' leya' we'wewa'j ji'pjmeena sũjrra peecy ma'wẽva ewmée yũuna fi'nzewa'jme', wejyva vitety peeygãjna puuty ya'selpiina fi'nzewa'ja'.
48005014	Tyãa pa'gatey leya' tyã'wẽ yũuwa'ja'síirráac wejy tjaacue neewe'we' na'jĩna: Peequíi ma'wẽnga ya'peeygãja', tyã'wẽy mpeeygãj maatyva jĩ'c.
48005015	Nava tyã'wẽ yũumée puuty puiina yajtsena fi'nzesa' jyuca ja'ndarraj puuty ptsuune'cue jypa'yacymeerra'.
48005016	Tyã'wẽ yũuwe'shte na'wẽ yũuwa'ja'stju pta'shi': Dyus Espiritu ew caaũusutje'jnirrá's cytey yuuna mfi'nzewe, peecy ũusujrráa yaacyni's cytey yuuya'mée.
48005017	Tyã'wẽme', cue'sh ũusujrráa yaacynisa' pejca yuj ewmeesa'scu yaaqui'. Tyãa pa'ga Dyus Espiritu' cue'sh ũus yaacyni's jypa'ga'tsme', naapcachja' cue'sh ũus yaacyni' Dyus Espiritu's yupu'c. Tyãa pa'ga ne'cue pejca yuj ewmeesarrá's cytey yu'.
48005018	Nava Dyus Espiritu i'cue'sh ũuste jycaajna ũste', jypumbana ley jycaajnite fi'nzewa'jsameei'cue.
48005019	Dyus Espiritu caaũusutje'jnimée peecy ũusujrráa yaacynisa' naata': ptamumée pcal yuuni, ptamsarrava vitesa yacj pcal yuuni, ma'wẽva canzh pcal yuuni,
48005020	dyus ĩtyimeesaty neewe'weni, dyijyuuni, ajtsena fi'nzeni, puiini, ipyãani, ũuschani, puiiwa'ja's ma'wẽva yũuna pacuení, pcjaacjesa yacjtjẽ'jwe'sh puuty puiirra tyutení,
48005021	vitesa ji'pjunity atseni, nasa icjni, tũuna fi'nzeni, tũusáa pwe'sh ma'wẽva canzh yuuni, pcal ma'wẽsava ũsta' tyãaty cytey yuuni. Tyã'wẽ yũusatyi' andya' ãate pta'shitstju: Tyãawe'sha' Dyus jycaajna ũsnite u'cawa'jsameeta'. Tyã'sa' nyafíiva pta'sh yã'tj.
48005022	Ãchja' Dyus Espiritu caaũusutje'jni' naata': peeygãani, wech wecha fi'nzeni, ũuste ewrráa yaacyni, ũuscha yajcymée fi'nzeni, maatyva peeygãjna fi'nzeni, vitesaty pu'chna fi'nzeni, wa'lmée nwẽese'jna fi'nzeni,
48005023	iiwejch yajcymée fi'nzeni, ũuste ewmée ũusutjeni's nwẽese'jmée fi'nzeni. Tyã'wẽ ew yã'j fi'nzesa's leya' tjengwa'j ji'pjme'.
48005024	Cristo nasa yã'ja', peecy ũus yaacyni ewmeesa's cytey yuuna fi'nzewa'j ji'pjmeeta'.
48005025	Dyus Espiritu tyã'wẽ ew fi'nzewa'ja's ũste', tyãa yacj yuurráa fi'nzewa'j ji'ptja'w nwẽese'jna.
48005026	Iiwejch yajcyna puuty puiina ajtsena fi'nzewa'j ji'pjmeetja'w.
48006001	Yacjtjẽ'jwe'shtyi neewe'we'tj: Maa yacjtjẽ'jva ãjmée yũuni's jiyurra', tyã'sa' myu'cypejwe, i'cue'sha' Dyus yacj chjãchja yã'j fi'nzesai'cue naa pa'ga. Nava wala jypa'yacy weech we'wemée myu'cypejwe. Tyã'wẽme' i'cue'shtyiva wetewa'j en pa'javáana.
48006002	Teechsa na'wẽrraj puuty ya'mpu'chwe tjẽyte fi'nzeni's. Tyã'wẽ yũurra Cristo jycaajni's cytey yuusáa yuune'cue.
48006003	Quĩjteva jwee yu' tjaacue ewsameerra tyã'wẽ iiwejch yajcyrra', ĩshiisa yuuna.
48006004	Tyãa pa'ga peecy fi'nzeni's cjuẽ'y yaacywa'j ji'pja' ¿ma'wẽsaqui'tj? sũjna. Tyã'wẽ peecy fi'nzeni ewteva jiyurra, wẽtwẽt yaacywa'ja', nava vitesa fi'nzeni's weechwa'j ji'pjme'.
48006005	Teechsa na'wẽrraj peecy fi'nzenirrá's wala jypa'yacywa'ja'.
48006006	Cristo jycaajni's cytey yuuna caapiya'jsa's pu'chwa'j ji'pja' peecy ji'pjuni quĩj yacjrráava.
48006007	I'cue'sha' ya'jypumbanuwe naa sũjna: Quĩjva yũuteva, Dyusa' tyacue yu' jiyumeena sũjna. Dyusa's quim yujva tyã'wẽ yu' yajcyna weechmeena. I'cue'sh quĩj yũurrava tyã'wẽysaíirráa jypa'gane'cue.
48006008	Meerrava peecy ũus yaacyni ewmeesarrá's cytey yuusa', uuwa'ja'srráa ji'pjuna tyã'wẽ yũupa'ga. Nava Dyus Espiritu caaũusutje'jni's cytey yuusa' bagachte yujva ptsumée ĩtyi fi'nzewa'ja's ji'pjuna.
48006009	Tyãa pa'ga ew yũuwa'jrrá's wajtymée cytey yuuna fi'nzewa'j ji'ptja'w. Tyã'wẽ ew yũuwa'ja's wa'lmée cytey yuuna ũsrra', ewsa's jypa'gawa'j en ãjte', jypa'ga'nja'w.
48006010	Tyãasa ma'wẽn enteva vitety ew yũunarráa fi'nzewa'j ji'ptja'w, sa' Dyus yacj fi'nzesa cue'sh yacjtjẽ'jwe'sh yuutyi' wejy tyã'wẽ ew yũuwa'j ji'ptja'w.
48006011	Mtjengwe, andy cuseju yuu ew ãate fi'jatstju, i'cue'sh jiyucajn.
48006012	Cristo cluuste uuni's pta'shpa'ga yaatseni fi'nze wẽemeerrarráa, tyã'wẽ i'cue'shtyi' caacircuncidaĩ'j wẽena ũsta'.
48006013	Tyãawe'sha' macue ya'circuncidãyrrava, ley jycaajni's jyuca yu' cytey yu'tsmeeta'. Nava i'cue'sh yuutyi' circuncidãycaja'ty, tyã'wẽ caacircuncidaĩ'tja'w sũjna weech weech yaacy wẽerraty tyã'wẽ yu'.
48006014	Nava andya' quĩj yujnava weech weech yaacy wẽemeetj, naasáa cue'shtyi jype'jsa Jesucristo cluuste uuni yuurráac andy ũuste wẽtwẽt caaũusutje'je'. Cristo cluuste uupa'ga andy yacja' naa cacuetewe'sha' seelpisame'. Tyãasa andya' naa cacuetewe'sha's nwẽese'j wẽemeetj, uusáa na'wẽ.
48006015	Tyãa pa'gatey Cristo Jesus yacj fi'nzesa yacja' circuncidãyni ma'c yuu meerra' circuncidãynimée ma'c yuu nava tyã' quĩjva meesa', naasáa ewmée ũus yaacyni's yu'ptjejrra fi'nzenisarráa seelpisa'.
48006016	Na'wẽtj jycaaja' tyã'sa' cytey yuuna fi'nzesa' Dyus peeygãani ew fi'nzewa'ja's jypa'gatyna Dyus luuch jyucaysawe'sh.
48006017	Ãchja' naajũ' peena yu' quimva cuch yuuni peejymeetj. Cuch yuucajmeníi andya' Jesusa's selpisaatj, tyãa pa'ga pcyuuni cacuete sñal ji'ptju.
48006018	Yacjtjẽ'jwe'sh, cue'shtyi jype'jsa Jesucristo' i'cue'sh jyucaysaty pu'vitumée pu'chjina.
49001001	Andya' Jesucristo jycaajnisa Pablo yaasetj, tyã'wẽte selpiwa'jsa Dyus nviitnisa. Tyãa pa'ga Dyus luuch Efeso chjambtewe'sh jĩi naa carta's fi'jrra cajatstju, Cristo Jesusa's nwẽese'jna fi'nzesawe'shtyi wechana.
49001002	I'cue'shtyi' Dyusa' pu'chjina vite' cue'shtyi jype'jsa Jesucristova, tyãa pa'ga Dyus yacjrráa mfi'nzewe.
49001003	Cue'shtyi jype'jsa Jesucristo Tata's wala yuj wechawa'j ji'ptja'w. Cue'sha' Cristo yacj utyaapa'ga quĩj yujva peejymée jyucac tyajy dyi'pte jypumbamée fi'nzewa'ja's nvijt cielutewe'sh yuuwa'ja's.
49001004	Tyãasa íic naa quiwe meetey Dyusa' cue'shtyi' tyjityj, quĩj pcal yujva ji'pjmée Cristo na'wẽysa yuucajn.
49001005	Cue'sha' quĩjte yujva seelpimeesateva Dyusa' naasáa peeygãjrra yuurráac Jesucristo nwe'wete', cue'sh tyajy luuch yuuwa'ja's dyiicjẽy vitrra nvijt.
49001006	Tyã'wẽ peeygãapa'ga Dyusa's bagachteva wechana yuurráa tuutje'jwa'j ji'ptja'w, tyajy Nchi'c Jesucristo nwe'wepa'ga.
49001007	Tyãa Jesucristoc cue'shtyi' nwe'we tyajy eeju cue'sh pcaltyi jyuca peltunãyrra. Nava Dyusa' cue'shtyi wala peeygãjrra yuurráac tyã'wẽ yuuwa'ja's vit.
49001008	Tyã'wẽy Dyusa' cue'shtyi' quĩjte yujva peejymée jyuca ãate caajiyu'cj.
49001009	Nyafiitey quim yujva jiyunimeete ma'wẽ yuuwa'ja's ne' vitrra ji'pju' tyã'snac cue'shtyi caajiyu'j.
49001010	Tyãa yu' na'wẽc yu': cielute ũssa vite' naa quiwetewe'sh yã'jrra jyuca Cristorrarrá's nwẽese'jwa'ja', atsa' tyã'wẽ yũuwa'j en ãjte', jyuca cytey yuuna.
49001011	Dyus jĩi yu'sa' jyuca jypa'gawa'ja's Dyusa' nyafiitey ne' pjeu'jrra nvijt Cristo nwe'wenisawe'sh jĩi. Naa pa'ga Cristo nwe'wenisa' jypa'gawa'jsatja'w Dyus pjeu'jrra nviitni yu' jyuca.
49001012	Cue'sh tyã'wẽ yũuwa'ja'scu Dyusa' pjeu'jrra nvijt, Cristo's nyafyte neewe'wesa cue'sh tyã'wẽ Dyus ew yũupa'ga wechaacajn.
49001013	Atsa' i'cue'shva tyã'wẽy Dyus yuwe ewte nviitwa'jsa's wẽse'jrra Cristo yacj fi'nzeya' utyaatspcachja', Dyus ũsni tyajy Espiritu' i'cue'sh ũuste cjẽec, Dyus cuseju peena yu' tyutecajmen.
49001014	Atsa' Dyus Espiritu's ũuste ji'pjsa' nmej ente' tyajy nasaty jyucate nwe'wena jyã'jnijũ' Dyus jĩi yu'sa' quĩjnava jyuca jypa'gawa'jsarra tyã'wẽ tyajy Espiritu's ji'pjsa ya'yuuna. Tyãa pa'ga Dyus tyacue wala ew yũusa's wechawa'ja'.
49001015	Tyãa pa'gatj andya' tyã'wẽ i'cue'sha' Cristo Jesus yacj jypumbameety fi'nze', sa' Dyus luuch jyucaysawe'shtyi peeygãja'ty jĩni's jiyurra',
49001016	bagachteva Dyus yacj puuty we'wena wechana nes yu'.
49001017	Sa' cue'shtyi nwe'wesa Jesucristo Tata cielutewe'sha's pẽyi'tj, tyãa yacj jweeíirráa ew fi'nzewa'ja's caajiyu'cjan,
49001018	cyaj i'cue'shtyi quĩjya' nwe'werrava ew caajiyu'juna. Sa' cielute Dyus jĩ's quĩjnava jyuca jypa'gawa'j ji'ptja'w tyã' seena' yuj wala zhichcuesa' tyã'snava jiyune'cue.
49001019	Sa' Dyus ãjanisa cue'sh ũustyi yu'ptjejsa' seena' yuj walasa' tyã'snava jiyune'cue.
49001020	Dyusa' tyãa ãjanisa yacj íirráac Cristo's uuniijũva qui' ĩtyi vitrra cielute tyajy pucate caycachi'j.
49001021	Sa' Cristo's cielute tyajy pucate caycachi'jrrac naa quiwete vite' cielute maa maateva jytjaacue walasa vitrra jycaajwa'ja's ũs, naa ente ma'c yuu meerra' vite ente ma'c yuu nava maateva Cristorrarráa jytjaacue walasa yuucajn.
49001022	Dyusa' tyã'wẽ yũurrac quĩjquĩjva Cristorrarrá's nwẽese'jwa'ja's vitrra tyajy luuch yuutyi's Cristo yacj ij fi'nzewa'jsa vit, tyãawe'sh yuurráa maateva puutejca wendynisa tyajy jype'jni yuucajn.
49001023	Tyãa pa'ga Cristo jype'jnisa' tyãa yacj teechrráa yuuna pa'jrra, tyãa na'wẽysa íirráata', quĩj yujva jwee yu' peejymeesa.
49002001	Dyusa' Cristo'sva ma'wẽga ĩtyi vit, tyã'wẽycu i'cue'shtyiva ĩtyi vit. Tyã'wẽme', nyafiia' i'cue'sha' pcalpa'ga Dyus dyi'pte uuníi na'wẽ yã'ji'cue ũs yu'.
49002002	Tyãasai'cue tyagachtey yu' echtjẽ'j naa quiwete jycaajni yuurrá's nwẽese'jna ũsu'. Dyusa's nwẽese'jya' wa'lsa yuutyi's echtjẽ'ja' jweeíirráac cwa'lu'ju', atsa' tyã'snai'cue nwẽese'jsa yu'.
49002003	I'cue'shrráamée, cue'shva nyafiia' tyã'wẽrrarráatja'w fi'nzesa yu' jyucaysa, ewmée yaacynirrá's jyuca cytey yuuna. Tyãa pa'ga Dyus castigo seena'sa's jypa'gawa'jsatja'w yu' maava jyucaysa.
49002004	Nava tyã'wẽ pcalpa'ga Dyus dyi'pte uuníi na'wẽ yã'j ũsteva, Dyusa' cue'shtyi iiméj wala ew yũuc peeygãjrra.
49002005	Tyãasac Cristo'sva ma'wẽga uuniijũva ĩtyi vit, tyã'wẽy cue'shtyiva ĩtyi vit. Quĩjte yujva seelpimeesarrava, Dyus peeygãapa'ga yuurráai'cue nwe'wenisa yuu.
49002006	Dyusa' Cristo'sva ma'wẽga uuniijũva ĩtyi vit, tyã'wẽy cue'shtyiva ĩtyi vitrrac cielute Cristo yacj caycachi'j.
49002007	Nava cue'shtyi tyajy peeygãani tyacue seena' walasa's naa e'su' ãate caavya'ja'jya'c tyã'wẽ yũu cue'sh tyacue wala ãjmeecueteva, naasáa Cristo pa'ga yuurráa.
49002008	Tyãa pa'ga i'cue'sha' quĩjte yujva seelpimeesarrava, naasáa Dyus peeygãjrra nwe'wenisarráa i'cue, tyã'wẽ Cristo's ũusuj jyuca yaacypa'ga. Dyus nwe'weni's i'cue'sh cacueju ew yũuna fi'nzerra uymeei'cue, tyã'sa' Dyuscu pees peeygãjrra.
49002009	Dyus nwe'weni's cacueju ew yũuna fi'nzerra ya'jypa'ga'tsme' naa pa'ga maa yujva iiwejch yaacywa'j ji'pjmeeta'.
49002010	Tyãa pa'gatey cue'sh u'se yu'ptjejwa'ja's Dyus pjeu'jrra nviitnisatja'w, ewrráa yũuna Cristo Jesus jype'jni fi'nzewa'jsa. Tyã'wẽ yũuna fi'nzewa'ja's Dyusa' nyafiiteycu pjeu'jrra nvijt, tyã'wẽ yuurráa yũuna fi'nzecajn.
49002011	I'cue'sha' nyafiia' ma'wẽsacue yu' tyã'sna miiyajcywe: i'cue'sha' judiu ji'jmeei'cue yu', atsa' judiuwe'sha' i'cue'shtyi's Dyus tyjitynimeesata' jĩnaty we'we'.
49002012	Sa' tyãa ensu' judiuwe'sh yacjmée fi'nzesa i'cue yu', Cristo's ũuste ji'pjmeesa. Sa' i'cue'sha' Dyus pu'chwa'ja'sva ji'pjmeesa i'cue yu'. Tyãa pa'ga i'cue bagachte yujva Dyus tashte pa'jwa'j yu'sa' ji'pjmeesa yu'.
49002013	Macue nyafíi yu' Dyus tashte pa'jwa'ja's ji'pjmeesarrava, ãchja' Cristo Jesusa's nwẽese'jya' utyaapa'ga, Dyus tashte pa'jwa'ja's uyi'cue, Cristo' i'cue'shtyi nwe'weya' cluuste uupa'ga.
49002014	Cristo' tyã'wẽ yũurrac judiuwe'sh judiu ji'jmeesaty ajtsena fi'nzeni's iviiturra e'nzsaty teech jwendrráa vitna pa'j.
49002015	Sa' Moises leya'sva caaptsu'ju'c, Cristo tashterrarráa utyaarra e'nzsa puuty yajtsemée cyteerraj ij fi'nzecajn.
49002016	Cristo' cluuste uurrac e'nzsaty cyteerraj ij fi'nzewa'ja's vitrra, Dyus yacj yuuwemeesa vit.
49002017	Cristo' quĩjrra' e'nzíi Dyus yacj yuuwemée neeyũuwa'ja's pta'shcu, i'cue'sh Dyus tashte pa'jwa'ja's ji'pjmeesatyva pta'shcu, sa' judiuwe'sh Dyus tashte fi'nzesatyva pta'shcu.
49002018	Tyãa pa'ga ãchja' judiumtja'w yuu meerra' judiumeemtja'w yuu nava Dyus Espiritu's jypa'garra e'nzíi Dyus tashte pa'jwa'ja's ji'ptja'w.
49002019	Ãchja' i'cue'sha' nasa ecajuwe'sh meei'cue, Dyus luuch yacj cyteerraj utyaarra teech yattewe'shrráa i'cue yuuna pa'j jyucaysa tyãa na'wẽsarrarráa.
49002020	Tyã'wẽ cyteerraj utyaapa'ga ew jiyute yu' i'cue'sha' yat na'wẽsa i'cue: yata's nyafyte' cuet yacjcu ya'caachinda'ja', atsa' tyãa caachinda'jnisa yu' Jesucristo'. Tyã'wẽ yuuna mjĩiya' tacjsa' Dyusna selpisaawe'sh vite' Jesus jycaajnisawe'shtyi yu'.
49002021	Atsa' i'cue'sha' tyãawe'sh caachinda'jna tacjni cajcuete yata's ew pjeu'jna umna u'jnisai'cue, teech yatrráa yuuna cãjrra Dyus yuurrá's selpiwa'jsa.
49002022	Tyãa pa'ga i'cue'sha' Jesucristo yacj utyaarra', Dyus tyjityjnisa maa yacjva cyteerraj utyasáa i'cue yuu, teech yatrráa yuuna, tyãa yatte Dyus ũswa'j yuuya'.
49003001	Tyã'wẽ andya' Jesucristo caapiya'jni's pta'shpa'ga i'cue'sh judiu ji'jmeerrava Dyus yacj fi'nzewa'ja's ji'pjupa'ga, preesu ũsrrava, Dyus yacj puuty we'we'tj.
49003002	I'cue'sha' jiiyã'jne'cue Dyusa' i'cue'shtyi peeygãjrra andynac neewe'we i'cue'shtyi caapiya'cjan.
49003003	Sa' i'cue'sha' judiuwe'sh yacj utyaawa'ja's quim yujva jiimeene'ta yu' tyã'snac Dyusa' andya's caajiyu'j. Atsa' tyã'sa' i'cue'shtyi nyafíi pta'shna fi'tj walameecuẽ.
49003004	Tyã'sa' lẽeyrra' jiyune'cue cue'sha' judiuwe'sh yacj utyaaya' ãjawa'ja'sne' Dyusa' Pablo's caajiyu'j sũjna.
49003005	Tyã'snac nyafíi enteya' quim yujtyva caajiyu'jnimée ũsu', nava ãchja' Jesus jycaajnisawe'sh vite' Dyusna selpisaawe'shtyi Dyusa' caajiyu'cj tyajy Espiritu caaũusutje'tje.
49003006	Tyã' na'wẽ': Macue judiu ji'jmeerrava Cristo nwe'weni's nwẽese'pja'ga yuurráa e'nzíi cyteerraj utyaarra teechrráa yuuna pa'jrra, judiuwe'sh yacj ja'nda Dyus tashte ũswa'ja's ji'pjuty, sa' Dyus ũsni Cristo jĩ's íirráa jyuca jypa'gawa'jsata'. Tyã'wẽc caajiyu'j.
49003007	Tyã'wẽ yũuni's pta'shwa'jsac Dyusa' andya's nvijt, tyacue wala ãjmeecuesateva tyãaíi andya's pu'chrra.
49003008	Andya' Dyus yacj fi'nzesa maateva jytjaacue ãjmeecuesatj. Nava Dyusa' andya'scu nvijt, Cristo nwe'wenisa yuurráa quĩjteva tjaacue ewsa' tyã'sna judiu ji'jmée vite nasaty pta'shcajn.
49003009	Tyã'wẽ quĩjnava jyuca pjeu'jsa Dyusa' judiu ji'jmeetyva nwe'werra judiuwe'sh yacj cyteerraj yuutyaya' ãjawa'ja's tyãniiteycu pjeu'jrra ji'pju' quim yujtyva caajiyu'jnimée tyã'sna ãate pta'shwa'jsatj nviitni yuu maatyva jyucaysaty.
49003010	Dyusa' ma'wẽ yũurra nasa ma'wẽsatyva jyuca nwe'werra cyteerraj teechrráa vitna pa'jni's caajiyu'jnic yuu, atsa' Dyus tyã'wẽ yũuni's ãchja' Dyus yacj fi'nzesawe'sha', ẽe walatewe'sh, angeles ma'wẽsava jyuca jiyutyna.
49003011	Dyusa' tyã'wẽne' nasaty nwe'wewa'ja's tyãniitey pjeu'jrra ji'pju' naa quiwe meetey tyã'sa' cytey yuuc, Jesucristo's naa quiwete caajrra.
49003012	Tyã'wẽ Cristo nwe'wepa'ga ãchja' Dyus tashte ũucjmée pa'jya' ãjatja'w, tyã'wẽ ũucjmée utyaawa'ja's Cristo íic caaũusutje'je' naa pa'ga.
49003013	Tyãa pa'ga andy i'cue'sh pa'gate pytjaa yuuni's ñusna yajcymée, wejyva Dyusa'srráa wechana meswe.
49003014	Tyã'wẽ Jesucristo Tata' nwe'wewa'ja's pjeu'jrra cytey yuupa'gatj andya' tyã'sa' peejyũcuerra wechana neewe'we',
49003015	tyã'sa' maava jyucaty Tata jĩna cysusu' Dyus luuch naa quiwetewe'sh ma'ty yuu, cielutewe'sh ma'ty yuu nava jyucaysa.
49003016	Atsa' andya' Tata's pẽyi'tj, Dyus Espiritu i'cue'shtyi pu'chna quĩjte yujva peejymée chjãchja caafi'nze'cjan,
49003017	cyaj i'cue'sh ũusuj jyuca yajcyte', Cristo' i'cue'sh ũuste nes yuuna. Tyã'wẽ yũute', i'cue'sha' jypumbamée peeygãawa'jrrá's wala ji'pjurra
49003018	Dyus luuch jyucaysa jiyuya' ãjane'cue, Cristo peeygãjrra nwe'wenisa iiméj seena' walasa'sva.
49003019	Tyãa peeygãani' iiméj seena' walasa' atsa' ¿quimrra' jiyuya' ãjama'ty? Tyã'wẽteva i'cue'sh jiyucajn Dyusa's pẽyi'tj, cyaj Dyusa's ũusuj jyuca jiyurra tyãa yacj yuurráa fi'nzene'cue.
49003020	Dyusa's seena' yuj wala wechaawa'ja'. Tyã' quĩjteva jyuca pu'chya' ãjawa'jsa', cue'sh macue pẽjyteva tyãate jytjaacue wala bagachteva pu'chna nes yuuwa'jsa'.
49003021	Tyãa pa'ga Cristo nwe'wenisa yã'j yu', Dyusa's bagachteva wechana nes yuuwa'ja' Cristo nwe'wepa'ga.
49004001	Cristo's selpiipa'ga andya' preesu ũstju, nava i'cue'shtyi neewe'we'tj: ma'wẽ fi'nzecajn ne' Dyusa' i'cue'shtyi tyjityj tyã'sa' cytey yuuna meswe.
49004002	Dyus yacj fi'nzesayã'ja' maa yujva iiwejch yajcymée wejyva puuty ya'peeygãjna ewrráa yũuna mfi'nzewe.
49004003	I'cue'sha' puuty ũuscha yajcyna fi'nzemée, wejyva cyteerraj tyutemée fi'nzewa'jrrá's mpa'pchuwe, Dyus Espiritu' cyteerraj yuutya yã'cj naa pa'ga.
49004004	Tyãasa Cristo nwe'wenisa yã'j yu', ma'wẽsarrava cyteerraj teechrráac yuuna pa'ja', sa' cyanzíi Dyus Espiritu teechsarrá'styi jyucaysa jypa'ga', sa' cyanzíi teech ajte Dyus tashterrarráa pa'jwa'ja'scu ya'ũytjasu',
49004005	tyãa pa'gatey jyucaysaty nwe'wesa' teechrrá', atsa' tyã'srráanac jyucaysa ya'nwẽese'je'. Sa' jyucaysa tyã'srrarráanac yajcyna bautismo's ya'jypa'ga'.
49004006	Sa' teech Dyusrráa ũsa' jyucaysate Tata tyã' maateva puutejca walasa' jyucaysaty jycaajsa, sa' jyucaysa yacj ũsa'.
49004007	Sa' teechrráa vitna pa'jrrava, Dyusna selpiiya' ãjawa'j yu'sa' fiyfiyrrajc Cristo' ũs teechsa na'wẽrraj.
49004008	Tyã'wẽ yũuwa'ja's we'werrac Dyus librute na'jĩna fi'jni yuu: Ewmeesa cusejũ nwe'werra cielun pe'jna u'cj, Sa' naa quiwete nasatyi's ãjawa'ja's ũscu jĩ'c.
49004009	¿Ma'wẽrraga tyã'wẽ cielute tejcac jĩna we'wé'? Cristo' nyafyte' uusaawe'sh ũsnite cjuẽ'y cjẽerra tyãajũc qui' cielute tejca jĩrrac tyã'jĩ'.
49004010	Tyã'wẽ uusaawe'sh ũsnite cjuẽ'y cjẽesa íirráac cielute iiméj ẽe walate cãjpcach tejca, mteeva tyãarrarráa jyuca tjengna ũsya' ãjaya'.
49004011	Tyã'wẽ yũurrac Dyusna selpiiya' fiyfiyrraj ãjawa'ja's ũs jyucaysaty teechsa na'wẽrraj: maaíityi's tyajy yuwe's nyafyte pta'shwa'jsac nvijt; vitetyi's Dyus ma'wẽ yũuya'vateva dyiicjẽy pta'shwa'jsac nvijt; vitetyi's Dyus yuwe pta'shwa'jsac nvijt; vitetyi's Dyus yuwe's caapiya'jna jype'jwa'jsac nvijt.
49004012	Tyajy nasatyi' tyã'wẽc mjĩiwa'jsa pjeu'jrra nvijt, tyã'wẽ Cristo nwe'wenisa yuutyi' jweeíirráa cyteerraj chjãchja fi'nzewa'ja's caapiya'cjancu tyã'wẽ yũu.
49004013	Cyaj jyucaysa Dyus Nchi'ca'srrarráa nwẽese'jrra tyã'sa' ew jiyuna jyã'jrra quĩjte yujva jypumbamée ew fi'nzecajncu tyã'wẽ caapiya'jrra nvijt.
49004014	Tyajũ yũurra' luuch na'wẽ yuume'nja'w. Tyã'wẽme' nasa ewmée yajcyrra ĩshiina pta'shnite tjẽyméec wetena pa'jrra cyte jypumbana ya'fi'nze'.
49004015	Tyã'wẽ jypumbamée, wejyva isasarrá's we'wena peeygãawa'j yuurrá's yajcyrra Cristo yacj jweeíirráa chjãchja fi'nzena u'jwa'j ji'ptja'w.
49004016	Atsa' maava Cristo tashte utyaarra jyucaysa cyteerraj pcjaacjerra puuty ya'caapiya'jna ew yũuna fi'nzete', tjẽyméec peeygãjna fi'nzewa'ja' walaana u'jue'.
49004017	Tyã'wẽ' atsa' cyajtj i'cue'shtyi neewe'we', vite nasa Dyusna jiimeesa na'wẽ fi'nzewe'shte. Tyãawe'sha' peecy ũus yaacyni seelpiwa'jmeesarrá'styi cytey yuuna fi'nze'.
49004018	Tyã'wẽ Dyusa's jypa'gaya' wa'lpa'ga Dyus yacjmée ũsrra ew eena' yaacywa'j yu'sa' ji'pjmeeta'.
49004019	Tyãasaty tyãawe'sha' tjaame ũus yu'sa' ji'pjmée, pcal seena' canzhsaterráa fi'nze'.
49004020	Nava i'cue'shtyi' Cristo' tyã'wẽ fi'nze caajme'.
49004021	Tyã'sa' i'cue'sha' peecy jiine'cue Jesus caapiya'jni isasa's wẽse'jsa dyijrra',
49004022	nyafíi ũus yaacyni ewmeeterráa caafi'nze'jsa's nwẽese'jmée jyuca nvijtrra,
49004023	ew ũus yaacywa'ja's caapiya'jni yacj mpju'se'jwe.
49004024	Cyaj i'cue'sh ũuste ewsa yuurráa yu'ptjejni yuute', Dyus ma'wẽne' jytjãasu' tyãa yuurráana ãate caavya'ja'jna fi'nzene'cue, Dyus dyi'pte quĩj pcal yujva ji'pjmée.
49004025	Tyãasa ãchja' peena yu' ĩshiina fi'nzemée, wejyva teechsa na'wẽrraj isasarrá's mwe'wewe maa yacjva, tyãa pa'gatey jyucaysa cyteerraj teech jwendrráa yuuna pa'jsatja'w tyãa ji'jrrarráatewe'sh.
49004026	Mpa'yajcywe, ũuschani yacjrráa yu' fi'nzewa'jme', ewmeete weteya'mée. Tyãa entey ya'mpeltunaĩwe.
49004027	Echtjẽ'ja's wej yujva ca'ga'jnuwe.
49004028	Pesweesava Dyusna jiyunijũyã'ja', pesweewa'jme', wejyva pesweemée cuseju mjĩirra vite peejiina fi'nzesatyva pu'chna fi'nzewa'ja'.
49004029	Sa' canzh we'wenisa yu' teech yuwerráa yujva i'cue'sh yuweju casejwa'jsame', wejyva Dyus yacj fi'nzewa'j selpiwa'jsarrá's we'wewa'ja', cyaj vitesava Dyus yacj fi'nzewa'jrrá's piyaatyna.
49004030	Sa' Dyus Espiritu'sva cyũusu'jnuwe, tyãa pa'gatey Dyus Espiritu íirráac i'cue'shtyi's Dyus jĩi vitna pa'jrra nvijt, Dyus tashna u'jwa'j en ãjtewe'sh.
49004031	Sa' ewmée yajcyna, ajtsena, pyũuscue yuute juuna' we'wena, ũusachana ma'wẽva wẽeshuna fi'nzenijũ jyuca mtyuteewe.
49004032	Wejyva puuty ewrráa yũuna, teechsa na'wẽrraj puuty peeygãjna, puuty ya'peltunãyna mfi'nzewe, Cristo cue'shtyi nwe'wete Dyusva ma'wẽga cue'shtyi peltunãy tyã'wẽy.
49005001	I'cue'sha' Dyus luuch yã'ji'cue na' tyãa na'wẽy fi'nzeya' mpa'pchuwe.
49005002	Puuty ya'peeygãjna mfi'nzewe, tyã'wẽ yũucajníirráac Cristova cue'shtyi peeygãjrra Dyus dyi'pte peequíi ya'ducjrra piishacuẽ na'wẽ icjni yuu.
49005003	Tyãa pa'ga i'cue'sha' Dyus jĩiyã'jrra', ptamsa ma'ty yuu meerra' ptamsamée ma'ty yuu nava canzh yuuna fi'nzeni's jyuca nvijtrra ũusterráa yujva yaacywa'j ji'pjmeei'cue. Sa' Dyus yu's yajcymée ji'pju wẽenirrá's yaacywa'j ji'pjmeei'cue. Quĩjva canzhsa yu'sa' cysuswa'jrráa yujva ji'pjmeei'cue.
49005004	Tjaampa' yũuni quĩj yujva seelpimeesa yu'sa' tyã'wẽ we'wena fi'nzewa'jme', wejyva Dyusa'srráa wechana fi'nzewa'ja'.
49005005	I'cue'sha' jii yã'ji'cue: Dyus yu'sa' yajcymée ji'pju wẽenirrá's yajcyna fi'nzesa (tyã'wẽ ji'pju wẽenirrá's yajcyte', tyã'srráanac dyus na'wẽ yaacywa'j caseje'), canzh pcal yũuna fi'nzesa, quĩjva canzhsarrá's cytey yuuna fi'nzesa, tyã'wẽ yũusa' Dyus Cristo yacj jycaajna ũsnite u'caya' ãjameetyna.
49005006	Tyãa pa'ga tyã'wẽ pcal canzhsate fi'nzewa'ja's caapiya'jni's mpa'yajcywe. Tyã'wẽme' tyãa pa'gaíirráa Dyus castigo seena'sa yuja' Dyus jycaajni's nwẽese'jmée fi'nzesawe'sh jĩi.
49005007	Tyãawe'sh yacj ja'nda ewmée yũuna fi'nzenuwe.
49005008	Nyafiia' i'cue'sha' jypumbana ũsrra', chji'ndyte na'wẽi'cue fi'nzesa yu'. Nava ãchja' Cristo's ũuste jypa'ganijũ' eena'te ũsi'cue. Tyãa pa'ga peena yu' jypumbamée eena'terráa mfi'nzewe Cristo nwe'wenijũyã'ja'.
49005009	Eena'te fi'nzetsrra', puuty peeygãjna isasarrá's we'wena fi'nzewa'ja', Dyus dyi'pte jypumbamée.
49005010	Naasáa Cristo jytjãasnirrá's cytey yuuya' mpa'pchuwe.
49005011	Jypumbana chji'ndyte ũssa yacj ja'nda ewmée yũuna fi'nzenuwe, wejy yuuva tyã'wẽ yũusatyi' mcaapiya'jwe ewmée yũucajmen.
49005012	Tyã'wẽme', paatste tyãawe'sh ewmée yũuna fi'nzeni's ãate we'wewẽete tjaame yuja'.
49005013	Nava tyãawe'sh ewmée canzh yũuna fi'nzeni's tjaamemée ãate we'wewa'ja', cyaj quĩj yujva paatstemée jyuca ãaterrarráa caavya'ja'jni yuuna.
49005014	Tyã'sna we'werrac na'jĩ': Jypa'yacymeeng fi'nze', miiyajcy. Sa' pcalte uuníi na'wẽ fi'nzenijũ mcaasej, Atsa' Cristo' eena'te caafi'nze'jena jĩ'c.
49005015	Tyãa pa'ga wala jypa'yajcy fi'nzewa'jrrá's dund mpa'pchuwe, jiimeesa na'wẽ jypa'yajcymée yu' fi'nzenuwe.
49005016	Tyã'wẽme' naa ensu' ñuswa'j enrráa casejetsa', naa pa'ga en ewsatyi' iviitunuwe.
49005017	I'cue'sha' jypa'yajcymée yu' fi'nzemée, ewsa's jiyuwa'ja's mpa'pchuwe, Cristo jytjãasnirrá's ew jiyuya'.
49005018	Tyãasa tũuna fi'nzenuwe. Tyã'wẽme', tũunisa' vituwa'tje pe'jna u'jsa'. Atsa' tyã'wẽ yũumée wejyva Dyus Espiriturrá's ũuste jyuca jypa'garra,
49005019	i'cue'sh pwe'sh jyucaysa Dyusa'srráa ũusuj jyuca yajcyna wechana memna meswe.
49005020	Macue wala tjẽysa vyaateva, tyãatyi's ñusmée bagachteva Dyusrráana wechana meswe, Jesucristo's pi'cyrra.
49005021	Ãchja' i'cue'sh pwe'sh jyucaysa puuty ya'nwẽese'jna mfi'nzewe, Dyusa's yajcyna.
49005022	Nyuua' nmi'a's nwẽese'jwa'j ji'pja', Cristo' tyã'wẽc jycaaja' naa pa'ga.
49005023	Tyãa pa'gatey nmi' tyã'wẽ nyuua's tjengna jype'jwa'jsa', Cristova ma'wẽga tyajy nwe'wenisatyi's tjengna jype'je' tyã'wẽy. Atsa' Cristo' ĩ'neerráa tjengna jype'jmée, vitucajmen nwe'wesa'.
49005024	Atsa' Cristo nwe'wenisava ma'wẽta Cristo's nwẽese'je', tyã'wẽy nyuuwe'shva nwẽese'jwa'j ji'pjta' tyãawe'sh nmi'ty quĩjteva jyuca.
49005025	Ãchja' nmi'a' nyuua's peeygãawa'j ji'pja', Cristova ma'wẽga tyajy nwe'wenisaty peeygãjrra tyãawe'sh pa'gate cluuste uu tyã'wẽy.
49005026	Cristo' tyã'wẽc yuu tyajy nwe'wenisa nasaty quĩj pcal yujva ji'pjmée jyuca yaatena pa'jrra,
49005027	tyajy tashte iiméj zhichcue pjeu'jni tyãa yuurrá's selpiwa'jsa vit-ya'c tyã'wẽ yũu.
49005028	Nmi'a' tyã'wẽ peecy nyuua's peeygãawa'j ji'pja' peecy cacue'sva ma'wẽga ya'peeygãja' tyã'wẽy, tyãa pa'gatey nyuua' peecy cacueíirrá' naa pa'ga.
49005029	Quim yujva peecy cacue's atse'tsme', wejyva wala ew jypa'yaqui'c. Atsa' Cristova tyã'wẽycu tyajy nasatyi' wala ew jypa'yacyna jype'je'.
49005030	Tyãa pa'gatey tyãa jĩi yã'tja'w, tyajy tashte tyuteeya'mée utyasáa.
49005031	Tyã'wẽycu ya'yu', ptamusava peecy neywe'shtyi nvijtrra nyuu yuuwa'jsa yacj ya'utya'c tyuteeya'mée, atsa' e'nzrrava teechrráac yuuna pa'ja'.
49005032	Ptamuurra fi'nzenisa' Cristo tyajy nwe'wenisa cyteerraj utyaarra teechrráa yuuna pa'jwa'ja's caajiyu'jnisa', atsa' tyã'wẽ teechrráa yuuna pa'jwa'ja's quim yujva jiimeety yu' tyã'snatj pta'shi'.
49005033	Atsa' ptamsayã'ja', teechsa na'wẽrraj peecy nyuuty peeygãjna fi'nzewa'ja', i'cue'sh cacuety ma'wẽcue peeygãja' tyã'wẽy. Atsa' nyuua' peecy nmi'a's nwẽese'jna fi'nzewa'ja'.
49006001	Cristo's jiiyã'jsa' luuchwe'sh i'cue'sh neywe'shtyi nwẽese'jna mfi'nzewe, Cristo' tyã'wẽc jycaaja' naa pa'ga.
49006002	Tyã'wẽ cytey nwẽese'jsatyi's Dyusa' wala tyach caafi'nze'jya' neeyũuc tyã'sa' Moises leyte na'jĩna pta'shna fi'jrra nviitni ũsa': Peecy neywe'shtyi nwẽese'jrra',
49006003	wala ew fi'nzene'nga naa quiwete wala tyach jĩ'c.
49006004	Neywe'shva i'cue'sh luuchtyi zhichcue ewrráa miipe'jwe, Cristo's jiyuwa'ja'srráa caapiya'jna.
49006005	Selpisaawe'shva naa quiwete i'cue'sh patronwe'shtyi wa'lmée mwẽese'jwe, Cristo yu's nwẽese'je'ts na'wẽ yajcyna.
49006006	Patronwe'sh tjengna ũsterráa tyã'wẽ cytey yuuwa'jme', wejyva Cristo's nwẽese'je'ts na'wẽ yajcyna cytey yuuwa'ja', ũuste wechana.
49006007	I'cue'sh mjĩia's wa'l yajcymée Cristo's selpiitstju sũjna ew mjĩiwa'ja', nasaty selpiitstju sũjmée.
49006008	I'cue'sha' jiiyã'ji'cue patron ji'pjsa ma'c yuu patron ji'pjmeesa ma'c yuu nava tyã'wẽ yũusatyi' Dyus dewewa'jsa' teechsa na'wẽrraj ma'wẽ mjĩisateva.
49006009	Patronwe'shva i'cue'shtyi selpisaaty juuna' yũumée miipe'jwe, tyãa pa'gatey jii i'cue selpisaawe'sh vite' patronwe'shva jyucaysa Cristo cielute ũssa teech yuurráana nwẽese'jsai'cue. Tyãa pa'gatey Cristo dyi'pte' maa yujva tjaacue walasa meeta'.
49006010	Ãchja', yacjtjẽ'jwe'sh, chjãchja mfi'nzewe Cristo yacj tyutemée, atsa' tyã' pu'chna nes yuuna bagachteva cchjãachja'jna.
49006011	Tyãa pa'gatey ewmeesa yacj puiiwa'ja's Dyusa' jyuca ũscu, atsa' tyãa yacj puiirra', echtjẽ'j ewmée yũunite wetemeene'cue.
49006012	Tyã'wẽme', naa quiwete nasaa pwe'sh yacj puiina ũsmeetja'w. Naa quiwete echtjẽ'j ma'wẽ seena' ewmée canzh tyãarrarráa jycaajna ũsna tyãa yacj cue'sha' pdyi'purra puiina ũstja'w.
49006013	Tyãa pa'ga ewmeesa yacj puiiwa'j Dyus ũsni's jyuca mpa'gawe, ewmeesa yacj pdyi'purra ũucjmée chjãchja deeweya'. Tyã'wẽ yũurra', ewmeesa ma'wẽsa'sva i'cue'sh yuj cnayuune'cue.
49006014	Tyãasa ãchja' ũucjmée chjãchja meswe, Dyus yuwe isasarrá's ũuste ew yu'acjrra cytey nwẽese'jna. Ew yũuwa'j yuurrá's ũuste jyuca mji'pjuwe.
49006015	Sa' Dyus yuwe ewte nviitwa'jsa's mteeva pta'shya' u'jya'rráa meswe.
49006016	Atsa' Dyusa' quĩjteva jyuca pu'chjina sũjwa'j yuurrá'sa' wej yujva pechcananuwe. Tyã'wẽ yaacyni yacja' echtjẽ'j macue seena' yuutsteva, jyuca cnayuune'cue.
49006017	Dyus nwe'wenijũyã'ja' tyãajũ wej yujva tyutenuwe, sa' Dyus Espiritu caapiya'jni Dyus yuwe'sva wej yujva pechcananuwe.
49006018	Tyã'wẽrráa yũumée, Dyus Espiritu's pi'cyrra Dyus yacj yuurráa bagachteva puuty we'wena meswe, chjãchja fi'nzewa'ja's pẽjyna. Sa' Dyus yacj puuty we'wewa'ja's bagachte yujva pechcanamée meswe, Dyus luuch jyucaysa pa'gateva Dyusa's mneewe'wewe.
49006019	Sa' andy pa'gateva Dyusa's neewe'wena meswe, cyaj Cristo's ma'wẽ ũuste jypa'gawa'ja's quim yujva jiyunimeesa's shiingmée pta'shya' ãjacajn.
49006020	Tyã'sna pta'shwa'jsa íirráac Dyusa' andya's nvijt, atsa' tyãa pa'ga íirráa ãchja' preesu ũstju. Atsa' i'cue'sha' Dyusa's neewe'wena meswe, tyajy yuwe's ũucjmée pta'shcajn.
49006021	Cue'sh yacjtjẽ'j Tíquico bagachteva Dyus yacj tyutemée pta'sh pu'chsa tyã'sa' cajatstju, andy ma'wẽne'tca fi'nze' tyã'sa' jyuca pta'shcajn. Atsa' andy ma'wẽ fi'nzena quĩjrraj yũuna ũsteva jiyurra', i'cue'sh maaíi yu' ñusna ũsrrava chjãchja yaaquine'cue.
49006023	Dyus cue'sh Tata vite' cue'shtyi nwe'wesa Jesucristo tyãawe'sha' i'cue'shtyi pu'chjityna, quĩjteva ewrráa puuty ya'peeygãjna Dyusa's yuurráa yajcyna fi'nzecajn.
49006024	Sa' maava cue'shtyi nwe'wesa Jesucristo's yaacysa yuutyi's Dyusa' pu'chjina jyucaysaty.
50001001	Jesucristo's selpisáa Pablo vite' Timoteo cue'shtja'w naa carta's fi'jrra caja' Dyus luuch Cristo Jesus yacj fi'nzesawe'shtyi, Filipos chjambte ũssa yacjtjẽ'jwe'sh vite' dyuus yatte jycaajsawe'sh vite' cytee mjĩi pu'chsa jyucaysaty wechana.
50001002	I'cue'shtyi' Dyusa' pu'chjina vite' cue'shtyi jype'jsa Jesucristova, tyãa pa'ga Dyus yacjrráa mfi'nzewe.
50001003	Bagachteva i'cue'shtyi yaacy iisatj Dyusa's wecha'.
50001004	Sa' i'cue'sh jyucaysa pa'gate bagachteva wala wechana Dyus yacj puuty we'we'tj.
50001005	Tyãa pa'gatey ja'ndarraj mjĩisatja'w Dyus yuwe's pta'shna nyafiitey tacjrra ãchpcach.
50001006	Atsa' na'wẽ i'cue'sh ew fi'nzewa'ja's Dyusa' i'cue'shtyi pu'chya' tacjcu na' Jesucristo naa quiwete shawendna quĩjpcach pu'chna nes yuuna tyã'wẽ yũuwa'ja's ew jiitj.
50001007	Andya' Dyus yuwe's pta'shpa'garráa ãchja' carcelte ũstju. Nava cjuẽs tashte pa'yama'ty pẽjyya' nava Dyus yuwe ewsa yuja' jĩna pta'shna nes yu'nja, tyã'wẽy i'cue'shva tuutje'j pu'chna ũsi'cue. Tyãa pa'ga andya' i'cue'shtyi iiméj wala peeygãjna jyucaysaty pechcanamée yajcyna fi'nzete', wala wecha yuja'.
50001008	Jesucristova ma'wẽga peeygãj tyã'wẽy andyva i'cue'shtyi jyucaysaty iiméj wala peeygãani's Dyusa' jiia'.
50001009	Tyãasatj i'cue'sh pa'gate Dyus yacj puuty we'wena pẽyi' peeygãawa'ja's jweeíirráa wala ji'pjurra ma'wẽ fi'nzewa'ja'sva wala ew jii quĩjte yujva jypumbacajmén,
50001010	cyaj maa ewsateva jiyurra tyã'srráa tyjityjrra Dyus dyi'pte ew fi'nzeya' ãjãne'cue. Atsa' tyã'wẽ fi'nzerra'. Cristo quĩi ente' wej yujva yuuwe meesa yuune'cue.
50001011	Tyã'wẽ yuucajn Jesucristo' jweeíirráa wala pu'chjina, i'cue'sh ew yũuna fi'nzete' Dyusa' jweeíirráa tuutje'jni yuucajn.
50001012	Yacjtjẽ'jwe'sh jiyucajn pta'shya'vatj: andya's na'wẽ carcelte ũswa'j en pa'cj nava tyãa yu' jweeíirráa Dyus yuwe's tuutje'cjancu tyã'wẽ yuu.
50001013	Tyãa pa'ga soldau jyucaysa maava jyuca jiita' Cristo's selpiipa'garráa preesu ũsteva.
50001014	Atsa' andya' tyã'wẽ preesu ũsrrava Dyus yuwe's ũucjmée pta'shitste jiyurra', maa yacjtjẽ'jwe'shva tyã'wẽy ũucjmeety Dyusa's jweeíirráa chjãchja yajcyna pta'shi'.
50001015	Maaíi yu' andya's atseyajcyrraty Cristo caapiya'jni's pta'shi', andya' preesu yã'j ũste', jweeíirráa cyũusu'j wẽerra.
50001017	Naapcachja' vite' andya's pu'chna ew yajcyrraty tyã'wẽ yũ'. Andy yu' preesu ũsrrava Dyus yuwe yu'sa' ũucjmée pta'shna ũsteva jiirraty tyãawe'shva ũucjmée ew yũ'.
50001018	Andya's atseyaacysa ma'c yuu cjĩmeerra' atseyaacysamée ma'c yuu nava Cristo caapiya'jni's maatyva pta'shnirráa ewna. Tyãa pa'gatj andya' wechá'.
50001019	Andy pa'gate i'cue'sha' Dyus yacj puuty we'wena ũsne'cue, naapcachja' Dyus Espirituva pu'chte', preesu ũsrrava ew caseje'nja sũjnatj wala wechá'.
50001020	Tyãa pa'ga macue preesu ũsrrava wej yujva tjaamemée, wejyva Cristo yuurrá's ãate tuutje'j wẽetj. Nyafíiva ma'wẽtca tuutje'je' ãchva tyã'wẽyrráa yu'nja. Tyãa pa'ga macue andy uuma'tj meerra' uumeema'tj nava Cristo' tuutje'jni nes yuuna.
50001021	Tyãa pa'gatey naa quiwete andy ĩtyĩ fi'nzenisa' jyuca Cristo jĩi yuurrá', sa' uurra' Cristo yacj ũsya' u'jwa'jsatj.
50001022	Tyãa pa'ga ma'sna tyjityj wẽerrava ãja'tsmeetj, tyã'wẽ naa quiwete nee fi'nze'tsrra', Cristona selpiina ũste', wala ewsaíirrá' naa pa'ga.
50001023	Atsa' tyãa e'nzsaty tyjityjwa'ja' andy yacja' tjẽya'. Qui'quinte' uuni wejy ewna Cristo yacj ũsya' u'jni sũjnatj yaaqui'.
50001024	Nava naa quiwete nee ĩtyĩ fi'nzeni wejy jytjaacue peejya' i'cue'shtyi pu'chna ũswa'j.
50001025	Tyãa pa'ga naa quiwete nee uumey i'cue'shtyi pu'chna ũswa'j ji'pjíirráatj, Dyus yacj chjãchja fi'nzecajn.
50001026	Atsa' i'cue'sha' na'wẽ andya's nee ũs jytjãasu'i'cue atsa' Dyus pu'chte' pa'ja'nja, Cristo Jesusa's wechawa'ja's ji'pjucajn.
50001027	Cristo caapiya'jnirrá's cytey yuuna mfi'nzewe. Atsa' bagachterráava andy tjengya' pa'jma'tj meerra' pa'jmeema'tj nava Dyusrrá's chjãchja yajcyna teechsa na'wẽrraj jyucaysa Dyus yuwe's pta'shna pa'pchuna ũsta' jĩnirrá's jiyu wẽetj.
50001028	Sa' atsesawe'shtyi ma'wẽ yujva ũucjmée mfi'nzewe. Tyãawe'sha' jyucate vituwa'jsarraj tyã'wẽ atsetyna, naapcachja' i'cue'sh ũucjmée fi'nzesa' Dyus nwe'wenisarraj tyã'wẽ ũucjmeene'cue.
50001029	Tyãa pa'ga Cristo's jypa'gasa yã'ja' Dyus yacj wẽt fi'nzewa'ja'srráa wechana jypa'gamée, Cristo's selpiipa'ga naa quiwete tjẽyte ñuste fi'nzewa'ja'sva wechana jypa'gawa'ja'.
50001030	Andyva ma'wẽtca atseni fi'nze nyafí', sa' ãchva tyã'wẽyrráa atseni ũstju tyã'sa' jii i'cue, atsa' i'cue'shva tyã'wẽy andy yacj ja'ndarraj yajtsena ũsi'cue.
50002001	I'cue'shtyi na'wẽtj yu'cypeje': Cristo peeygãanisa Dyus Espiritu's ũuste ji'pjdyijrra', tyajy cviisha'jni cchjãachja'jni mfi'nzewe,
50002002	teechsa na'wẽrraj puuty ya'peeygãjna, teechsa na'wẽrrarráa yajcyna. Atsa' tyã'wẽ fi'nzetsta' jĩni's jiyurra', andya' wala wecha'nja.
50002003	Iiwejch yajcyna peecy wẽt fi'nzewa'jrrá's yaacywa'jme', wejyva iiwejch yajcymée vitesaty jytjaacue tujtjesa' sũjna tyãawe'shtyi ewrráa yũuna mfi'nzewe.
50002004	Tyã'wẽ peecy wẽt fi'nzewa'jrrá's yajcymée, wejyva vitesaty pu'chna mfi'nzewe ew fi'nzewa'ja's tyãawe'shva jiyucajn.
50002005	Cristo' na'wẽc yũuya' yajcy tyã'sna i'cue'sh mji'pjuwe:
50002006	Cristo' Dyusíirráac yu', nava Dyus tyacue seena' wala jytujtjesatj sũjwa'j yu'sa' ji'pjumée,
50002007	tyã'wẽ yaacywa'ja's jyuca nvijtrra cue'sh ãjmeecuesa na'wẽ yuurrac selpiiya' yajcy.
50002008	Tyãasac ãjmeecuesa na'wẽ yuuna pa'jrra ñus ñus cluuste uuwa'ja'sva ji'pju, Dyusna nwẽese'jrra.
50002009	Tyã'wẽ yũupa'gac Dyusa' cielun pe'jna u'jrra maateva jytjaacue tujtjesa vitrra qui'p jycaajwa'jsa.
50002010	Atsa' cielute ũssa vite' naa quiwete ũssa vite' mtee mteewe'shva jyuca Jesus tashterrarráa peejyũcuerra
50002011	na'jĩtyna: Jesucristo yuurráa maateva jytjaacue jycaajwa'jsa' jĩna Dyusa's wechaatyna.
50002012	Andy yacjtjẽ'jwe'sh yaacynisaty na'wẽtj yu'cypeje': i'cue'sh yacj andy cytee ũsrra caapiya'jni's wa'lmée i'cue jyuca cytey nwẽese'je'. Tyãasa ãchja' jweeíirráa chjãchja Dyusa's yajcyna meswe, jypumbamée fi'nzewa'ja's pa'pchuna, macue andy yu' jyu'tje ũsteva.
50002013	Tyãa pa'gatey tyã'wẽ ew yũuna fi'nzewa'ja's Dyuscu caaũusutje'je', tyajy jytjãasni's cytey yuuna fi'nzecajn.
50002014	Quĩjteva jyuca ewrráa myũuwe nuywe'wena puiimée.
50002015	Tyã'wẽ ewrráa yũute', quim yujva i'cue'shtyi yuuwesa ewmeesata' jĩya' ãjãmeetyna, wejyva Dyus luuch yuj yu'ta' yuuwemeesa jĩnarráa we'wetyna, macue naa quiwete nasa ewmeesa cshavyte ũsteva. Atsa' i'cue'sha' eena' cweetjsa na'wẽ mfi'nzewe tyãawe'sh cshavyte,
50002016	Dyus yuwe ĩtyĩ caafi'nze'jwa'ja's mtee mteeva pta'shna. Atsa' naa quiwete Cristo quĩjte', andya' cyulmeetca pa'pchuna mjĩi sũjna wẽt wẽt yaaqui'nja i'cue'sh tyã'wẽ ew yũuna fi'nzepa'ga.
50002017	Tyãasatj ũucjmée mjĩ', macue andy ĩtyĩ fi'nzeni's iviituwa'j ma'c yuu i'cue'sh pa'gate Dyusna selpiipa'ga, nava tyã'sa' ũucjmée wechana cytey yuuya' ũstju. Tyã'wẽ andy wechani'stju i'cue'sh jyucaysaty pta'shi',
50002018	andy na'wẽy ũucjmée wechana ũscajn.
50002019	I'cue'sh ma'wẽ fi'nzena ũsteva jiyurra wechana ũsya', Dyus pu'chte' Timoteo's dund caja'nja i'cue'shtyi tjengya' sũju'tj.
50002020	Tyã'wẽme', andy na'wẽy i'cue'sh pa'gate pa'pchusa vite yu' ji'pjmeetj.
50002021	Vite yu' ũsrrava, peecy wẽt fi'nzewa'jrrá'styi yaaqui', Cristo Jesus jytjãasni yu'sa' yajcymée.
50002022	Nava Timoteo' tyã'wẽ yu'tsme'. I'cue'sha' jiiyã'ji'cue ma'wẽga wala selpíi Dyus yuwe's andy yacj pta'sh pu'chna, peecy luuch ma'wẽ neya's pu'chjicy tyã'wẽc yũu.
50002023	Tyãa pa'ga andya's quĩj yũuya'vateva jiyuna'va, Timoteo's dund caja'nja i'cue'shtyi pta'shya'.
50002024	Meerra' andy yuu i'cue'shtyi tjengya' yujvatsa', sũjrra Dyusrrá'stju neewe'we'.
50002025	Yacjtjẽ'j Epafrodito's i'cue'sha' caajne'cue andy peejinity ctũ'se'jrra atsa' ayte ũsa', andya's pu'chna pytjaa yuuna. Atsa' tyã'sva caja'nja sũjũ'tj.
50002026	Tyã'wẽ tyajy ãtsã'ni's i'cue'shva jiyuty jĩni's wẽsẽ'jrra', tyã' i'cue'sh yacj wala puuty uy wẽje'c, tyãasac wala cuj yaaqui'.
50002027	Isa ãtsã'na weterra', uuwa'tjerráa yã'cj ũsu'. Nava Dyusa' tyã'sa' pu'chcu. Sa' tyã'srráana pu'chmée, andynava tyã'wẽycu pu'ch, na'wẽ ñusna ũstju tyãate jytjaacue ñussa pa'cjamén.
50002028	Tyãa pa'ga tyã'sa' dund caja'nja sũju'tj, tyãa yacj i'cue'sh puuty uyrra' wechana ũscajn. Atsa' i'cue'sh wechana ũste', andyva ñusmée wechana ũsu'nja.
50002029	Tyãa yacjtjẽ'ja's wala wechana mpa'gawe, sa' tyãa na'wẽysatyi's bagachteva mpeeygãjwe.
50002030	Tyãa yacjtjẽ'ja' Cristo's selpiipa'garráa tyajy ĩtyĩ fi'nzeni's iviitu'dyijc, tyã'wẽ i'cue'sh yu' andya's pu'chya' ãjãmeeteva, tyãa yu' andya's selpiina ũsrrac tyã'wẽ u'dyij.
50003001	Ãchja', yacjtjẽ'jwe'sh, Dyus yacj wechana mfi'nzewe. Nyafíi neewe'wena fi'tj tyã'wẽyrráa ãchva neewe'wetstju, i'cue'shtyi' selpiwa'jsa' naa pa'ga.
50003002	Nasa ewmeesa caypumba'jna fi'nzesatyi's mpa'yajcywe, peecy cacuetewe'sha's spẽ'tjsaty.
50003003	Ew jiyute yu', Dyusa's ũusuj jyuca yajcyrra neewe'wesa cue'sh tyã'wẽ Dyus luuch circuncidãynisatja'w. Tyãa pa'gatey Cristo Jesus jĩi yã'tja'w sũjrra wechanatja'w fi'nze' naa pa'ga. Sa' cue'sh ãjãni cacuecjẽwe'sha's weech yajcyna fi'nze'tsmeetja'w.
50003004	Tyãaty yaacy wẽevats yu', andyva weech yajcyya' ãja'nja, quimteva jytjaacuesatj naa pa'ga.
50003005	Andy ãaga yuuni ocho en yuutspcachja', circuncidãynisatj. Sa' Israel nasatj, Benjamin ji'tj. Sa' mama tutyju casejíi hebreo nwe'shtju yu', tatawe'sha' judiuty yu' tyãa pa'ga. Cjĩrrava andya' fariseotj yu', judiuwe'sh ley ma'wẽ jycaatjeva jyuca cyteytju yuuna fi'nzesa yu'.
50003006	Tyãasatj ley caapiya'jni's nwẽese'jna Cristo nasatyi's icjya' pacué', Dyusna selpiitstju sũjrra. Atsa' andya's quim yujva ley jycaajni's cytey yuume' jĩya' ãjãmeetyna.
50003007	Nyafíi yu' tyã'wẽsa' andy yacja' seena' yuj wala ewsa yu'ty. Nava ãchja' Cristo's jypa'ganijũ' tyã'wẽsa' quĩjte yujva seelpimeety yuuna pa'j.
50003008	Ãchja' Cristo Jesusna ew jiyuwa'j wejy jytjaacue wala ewsa', naa pa'ga tyã'wẽsatyi' jyuca nvijtrratj fi'nze'. Cristorrá's selpiina fi'nze wẽerra quĩjquĩjnava jyuca nvijttju seelpimeesatyi's, tyãa yacj yuurráa fi'nzeya'.
50003009	Tyã'wẽ ley jycaajni's cytey nwẽese'jrra ew fi'nzewa'ja's ji'pjumeetj. Tyã'wẽ ew fi'nzewa'ja's Dyuscu ũs, Cristo's ũusuj jyuca yaacypa'ga.
50003010	Tyãasa Cristo yuurrá's ew jiyurra tyãa ma'wẽne' uurra qui' ĩtyĩ yuu tyã'wẽy yuu wẽetj. Sa' tyãa na'wẽy pytjaa yuurra uuwa'jnava ji'pjurra,
50003011	uuniijũva qui' ĩtyĩ yu'nja sũjũ'tj.
50003012	Tyã'wẽ Cristo's jyuca jiiyã'tj jĩ'tsmeetj, sa' Dyus dyi'pte ewsayã'tj sũju'tsvameetj. Nava tyã'wẽ yũuwa'ja's ãjã'nja sũjnarráatj pa'pchuna nes yu'. Cristo Jesusa' andya's tyãa jĩic vitna pa'j atsa' ãchja' andya' Cristo jĩitj sũjnarráatj pa'pchuna fi'nze'.
50003013	Yacjtjẽ'jwe'shtyi na'jĩ'tj na': Cristo's jiyuwa'j peejíirráatj sa' Dyus dyi'pte ew fi'nzena pa'jwa'j peejíirrá' sũjũ'tj. Atsa' tyãaty cytey yuu wẽerra na'wẽtj yũ': nyafíi fi'nzeni's pechcanarra, na'wẽ jiyuna jyã'jwa'j ũsta' tyãarráatytju wejy pa'pchu'.
50003014	Tyãaty jyuca ew jiyuna pa'jrra', Cristo Jesus tashte ũsya' Dyus pa'yac cytee ũsu'nja sũjũ'tj.
50003015	Dyusa's ewyã'j jiisa' jyucaysa na'wẽ pta'shi'tj tyã'wẽrrarráa yaacywa'j ji'ptja'w. Meerra' jypumbavá'cue nava Dyusa' ew ãate caajiyu'juna.
50003016	Na'wẽ Dyus yacj ew fi'nzewa'ja's jiiyã'tja'w tyã'sa' pechcanamée cytey yuuna fi'nzewa'j ji'ptja'w.
50003017	Yacjtjẽ'jwe'sh, andy na'wẽy mfi'nzewe. I'cue'shtyiva ma'wẽtca'w caapiya'j tyã'wẽy vite yacjtjẽ'jva ũsta' ew fi'nzesa, atsa' tyãawe'sh na'wẽy mfi'nzewe.
50003018	Wala cujus iipta'shyã'tj, nava qui' peena pta'shitstju ũ'nena: maaíi yu' Cristo cluuste uuni's atsesa ũsta'.
50003019	Tyãawe'sha' ũ'wa'ja's yuurráa dyus na'wẽ yajcyna fi'nzesata', sa' tjaamewa'ja's yaaquipcachte tjaampa'su yu' iiwejch yaacysarráata'. Nava nmejte' jyuca iviituni yuutyna.
50003020	Naapcachja' cue'sh yu' cielute ũswa'jsatja'w. Tyãasa ũytjasna ũstja'w, cue'shtyi nwe'wesa Jesucristo cielujũ quĩijana sũjna.
50003021	Tyã' cue'sh cacue seelpimeesa's yu'ptjejrra, tyajy cacue na'wẽy ewsa vituna, Cristo' ma'wẽ yũuwa'ja'sva jyuca ãjãwa'jsa' naa pa'ga.
50004001	Andy yacjtjẽ'jwe'shtyi yajcyte', wala wecha yuja', Dyus yuwe's jiyurra jypumbamée ũste'. Atsa' i'cue'shtyi wala peeygãjna neewe'we'tj: Dyusna pechcanamée chjãchja yajcyna meswe.
50004002	Evodia vite' Síntique tyãawe'sha' e'nzíi Dyusa's ũuste jypa'garra fi'nzetsrra', puiimée fi'nzecajntju neewe'we'.
50004003	Sa' tyãa e'nz u'ytyi's yu'cypejcajn indyna neewe'wetstju, andy yacj mjĩi pu'chna u'jusang naa pa'ga. Tyãa e'nz u'ywe'sha' nyafíia' andy yacj Dyus yuwe's wala pta'sh pu'chtyi, Clemente vite' andy yacj mjĩi pu'chsawe'sh yã'jrra. Atsa' tyãawe'sh yase' fi'jni yã'j ũsta' bagachte yujva uuwa'jmée ĩtyĩ fi'nzewa'j librute.
50004004	Dyusna chjãchja yajcyna fi'nzetsrra', wech wecha yajcyna mfi'nzewe. I'cue'shtyi peena neewe'wetstju, wech wecha fi'nzecajn.
50004005	Cyaj maava i'cue'sh ew yũuna fi'nzeni's jiyucajn, i'cue'sha' Dyus yacj ew fi'nzewa'j yuurrá's pa'pchuna meswe, Cristo quĩiwa'ja' ãjatsyã'ja' naa pa'ga.
50004006	Wej yujva ñusmée, wejyva Dyusrráana neewe'wena meswe. Quĩj peejyrrava, tyã'sna jyuca mpẽjywe wechana.
50004007	Tyã'wẽ yũute', Dyusa' ũsuna ũuste wẽt yaacywa'j seena' walasa's. Atsa' ũuste wẽt yaacywa'ja's jypa'gate', wala yuj wecha yuja'. Tyã'wẽ Dyus ũsni ũuste wẽt yaacyni's ew ãate pta'shya' ya'ãja'tsme', tyã'wẽ seena' walasa pa'ga. Tyãa wẽt yaacywa'ja's jypa'gasayã'ja', Cristo Jesus yacj wẽtrráa yajcyna fi'nzene'cue.
50004008	Yacjtjẽ'jwe'sh na'wẽ yajcyna fi'nzecajn neewe'werra nmej nviitutstju: quĩjquĩjva i'cue'sh ũuste suwwa'jsamée ew Dyus dyi'pte caafi'nze'jwa'jsa yuurrá's mpa'pchuwe, ĩshiimée isasarrá's we'wena, ewrráa yũuna quĩjteva jypumbamée.
50004009	Andy caapiya'jnity ũusuj jyuca jypa'garra ũsrra' tyãatyi' cytey yuuna mfi'nzewe. Andy ma'wẽ jycaajrra' qui' ma'wẽne'tca yũuna fi'nze tyãatyi' tyã'wẽy myũuwe. Atsa' i'cue'sh ũuste wẽt yaacywa'ja's ũssa Dyusa' i'cue'sh yacj nes yuuna.
50004010	I'cue'sha' andya's qui' yaacypa'ga andya' wala wecha'tj. Nyafí' pechcanane'cue sũjrra tyã'jĩ'tsmeetj. Tyã'wẽ pechcanameerrava pu'chya'rráa ne'cue ãjãmée ũsu' sũjũ'tj.
50004011	Quĩjva ji'pjmée peejiinatj ũsu' jĩrra tyã'jĩ'tsmeetj. Tyãa pa'gatey andya' piyatj quĩjcuẽ ji'pjuni yacjrráava wechana fi'nzeya'.
50004012	Quĩj yujva ji'pjmée fi'nzeni's jiitj, sa' wala ji'pj fi'nzeni'sva jiitj. Tyic ũswa'j ma'c yuu meerra' wẽena fi'nzewa'j ma'c yuu nava ma'wẽ fi'nzewa'j en pa'tjeva maa sũjmée ũsya'tj piya. Quĩjva pejiima'tj pejiimeema'tj nava tyã'wẽ fi'nzewa'ja's jyuca piyatj.
50004013	Tyãa pa'gatey naa quiwete macue wala tjẽysa ñussa pa'tjeva, Cristo yuurráac pu'chna nes yu', chjãchja caafi'nze'jna.
50004014	Macue tyã'wẽteva, i'cue'sha' ew i'cue yũu, andy peejiina fi'nzeni's pu'chna.
50004015	Andy nyafyrraj Macedoniasu Dyus yuwe's pta'shya' u'juetste', andya's quim yujva pu'chmeeteva, i'cue'sh yuurráa i'cue andy peejini's pu'chna caaj, andya' i'cue'shtyi caapiya'tj Dyus yacj fi'nzewa'ja's naa pa'ga.
50004016	Sa' andy Tesalonicate nee ũsiyna i'cue'sha' qui' vyuu caaji'cue andy peejini's pu'chna.
50004017	Tyã'wẽ andyna quĩjrráava peeste', tyã'sna jypa'gawa'jrrá's yajcyna fi'nze'tsmeetj, wejyva tyã'wẽ yũupa'ga Dyusa' jweeíirráa wala peesuna i'cue'shtyi's sũjnarráatj yaaqui'.
50004018	Epafrodito yacj vyuu caacjue tyãarráa andy peejinite jytjaacueyã'ja'. Tyãa peesya' caajnisa' Dyus dyi'pte iiméj wala ewsa yu'c, Dyusa's wechana peesnisa ne' yu' naa pa'ga.
50004019	Atsa' andy Dyusa' i'cue'sh quĩj peejiina ũsteva, jyuca ũsuna pejiicajmén, tyãa pa'gatey Cristo Jesusa's jypa'ganijũ' Dyus jĩi yu'sa' quĩj yujva peejymée jyucac ya'jypa'ga'.
50004020	Tyãa pa'ga cue'sh Tata cielute ũssa's wechana nes yuuwa'ja' bagachteva.
50004021	Dyus luuch jyucaysaty yuwe mweechawe, Cristo Jesus yacj fi'nzesawe'shtyi. Tyã'wẽy andy yacj ũssa yacjtjẽ'jwe'shva yuwe wechaa caja'ty.
50004022	Sa' Dyus luuch Cesar tashte selpiina ũssava jyucaysa yuwe wechaa caja'ty.
50004023	Cue'shtyi jype'jsa Jesucristo' i'cue'shtyi' pu'chjina ewrráa caafi'nze'jna.
51001001	Andya' Jesucristo jycaajnisa Pablo yaasetj, tyã'wẽte selpiwa'jsa Dyus nviitnisa.
51001002	Tyãa pa'ga Dyus luuch Colosas chjambtewe'sh jĩi naa carta's fi'jrra cajatstju, Cristo's nwẽese'jsawe'shtyi wechana yacjtjẽ'j Timoteo yacj. I'cue'shtyi' Dyus cue'sh Tata' pu'chjina, ewrráa caafi'nze'jna.
51001003	I'cue'sh pa'gate Dyus yacj puuty we'wetsrra', cue'shtyi nwe'wesa Jesucristo Tata's wala wecha'tja'w bagachteva.
51001004	I'cue'sha' Cristo Jesus yacj jypumbamée Dyus luuch jyucaysa yacj puuty ya'peeygãjna ũsta' jĩni'stja'w jiyu.
51001005	Tyã'wẽ i'cue'sh jĩi cielute jyaawni ũsa' tyã'sna jypa'gaya' sũjrrane'cue tyã'wẽ ew fi'nze', sa' Dyus yuwe ewte nviitwa'jsa isasa's pta'shte wẽse'jrrane'cue cielutewe'sha'srráa ũytjasya' yajcy.
51001006	Dyus yuwe ewte nviit-sa's pta'shnisa ãchja' tyacue walaana u'juetsa' naa quiwete mtee mteeva jyuca. I'cue'shva Dyus peeygãani isasa's pta'shte', isasa yujna sũjna jypa'ganijũjy, ma'wẽga pejnana u'j tyã'wẽy yuutsa'.
51001007	Cue'sh yacjtjẽ'j Epafras Cristo's selpisáa tyã'wẽc Dyus yuwe ewte nviit-sa's i'cue'shtyi caapiya'j tyã'sna iipe'ji'cue. Tyã' nyafíi yu' cue'sh yacjcu mjĩi pu'chsa yu'.
51001008	Tyãac Dyus Espiritu yuurrá's nwẽese'jna peeygãjna ũsta' jĩna pta'sh.
51001009	I'cue'sh tyã'wẽ ew fi'nzeni's pta'shiyna, Dyus yacj puuty we'wena nestja'w yu' i'cue'sh pa'gate, tyã'wẽ Dyus yacj fi'nzewa'ja's quĩjte yujva jypumbamée wala ew jiyurra tyãajũ ma'wẽ yujva tyutemée fi'nzecajn.
51001010	Tyãa pa'ga i'cue'sha' Cristo jĩiyã'jrra', tyajy jycaajni yuurrá's jyuca cytey yuuna ewrráa fi'nzerra Dyus yacj fi'nzewa'ja's jweeíirráa ew piyaane'cue.
51001011	Sa' tyajũ' quĩjte yujva jypumbana ñusmée wechana chjãchja fi'nzene'cue.
51001012	Tyã'wẽ yũurra Dyusa's ũusuj jyuca wechawa'ja's ji'pjune'cue. Tyã' cue'shtyi jypa'gawa'j pjeu'jrra ji'pja' tyã'sa' ũsuna tyã'sna nwẽese'jsa yuutyi' jyucaysaty.
51001013	Tyãac chji'ndyte fi'nzena ũsteva, tyajũ cutyi'jrra tyajy Nchi'c wendynisa tashte nvijt,
51001014	tyajy Nchi'c peltunãyrra nwe'wenisatja'w naa pa'ga.
51001015	Dyusa' cue'sh yafyte vyaasame', nava vyaaya' quĩjc tyajy Nchi'c Jesucristo cacuete. Tyãasa Cristo' Dyus íirrá', naa quiwete quĩjquĩjteva tjaacue yatstewe'sh.
51001016	Dyusa' tyajy Nchi'c Jesucristo'scu neewe'werra nvijt naa quiwe, cielu, quĩjquĩjrraj ũstyna, cue'sh yafyte vyaasáa vite' cue'sh yafyte vyaasamée tyãaty jyuca tyãarrarráa vitcajn. Tyãa pa'ga quĩjquĩjva jyuca Cristo jĩita' tyajy vitnisa, sa' tyã'srrarráa nwẽese'jwa'jsata', echtjẽ'j ma'ty yuu angeleswe'sh ma'ty yuu nava jyuca.
51001017	Naa quiwe meetey Cristo' ũsyã'cj yu', sa' ãchva tyãa íirráa ũsa', tyajy pa'ga yuurráa quĩjquĩjva jyuca ewrráa ũsta'.
51001018	Sa' Cristo's jypa'garra tyãa yacj fi'nzesa maanzcuẽesatyva jyuca Cristo íirráa jycaajsa'. Tyãac nyafytewe'sh yu', sa' tyãa íirráac uurrava nyafyte qui' ĩtyi yuu, tyãarrarráa bagachteva jycaajwa'jsa.
51001019	Dyusa' Cristo's caacj, nava le'chcuerráa yujva vitemée, Dyus íirráac yu'.
51001020	Sa' Dyusa' maa yujtyva nvijtmée, naa quiwetewe'sh quĩjquĩjva jyuca Cristo's ajtsemée yuwe ewuuna pa'jwa'ja'scu vit, Cristo's cluuste uuwa'j vitrra.
51001021	I'cue'shva nyafiia' Dyus luuchmée i'cue yu', Dyusa's atsewa'jrrá's yajcyna fi'nzesa, ewmeerráa yũuna. Nava ewmeesarrava ãchja' Dyus tashte pa'jya' ãjawa'ja's Dyusíi pjeu'cj,
51001022	tyã'wẽ Cristo's pytjaa yuurra uuwa'j vitrra. Naasáa cue'sh quĩj pcal yujva ji'pjmée tyajy tashte yuurráa selpiina fi'nzecajncu tyã'wẽ yũu.
51001023	Atsa' tyã'wẽ ew fi'nzeya' ãjaya', Cristo yuurrá's iiméj ew ũusuj jyuca yajcyna tyajy yuwe ewsa nwe'wewa'jsa pta'shni's jii i'cue tyajũ tyutenuwe. Tyãa Dyus yuwe ewsa nwe'wewa'jsa's tyã'wẽ mtee mteeva jyuca pta'shni yuutsa', atsa' tyã'sna pta'shcajncu Dyusa' nvijt andya's.
51001024	Tyãa pa'ga Dyus yuwe's i'cue'shtyi pta'shpa'ga pytjaa yuuna ũsrrava, wala wecha'tj. Nava andy pytjaa yuuwa'j yuutyi's wa'lu'tsmeetj. Cristova ma'wẽga tyajy nasaa pa'gate pytjaa yuurra uu tyãa pa'ga andyva pytjaa yuuwa'jsatj.
51001025	Dyus luuchtyi selpiwa'jsac Dyusa' andya's neewe'werra nvijt, Dyus yuwe's i'cue'shtyiva pta'shcajn quĩjte yujva peejymée jyuca.
51001026	Tyãniitey bagachte yujva caajiyu'jnimeesa ũsu'ne' tyã'snac Dyusa' ãchja' caajiyu'j tyajy nasaty, atsa' tyã'sna pta'shwa'jsatj.
51001027	Dyusa' tyajy yuwe caajiyu'jnimeesa iiméj wala selpiwa'jsa yu'c judiu ji'jmée vite nasatyva tyã'snac caajiyu'j tyajy nasaty. Tyã' naac yu': Cristo' i'cue'sh ũuste u'cac, tyãa pa'ga i'cue'sha' Dyus tashte pa'jwa'ja's ji'pji'cue jĩna pta'shni's i'cue jiimée yu'.
51001028	Atsa' Cristo i'cue'sh ũuste cjẽeni'stja'w cue'sha' pta'shi', yu'cypejna, caapiya'jna, jyucaysa wala ew jiyurra teechsa na'wẽrraj Cristo yacj yuurráa jypumbamée fi'nzewa'ja's ew piyacajn.
51001029	Tyã'wẽ yũuwa'ja's caapiya'jnatj tyacue wala chjãchja mjĩ', Cristo quĩjteva jyuca pu'chte.
51002001	I'cue'sha' mjiyuwe: Andya' i'cue'sh pa'gate vite' Laodiceatewe'sh vite' andyna jiimeesa ũstyna tyãawe'sh jyucaysa pa'gate iiméj wala pa'pchuna Dyus yacj puuty we'wena ũstju.
51002002	I'cue'sh jyucaysa Cristo ma'wẽsateva quĩjte yujva peejymée jyuca ew jiyucajn tyã'wẽ pa'pchuna ũstju. Tyãa Cristoc i'cue'sh ũuste cjẽewa'jsa yu' tyã'snac tyãniitey quim yujtyva caajiyu'jnimée ũsu'. Atsa' tyã'sna ew jiyurra' jypumbamée i'cue'sh pwe'sh puuty ya'peeygãjna fi'nzene'cue.
51002003	Tyãa pa'gatey ma'wẽrraj jiyuwa'j peejyteva, Cristo yuurráac ũsu'.
51002004	I'cue'shtyi' tyã'wẽtj ew ãate pta'shi', vitesa ĩshiina zhichcue we'wena caypumba'jwe'shte.
51002005	Andya' i'cue'sh yacj ij ũsmeetj, nava i'cue'sh yacj ij ũs na'wẽ yajcyna ũstju ũuste yu', tyãasatj wala wechá', Cristo yacj yuurráa jypumbamée fi'nzepa'ga.
51002006	Tyãasa Jesucristo's ma'wẽcue nyafíi wechana jypa'ga tyã'wẽesa mfi'nzewe tyãa yacj tyutemée.
51002007	Bagachteva Cristorrá's yajcyna tyãa yuurrá's nwẽese'jna Dyusa's wechana fi'nzewa'ja's i'cue caapiya'jni yuu, tyajũ tyutenuwe.
51002008	Tyãasa i'cue'sha' wala mpa'yajcywe, naa quiwete nasaa pwe'sh yajcyrra caapiya'jnirrá's pta'shna caypumba'jwe'shte. Tyãawe'sha' Cristo caapiya'jni's caapiya'jsamée, ewmeesa jycaajnirrá's cytey yuusata'.
51002009	I'cue'sha' tyã'wẽ caapiya'jni's nwẽese'jwa'jsa meei'cue, tyãa pa'gatey Cristo' Dyus ma'wẽsateva tyãava tyã'wẽysaíirrá'.
51002010	Atsa' i'cue'sha' tyã'sna ũuste jypa'ganijũ' Cristo yacj teechrráa i'cue yuuna pa'ja'. Tyãa pa'ga jwee yu' vite yu' quĩjva peejymée yã'ji'cue, tyãa pa'gatey Cristorrarráa jyuca jycaajsa' naa quiwetewe'sh vite' ẽe walasu ewmeesa ũstyna tyãa yã'jrra.
51002011	Cristo's ũuste jypa'ganijũyã'ja', circuncidãyni na'wẽ yã'ji'cue neeyũ'. Nava peecy cacuetewe'shna circuncidaĩ'ty tyãamée, i'cue'sh ewmée yũuna fi'nzenijũ Cristo nwe'wenisa circuncidãyni yaase'. Cristo' tyã'wẽrráac yu'.
51002012	Tyã'wẽ yũunijũ' i'cue'sha' yu'te ya'bautisãyrra' Cristo yacj ja'nda pendani na'wẽsa i'cue yuu, sa' Cristo yacj ja'nda qui' ĩtyi yuusáa na'wẽ i'cue yuu, tyã'wẽ Cristo uuteva Dyusa' qui' ĩtyi vitcu sũjwa'ja's ji'pjui'cue naa pa'ga.
51002013	Nava nyafíi yu' i'cue'sha' pcalpa'ga Dyus dyi'pte uuníi na'wẽi'cue ũsu', pcaluj tyundenimée. Tyã'wẽteva ãchja' Dyusa' pcaltyi jyuca peltunãypa'ga i'cue'sha' Cristo na'wẽy ĩtyi yuusáa na'wẽ i'cue yuu.
51002014	Cue'sha' Dyus jycaajni's nwẽese'pja'gamée yuuwesane'tca'w yu'. Nava Cristo cluuste uupa'ga Dyusa' jyuca peltunãycu.
51002015	Sa' tyã'wẽrráa yuumée, echtjẽ'j tyãa yacj ũssa yã'jrra jyuca cnayrra Cristorrarrá's bagachteva nwẽese'jwa'ja's vitrrac nvijt Dyusa'.
51002016	Tyã'wẽ Cristo nwe'wenisa yã'ja' ãchja' quim yujva leya's nwẽese'jwa'ja's jycaajwa'j ji'pjmeeta', i'cue'sh ũ'ni's we'wena meerra' qui'swa'j en tyã'wẽsaty.
51002017	Tyã'wẽ yũunisa' naasáa teech pa'jwa'jsa ũsu'c tyã'sna jypa'gawa'ja's caapiya'jsarráaty yu'. Atsa' ew jiyute yu', tyãa pa'jwa'jsa' Cristoc yu'.
51002018	I'cue'sha' ĩshiisawe'shtyi mpa'yajcywe. Tyã'wẽme', tyãawe'sha' wala ewsatja'w jĩna angeleswe'shtyi neewe'wena, quĩjva uysameerrava tyã'wẽ ewsarrá's ĩ'cjsatja'w jĩna iiwejch we'wena i'cue'shtyi caypumba'jatyna.
51002019	Tyãawe'sha' Cristo yacj fi'nzesameeta'. Cristo yacj fi'nzevats yu', wala yuj ewna, tyãa pa'gatey Cristo quĩjteva jyuca cchjãachja'jna tyajy nasa yuutyi' jype'jsa', Dyus jycaajni's cytey yuuna.
51002020	I'cue'sha' naa quiwete pitstjẽ'jwe'sh we'weni's nwẽese'jya'mée, Cristo yacj ja'nda uusáa na'wẽ yuusáa i'cue. Sa' ¿quĩjya'rráa pitstjẽ'jwe'sh we'weni's nwẽese'jwa'jsamée yã'jrra', tyãawe'sh tyã'jĩna jycaajnityi' nwẽese'jna ũsuqui'cue?
51002021	Tyãawe'sha' na'wẽty jycaaja': Tyã'sa' jya'ndynu, tyã'sa' ũ'nu, tyã'sa' jypa'ganu jĩna quĩjquĩjva wala jycaaja'ty.
51002022	Tyã'wẽ jycaajnisa' naa quiwete pitstjẽ'jwe'sh caapiya'jnisarráata', jyuca scjẽwwa'jsa.
51002023	Tyãaty jypa'yacymeete', ewsa na'wẽ yuj tjenguna, tyãa pa'gatey iiwejch yajcymée peecy cacue's ew caafi'nze'jwa'ja'scu jycaaja'. Nava naa quiwete ewmée yajcyna fi'nzeni's yu' neeweya' ãja'tsme'.
51003001	I'cue'sha' Cristo yacj ja'nda ĩtyi yuusáa na'wẽ yuusáa yã'jrra', cielute iiméj zhichcuesa bagachteva wẽt fi'nzewa'ja'srráa mpaacuewe, Dyus pucate Cristo ũsnitewe'shna.
51003002	Naa quiwetewe'sha's yajcymée, cielutewe'shrrá's myajcywe,
51003003	tyãa pa'gatey i'cue'sha' Cristo yacj ja'nda uusáa na'wẽ yuupa'ga, Cristo yacj fi'nzetsi'cue Dyus tashte.
51003004	Sa' i'cue'shtyi ĩtyi caafi'nze'jsa Cristo vyaate', i'cue'shva tyãa ma'wẽsate' tyã'wẽysa yuurra tyãa yacj ij ũsya' u'juene'cue.
51003005	Tyãa pa'ga i'cue'sh ũus yaacyni ewmeesa naata' tyãatyi' jyuca manvijtwe: ptamumey pcalte fi'nzeni, ptamsarrava vitesa yacj pcal yũuna fi'nzeni, quĩjva ewmée yũuwa'jrrá's yaacyni, Dyus yu's yajcymée jweeíirráa ji'pju wẽena fi'nzeni, (tyã'wẽ ji'pju wẽenirrá's yajcyte', tyã'srráanac Dyus na'wẽ yaacywa'j caseje'.)
51003006	Tyã'wẽ ewmée yũupa'ga íirráa Dyus castigo seena'sa yuja' Dyusa's nwẽese'jsameewe'shtyi.
51003007	I'cue'shva tyã'wẽ yũuna fi'nzesai'cue yu'.
51003008	Nava ãchja' na'wẽsaty jyuca manvijtwe: pyũuscue yaacyni, ũuschani, vitety ewmée nuywe'weni, wẽeshuni, canzh we'weni tyã'wẽsaty.
51003009	Tyãa pa'gatey jyuca nvijt yã'ji'cue na' puuty ya'ĩshiina fi'nzemée,
51003010	ewrráa yũuna fi'nzewa'ja's jypa'garra ũsi'cue. Tyã'wẽ yũurra' i'cue'sha' jweeíirráa ya'yu'ptjejna u'juene'cue, Dyusa's ew jiyuna pa'jrra tyãa na'wẽy yuuna pa'jya'.
51003011	Atsa' tyã'wẽ ya'yu'ptjejnisa' maava jyuca cyteerraj teechrráa yuuna pa'jsata'. Judiuwe'sh ma'ty yuu, judiuwe'shmée ma'ty yuu, circuncidãynisawe'sh ma'ty yuu, circuncidãynimeesawe'sh ma'ty yuu, wala jiisa ma'ty yuu, jiimeesa ma'ty yuu, patron ji'pjsa ma'ty yuu, patron ji'pjmeesa ma'ty yuu nava maava jyuca cyteerraj teechrráa yuuna pa'jsata'. Tyãa pa'gatey Cristo's jypa'ganirráa tyã'wẽ', Cristo jyucaysawe'sh jĩ'.
51003012	I'cue'sha' Dyus peeygãjrra tyjitynisai'cue, tyãa pa'ga i'cue'sh ũuste na'wẽsaty jypa'garra mfi'nzewe: vitety peeygãawa'ja's, pu'chna fi'nzewa'ja's, iiwejch yajcymée maa yacjva jyuca ewrráa fi'nzewa'ja's, puuty ũuscha yajcymée fi'nzewa'ja's.
51003013	Macue ewmée nuywe'weteva puuty ya'peltunãyna mfi'nzewe. Cristova ma'wẽga i'cue'shtyi peltunãy tyã'wẽy myũuwe i'cue'sh pwe'sh.
51003014	Sa' peeygãjna fi'nzewa'j yuurrá's quĩjteva tjaacue wala mji'pjuwe. Tyãa maateva tjaacue peejysa'.
51003015	Tyã'wẽ yũunijũ' Dyusa' ũsuna jyucaysa cyteerraj ũuste wẽt wechana fi'nzewa'ja's. Tyã'wẽ jyucaysaty cyteerraj teechrráa vit-ya'íirráac Dyusa' i'cue'shtyi tyjityj, tyãa pa'ga mweechawe.
51003016	Ãchja' Cristo caapiya'jni's i'cue'sh ũuste jyuca mpiyawe. Tyã'wẽ yũurra puuty caapiya'jna, wala jypa'yacy puuty yu'cypejna, Dyusa's ũuste wechana memna mfi'nzewe.
51003017	I'cue'sha' quĩj yũuna ũsrrava, Cristo Jesusa's tuutje'jwa'ja's yuurráa myajcywe, Dyusa's yuurráa wechana.
51003018	Nyuuwe'sha' i'cue'sh nmi'ty nwẽese'jwa'j ji'pji'cue. Cristo's jiiyã'jrra', zhichcue fi'nzewa'ja'.
51003019	Atsa' nmi'we'shva peecy nyuu yacj puiina yajtsemée peeygãjna mfi'nzewe.
51003020	Tyã'wẽy luuchwe'shva i'cue'sh neywe'shtyi quĩjteva jyuca mwẽese'jwe. Tyã'wẽ yũuni's Dyusa' wecha'c.
51003021	Neywe'sha' peecy luuchtyi zhichcue yu'cypejna miipe'jwe pcyuumée, i'cue'sh yacj cuchcajmen.
51003022	Selpisaawe'sha' naa quiwete i'cue'sh patronwe'sh jycaajnity wa'lmée mwẽese'jwe quĩjteva jyuca. Patronwe'sh tjengna ũste ãajurráa nwẽese'jmée, ũusuj jyuca wa'lmée mwẽese'jwe, Dyusa' jiina sũjna.
51003023	Quĩj mjĩitsrrava wa'lmée Cristo's selpiitstju sũjnarráa cytey myuuwe, nasaty selpiitstju sũjmée.
51003024	Tyã'wẽ yajcyna selpiipa'ga, Cristo' i'cue'shtyi' cielute deweena, tyãa pa'gatey Cristo jĩi sũjrrane'cue mjĩi naa pa'ga.
51003025	Nava maava wa'l yajcyna mjĩisa' achamée ewsarrá's jypa'gatyna, tyãa pa'gatey Dyusa' jyuca jiia' ma'wẽ yũuna fi'nzesateva.
51004001	Patronwe'sha' i'cue'shtyi selpisaaty ewrráa jype'jna meswe. Tyã'wẽme', i'cue'shva selpisáa íirráa i'cue, i'cue'shtyi jycaajsa' Cristo cielute ũsa'.
51004002	Ãchja' wala jypa'yacy Dyus yacj yuurráa puuty we'wena meswe, pechcanamée Dyusa's wechana.
51004003	Sa' cue'sh pa'gateva tyã'wẽy Dyus yacj puuty we'wena meswe, Dyus yuwe pta'shwa'j en vyaacajn, cyaj Cristo's ma'wẽ ũuste jypa'gawa'ja'sva jiyunimeesa's pta'shi'nja. Tyã'wẽ pta'shpa'gaíirráa andya' preesu ũstju.
51004004	Nava Dyus pu'chte', shiingmée ew ãate caajiyu'ju'nja.
51004005	Dyusna jiimeesawe'sh yacj wala jypa'yacy ewrráa mfi'nzewe, ewmée we'wecajmen. Sa' Dyus yuwe pta'shwa'j ena's iviitnuwe.
51004006	I'cue'sha' zhichcue ewrráa jypa'yacy mwe'wewe. Tyã'wẽ yũurra', ma'wẽsa yacjva tjẽymée pasya' ãjane'cue.
51004007	Cue'sh yacjtjẽ'j Tíquico Cristo's selpiic andy yacj ja'nda quĩjteva pu'vitumée pu'chna tyã' i'cue'shtyi pta'shina andy fi'nzeni's.
51004008	Tyã'wẽ pta'shna i'cue'shtyi cchjãachja'cjan cajatstju.
51004009	Tyãa yacj teech pi'cyna yuja', Cristo's jypa'gasa cue'sh yacjtjẽ'j Onésimo. Tyã' i'cue'sh chjambteywe'sha'. Tyãawe'sh pa'jrra jyuca pta'shityna aysũ quĩjrraj yũutsteva.
51004010	Carcelte andyna pi'cyna ũssa Aristarcova yuwe wecha caja'c, vite' Bernabé pucacjẽ nyacj Marcosva. I'cue'sha' jiiyã'ji'cue Marcos ma'wẽsateva, tyãa pa'ga wa'lmée mpa'gawe.
51004011	Jesus Justo jĩ'ty tyãava yuwe wechaa caja'c. Judiuwe'sh Cristo's jypa'gasa andya's pu'chsa yu' tyãawe'sh yuurráaty yu', Dyus jycaajwa'ja's pta'shsa. Tyãa pa'ga andy yacja' wala wecha yuja'.
51004012	Cristo's selpisáa Epafrasva yuwe wechaa caja'c. Tyã' i'cue'sh yacj ũssac yu'. Tyã' i'cue'sh pa'gate bagachteva Dyusa's neewe'wena nescu yu', quĩjteva jypumbamée Dyus jytjãasnirrá's cytey yuuna fi'nzecajn.
51004013	Andya' jiitj Epafrasa' i'cue'shtyi yajcyna wala pa'pchu'c, Dyusa's neewe'wena. Sa' Laodicea chjambtewe'sh vite' Hierapolis chjambtewe'shtyiva tyã'wẽycu Dyusna neewe'we'.
51004014	Médico Lucas vite' Demas tyãawe'shva yuwe wechaa caja'ty.
51004015	Yuwe mweechawe yacjtjẽ'jwe'sh Laodiceatewe'shtyi vite' Ninfasna, sa' tyajy yatte pcjaacjesawe'shtyiva tyã'wẽy.
51004016	Naa carta's i'cue'sh pwe'sh lẽeyna jyã'jrra', mcaajwe Laodicea chjambte pcjaacjesawe'sh lẽeycajn, sa' Laodicea chjambtewe'shtyi carta caatj tyãa carta i'cue'sh tashte pa'tje', tyã'snava mlẽeywe.
51004017	Arquiposa's na'jĩna myu'cypejwe: Cristo mjĩia's cytey myuu jĩna.
51004018	Andy cuseju yuu naa carta's fi'jrra cajatstju i'cue'shtyi wechana. Nava andya's pechcanamée yajcyna mfi'nzewe, preesu ũstju naa pa'ga. I'cue'shtyi' Dyusa' pu'chjina.
52001001	Pablo yaasesa naa carta's fi'jatstju Silvano vite' Timoteo tyãawe'sh yacj, yacjtjẽ'jwe'sh Tesalónica chjambte pcjaacjena ũssawe'shtyi wechana. I'cue'sha' Dyus cue'sh Tata vite' cue'shtyi jype'jsa Jesucristo tyãawe'sh yacj tyutemée wala ew fi'nzena ũsi'cue. I'cue'shtyi' Dyusa' pu'chjina vite' cue'shtyi jype'jsa Jesucristo, tyãa pa'ga Dyus yacjrráa mfi'nzewe.
52001002	I'cue'sh jyucaysa tyã'wẽ ew fi'nzepa'ga Dyusa'stja'w wechana puuty we'we' i'cue'shtyi pechcanamée neewe'wena.
52001003	Tyã'wẽ i'cue'sh pa'gate Dyus cue'sh Tata yacj puuty we'wetsrra', na'wẽ i'cue'sha' Dyus yuurráana yajcyna i'cue tyajy jycaajni's mjĩ', sa' tyã'wẽy wala peeygãjna selpíi i'cue cue'shtyi jype'jsa Jesucristorrá's ũytjasna tyãa yacj tyutemée. Tyãatytja'w bagachteva pechcanamée Dyus dyi'pte neewe'we'.
52001004	Cue'sha' jiitja'w Dyusa' yacjtjẽ'jwe'shtyi peeygãjrra tyjityjcu nwe'weya'.
52001005	Atsa' cue'sha' Dyus yuwe nwe'wewa'jsa's pta'shitsrra' yuwejurráa we'wemeetja'w, wejyva pta'shwa'ja's Dyus Espiritu pu'chte', tyã' ĩshiinimeena sũjnatja'w pta'sh. I'cue'sha' peecy jii i'cue ma'wẽ pta'shrra', cue'shíi yuuva tyã'wẽytja'w yũuna fi'nze i'cue'sh yacj ũsrra'.
52001006	I'cue'sha' cue'sh fi'nzeni vite' Jesucristo fi'nzenity tjengrra tyãa na'wẽyi'cue fi'nze macue wala atsetsteva, Dyus yuwe's Dyus Espiritu ũste' wala wechana jypa'garra.
52001007	I'cue'sh tyã'wẽ yũupa'gaty vite quiwe Macedonia Acayasuwe'sh Dyus luuch jyucaysa cue'shva tyã'wẽy fi'nzega sũjwa'ja's ji'pju.
52001008	I'cue'sh tyã'wẽ yũuni yacji'cue Jesucristo caapiya'jni's Macedonia Acaya quiwesurráamée, msuu msuuva jyuca caajiyu'j, tyãa pa'gac i'cue'sha' Dyusa's yaacysateva ya'jiyu', atsa' ãchja' cue'sha' i'cue'sh ew fi'nzeni's tuutje'jwa'j ji'pjmeeyã'tja'w.
52001009	I'cue'sh ew fi'nzeni's cue'sh pta'shipcachte, wejyva tyãawe'sh cjuẽ'ytyi pta'shi' ma'wẽne'cue cue'shtyi ew jypa'ga tyã'sna, sa' ma'wẽne'cue Dyus ĩtyimeesaty nvijtrra Dyus ĩtyisa's selpiiya' yaaqui'.
52001010	Sa' ãchja' ma'wẽ ũytjasna ũscue Jesus Dyus Nchi'c uuniijũva ĩtyi yuurra cieluju qui' shawendwa'ja's tyã'snaty pta'shi'. Tyãa Jesusa' Dyus castigo seena'ju nwe'wewa'jsa'.
52002001	Yacjtjẽ'jwe'sh, i'cue'shíiva jii i'cue cue'sh i'cue'sh tashte pa'jni' cyul yuume'.
52002002	Nyafíi yu' tyacue wala wẽeshuna pcyuunitja'w yuu Filipos chjambte tyã'sa' jii i'cue. Nava Dyusa' pu'chcu tyajy yuwe ewte nviitwa'jsa's atsesa cshavyte ũucjmée pta'shcajn.
52002003	Tyãa pa'gatey cue'sha' jypumbarra pta'shna ũsu'tsmeetja'w, sa' ewmée yajcyrra ĩshiina ũsu'tsmeetja'w.
52002004	Tyã'wẽmeeteíic Dyusa' tyajy yuwe ewte nviitwa'jsa's cue'shtyi neewe'werra nvijt, cyajtja'w tyã'wẽ pta'sh. Naa quiwete nasaty wechaa jytjãasrra tyã'wẽ yu'tsmeetja'w, wejyva Dyus cue'sh ũustyi jiisa wechacajntja'w tyã'wẽ yũ'.
52002005	I'cue'sha' jii i'cue cue'sha' bagachte yujva tyã'wẽ nasaty yu'cywe'wena ũsu'tsmeetja'w, sa' vyuu cnayya' sũjrrava tyã'wẽ ũsu'tsmeetja'w. Dyusa' jiia'.
52002006	Bagachte yujva nasa tyã'wẽ cue'shtyi ew we'wena tuutje'j jytjãasnava u'ju'tsmeetja'w. I'cue'shtyi vitesaty maa yujtyva tyã'wẽ jytjãasmeetja'w. Sa' tyã'wẽ i'cue'shtyi juuna' we'werra quĩjrráava tjãas wẽevatsa', ãjawa'jne'tca'w yu', Jesucristo jycaajnisatja'w yu' naa pa'ga.
52002007	Tyã'wẽ yũupcachte, i'cue'shtyi ewcuẽrráatja'w we'we, luuch njĩ'jva ma'wẽga ewcuẽ jype'jna nuywalá' tyã'wẽ.
52002008	I'cue'sha' iiméj wala wendynisai'cue tyãa pa'ga Dyus yuwerrá's ũsmée, cue'sh ĩtyi fi'nzeni yuunava iviituvatsa' sũjtja'w i'cue'sh pa'gate, i'cue'sh ew fi'nzeni's jytjãasrra.
52002009	Yacjtjẽ'jwe'sh, yaaqui'ne'cue, cue'sha' Dyus yuwe's pta'shna u'jurra' ma'wẽtca'w chjãchja mjĩ' cue'sh peejini's uyya', en ma'c yuu meerra' cus ma'c yuu nava mjĩ'tja'w vitesaty tjãasya'mée.
52002010	I'cue'sha' jii i'cue, atsa' Dyusva jiia', cue'sh tyã'wẽ ew zhichcue i'cue'sh yacj fi'nzeni's, atsa' quim yujva cue'shtyi ewmée nuywe'weya' ãjameetyna.
52002011	Jii i'cue cue'sha' ma'wẽtca'w i'cue'shtyi teechsa na'wẽrraj cviisha'jn cchjãachja'jna yuu, neyva ma'wẽga luuchtyi jype'je' tyã'wẽtja'w yuu.
52002012	Cue'sha' wala ew yu'cypejna neewe'wetja'w Dyus dyi'pte ma'wẽ fi'nzerra tyajy jycaajna ũsnite u'caya' ãjawa'ja's.
52002013	Dyus yuwe's cue'sh pta'shte', nasaa pta'shnirráamée, Dyus pta'shni yujna sũjnai'cue jypa'ga, tyãa pa'gatja'w cue'sha' Dyusa's wechá' bagachteva. Isa tyã' Dyus yuwe yuja', tyãasaíic i'cue'sh ũustyi yu'ptjeje'.
52002014	Yacjtjẽ'jwe'sh, i'cue'sha' Judea quiwete Dyus luuch Cristo Jesus yacj fi'nzesa ũsta' tyãawe'sh na'wẽyi'cue yuu. Tyãawe'shtyi' peecy nwe'shíirráa wala ajtsety tyã'wẽy i'cue'shva wala yaatseni fi'nzei'cue i'cue'sh nwe'shíirráa.
52002015	Tyãa judiuwe'sha' cue'shtyi jype'jsa Jesusa's icjtyi nyafíiva ma'wẽne'ta icj Dyus yuwe pta'shsaty tyã'wẽy. Tyãasaty cue'shtyiva chjambu cutyi'jna ũsu'. Tyãawe'sha' Dyus dyi'pte ew yũuna ũsmeeta', sa' nasa jyucaysaty atse'ty.
52002016	Judiu ji'jmée vite nasava ewte neeyũucajn Dyus yuwe's pta'sh wẽje'tsteva, ũsu'tsmeeta' cue'shtyi. Tyã'wẽ yũurra tyãawe'sh pcaltyi jweeíirráa nuywalana ũsta', nava ãchja' Dyus castigo seena'sa yuja' tyã'wẽ yũupa'ga.
52002017	Yacjtjẽ'jwe'sh tashu cue'sha' tyuteerra', yafy yacj yu' puuty uymeerrava ũuste yu' pechcanameetja'w i'cue'shtyi yajcyna fi'nze', ¿ma'wẽn qui' puuty uyya' u'juecytja'w? sũjna.
52002018	I'cue'sh tashna yujya' yajcytja'w, sa' andya' manz usva tyã'wẽ yuu wẽetj. Nava echtjẽ'ja' cue'shtyi yupcu.
52002019	Tyã'wẽteva cue'shtyi jype'jsa Jesucristo quĩi ente' i'cue'sh tyã'wẽ cue'shtyi wẽtwẽt ¿caaũusutje'jwa'jsa meema'cue?
52002020	Isa i'cue'sh yuj tyã'wẽ wẽtwẽt caaũusutje'jwa'jsai'cue.
52003001	Tyã'wẽ i'cue'shtyi puuty uy wẽerra wantaĩmeerra, yacjtjẽ'j Timoteorrá'sva caatj i'cue'shtyi tjengya', andy yu' Atenaste neeyũurra.
52003002	Tyã' Dyusna selpisáa, cue'sh yacj mjĩisa' Cristo yuwe ewsa's pta'shna, sa' ñuste fi'nzesaty cchjãachja'jna cviisha'jwa'jsac yu',
52003003	tyã'wẽ quim yujva naa ñussa's ũucjna cuj yaacycajmén. Tyã'wẽme', i'cue'sha' peecy jii i'cue naa tjẽyte ñuste fi'nzewa'ja's jypa'gawa'jsatja'w.
52003004	Tyajíitja'w cytee i'cue'sh yacj nee ũsíi pta'sh tjẽyte ñuste fi'nzewa'j en pa'jana jĩna tyã' cytey yuuc tyã'sa' jypa'gai'cue.
52003005	Tyãa pa'gatj andya' i'cue'sh pytjaa ñusni's peeygãaweete wantaĩmeerra pẽjyya' caaj Jesucristo yacj ma'wẽ fi'nzetsteva jiyuya', tyã'wẽme' echtjẽ'ja' pejca ewmeete cweete'jeváana atsa' cue'sh mjĩini' cyul yuuna sũjrra.
52003006	Atsa' Timoteo' shawendna pa'cj, sa' Dyus yacj jypumbamée peeygãjna ũsta' jĩnac yuwe ewsa jyũna pa'j. Tyã'wẽrráamée, cue'shtyiva yaaqui'ty wala wendyna ¿bagach puuty uyuucytja'w? jĩna, cue'shva ma'wẽtca'w tyãawe'shtyi puuty uy wẽje' tyã'wẽytyi yaaqui' jĩnac pta'shi'.
52003007	Tyãa pa'gatja'w tyacue wala ñuste tjẽyte fi'nzena ũsrrava wala wechá', yacjtjẽ'jwe'sh, i'cue'sh tyã'wẽ Jesucristo yacj tyutemée chjãchja fi'nzeni's jiyurra.
52003008	I'cue'sha' Jesucristo yacj tyutemée fi'nzeni's jiyute', cue'sh yacja' ũuste iiméj wala wẽtwẽt ũusutjec.
52003009	Atsa' ¿ma'wẽ yũurra Dyusa's iiméj wala wechaya' ãjacytja'w? i'cue'sh pa'gate tyacue wala wẽtwẽt-sa's ũuste jypa'garra'.
52003010	En ma'c yuu cus ma'c yuu nava Dyusa's pẽjyna nestja'w yu', i'cue'sh yacj puuty uyya' yuuwa'ja's ũste', i'cue'sh nee pejiine'cue Dyusna jiyuwa'ja's tyã'sna caapiya'ja'nja'w sũjrra.
52003011	Dyus cue'sh Tata vite' cue'shtyi jype'jsa Jesucristo tyãawe'sha' pejca pu'chjityna sũju'tja'w cue'sh yujya' ãjawa'ja's.
52003012	I'cue'shtyi' Jesucristo' jweeíirráa wala cchjãachja'jana, sa' maatyva jyucaysaty puuty ya'peeygãawa'ja's ũsuna cue'shva ma'wẽtca'w i'cue'shtyi peeygãja' tyã'wẽy.
52003013	I'cue'sh ũuste jypumbamée fi'nzewa'ja's ũsuna, cyaj cue'shtyi jype'jsa Jesucristo tyajy nwe'wenisa yacj shawendna quĩjte', i'cue'sha' Dyus dyi'pte yuuwemeesa yuune'cue.
52004001	Ãchja' yacjtjẽ'jwe'shtyi wala yu'cypejna neewe'wetstja'w Jesucristo jycaajni's: na'wẽ Dyus dyi'pte ew fi'nzewa'ja's ma'wẽtca'w caapiya'j tyã'sa' nvijtmée, jweeíirráa ew fi'nzena
52004002	Jesus jycaatje' cue'sha' caapiya'tja'w tyã'sa' i'cue'sha' jii i'cue.
52004003	Dyusa' quĩj pcal yujva ji'pjméec fi'nze jytjãasu', ptamumée pcal yũuna fi'nzenijũ jyuca tyuteerra.
52004004	Teechsa na'wẽrraj peecy nyuuty pcalsu caafi'nze'jmée ew zhichcue miipe'jwe.
52004005	Dyusna jiimeesa na'wẽ canzh ewmée yajcyna yu' fi'nzenuwe.
52004006	Quim yujva vitee nyuuty pcal yuuwa'j ji'pjmeeta' nmi'a's pesweena. Tyã'wẽme', Dyusa' seena' yuj wala castigaĩna ma'wẽtca'w pta'shi' tyã'sa' cytey yuuna.
52004007	Tyãa pa'gatey Dyusa' pa'yac nava tyajy dyi'pte quĩj pcal yujva ji'pjmée fi'nzecajncu tyã'wẽ yũu.
52004008	Tyã'wẽ maava na'wẽ ew caapiya'jni's nwẽese'jsame' caapiya'jsa's nwẽese'jsamée yu'tsme'; Dyus tyajy Espiritu's ũssa'scu nwẽese'jsamée yu'.
52004009	Yacjtjẽ'j pwe'sh puuty ya'peeygãawa'ja's pta'shna fi'jwa'j ji'pjmeetj, tyãa pa'gatey Dyusa' caapiya'jyã'cj teechsa na'wẽrraj puuty ya'peeygãawa'ja's.
52004010	Tyãa pa'gai'cue Macedoniate ũssa yacjtjẽ'jwe'sh jyucaysaty peeygãjna fi'nze'. Nava yacjtjẽ'jwe'shtyi neewe'we'tja'w, i'cue'sh peeygãani' jweeíirráa ũuste penacajn.
52004011	Cuch ñus yajcymée wẽtrráa mfi'nzewe i'cue'sh mjĩisurráa pa'pchuna, ma'wẽtca'w neewe'we tyã'wẽ yũuna,
52004012	cyaj Dyusa's jiimeesava atsewe'wemeetyna, atsa' i'cue'shtyiva quĩjva peejiimeena.
52004013	Yacjtjẽ'jwe'shtyi caajiyu'jmée yu' nviit wẽemeetja'w uusaawe'sh ma'wẽ yuuwa'jsateva, cyaj i'cue'shva Dyusna jiimeesa na'wẽ ñusmeene'cue.
52004014	Jesusa' uurrava qui' ĩtyi yuuni's jiitja'w, tyã'wẽyrráa Jesusna jypa'garra uusaatyi' Dyusa' qui' ĩtyi vitrra Jesus yacj nuyquĩjana sũju'tja'w.
52004015	Cyajtja'w i'cue'shtyi pta'shi' Cristo caapiya'jni's, tyã'wẽ Cristo quĩi ente' cue'sh nee ĩtyi ũssa' uusaawe'sh yatste pe'jna u'jni yuume'nja'w.
52004016	Tyãa pa'gatey Cristoíirráa cieluju quĩiwa'jsa' seena' jycaajwa'ja's we'wena, Dyus angeleswe'sh npiitstjẽ'jva we'wena, naapcachja' Dyus tucani zhichcuesava susuna. Naapcachja' Cristona jypa'garra uusaawe'sh cjuẽ'y ĩtyi yuutyna.
52004017	Tyajũ' nee ĩtyi ũssa' tyãawe'sh yacj ja'ndarraj pe'jna u'jni yu'nja'w tãapj pyãjte cielute Cristo's puuty uyya'. Tyajũ' Cristo yacj nes yu'nja'w bagachteva.
52004018	Cyaj na'wẽ pta'shni's jiyurra', puuty cviisha'jna mfi'nzewe ñusmée.
52005001	Nava bagach quĩi ente quĩiwa'tjeva tyãa yu'sa' pta'shna fi'jwa'j peejyme' yacjtjẽ'jwe'shtyi.
52005002	I'cue'sha' ew jii i'cue Cristo' quĩj enteva quĩjrráa yũuna yajcymée ũsiyna, pesweeva ma'wẽga cus pyãj yaacynimeete pa'ja' tyã'wẽy.
52005003	Nasa we'werra': Quĩjva yuumeena, jyuca ewrráa ũstja'w jĩna ũsiyna, tyãa dundte Dyus castigãywa'j ena' pa'jana, u'y nasate ãtsa'atste ma'wẽ acasa pa'jacy tyã'wẽy, atsa' íyuya' ãjameetyna.
52005004	Nava Cristo quĩiwa'ja's jiimée chji'ndyte yu' ũsmeei'cue, tyãa pa'ga i'cue'sh jypa'yacymée ũsiyna Cristo' cpajcymeena peswée na'wẽ.
52005005	Tyãa pa'gatey i'cue'sh jyucaysa jiisa eena'tewe'shi'cue, cue'sha' jiimeesa chji'ndyte fi'nzesa na'wẽsameetja'w.
52005006	Tyãa pa'ga vite nasa deesa na'wẽ fi'nzewa'jsameetja'w, wejyva ma'wẽ fi'nzewa'ja'sva jypa'yacy ũsuga.
52005007	Cusrráa deenisa' atsa' tũusa' custewe'shrrac tũ'.
52005008	Nava cue'sha' eena'tewe'shtja'w na' jypa'yacy fi'nzega, tyãa pa'gatey Dyusa's ũuste pechcanamée yaacywa'ja's jypa'garra peeygãawa'ja'sva ji'ptja'w, sa' ewte neeyũuwa'ja's ũuste ew jiitja'w naa pa'ga.
52005009	Dyusa' cue'shtyi' castigãyya' sũjrra nvijtme', wejyva Jesucristo nwe'wete ewte neeyũuwa'ja's ji'pjucajncu tyã'wẽ nvijt.
52005010	Tyãa pa'gac Jesucristo' cue'sh pa'gate paa ya'ducjrra uu, atsa' ãchja' ĩtyi mtja'w yuu meerra' uuníi mtja'w yuu nava bagachte yujva tyãa yacj tyuteme'nja'w.
52005011	Tyãa pa'ga ñusmée mfi'nzewe. Puuty teechsa na'wẽrraj cchjãachja'jna na'wẽ yũuna ũsi'cue tyã'wẽrráa meswe.
52005012	Yacjtjẽ'jwe'shtyi neewe'wetstja'w i'cue'shtyi yu'cypejna: Dyus yacj fi'nzewa'ja's pu'chsatyi' ew miipe'jwe.
52005013	Tyã'wẽ pu'chna ũspa'ga tyãawe'shtyi' wala wechana mpeeygãjwe. Tyã'wẽy vitesa yacjva puuty ewrráa mfi'nzewe.
52005014	Na'wẽ yũuwa'ja'sva neewe'wetstja'w yacjtjẽ'jwe'shtyi: Mjĩiya' wa'lsaty myu'cypejwe. Dyusna achamée chjãchja yaacysatyi' mecchjãachja'jwe. Dyusna ew jiimeesatyva mpu'chwe. Jyucaysaty peeygãawa'ja's mji'pjuwe.
52005015	Mpa'yajcywe puuty ewmeerráa yũuna fi'nzemée, wejyva i'cue'sha' puuty teechsa na'wẽrraj ew myũuwe naa quiwete jyucaysa yacj.
52005016	Bagachteva wechana wẽtrráa mfi'nzewe.
52005017	Een isa Dyus yacj puuty we'wena mfi'nzewe.
52005018	Quĩj ñus en pa'tjeva, Dyusa'srráa wechana meswe, tyãa pa'gatey Dyusa' tyã'wẽc fi'nze jytjãasu' i'cue'sh Cristo Jesusa's jypa'gasaty.
52005019	Dyus Espiritu's iviitunuwe.
52005020	Dyus caaũusutje'jni's pta'shni's weechnuwe.
52005021	Wala jypa'yacy pacuena atyajrra ewsarrá's mpa'gawe.
52005022	Quĩjva ewmeesajũ yu' jyuca mtyuteewe.
52005023	Dyus ewte caafi'nze'jsa quĩj pcal yujva ji'pjmée vitna pa'jana i'cue'sh cacue ma'c yuu, i'cue'sh ũus ma'c yuu, i'cue'sh yaacyni ma'c yuu nava jyuca, cyaj Jesucristo quĩi ente yuuwemeesa yuune'cue.
52005024	I'cue'shtyi pa'yasa' ĩshiiwa'jsame' na' tyã' cytey yuuna.
52005025	I'cue'sha' Dyus yacj meen puuty we'wewe cue'sh pa'gate.
52005026	Yacjtjẽ'jwe'sh jyucaysaty meen wechawe Dyusrráana yajcyna.
52005027	Jesucristo jycaatje', tyã'wẽ i'cue'shtyi neewe'wetstju naa carta's lẽeycajn jyucaysa yacjtjẽ'jwe'sh cshavyte.
52005028	Cue'shtyi jype'jsa Jesucristo' i'cue'shtyi pu'chjina.
53001001	Pablo yaasesa naa carta's fi'jatstju Silvano vite' Timoteo tyãawe'sh yacj, yacjtjẽ'jwe'sh Tesalónica chjambte pcjaacjena ũssawe'shtyi wechana. I'cue'sha' Dyus cue'sh Tata vite' cue'shtyi jype'jsa Jesucristo tyãawe'sh yacj tyutemée wala ew fi'nzena ũsi'cue.
53001002	I'cue'shtyi' Dyusa' pu'chjina vite' cue'shtyi jype'jsa Jesucristo, tyãa pa'ga Dyus yacjrráa mfi'nzewe.
53001003	Yacjtjẽ'jwe'sh, i'cue'sh pa'gate pejca Dyusa's wechawa'j ji'pj yujtja'w, tyã'wẽ yũuni' cyulsame' naa pa'ga. Tyãa pa'gatey i'cue'sh ũusuj Dyusa's yaacynisa' een isa jwee íirráa walaana u'juetsa', naapcachja' teechsa na'wẽrraj puuty ya'peeygãjna fi'nzewa'jva jwee íirráa pejnana u'juetsa'.
53001004	Tyãa pa'gatja'w cue'sha' msuuva Dyus luuch pcjaacjena ũsnisu wẽt wechana pta'shi' i'cue'sh ew fi'nzeni's. Tyã'wẽ yuucajníi i'cue'sha' tyacue wala pcyuuni yajtsena ũsrrava, Dyus yacj jypumbamée fi'nzewa'j yu'sa' wa'lmeei'cue ãate caavya'ja'ja'.
53001005	Dyusa' iiméj wala ewsa' na' tyãasa ne' tyã'wẽ ew fi'nzewa'ja's i'cue'shtyi caavya'ja'ja', tyãa pa'ga i'cue'sha' pcyuuni yajtsena ũsrrava tyajy jycaajna ũsnite pa'jwa'jsai'cue.
53001006	Nava i'cue'shtyi pcyuusáa yuutyi' ca'tuva Dyus castigãyni yuj yuutyna,
53001007	sa' i'cue'sh ñuste fi'nzesa yuutyi' jycaasewa'ja's ũsuna cue'sh yã'jrra, tyã'wẽ Jesucristo' tyajy angeleswe'sh yã'jrra cielujũ quĩjrra,
53001008	Dyusna nwẽese'jmeerra cue'shtyi jype'jsa Jesucristo's pta'shni'sva nwẽese'jsameety castigãyya' seena' ipy wala yacj quĩjrra tyã'wẽ cue'shtyi jycaasewa'ja's ũsuna.
53001009	Tyãawe'shtyi' Dyus jycaajna ũsni tashu tyujnderra bagachte yujva peena yu' Dyus yacj puuty uywa'jmeete ñuste castigãyni yuutyna.
53001010	Naapcachja' na'wẽ cue'sh pta'shni's i'cue'sh jyucaysa jypa'gai'cue tyãa yã'jrra vite' Dyus luuch jyucaysa yacj wala wechana Jesucristo's jypa'gasa yuune'cue tyajy shawendna quĩi ente'.
53001011	Tyãa sũjrratja'w i'cue'sh pa'gate Dyus yacj puuty we'wena nes yu', Dyusa' i'cue'shtyi pa'yayã'jrra' tyajy cusete jype'jna nes yuucajn. Sa' tyã'wẽy Dyus yacj puuty we'we'tja'w, Dyusa' i'cue'shtyi peeygãawa'ja's pu'vitumée cytey yuurra tyãa yacj jypumbamée fi'nzewa'ja'sva jyuca pu'chcajn,
53001012	cyaj cue'shtyi jype'jsa Jesucristo's tuutje'jsa yuune'cue, naapcachja' i'cue'sha' Jesucristo tuutje'jni yuune'cue naasáa cue'sh Dyus vite' Jesucristo peeygãapa'ga yuurráa.
53002001	Nava ãchja' cue'shtyi jype'jsa Jesucristo cue'shtyi pcjacjya' quĩiwa'ja's pta'shitstju, yacjtjẽ'jwe'shtyi wala neewe'wena.
53002002	I'cue'sha' tjẽymée yu'ptjejna ũsnuwe, isa yujváana sũjna ũucjna, tyã'wẽ Jesucristo quĩiwa'j ena' ãjyã'cj jĩni's, meerrava Dyuscu vyaarra tyã'jĩcaja' jĩváatyna, meerra' Pabloc tyã'wẽ pta'shcaja' jĩváatyna, nmejte' cartava cue'sh fi'jni na'wẽysarrava ĩshiinisa pa'javáana.
53002003	Nava wej yujva jypumbanuwe ĩshiini's. Tyã'wẽ jypumbacajmén Cristo quĩiwa'j en ãjmeyna nyafyte' Dyusa's uy wẽemée ajtserra tyãa yacj puiiwa'j en cjuẽ'y u'puna, naapcachja' teech pitstjẽ'j echtjẽ'j na'wẽy iiméj seena' canzh pcalsa infiernote acjni yuuwa'jsava vyaana.
53002004	Tyã' quĩjnava jyuca atsesa yuuna Dyus yase's cysuusni yu'sa', sa' dyuus yatte u'carra cachjiina, andya' Dyustju jĩna jycaajya'.
53002005	Andya' cytee i'cue'sh yacj nee ũsiy pta'shtju tyã'wẽ Dyusa's atsesa pa'jwa'ja's, atsa' ¿yaaqui'tsmeecue'?
53002006	Tyã'wẽ yũuwa'j en ãjmeyna, tyãa ewmeesa casejwe'shte quĩj tyã'wẽ yupna ũsteva tyã'sa' jii i'cue i'cue'sha'.
53002007	Tyãa ewmeesa' paatste mjĩina yã'j ũsa', atsa' naasáa tyãa ewmeesa's yupna neewesa's cutyi'jwa'jrráa yã'j peejya'.
53002008	Tyajũ isa tyãa ewmeesa' ãate vyaana, nava Jesucristo' tyajy we'wenijurráa naa dundte icjena, sa' peena yu' caavya'ja'jmeena eena' cweetjna quĩini yacj.
53002009	Tyãa canzh ewmeesa' echtjẽ'j caajni tyã'wẽ pa'jana, tyãasa quim yujva ãjanimeesa's caavya'ja'jana ĩshiina caypumba'jna.
53002010	Sa' Dyus yuwe isasa's pta'shni's jypa'gasameetyi' tjẽymée caypumba'jana ewmeesarrá's caavya'ja'jrra.
53002011	Tyã'wẽ Dyus yuwe isasa's pta'shteva jypa'gamée ĩshiina pta'shnirrá's nwẽese'pja'ga, Dyusa' tyãawe'shtyi' jypumbacajn nviituna vituwa'jsa yuucajn.
53002013	Nava cue'sha' bagachteva Dyusa's wechawa'j ji'ptja'w i'cue'sh ew fi'nzepa'ga. I'cue'sha' Jesucristo peeygãanisai'cue, tyãa pa'gatey Dyusa' nyafiitey tyjityjcu i'cue'sh ewte neeyũuwa'jsaty, atsa' Dyus Espiritu' pcal ji'pjmeesac vitna pa'j yuwe ewsa's jypa'gapa'ga.
53002014	Tyã'wẽ yuuya'c Dyusa' pa'ya yuwe ewsa cue'sh pta'shpa'ga, cyaj cue'shtyi jype'jsa Jesucristo ũsnite pa'jya' ãjacajn.
53002015	Tyãa pa'ga, yacjtjẽ'jwe'sh, wej yujva jypumbamée meswe, na'wẽ i'cue'sh yacj ũsrra caapiya'tja'w sa' cartateva fi'jna pta'shtja'w tyãaty pechcanamée.
53002016	Cue'shtyi jype'jsa Jesucristo vite' Dyus cue'sh Tata peeygãjrra bagachte yujva ptsuwa'jmée wechana ũswa'ja's ũscu
53002017	tyãa i'cue'sh ũustyi cchjãachja'jana, atsa' quĩjva ewrráa yũuna fi'nzene'cue, we'wewa'j ma'c yuu nava ewsarrá's puuty we'wena.
53003001	Nmejte', yacjtjẽ'jwe'shtyi na'wẽtj neewe'we': I'cue'shva ma'wẽcue Jesucristo pta'shni's wechana jypa'ga tyã'wẽy msuuwe'shva jypa'gacajn Dyus yacj mpuutywe'wewe cue'sh pa'gate,
53003002	cyaj nasa ewmeesa cuseju iyu'nja'w. Tyã'wẽme' jyucaysa yu' Dyusa's yaacysameeta'.
53003003	Tyã'wẽteva Jesucristo' bagachte yujva i'cue'shtyi' nvijtmée ewmeejũ nwe'wena cchjãachja'jana.
53003004	Cue'sh pta'shni's na'wẽ yũuna ũsi'cue tyã'wẽrráa nes yuucajn Jesucristo' pu'chjina sũju'tja'w.
53003005	Sa' Dyus peeygãani's pechcanamée yaacycajn, Jesucristo' caayaqui'jna nes yuuna tyãa na'wẽy chjãchja fi'nzecajn.
53003006	Yacjtjẽ'jwe'shtyi Jesucristo jycaajni's neewe'wetstja'w: maa yacjtjẽ'jva mjĩimeena sa' cue'sh caapiya'jni'sva cytey yuumeena atsa' tyã'wẽsa yacja' pcjaacjenuwe.
53003007	I'cue'sha' jii i'cue cue'sha' ma'wẽ yũuna fi'nzesateva. Cue'sha' i'cue'sh yacj ũsrra', mjĩimée yu' fi'nzemeetja'w.
53003008	Sa' ũ'a's ducjmée yu' fi'nzemeetja'w, wejyva en ma'c yuu cus ma'c yuu nava wala chjãchja mjĩitja'w i'cue'sh maa yujtyva tjãasya'mée.
53003009	Tyã'wẽ yũu wẽemeevatsa', cue'sha' i'cue'shtyi pu'ch tjãasya' ãjawa'jsatja'w yu'. Nava tyã'wẽ pu'ch tjãasmée mjĩitja'w, i'cue'shva cue'sh na'wẽy yũuna fi'nzecajn.
53003010	Tyã'wẽ yũucajmeníi cue'sha' cytee ũsrra' na'wẽ yũuwa'ja'stja'w nvijt: Mjĩiya' wa'lsa', ũ'wa'jme' jĩna.
53003011	I'cue'sh yacj ũssa maaíi yu' quĩj yujva mjĩimée ewmeerráa fi'nzena yuwe csuusu'jna fi'nzewa'ja'srráaty yaaqui' jĩnaty pta'shi'.
53003012	Jesucristo jycaajni'stja'w juuna' we'wena jycaaja' tyã'wẽ yũusatyi', cyaj tyãawe'sha' chjãchja mjĩirra peecy ũ'wa'ja's uyuutyna.
53003013	Yacjtjẽ'jwe'sh, i'cue'sha' ew yũuwa'j yu'sa' wa'lnuwe.
53003014	Meerra' maaíi yu' cytey yuumeeváatyna na'jĩna fi'jatstja'w tyã'sna atsa' maa tyã'wẽ yũusateva ew jiyurra, tyãa yacj pcjaacjenuwe, cyaj tjaameetyna.
53003015	Nava puiisáa na'wẽ yu' yuunuwe, wejyva zhichcue myu'cypejwe, ma'wẽrrava yacjtjẽ'ja' naa pa'ga.
53003016	Cue'shtyi jype'jsa Jesucristo' i'cue'sh wẽt fi'nzewa'ja's ũsuna bagachteva, ewrráa caafi'nze'jna. Dyus yacjrráa mfi'nzewe.
53003017	Pablotj tyã'wẽ wechana fi'ja' andy cuseju. Andy cartatyi' tyã'wẽrrarráatj andy yase's qui'pna fi'ja', tyãasatj na'snava tyã'wẽy fi'ja'.
53003018	Cue'shtyi jype'jsa Jesucristo' pu'chjina i'cue'sh jyucaysaty.
54001001	Andya' Jesucristo jycaajnisa Pablo yaasetj, tyãasa cue'shtyi nwe'wesa Dyus vite' cue'shtyi jype'jsa Jesucristo tyãawe'sh caajnisatj, Jesucristo yuurráa nwe'wewa'ja's pta'shsa.
54001002	Dyus yacj jypumbamée fi'nzesa isa andy nchi'c na'wẽsa Timoteo's fi'jatstju naa carta's. Dyus cue'sh Tata vite' cue'shtyi jype'jsa Cristo Jesus tyãawe'sh peeygãjrra pu'chte', indya' ewrráa wẽt fi'nzene'nga.
54001003	Macedonia quiwen u'juetsrra', indya's Efeso chjambtee nvijttju Dyus yuwemée tyãawe'sh ũus yajcyrra fiy caapiya'jsaty yupcajn.
54001004	Tyã'wẽme', tyãawe'sha' Dyus librute yu' fi'jnimeeteva nyafiitey yatsgawe'sha' tyã'wẽty yũu jĩna yajcyrraty cuentu'ju', atsa' tyã'wẽsaty wẽse'cjamén indya' we'wewa'jsang neeyũu. Atsa' tyã'wẽsarrá's cuentu'jni' Dyus neewe'werra nvijtcu tyãate yu' le'chcuerráa yujva selpi'tsme'.
54001005	Tyãa pa'gatj na'wẽ yũuwa'jrrá's jycaaja': puuty ya'peeygãawa'ja's isa ĩshiimée ũusuj jyuca yajcyna Dyus yacj yuurráa fi'nzewa'ja'stju neewe'we'.
54001006	Maaíi yu' tyã'wẽ peeygãawa'ju tyuteerra cuentu selpiwa'jmeesurráaty puuty we'wena fi'nze'.
54001007	Tyãawe'sha' Dyus libru's jiyuwa'ja's caapiya'jsaty yuu wẽje', nava tyãawe'shíirráa yujva jiyu'tsmeeta' peecy caapiya'jni's tyacue wala chjãchja we'wetsrrava.
54001008	Jiitja'w Dyus jycaajni leya' ew yuja', ma'wẽ jycaatje' cytey yuusáa yacj yu'.
54001009	Ew yũuna fi'nzesatyi' Dyus jycaajni leya' tjengwa'j ji'pjme'. Dyus jycaajni leya' na'wẽsarráaty tjengwa'j ji'pja': Dyusna atsesa, Dyusna nwẽese'jsamée, ewmeesa, pcalsawe'sh, Dyusna ũucjsamée, Dyus yuwe'sva weechsa, neywe'shtyi icjsa meerrava nasa ma'wẽsatyva icjsa,
54001010	ptamumey pcal yũuna fi'nzesa meerrava pitstjẽ'j pwe'sh tyã'wẽ yũusáa, nasaty sũtjrra icjsa, ĩshiisa, Dyus uyte isatj we'we' jĩna ĩshiisa. Sa' Dyus yuwemeesurráa tyã'wẽ puuty we'wena fi'nzeni yu'sa' Dyus leya' yup yuju'c.
54001011	Atsa' andy caapiya'ja'tj tyã' ĩshiinisame', tyãasaíi Cristo yuwe ewte nviitwa'jsa's Dyusíi andyna neewe'werra nvijtcu tyãaíirrá'.
54001012	Cue'shtyi jype'jsa Jesucristo's wecha'tj, andya's tyjityrra na'wẽ selpiwa'jsac nvijt tyajy tashte selpiwa'jsane'tca yu' naa pa'ga.
54001013	Andya' nyafíi yu' ajtserra wẽeshuuna pcyuuya' pacuesaatj yu'. Nava Dyusa' andya's peeygãjrra jypa'gac, jiimeerrane'tca tyã'wẽ yũuna ũsu' naa pa'ga.
54001014	Tyãasa cue'shtyi jype'jsa pu'chni' andy yacja' iiméj walasa yu'c vite' Cristo Jesus yacj utyaapa'ga tyajy peeygãanisava tyã'wẽycu walasa yu'.
54001015	Cristo Jesus naa quiwete quĩjc pcalsaty nwe'weya' jĩna pta'shni' ĩshiinisame', atsa' tyã'wẽ pta'shni's nasa jyucaysa isa yujna sũjwa'j ji'pjta'. Nava maateva jytjaacue pcalsa' andytju yu'.
54001016	Macue tyã'wẽteva, Dyusa' andya's peeygãjc, andy tyacue ewmeesateva Jesucristo' tyã'wẽsa's cjuẽ'ycu wejy peeygãjna jypa'ga sũjcajncu tyã'wẽ yũu. Atsa' maava andy na'wẽy ewmeesa ũsrrava cue'shva ptsumée ĩtyi fi'nzewa'ja's pejca jypa'gayuju'nja'w sũjcajncu tyã'wẽ yũu.
54001017	Tyãa pa'ga bagachteva wechana nes yuuwa'j ji'ptja'w jycaajsa ptsuwa'jsame's. Tyã' cue'sh yafyte vyaasame', nava bagachte yujva ptsuwa'jsavame'. Dyus tyãa yuurráa quĩjte yujva shiingwa'jsame'.
54001018	Andy nchi'c na'wẽsa Timoteo indya's neewe'wetstju, iindy ũuste ma'wẽ ew fi'nzewa'ja's ũusutjena tyã'srráa cytey yuuna, ew yũuwa'jrrá's pa'pchuna Dyusa' pu'chjina sũjna fi'nzecajn. Indy tyã'wẽ ew fi'nzecajníirráaty yacjtjẽ'jwe'shva dyiicjẽy pta'sh Dyus yacj jypumbamée selpiwa'jsa' jĩna atsa' tyã'sa' cytey myuu.
54001019	Maaíi yu' quĩj tyã'wẽ ewsateva jiirra, qui' quĩj ewmeesateva jiirrava nwẽese'jmeerra, Dyus yacj fi'nzenijũ jypumbaty.
54001020	Tyã'wẽ yũusa' Himeneo, Alejandro tyãawe'shta'. Atsa' andya' tyãawe'shtyi' echtjẽ'j cusete nvijttju, cyaj Dyusa's atsewe'weya'mée piyaatyna.
54002001	Nyafyte' Dyus yacj puuty we'wewa'ja's cjuẽ'ytju neewe'we'. I'cue'sha' nasa jyucaysa pa'gate Dyusa's wechana mneewe'wewe tyãa yacj puuty we'wena, sa' quĩj pẽjyrrava pẽywa'ja'.
54002002	Tyã'wẽy naa quiwete jycaajna ũssawe'sh jyucaysa pa'gateva Dyus yacj puuty we'wewa'ja', cyaj Dyus pu'chte' tyãawe'sh ew jycaatje', wẽt fi'nzeya' ãja'nja'w quĩjva cuch yuunimée Dyus yacj yuurráa.
54002003	Cue'shtyi nwe'wesa Dyusa' tyã'wẽ yũuni'scu jytjãasu'.
54002004	Tyãa pa'gatey Dyusa' quim yujtyva vitu jytjãasu'tsme', jyucaysa ewsa's jiyurra ewte neeyũuni'scu jytjãasu'.
54002005	Tyã'wẽme', ewte nviitwa'jsa' teech Dyus yuurráa ũsa', atsa' tyã'wẽy Dyus dyi'pte nasaa ju'ngu yuurra we'we pu'chsava teech íirráa ũsa', tyã' Jesucristo' cue'sh cacue's íirráa ji'pjsa.
54002006	Tyãa Jesucristoc jyucaysa ewte neeyũuwa'ja's vitna pcalsa pa'gate uu tyã'wẽ yũuwa'j en ãjte'.
54002007	Atsa' tyã'wẽ yũuni's pta'shwa'jsa tyjityrra nviitnisatj, Jesucristo jycaajnisa. Tyãasa andya' ĩshiinimeesa isasa's caapiya'jwa'jsatj, judiu ji'jmée vite nasava Dyus yacj jypumbamée fi'nzecajn. Tyã'wẽ caajnisatj jĩrra' ĩshiija'tsmeetj tyã'sa' Cristo' jiia'.
54002008	Tyãasatj neewe'we': Nasa msuuwe'shva Dyus yacj puuty we'wewa'j ji'pjta' puiina fi'nzemée Dyus yuurráana ũusuj jyuca yajcyna.
54002009	Tyã'wẽy u'ywe'shva ropa iijyũni's jypa'yacywa'ja' nasa we'wecajmen. Sa' dycjasa's quindutsrra' tyacue wala vyuu bej qui'pna ew pjeu'jmeeteva ewna.
54002010	Atjnisava jwee pa'gasa iijyũmeerrava, Dyus yacj ew fi'nzenirráa wejy ewsa', tyãa yacjrráa fi'nzesayã'ja'.
54002011	U'ywe'sha' wala jypa'yacy wẽse'jna u'pwa'jsata' caapiya'jni's.
54002012	Nasaa cshavyte u'y we'wewa'ja's ũsme'nja, sa' pitstjẽ'ja's jycaajwa'ja'sva ũsme'nja, wejyva shuuna'rráa u'pwa'jsa'.
54002013	Tyã'wẽ pitstjẽ'ja's jycaacjameníi, Dyusa' Adana's cjuẽ'ycu pjeu'j, e'suc Eva's pjeu'j.
54002014	Atsa' Adan ya'ĩshiini yuume', u'ycu ya'ĩshii. Tyã'wẽ ya'ĩshiirrac pcalte wete.
54002015	Nava u'ya' peecy luuchtyi ew jype'jna Dyus yacjva jypumbamée ew fi'nzerra', ewte neeyũuna.
54003001	Isatj we'we': Maava dyuus yatte jycaajwa'ja's jypa'gasa anciano' mjĩi ewsa's jypa'gasa yuuna.
54003002	Nava cytee jycaajwa'ja's jypa'gasa' quĩjte yujva jypumbamée wala ew fi'nzesa yuuwa'ja', ãjmée yũute yu'cypejni fi'nzewa'jsame'. Sa' peecy nyuu yacjrráa fi'nzesa yuuwa'ja'; quĩjteva jyuca jypa'yacy fi'nzesa yuuwa'ja', sa' zhichcue juuna' yuumée fi'nzesa yuuwa'ja'; paandeesaty yat pqui'jna fi'nzesa yuuwa'ja', sa' ewsa's ma'wẽ caapiya'jwa'ja'sva jyuca jiisa yuuwa'ja'.
54003003	Tũuna fi'nzesa yuuwa'jme' puii jypacuena, vyu cnaywa'jrrá's yajcyna fi'nzesa yuuwa'jme', wejyva vyu's yajcymée peeygãjna pu'chna ewrráa yũuna fi'nzesa yuuwa'ja'.
54003004	Peecy yattewe'shtyi ew zhichcue jype'jsa yuuwa'ja', sa' peecy luuchva nwẽese'jna ew fi'nzecajn caapiya'jsa yuuwa'ja'.
54003005	Tyã'wẽ peecy yattewe'sh yujtyva ew jype'jya' ãjameerra', ¿ma'wẽ Dyus luuch yuutyi' jype'jya' ãjacy?
54003006	Dyuus yatte jycaajsa' Cristo's u'se jypa'gasa yuuwa'jme'. Tyã'wẽme', wala iiwejch yajcyrra ewmeete weteena echtjẽ'j weteniitey.
54003007	Nasa Dyusa's jiimeesa cshavysuva wala ew fi'nzesa yuuwa'ja', tyã'wẽ echtjẽ'j cusete weteya'mée, nasa ewmée we'wewe'shte.
54003008	Tyã'wẽy dyuus yatte pcjaacjesaty tjeng pu'chsa diaconova Dyus dyi'pte wala ew fi'nzesa yuuwa'ja'. Quĩj yũuya' puuty we'werrava ĩshiimée cytey yuusáa yuuwa'ja'. Tũumée fi'nzesa yuuwa'ja', vyuu cnaywa'jrrá's wejy pa'pchuna fi'nzesa yuuwa'jme'.
54003009	Dyus yacj fi'nzewa'ja's ew jiisa yuuna sa' ũusteva jypumbamée ũstju sũjwa'ja's ji'pjusa yuuwa'ja'.
54003010	Ma'wẽsateva jiyuya' nyafyte manz en nvijtrra, quĩjteva ewrráa fi'nzeni's uyrra tyã'wẽ dyuus yatte pcjaacjesaty tjeng pu'chwa'jsa nviitwa'ja'.
54003011	Tyã'wẽy u'yva dyuus yatte selpiina fi'nzesa' Dyus dyi'pte wala ew fi'nzesa yuuwa'ja', vitesaty nuywe'wemée, quĩjteva jyuca jypa'yacy ewrráa fi'nzesa yuuwa'ja'.
54003012	Dyuus yatte pcjaacjesaty tjeng pu'chsa diacono' peecy nyuu yacjrráa fi'nzesa yuuwa'ja', sa' peecy yattewe'shtyi ew jype'jsa yuuwa'ja'.
54003013	Tyã'wẽ diaconowe'sha' tyãawe'sh mjĩ's ew mjĩirra', tujtjety fi'nze', sa' Cristo Jesus yacj fi'nzewa'ja's tjaamemée pta'shwa'ja's uyu'ty.
54003014	Indy yacj puuty uyya' dund yuwe'nja sũju'tj, nava meerra' jytjẽeyuuvá'nja sũjrra naa carta's fi'jatstju,
54003015	cyaj Dyus yacj fi'nzesa yacj ew fi'nzeya' ma'wẽ yũuwa'ja'sva jiyune'nga. Tyãawe'sha' Dyus ĩtyisa luuchta', tyãasaty isa ewsa's nvijtmée tyãate yuurráa fi'nze'.
54003016	Cue'sh ewte neeyũuwa'ja's quim yujva jiyunimeec ũsu' tyã'sa' Dyusa' caavya'ja'cj tyã' na'wẽ seena' walasa': Dyusa' nasaa cacue yacjcu vyaa, Sa' Dyus Espiritu we'werra': Tyã' quĩj pcal yujva ji'pjmeesa' jĩnic yuu. Atsa' Dyus angeleswe'shva uyniisac yuu. Sa' mtee mteeva jyuca pta'shni yuute', Naa quiwete msuuwe'shva maaíi yu' tyãawe'sh ũuste jypa'gaty. Tyajũ' cielute qui' jypa'ganic yuu.
54004001	Tyã'wẽ ew ãate caavya'ja'jni yuuteva, maaíi yu' nmej en yuutste' Dyus tashu tyuteetyna echtjẽ'j ĩshiina caapiya'jnite fi'nzeya'. Tyã'jĩnac Dyus Espiritu' ãate pta'shi'.
54004002	Tyãa nasa ĩshiina caapiya'jsa' yuwejurráa ew we'werra', ũuste yu' ech jycaajnirrá's nwẽese'jna ewsa yu's nwẽese'jsame'
54004003	na'wẽ jycaajatyna: Cambawa'jme' sa' ũ'tasha's Dyus nvijtcu Dyus nwe'wenisa ewsarrá's nwẽese'jsawe'sh Dyusa's wechana ũ'cajn tyãa ũ'a's tyjityrrarráa ũ'wa'ja' jĩtyna.
54004004	Tyã'wẽ yuucajmeníi Dyus nviitnisa yu' quĩj ũ'va jyuca ewsa', atsa' ewmeesa' jĩmée ũ'wa'ja',
54004005	tyãa pa'gatey Dyus yuwete we'werra': Ũ'a' jyuca ewsa' jĩ'c atsa' ũ'a's jypa'garra' Dyusa's wecharra ũ'te', ewmeesa yu'tsme'.
54004006	Tyã'wẽ Dyus yacj fi'nzewa'ja's ũuste yu'acjrra isasarrá's caapiya'jni's ew piyarra yacjtjẽ'jwe'shtyi caypumba'jmée jype'jrra', Jesucristo's wala ew selpisaarra tyã'wẽ yuune'nga.
54004007	Dyus yacj fi'nzewa'jmeerrá's we'weni seelpimeesatyi' nwẽese'jmée, Dyus yacj fi'nzewa'jrrá's chjãchja mpa'pchu.
54004008	Tyã'wẽme' cacue chjãchjawa'jrrá's pa'pchute', jwee yu' selpi'tsme'. Nava Dyus yacj fi'nzewa'ja's chjãchja pa'pchunisac wejy jytjaacue selpi'. Tyã'wẽsa' naa quiwete ew fi'nzewa'tjec selpi', sa' cieluteva selpiwa'jsaíirrá'.
54004009	Na'wẽ pta'shni' ĩshiinisame', atsa' jyucaysa nwẽese'jwa'j ji'pjta'.
54004010	Tyãa pa'gaíirráatja'w pytjaa ya'iiwẽeshuunava chjãchja mjĩ', tyãa pa'gatey Dyus ĩtyisa ũsa' tyã' pu'ch yujuna sũju'tja'w, tyã' naa quiwete nasa jyucaysaty nwe'wesa' tyã'sna ũuste jypa'gasa yuutyi' jyuca.
54004011	Tyã'wẽ yũuwa'ja's ew caapiya'jwa'j ji'pjngu.
54004012	Sa' pitstacya' jĩna weechwe'shte wala ew mfi'nze, cyaj Dyusa's jiisawe'sh iindy fi'nzeni's uyrra', tyã'wẽy ew fi'nzecajn quĩjteva ũus yajcyrra mwe'we. Sa' tyãawe'shtyi peeygãjna mfi'nze, Dyus yacj jypumbamée, quĩjte yujva pcalte wetemée.
54004013	Andy pa'pjcach indya' Dyus yuwe's nasaa cshavyte lẽeyna, yu'cypejna caapiya'jna yuuwa'jrrá's pa'pchuna mes.
54004014	Indy quĩjteva shiingmée ãjawa'ja's Dyusa' ũscu ancianowe'sh indya's peequinzerra Dyus yacj puuty we'wete tyãatyi' iviituya'mée wala mpa'yajcy.
54004015	Tyã'wẽ ew fi'nzewa'ja's yuurráa pechcanamée mfi'nze, cyaj indya' Dyus yacj jweeíirráa chjãchjana u'jni's jyucaysa uyuutyna.
54004016	Peequíi wala mpa'yajcy sa' caapiya'jni'sva tyã'wẽy mpa'yajcy quĩjte yujva shiingmée. Tyã'wẽ yũurra', indyíiva ewte neeyũune'nga, sa' iindy pta'shni's wẽse'jsatyva ewte nviitune'nga.
54005001	Indya' tjẽ'jsatyi's juuna' we'wena yu'cypejmée, wejyva peeygãjna ewrráa myu'cypej, iindy tata na'wẽ yajcyna. Sa' pitstacytyiva iindy nyacjwe'sh na'wẽ yajcyna myu'cypej.
54005002	U'y tjẽ'jsatyva iindy mama na'wẽ yajcyna ewcuẽrráa myu'cypej. Sa' cna'sawe'shtyiva iindy npe'sh na'wẽ yajcyna myu'cypej wala jypa'yacy fi'nzena.
54005003	Nmi' uute u'yrráa neeyũusaawe'sh quĩjva ji'pjmée pejiina ũssatyi' mpu'ch.
54005004	Nava tyãawe'sha' nchi'c meerra' ntsun ji'pjuváatyna atsa' tyãa ntsun meerrava nchi'c tyã'wẽ njĩ'ja's jype'jwa'j ji'pjta', neywe'sh ma'wẽne'ta peeygãjna jype'j tyã'wẽy yũuwa'j ji'pjta'. Tyã'wẽc Dyusa' jytjãasu'.
54005005	Nava nmi' uute' luuch ji'pjmée tyãarráa neeyũusa', Dyus yuurráanaty een isa neewe'wena fi'nze', Dyusa' pu'chjina sũjna.
54005006	Nava vite' tyã'wẽ yũumée nmi' uuyã'tje' naa quiwetewe'shrrá's yajcyna fi'nzesa' uuníi na'wẽsayã'tja'.
54005007	Ãchja' nasa ecajuwe'sh ewmée nuywe'wecajmén, na'wẽ yũuwa'ja'sva mcaapiya'j u'yrráa neeyũusáa ji'jty:
54005008	Tyã'wẽ peecy nwe'shtyi jype'jwa'j ji'pja', sa' peecy yattewe'sh yuutyi' wejy tjaacue tjengwa'j ji'pja', naa cyaj cytey yuumeerra' Dyus luuchtju sũjwa'j ji'pjme' sa' Dyusa's jiimeesate jytjaacuec yuuwesa yuuna.
54005009	Nmi' uute' u'yrráa neeyũusaatyi' pu'chwa'ja', nava sesenta añu ji'pjsa teech nmi' yacjrráa fi'nzesaty tyã'wẽ pu'chwa'ja'.
54005010	Tyãawe'sha' bagachteva ew fi'nzesa yuutyna na'wẽ yũuna: luuch ji'pjsarra' tyãaty ew jype'jsa yuutyna, yatte pa'jsaty jypa'gasa yuutyna, yacjtjẽ'jwe'shtyi peeygãjna pu'chsa yuutyna, ñuste pytjaa yuusaty pu'chsa yuutyna, quĩjteva jyuca ewrráa yũuna fi'nzesarráaty pu'chwa'ja'.
54005011	Nava sesenta añu ãjmée ji'pjsatyi' jypa'gawa'jme'. Tyã'wẽme', qui' imi'wa'jrrá's yaacynite Cristo tashu tyuteetyna,
54005012	atsa' tyã'wẽ yũurra' yuuwesa yuutyna, tyã'wẽ Cristo yacj fi'nzeya' puuty we'weni's e'scjẽ nviitpa'ga.
54005013	Sa' tyã'wẽsa' yat iisa pa'jna u'jya' piyaatyna, mjĩiwa'j yu'sa' yaacysamée yuuna. Sa' tyã'wẽrráamée, tyã'wẽ tyãawe'sh we'wewa'jmeesu jyuca we'we pu'chya' piyarra', yuwee csuusu'jsa yuutyna.
54005014	Tyãa pa'ga nee cna'satey tyãawe'sh nmi' uute', tyãawe'sha' qui' iimi'rra luuch uyrra yatte fi'nzetyna, tyã'wẽ Dyus yacj fi'nzesaty atsesa nuywe'wecajméntju tyã'wẽ jycaaja'.
54005015	Tyã'wẽ yũumeerra maaíi yu' Dyusa's pechcanarra echtjẽ'j yacj fi'nzena ũsta'.
54005016	Dyusna jiisa' nchi'c ma'c yuu meerra' niisa ma'c yuu nava maava i'cue'sh nwe'sh tyã'wẽ u'yrráa neeyũusa's sã'jĩna jype'jwa'j ji'pji'cue, cyaj dyuus yatte pcjaacjesawe'sha' tyacue tjẽysa's uymeetyna tyãa u'ytyi pu'chna, naasáa quĩj nwe'sh yujva ji'pjmeesarrá's pu'chwa'jsata'.
54005017	Dyus yuwe's pta'shna caapiya'jna nasaty ew jype'jsa' wala ew pu'chni fi'nzewa'j ji'pjta'.
54005018	Tyãa pa'gatey Dyus libru' na'wẽc pta'shi': Mjĩisa buey yuwe's tundnu iiũ' mjĩicajn jĩ'c, sa' vite ajcjẽva we'werra': Mjĩisa' jypa'gawa'j ji'pja' jĩ'c.
54005019	Dyus yuwe's pta'shsaty yuuwesa' jĩna nuywe'weni's e'nz meerrava tecj ew jiisa casejmey yu' nwẽese'jnu.
54005020	Nava isa pcalte dyij fi'nzena ũste jiyurra', juuna' mwe'we jyucaysa cshavyte, cyaj vite wẽse'jna ũssa' ũucjrra pcalte fi'nzemeetyna.
54005021	Dyus vite' cue'shtyi jype'jsa Jesucristo vite' Dyus angel tyjitynisa tyãawe'sh dyi'pte tyã'wẽ yũuwa'ja's cajatstju, ãjmée yũusatyi' jyucaytyi tyãa na'wẽrrarráa we'wena yu'cypejcajn.
54005022	Jiyumey yu' quim yujnava dyuus yatte jycaajwa'jsa qui'pnu. Tyã'wẽ jiyumey jycaajwa'jsa qui'prra', tyajy pcala's sũtj pu'chsa yuune'nga. Quĩjva ewmeesa yu's jyuca mpa'yajcy.
54005023	Nava tutyj wala ãtsa'ng tyãa pa'ga yuurráa yu'rrá's yu' tundymée, uva yu' pusmeesa yu's le'chcue mtundy.
54005024	Maaíi yu' tyãawe'sh pcala' wala ãate ya'jiyu'ty paapẽjymeeteva. Nava vite' ya'jiyu'tsmeeta', tyã'wẽsa' nmej ente yã'jrráa ya'jiyuna.
54005025	Tyã'wẽytyi ew yũuna fi'nzenisava ãate ya'jiyu', sa' ew yũuna fi'nzenisa dund yu' ãate ya'jiyumeerrava, bagachteva vyaamée yu' neeyũumeetyna.
54006001	Selpiisá' i'cue'sh patron yacj wala jypa'yacy nwẽese'jna mfi'nzewe, Dyusa's atsewe'weni yuucajmén vite' cue'sh caapiya'jni'sva tyã'wẽy ewmée we'wecajmén.
54006002	Sa' selpisaawe'sh i'cue'sh patron maaíia' Dyusa's jiisa váa yuuna atsa' tyã'wẽ cue'sh yacjtjẽ'j íirrá' sũjrrarráa le'chcue nwẽese'jmée fi'nzewa'j ji'pjmeeta', wejyva jweeíirráa ew selpiwa'j ji'pjta', tyãa pa'gatey Dyusna jiisatyíirráa wejy ew pu'chna selpiwa'ja' peeygãjna. Tyã'wẽ yũuwa'ja's pta'shna mcaapiya'j.
54006003	Maaíi yu' cue'shtyi jype'jsa Jesucristo caapiya'jni'smée, fiy váa pta'shina cue'sh caapiya'jni'svamée,
54006004	sa' tyã' ũuste iiwejch yaacysa quĩjva jiimeesarra tyã'wẽ yuuna. Naasáa tyã' luucu na'wẽ quĩjva seelpimeesurráa we'wena fi'nzesa yuuna atsa' tyã'wẽ yũupa'gac vitety ewmée yũuwa'j caseje': atseyaacyni, puiini, wẽeshuni, nasa ewsaty ewmeesata' sũjna fi'nzeni,
54006005	puiiwa'j ptsuwa'jmeec caseje', tyã'wẽ nasa Dyusa's jiimeesawe'sh yacj. Sa' ewmée caapiya'jsawe'sha' Dyus yacj fi'nzeni jĩnisa' vyuu cnaynisana sũju'ty. Tyã'wẽsa yacja' pcjaacjenu.
54006006	Tyã'wẽ Dyus yacj fi'nzenisa' naa quiwete iiméj wala ji'pjunisate jytjaacue walasa' quĩjva ji'pjmeerrava wẽt fi'nzesa yacj yu'.
54006007	Tyãa pa'gatey cue'sha' naa quiwete quĩjva ji'pjmeetja'w pa'j na' quĩjva ji'pjmée caseje'nja'w.
54006008	Tyã'wẽ quĩjva ji'pjmeerrava ũ'wa'j vite' atjwa'j ropa tyã'wẽsaty ji'pjrrarráa wechana fi'nzewa'j ji'ptja'w.
54006009	Nava tyã'wẽ yaacysame' maaíi yu' wala ji'pju wẽenirrá's yaacysa' ewmeetety wete', ewmée yũuwa'jrrá's yaacypa'ga. Sa' tyã'wẽ yaacynisa' nasaty ewmeete caaivitu'jsarrá'.
54006010	Tyã'wẽ vyurrá's wejy tjaacue yaacypa'gaíirráac quĩjteva jyuca ewmée yũuwa'jrrarráa caseje'. Tyãa pa'ga maaíi yu' vyuu ji'pju wẽenirrá's yaacysa' Dyus yacj fi'nzenijũ tyuteerra wala ñusterráa fi'nzena ũsta' peequíi.
54006011	Nava indya' Dyusna nwẽese'jsang naa pa'ga tyãa ewmeejũ jyuca tyuteerra quĩjte yujva jypumbamée Dyusrráana yajcyna vitety peeygãjna tjẽysa pa'tjeva tyãatyi' yajcymée ũusuj jyuca manvijt ewmeesa's.
54006012	Dyus yacj tyutemée fi'nzewa'ja'srráa chjãchja mpa'pchu, bagachte yujva ptsumée ĩtyi fi'nzewa'ja'srráa yajcyna. Tyã'wẽ yuucajníirráac Dyusa' pa'ya, atsa' indya' jyucaysa dyi'pte Dyus yacjrráa fi'nze'nja jĩnang we'we.
54006013	Dyusa' na'wẽ ĩtyi fi'nzewa'ja's peesu'c quĩjquĩjrraj ũsna tyãaty jyuca vite' Jesucristova Dyus Nchi'ctju jĩna ãate pta'shcu Poncio Pilato tashte tyã'wẽ yuusaawe'sh dyi'pte ãchja' indya's jycaajatstju:
54006014	Andy ma'wẽ jycaajni's cytey nwẽese'jene'nga quĩjte yujva jypumbana yu'ptjejmée cue'shtyi jype'jsa Jesucristo quĩjpcach.
54006015	Jesucristo quĩiwa'j en ãjte', Dyusa' Jesucristo's caavya'ja'jana, tyãa pa'gatey Dyus yuurráa quĩjteva jyuca ãjawa'jsa tyãa yuurrá', sa' Maa jycaajsateva jytjaacue jytujtjesa', Maateva jytjaacue chjãchjasa.
54006016	Tyãa yuurráa uuwa'jsame', eena' cweetjnite quim yujva utyaaya' ãjanimeete ũssa. Tyã'sa' maa pitstjẽ'j yujva iiuymeetyna sa' ãchpcach iiuymeeta'. Tyacue seena' walasa tyãa yuurrá's tuutje'jni yuuwa'ja', bagachte yujva ptsuwa'jmeesa's.
54006017	Naa quiwete ji'pjsatyi' mwe'we, ji'pjuwa'jrrá's pa'pchuna iiwejch yajcyna fi'nzecajmén. Tyã'wẽme' ji'pjunirrá's yaacyni' wala cyulsata', wejyva Dyusa'srráa yaaquityna, tyãa pa'gatey tyã' ĩtyisa', cue'sh quĩjrraj peejini'sva peejymée jyuca ũssa.
54006018	Ew yũuwa'jrrá's mcaaj, cyaj tyãawe'sh ew yũunirrá's ji'pjsa yuutyna, sa' tyãawe'sh ji'pjuni's vitety jytyujndeya'va piyaatyna.
54006019	Tyã'wẽ yũurra' cielute jypa'gawa'ja's jyaawsa yuurra, bagachte yujva ptsumée ĩtyi fi'nzewa'ja's jypa'gasa yuutyna.
54006020	Timoteo, indyna neewe'weni's mpa'yajcy. We'weni quĩjva seelpimeesatyi' wẽse'jnu, sa' Dyus yuwete jytjaacue jiisatja'w jĩna weechsatyva nwẽese'jnu.
54006021	Tyã'wẽ yũumeerraíi maaíi yu' tyã'jĩna we'wesa yacj u'jsa' jypumbana ũsta' Dyus yacj fi'nzenijũ. Tyã'wẽ yũucajmén, Dyusa' indya's pu'chjina.
55001001	Andya' Jesucristo jycaajnisa Pablo yaasetj. Tyãasa Dyus caajnisatj, tyã'wẽ Cristo Jesusa's jypa'gate', tyã' ĩtyi fi'nzewa'ja's ũswa'jsa' jĩna pta'shcajn.
55001002	Andy nchi'c na'wẽsa Timoteo indya's fi'jatstju, Dyus cue'sh Tata vite' cue'shtyi jype'jsa Jesucristo tyãawe'sh peeygãjrra pu'chte', indya' ewrráa wẽt fi'nzene'nga.
55001003	Cus ma'c yuu en ma'c yuu nava bagachteva Dyus yacj puuty we'we iisatj indya's yajcyna Dyusa's wechá', andy ũuste quĩj pcal yujva ji'pjmée tyã'srráanatj selpi' andy yatsgawe'sh ma'wẽne'ta selpi' tyã'wẽy.
55001004	Indy pytjaa ũ'nena neeyũuni's wala yaaqui'tj, tyãasatj indy yacj puuty uyvatsa' iiméj wala wechawa'ja's ji'pju'nja'w sũju'.
55001005	Indya' Dyusa's ũusuj jyucang yaaqui' tyã'sa' jiitj, nyafiia' iindy neepenzh Loida vite' iindy mama Eunice tyãawe'shtyi tyã'wẽ yaacywa'ja's ji'pju', nava ãchja' tyã'wẽ yaacywa'ja's indyva ji'pjne'nga sũju'tj.
55001006	Tyãa pa'gatj indya's yu'cypeje' na'wẽ andy indya's peequinzerra Dyus yacj puuty we'wete', Dyusa' ũscu indy quĩjteva shiingmée fi'nzewa'ja's, atsa' tyãatyi' jweeíirráa pechcanamée pa'pchuna mfi'nze.
55001007	Dyusa' cue'sh ũucjna fi'nzewa'ja's ũsme', wejyva ũucjmée chjãchja yajcyna peeygãjna peequíi ew fi'nzewa'j tyã'wẽsatycu ũs.
55001008	Tyãa pa'ga tjaamena ũucjnu cue'shtyi jype'jsa Jesucristo' nwe'wesa yuja' jĩna pta'shwa'ja's, sa' Jesucristo's selpiipa'ga andy preesu ũstju tyãa pa'gava tjaamenu. Dyus yuwe ewte nviitwa'jsa's pta'shpa'ga ñuswa'j en pa'tjeva tyã'sa' yajcymée, Dyusa' andya's cchjãachja'jana sũjnarráa mes.
55001009	Dyusa' cue'shtyi nwe'werra tyjitycu, tyajy dyi'pte quĩj pcal yujva ji'pjmée fi'nzecajn. Nava tyajy dyi'pte cue'sh ew yũupa'ga tyã'wẽ tyjityme', naasáa tyajy jytjãasni' tyã'wẽc yu' naa pa'garráac cue'shtyi' peeygãjrra tyjityj, tyã'wẽ Cristo Jesus yacj utyaapa'ga. Naa quiwe meetey Dyusa' cue'shtyi peeygãjc.
55001010	Nava tyajy peeygãani' cue'shtyi nwe'wesa Jesucristo quĩinijũc isa ãate vyaa. Tyajuc Jesucristo' uuwa'ja's cnayrra qui' ĩtyi yuuwa'ja's vit, sa' ãate caajiyu'cj bagachte yujva ptsumée ĩtyi fi'nzewa'ja's. Tyã'wẽ yũuni'scu Cristo yuwe ewte nviitwa'jsa' pta'shi'.
55001011	Atsa' tyãa Cristo yuwe's pta'shcajncu andya's Dyusa' nvijt, judiu ji'jmée vite nasatyva caapiya'cjan.
55001012	Tyãa pa'gatj tyacue wala tjẽyte fi'nze'. Nava tjaame'tsmeetj, tyãa pa'gatey jiitj quim tyã'wẽ andy yacj pu'chna ũsteva, sa' ew jiitj Cristo tashte ũswa'j en ãjpcach tyã' andy neewe'weni's cytey yuuna nes yuuna.
55001013	Atsa' indya' andy ma'wẽtca ew caapiya'j tyã'wẽrráa mfi'nze, sa' Dyusa's ũusuj jyuca yajcyna peeygãawa'ja'sva ũuste ji'pjngu Cristo Jesus yacj fi'nzepa'ga tyãatyi's pechcanamée mfi'nze.
55001014	Indyna Dyus neewe'werra nviitni's wala ew mpa'yajcy pechcanamée, atsa' Dyus Espiritu cue'sh ũuste ũssa' pu'chjina.
55001015	Indya' jiiyã'jne'nga, Asia quiwesuwe'sh jyucaysa andya's tjengmée nvijttyi, vite' Figelo Hermógenes tyãawe'shva tyuteety.
55001016	Tyã'wẽteva Onesíforo yu' manz usva andya's cviisha'cj andy preesu ũsteva tjaamemée. Tyãa pa'ga Cristo' Onesíforowe'shtyi' nwe'wena.
55001017	Tyãasaíic tyã' Romate ũsrra', andya's uypcach pacuena pa'j.
55001018	Tyã'wẽ ew yũupa'ga Cristo tashna u'jwa'j en ãjte', Dyusa' deweena. Indya' ew jiing tyã' cue'shtyi wala pu'chsa' Efesote.
55002001	Andy nchi'c na'wẽsa indya' Cristo Jesus pu'chni's jypa'garra Dyus yacj chjãchja mfi'nze.
55002002	Nasa maanzcuẽesa cshavyte andy ma'wẽne'tca pta'sh tyãa pta'shni'síirráa mcaapiya'j Dyus yacj ew fi'nzesaty, cyaj tyãawe'shva vitety tyã'wẽyrráa caapiya'jatyna.
55002003	Indya' Jesucristorrá's nwẽese'jsa yã'jrra', ñuswa'j en tjẽysa pa'tjeva tyãatyi' ũucjmée chjãchja myajcy.
55002004	Soldauva ma'wẽga vitesu yu' nwẽese'jmée soldau npiitstjẽ'j jycaajnirrá's nwẽese'je' tyã'wẽy myũu.
55002005	Tyã'wẽy cnayya' pweesa'sava ma'wẽ jycaatje' cytey nwẽese'jna pa'pchumeerra yu', quĩj yujva cnaymeena.
55002006	Mjĩisava nyafyte' mjĩiwa'ja's cjuẽ'y chjãchja mjĩiwa'j ji'pja' uutjash tjẽ'tje' ũ'wa'j uyya'.
55002007	Andy we'wenityi's jiyuya' ũus myajcy, atsa' Jesucristo' caajiyu'juna jyuca.
55002008	Ãchja' Jesucristo' jycaajsa David ji'j uurrava qui' ĩtyi yuuc tyã'sna myajcy. Andya' tyã'snatj pta'shi' ewte nviitwa'jsa' jĩna.
55002009	Tyã'wẽ Cristo yuwe ewsa's pta'shpa'ga yuurráa preesu ũstju yuuwesa na'wẽ tundni pytjaa yuuna. Nava Dyus yuwe yu's tund-ya' ãjameetyna.
55002010	Tyã'wẽ Dyus yuwe's yup-ya' ãjawa'jme' atsíirráatj andy ñuswa'ja's ũucjmée Dyus yuwe's pta'shi' Dyus tyjitynisa nwe'wewa'j ũstyna tyãawe'shtyi peeygãjrra, cyaj Cristo Jesus yacj utyaapa'ga tyãawe'shva ji'pjutyna ptsuwa'jmée wechana ewte ũswa'ja's.
55002011	Na'wẽ yũuwa'ja's pta'shnisa' ĩshiinisame': Cristo's ũuste jypa'garra uurra', tyãa na'wẽy ĩtyi fi'nze'nja'w.
55002012	Macue ñuste fi'nzewa'ja's ji'pjurrava, cielute tyãa yacj jycaajwa'j yu'sa' iviitume'nja'w. Tyã'wẽ yũumée wa'luvá'nja'w atsa' tyãava cue'shtyi' jypa'gameena.
55002013	Meerra' cue'sha' tyãa yacj cytey yuumeevá'nja'w, nava tyã' tyajy puuty we'weni's cytey yuuna nes yuuna. Tyãa pa'gatey Dyusa' tyajy puuty we'weni's ĩshiiwa'jsame'.
55002014	Yacjtjẽ'jwe'shtyi yu'cypejni's mcaayaqui'j Dyus dyi'pte, cyaj selpiwa'jmeesu we'wenirrá's ũuscha pasna fi'nzemeetyna. Tyã'wẽsa' selpi'tsme', naasáa wẽse'jsaty caypumba'jsarrá'.
55002015	Dyus dyi'pte quĩjte yujva shiingmée wala ew fi'nzewa'jrrá's mpa'pchu, Dyus yuwe's jypumbamée pta'shna, mjĩisava ma'wẽga ew mjĩirra' tjaame'tsmée tyã'wẽy myũu.
55002016	Selpiwa'jmeesurráa we'wena caapiya'jnity mpa'yajcy. Tyã'wẽme' tyã'wẽ caapiya'jsa' jweeíirráaty een isa jypumbana ewmeete wetena u'jue'.
55002017	Naapcachja' tyãawe'sh caapiya'jni yu' jweeíirráa mteeva jyuca suwna u'juena. Himeneo vite' Filetowe'sha' tyã'wẽ yũusaty yu'.
55002018	Tyãasaty isa pta'shnijũ yu' jypumbarra uusaawe'sh ĩtyi yuuwa'j ena' scjẽwyã'cj jĩna caypumba'jna ũsta' Dyus yacj fi'nzesaty maaíityi's.
55002019	Nava maarraj tyãa jĩiteva ew jiyucajn Dyusíi na'jĩna we'werrac nvijt: Dyusa' jiia' maarraj tyãa jĩiteva jĩ'c. Sa': Jyucaysa Dyus yacj fi'nzesa' ewmeejũ jyuca tyutewa'jsata' jĩ'c.
55002020	Miiyajcy: Teech yatte' iijyũnisa vyuu bej vyuu chijme tyã'wẽ ewsarráa ũsmeeta'. Cyteea' achamée selpisáa fytũu, quiwe mityjva ũsta'. Nava iijyũni ewsa' ewsarrá's selpiwa'jsa', atsa' achamée ewsa' ewmeesurráa selpiwa'jsata'.
55002021	Tyã'wẽ Dyus cusete ew selpi wẽerra', ewmeejũ jyuca tyuteerra bagachte yujva pcalte wetemée Dyus yacj yuurráa fi'nzewa'ja'. Tyã'wẽ yuurráa selpiiya' ya'ãjana quĩjteva ew yũuwa'ja's.
55002022	Indya' pitstacywe'sh ewmée yajcyna fi'nzenijũ tyuteerra quĩjte yujva jypumbamée ewrráa mfi'nze, Dyusrráana yajcyna, maa yacjva ewrráa fi'nzena peeygãjna Dyusa's ũusuj jyuca neewe'wesawe'sh yacj utyaarra.
55002023	Yuwe quĩjteva selpiwa'jmeesatyi' nwẽese'jnu, yuwe tyã'wẽsatyi' jiiyã'jng puiiwa'jrráac caseje'.
55002024	Tyãa pa'gatey Dyusa's selpisá' puiisu fi'nzewa'jme', wejyva jyucaysa yacj ewrráa yũuna fi'nzewa'ja'. Sa' ew caapiya'jsa yuuwa'ja', ewmée nuywe'wenity yajcymée.
55002025	Tyã'wẽ ũusuj jyuca peeygãjna atsesaty yu'cypejwa'ja', Dyusa' tyãawe'sh ewmée yaacynity yu'ptjejrra ewsa's caajiyu'jvatsa' sũjna.
55002026	Cyaj echtjẽ'j cusete fi'nzeni's jiyurra', tyãajũ iyuya' ãjatyna. Tyã'wẽme' echtjẽ'ja' ma'wẽva suwya' ũsa'.
55003001	Nmej en yuutste', en ewmeesa ũucjũucjsa pa'jana atsa' tyã'wẽ yũuwa'ja's jii mfi'nze.
55003002	Nasa' peecy wẽt fi'nzewa'jrrá's pa'pchurra', vite yuutyi' atsesa, vyuurrá's wejy yaacysa, iiwejch we'wena fi'nzesa, Dyusa's atsewe'wesa, neywe'shtyi nwẽese'jmée, ew yũuteva ca'tu yu' wechasamée, Dyusa's yujva nwẽese'jya' yaacysamée,
55003003	vitety peeygãawa'j yu'sa' ji'pjmeesa, ewmée nuywe'wesa, peecy cacueju ewmée yũu wẽenirrá's tjaacue yaacysa, quĩjva ewsa yu'sa' jyuca ajtserra seena' pcyuusáa,
55003004	ãate yu' ew we'werrava e'sga yu' quiicje'jna fi'nzesa, yuwe ewmée casejwa'jsurráa we'wena fi'nzesa, ew ũus yajcymey quĩjva yũusáa, iiwejch yaacywa'jrrá's ji'pjsa, Dyusna pacuepcachte naa quiwete wẽt fi'nzenirrá's pacuesáa,
55003005	Dyusa's yaacysa na'wẽ yuj yuuna fi'nzetyna, nava isa ũuste yu' Dyusa's ji'pjmée yuutyna. Nasa tyã'wẽsaty mpa'yajcy.
55003006	Tyã'wẽme' tyãawe'sha' maaíi yu' yat-su pa'jrra ĩshiijatyna u'y ew fi'nzewa'j yu'sa' ji'pjmeesa pcalterráa fi'nzesaty. Tyãa u'ya' quĩj yũu wẽeni'sva jyuca jiyu wẽenite
55003007	caapiya'jni's jypa'garrava, isa ewsa yu'sa' jiyuya' ãja'tsmeeta', pcalterráa fi'nzepa'ga.
55003008	Ma'wẽta dyijyuusáa e'nzsa Janes Jambres tyãawe'shva Moisesa's ajtse, tyã'wẽy tyãa pitstjẽ'jwe'sha' isasa yu'sa' atsetyna. Tyãa pa'gatey tyãawe'sh ũus yaacyni' jyuca suwenia', Dyus yacj fi'nzewa'j yu'sa' ji'pjmeeta' naa pa'ga.
55003009	Nava tyãa pitstjẽ'jwe'sha' jwee yu' quĩjva yũuya' ãjameetyna, tyãawe'sha' quĩjva jiimeesate jiyuyã'jrra', nasa' jyucaysa jwee yu' nwẽese'jmeetyna naa pa'ga, ma'wẽta e'nzsa Moisesa's atsesava quĩjva yũuya' ãjamée tyã'wẽy.
55003010	Nava indy yu' andy caapiya'jnity jypumbamée ũsngu. Indya' jiing andy ew fi'nzeni, Dyusrrá's selpiiya' yaacyni, Dyusa's pechcanamée yaacyni, macue tjẽysa vyaateva tyãatyi' yajcymée fi'nzeni, peeygãjnarráa fi'nzeni, ma'wẽtca maa sũjmée wantãyi' tyacue ajtserra pcyuuni yuurrava.
55003011	Indya' peecy jiing Antioquía, Iconio, Listra chjambsu andyna pcyuuna atsenityi'. Nava Dyusa' tyãasu jyuca nwe'wec.
55003012	Atsa' maava Cristo Jesusa's selpiiya' utyasa' pcyuuni yuutyna.
55003013	Naapcachja' ewmeesa ĩshiisa' jweeíirráa ewmée yũuna u'juetyna, atsa' ya'ĩshiisa' jweeju vitetyva ĩshiina u'juetyna.
55003014	Nava indy yu' iindy piyanijũ wej yujva tyutemée mfi'nze, tyãa pa'gatey wala ew jiing indya's quim caapiya'tjeva.
55003015	Le'chcuẽjũjy Dyus yuwe's jiyung tyã' Cristo Jesus yacj fi'nzerra ewte pa'jwa'ja's caajiyu'juna.
55003016	Tyãa pa'gatey Dyus libru' jyuca Dyus caaũusutje'jnisarrarráata', tyãasa seelpisata' ewmée yũucajmén yu'cypejya', jypumbamée ewrráa caafi'nze'jya'.
55003017	Cyaj Dyus yacj fi'nzesa' quĩjteva shiingmée piyarra ewrráa yũuna fi'nzetyna.
55004001	Cue'shtyi jype'jsa Jesucristo jycaajsa yuurra yujna ĩtyisaty vite' uusaaty pcjacjrra quĩj yũusateva we'weya' tyajy dyi'pte vite' Dyus dyi'pte wala ew neewe'wetstju
55004002	Dyus yuwe's pta'shwa'ja's. Bagachteva pta'shna nes myuu. Pta'shwa'j en yu'sa' iviitunu, caajiyu'jna, ewmée yũucajmén we'wena, yu'cypejna. Bagachteva wa'lmée mcaapiya'j.
55004003	Tyã'wẽme', en ãjana, atsa' tyãjũyã'ja' nasa' jypa'gaya' wa'lutyna Dyus yuwe ewsa's macue pta'shteva. Naasáa tyãawe'sh ũus pẽyni's caapiya'jwa'jsarráa maanzcuẽeva pacueetyna.
55004004	Isa caapiya'jni yu'sa' e'scjẽ nvijtrra, quĩjva naa quiwete cuentu'jnirrá's nwẽese'jetyna.
55004005	Nava indya' jypumbamée fi'nzewa'ja's mpa'yajcy, ñussa pa'tjeva chjãchja mfi'nze. Sa' Dyus yuwe's pta'shwa'tje yuurráa mfi'nze, iindy mjĩia's wej yujva nviitnu.
55004006	Tyã'wẽme', andya' ãchja' icjwa'jrráa yã'j ũstju, andy uu ena' utya ũsa'.
55004007	Nava andya' ewmeesa yacj puiiwa'ja's andy yuj cnaytju, Dyus neewe'weni andy pta'shwa'ja's jyuca cytey yuutj, sa' Dyusa's yaacywa'ja's le'chcue yujva iviitumeetj.
55004008	Tyã'wẽ Dyus dyi'pte ew selpiina fi'nzepa'ga peeswa'j cielute jyaawni ũsa' tyã' andya's ũytjasna ũsa'. Tyã'sa' cue'shtyi jype'jsa cjuẽs ewsa tyajy quĩiwa'j en ãjte, andya's ũsuna. Sa' andyrráana ũsmeena; tyajy quĩiwa'j ena's wechana ũytjasna ũssa yuutyi' jyucaysaty ũsuna.
55004009	Ma'wẽteva en cutyi'jrra dund myuj andya's tjengya'.
55004010	Tyã'wẽme', Demasa' andya's tjengmée u'cj Tesalónican, tyã' naa quiwetewe'shrrá'scu wejy wendyi' tyãasac tyã'wẽ yũu. Crescente' Galacia quiwencu u'j, naapcachja' Tito' Dalmacia quiwencu u'j.
55004011	Atsa' Lucas yuurráa andy yacj ũsa'. Marcosa's pacuerra pe'jrra myuj, ayte andya's mjĩi pu'chcajn.
55004012	Tíquico's Efeso chjambnatj caaj.
55004013	Indya' yujrra', andy atyj Troas chjambte Carpo yatte nvijttju tyã'sa' jyũrra yuweene'nga. Sa' libruty vite' fi'jni etstyi wejy pechcanamée jyũne'nga.
55004014	Tsam tutsa Alejandro' andya's wala ewmée yũuc. Nava tyã'wẽ yũupa'ga tyã'sa' Dyus jiina.
55004015	Indya' mpa'yajcy tyãa pitstjẽ'ja's. Tyã'wẽme', tyã' wala atsesa yuuc cue'sh pta'shni's.
55004016	Andya' nyafyrraj andy ma'wẽsarrava cjuẽswe'sh tashna pasya' u'tje', quim yujva andy ju'ngu yuumeeta', andyrráanaty nvijt. Tyã'wẽ yũuteva, tyãawe'shtyi' Dyusa' peltunãyvatsa' sũju'tj.
55004017	Macue tyã'wẽ yũuteva, Dyusa' andya's pu'chcu ñuscajmén, cyajtj Cristo yuwe ewte nviit-sa's pta'shya' ãjarra judiu ji'jmée vite nasa maanzcuẽesatyva cwẽese'jya' ãja. Dyusa' tyã'wẽc andya's nwe'we león yuweju.
55004018	Sa' tyã'wẽrrarráa ewmeejũ jyuca nwe'werra jyaawuuna cielute tyajy jycaajna ũsnitewe'sh. Wala yuj wecha yuja' tyã'wẽ ew yũupa'ga.
55004019	Ãchja' yuwe meen wecha Prisca vite' Aquila vite' Onesíforowe'shtyi.
55004020	Erasto' Corintote neeyũuc, atsa' Trofimo's Miletotetj nvijt ãtsa'c tyãa pa'ga.
55004021	Nus pa'jwa'j en ãjmeyna yujya' mpa'pchu. Indya's yuwe wechaa caja'ty Eubulo vite' Pudente vite' Lino vite' Claudia vite' yacjtjẽ'jwe'sh jyucaysa.
55004022	Cue'shtyi jype'jsa Jesucristo' indy yacj nes yuuna, atsa' Dyusa' i'cue'sh jyucaysaty pu'chjina.
56001001	Andya' Dyusna selpisáa Pablo yaasetj, Jesucristo jycaajnisa. Tyãasa Jesucristo tashte nuypa'jwa'jsatj Dyus tyjitynisa ũstyna tyãawe'shtyi, cyaj tyãawe'shva Dyus yuwe isasa's jiyutyna,
56001002	bagachte yujva ptsumée ĩtyi fi'nzewa'ja's ji'pjuya' sũjna. Tyãa ptsumée ĩtyi fi'nzewa'ja's Dyusa' peesya' neeyũuc Dyus ĩshiisamée naa quiwe meetey.
56001003	Tyãasac tyãa ptsumée ĩtyi fi'nzewa'ja's en ãjte', caajiyu'j cue'shtyi nwe'wesa Dyusa' andyna pta'shwa'jsa nvijtrra.
56001004	Naa carta's fi'jatstju Tito andy nchi'c na'wẽsang naa pa'ga. Tyãasa e'nzsay tyãa na'wẽrrarráa Dyusa's jiisatja'w. Dyus cue'sh Tata vite' cue'shtyi nwe'wesa Jesucristo tyãawe'sh peeygãjrra pu'chte', indya' ewrráa wẽt fi'nzene'nga.
56001005	Mar pyãjte Creta quiwete indya's nvijttju andy ma'wẽ neewe'weni's cytey yuucajn. Tyãa pa'gang indya' cytee yuwe puuty we'wena jyã'jnimée neeyũuc tyãaty pjeu'jna jyã'jrra chjamb iisa dyuus yatte jycaajwa'jsa ancianowe'sh pacuerra qui'pna yuuwa'jsa neeyũu.
56001006	Anciano neeyũuwa'jsa' wala ew fi'nzesa yuutyna jypumbate yu'cypejni yuuya'mée. Sa' peecy nyuu yacjrráa fi'nzesa yuuwa'ja'. Atsa' tyãawe'sh luucha' Dyusa's nwẽese'jsa yuuwa'ja', tyã'wẽ Dyusa's nwẽese'jmée ewmeety yũuna fi'nze' jĩni yuuya'mée.
56001007	Dyuus yatte jycaajwa'ja's jypa'gasa' Dyus mjĩia's tjengwa'jsata', tyãa pa'ga wala ew fi'nzewa'j ji'pjta'. Vitety ũuscha we'wena juuna' tjengna fi'nzewa'jme'. Tũuna, puii jypacuena, vyuurrá's yajcyrra mjĩiwa'jme'.
56001008	Tyã'wẽ yũumée, ew yũuwa'jrrá's yajcyna fi'nzewa'ja', pa'jsaty yat pqui'jna, ew ũus yajcyrra we'wesa, Dyus dyi'pte ew fi'nzesa, Dyus yuurrá's selpisáa, ma'wẽ fi'nzewa'ja'sva peequíi wala jypa'yacywa'ja'.
56001009	Dyus yuwe isasa pta'shni yuuc tyãate yuurráa tyutemée fi'nzewa'ja', vite jypumbasaty ewsa's caapiya'jna cchjãachja'jya', sa' Dyus yuwe isasa's atsewe'wesatyva ew caajiyu'jya'.
56001010	Tyã'wẽme', Dyusa's atsesa seena' wala ũsta', selpimeesarrá's we'wena nasaty caypumba'jna. Nava judiuwe'sh wejy tjaacue tyã'wẽ yũuna ũsta'.
56001011	Tyãawe'sh ĩshiini yuwe's jyucate cwe'we'jmée yuumeete', yat iisa jyuca caypumba'jna ũsta' ewmeesarrá's caapiya'jna vyuu cnaywa'jrrá's yajcyrra.
56001012	Tyajíic teech wala jytujtjesa cyteewe'sh tyajy nwe'shíirráaty na'jĩna we'we: Cretawe'sha' wala ĩishijta', weesweesata', watycuẽ nũ'sarráata' jĩnac fi'j.
56001013	Tyã' isa yuj we'wec. Tyãa pa'ga tyãawe'shtyi' juuna' mwe'we, cyaj Dyus yacj jypumbamée jweeíirráa chjãchjana u'jrra,
56001014	judiuwe'sh ĩshiina cuentu'jni's nwẽese'jmeetyna, sa' Dyus tashuj tyuteerra fi'nzesa jycaajnityva nwẽese'jmeetyna.
56001015	Maava ũuste ewsa's ji'pjsa', ew yaacywa'j yuurrá'scu ji'pju'. Nava maava ũuste ewsa's ji'pjmeesa', ewmeesa yuurrá'scu yajcyna fi'nze', tyãa pa'gatey tyãawe'sh ũus yuu jyuca ewmeena naa pa'ga.
56001016	Dyusa's jiitja'w jĩ'ty, nava Dyusa's jiisa na'wẽ yu' fi'nze'tsmeeta', naasáa seena' canzhsarráata', Dyusna ajtsena quĩjva ewsa yu'sa' caavya'ja'jya' ãjasameeta'.
56002001	Nava indya' Dyus yuwe ma'wẽ jycaatje', tyã'wẽyrráa caapiya'jna mes.
56002002	Tyã'wẽme' pitstjẽ'j tjẽ'jsawe'sha' quĩjteva jyuca jypa'yacy fi'nzewa'ja's piyawa'j ji'pjta', quĩjsuva cytey yuuna, ũus yajcyrra jypa'yacy we'wena, Dyus yuurrá's ũusuj jyuca yajcyna, peeygãawa'ja's pechcanamée, macue tjẽysa pa'tjeva tyãatyi' ñusmée fi'nzena tyã'wẽ piyawa'j ji'pjta'.
56002003	Tyã'wẽy u'y tjẽ'jsawe'shva peequíi wala jypa'yacy zhichcue fi'nzewa'j ji'pjta'. Isameesarrá's wẽse'jrra nuywe'wena fi'nzemée, tũunava fi'nzewa'jsameeta', ewsarrá's caapiya'jna fi'nzewa'jsata'.
56002004	Cyaj cna'sa u'se iimi'sava tyãawe'sh nmi'ty peeygãjna fi'nzeya' piyaatyna, tyã'wẽy peecy luuchtyi peeygãjna,
56002005	peequíi wala jypa'yacy quĩjteva jyuca ewrráa fi'nzena, tyã'wẽy yatteva jypa'yacy fi'nzena peecy nmi'ty nwẽese'jna, cyaj quim yujva Dyus yuwe's atsewe'wemeetyna.
56002006	Tyã'wẽy pitstacywe'shtyiva myu'cypej ew zhichcue fi'nzecajn.
56002007	Sa' quĩjteva jyuca indya' ew mfi'nze, cyaj tyãawe'shva iindy fi'nzeni's uyrra', tyã'wẽy yũucajn. Caapiya'jni'sva le'chcue yujva fiymée jyuca isasa yuurrá's mpeeta'sh.
56002008	Ew yuurráa yu'cypejna mfi'nze, cyaj quim yujva i'cue'shtyi atsesa ewmée nuywe'wewa'ja's uymeerra', tjaameetyna.
56002009	Selpisaatyva myu'cypej, tyãawe'sh patron jycaajnity quĩjteva jyuca nwẽese'jna wa'lna ũuscha pasmée ewrráa yuucajn,
56002010	quĩj yujnava pesweemée ew yuurráa fi'nzecajn, cyaj tyãawe'sh ew fi'nzeni's uyrra', nwe'wesa Dyus yuwe' wala zhichcuesa yu'ga jĩnarráa we'wetyna.
56002011	Dyusa' tyajy peeygãani's caavya'ja'cj tyã' maatyva jyuca ewte nviitwa'jsa'.
56002012	Dyus peeygãani' ewmeesa's nvijtna naa quiwete pcalte fi'nzewa'jrrá's yaacyni'sva nvijtrra, peequíi wala jypa'yacy fi'nzena Dyus yacj tyutemée tyã's yuurráa selpiina fi'nzewa'ja'scu jycaaja'.
56002013	Tyã'wẽy Dyus peeygãani' cue'shtyi nwe'wesa Dyus Jesucristo jytujtjesa quĩjya' neeyũuc tyãa en ãjpcach wechana ũytjasna ũswa'ja'scu jycaaja'.
56002014	Tyãa Jesucristo' quĩj ewmeejũva cue'shtyi nwe'werra jyuca pcaltyi yaaterra jyucate tyãa jĩi vit-ya' cue'sh pa'gate uuc. Ewsa yuurrá's jyuca cytey yuu jytjãasrrac tyã'wẽ yũu.
56002015	Tyã'wẽ yũuwa'ja's caapiya'jwa'j ji'pjngu, quĩj yũuwa'ja'sva ũucjmée cchjãachja'jna, ewmée yũucajmén yu'cypejna. Indya's quim yujva ajtsena weechwa'j ji'pjmeeta'.
56003001	Yacjtjẽ'jwe'shtyi qui' mcaayaqui'j maava jycaajsawe'shtyi nwẽese'jna, cjuẽswe'shtyiva jyuca nwẽese'jna quĩjva ew yũuwa'j yu'sa' jyuca cytey yuucajn.
56003002	Quim yujtyva atsewe'wewa'j ji'pjmeeta', puii jypacuena fi'nzewa'jsameeta' wejyva ũusuj jyuca ewrráa yaacywa'ja's ji'pjuwa'jsata' nasa jyucaysaty peeygãjna.
56003003	Nyafiia' cue'shva Dyusa's jiimeerra' nwẽese'jsamée jypumbana naa quiwete ewmeesarrá's pa'pchuna puuty ewmeerráa yajcyna puuty yajtsenarráa fi'nzesatja'w yu', seena' canzhsa.
56003004	Nava cue'shtyi nwe'wesa Dyus peeygãani nasa jyucaysa jĩi vyaarra', cue'shtyi nwe'wec.
56003005	Nava cue'sh cacueju ew yũuna fi'nzepa'ga tyã'wẽ yũume', naasáa peeygãjrra yuurráac tyã'wẽ nwe'we cue'sh ũuste pcaltyi yaatena. Tyãa pa'gac Dyus Espiritu' cue'shtyi yu'ptjejrra quĩj pcal yujva ji'pjmée caafi'nze'je'.
56003006	Nava tyã'wẽ nwe'wesa Jesucristopa'ga yuurráac Dyusa' tyajy Espiritu's jyuca ũs cue'shtyi,
56003007	cyaj Dyus dyi'pte yuuwemeesa yuuna pa'jrra ptsumée ĩtyi fi'nzewa'ja's jypa'gacajncu tyã'wẽ peeygãjrra nwe'we.
56003008	Na'wẽ pta'shtju tyã' isa yuja', tyãa pa'ga indya' tyãatyi' caayaqui'jna nes myuu, cyaj Dyusa's ũuste jypa'gasa' ewrráa yũuna fi'nzetyna. Tyã'wẽ ew yũuna fi'nzenisa' wala seelpisa' jyucaysaty.
56003009	Nava puuty we'weni seelpimeesatyi's mpa'yajcy, tyãniiteywe'sh quimrraj ne'ta yu' sa' quĩjrraj ne'ta yuusáa yu' tyãarráaty jiyu wẽena fi'nzenity, vite' Moises leysu we'werra puuty puii wẽenity, vite' puii jypacuena fi'nzenity. Tyã'wẽsa' quĩjte yujva seelpimeesata'.
56003010	I'cue'sh pcjaacjenitewe'sh maaíia' isameesarrá's caapiya'jna caypumba'jwa'jsa casejeváana atsa' tyã'sa' pa'yarra myu'cypej e'nz uspcach. Nava e'nz us we'weteva nwẽese'jmeete', pcjaacjenijũ cutyi'jrra peena yu' caapa'ja'jnu.
56003011	Tyã'wẽme' nasa tyã'wẽ yũusa' bagachteva pcalte yuurráa fi'nzewa'jsarra tyã'wẽ yuuna.
56003012	Artemas meerra' Tíquico tyãawe'shtyi iindy tashna andy cajatspcachja', indya' dund yuweene'nga Nicopoliste andy yacj puuty uyya', nus en scjẽwpcach cytee ũsu'nja sũju'tj.
56003013	Iindy ãjani yu'sa' quĩjteva jyuca mpu'ch yuwee pu'chsa Zenas vite' Apolos tyãawe'sh dyi'tje peejini's, cyaj quĩjva peejimée dyi'tje u'juetyna.
56003014	Atsa' iindy tyã'wẽ yũuni's uyrra', cue'sh yacjtjẽ'jwe'shva selpiiya' piyaatyna ew yũuna peejinisu pu'chya'.
56003015	Andy yacj ũssa jyucaysa yuwe wechaa caja'ty. Atsa' indyva yuwe meen wecha cue'sh namicuwe'sh Dyus yacj jypumbamée fi'nzesaty. Dyusa' i'cue'sh jyucaysaty pu'chjina.
57001001	Andya' Jesucristo jycaajni yuwe ewsa's pta'shpa'garráa preesu ũstju, nava naa carta's fi'jatstju yacjtjẽ'j Timoteo yacj, cue'sh yacj mjĩisa Filemon indya's wechana.
57001002	Vite' cue'sh npe'sh Apia vite' yacjtjẽ'j Arquipo cue'sh yacj mjĩisa vite' iindy yatte pcjaacjesawe'sh tyãawe'shtyi wechanatj fi'ja'.
57001003	Dyus cue'sh Tata vite' cue'shtyi jype'jsa Jesucristo tyãawe'sh pu'chni wẽt mfi'nze.
57001004	Bagachteva Dyus yacj puuty we'we iisatj indya's yajcyna Dyusa's wechá'.
57001005	Tyã'wẽ Jesucristo's yuurráa yajcyna yacjtjẽ'jwe'sh jyucaysatycu peeygãjna fi'nze' jĩni's jiyurratj tyã'wẽ wechá'.
57001006	Indy tyã'wẽ Dyus yacj fi'nzepa'ga viteva Dyusa's jypa'gasa ũsta' tyãawe'shva Cristo Jesus quĩjteva jyuca pu'chni's ew jiyucajntju Dyusa's neewe'we'.
57001007	Andya's iiméj wala wech wecha ũusutjec yacjtjẽ'j iindy peeygãani's jiyute', tyãa pa'gatey tyã'wẽ iindy pa'garráa viteva tyãawe'sh ũuste wẽt-sa's jypa'gaty naa pa'ga.
57001008	Andya' Cristo caajnisatj na' indya's juuna' jycaajya' ãjawa'jsatj.
57001009	Nava indy tyã'wẽ ewsate jiirra', juuna' we'wemée peeygãjnarráatj we'we', andya' Cristo Jesusna selpiipa'ga preesu ũstju tjẽ'cjue yã'jsa.
57001010	Tyãasatj indya's pu'ch jytjãasu' Onesimo's ewrráa yũuna. Tyã'sa' andy nchi'c na'wẽsatj Dyus jĩi cnay ay carcelte ũsrrava.
57001011	Nyafíi yu' indyna selpisáa Onesimo' seelpimeesac yuu. Nava ãchja' wala seelpisa' andy yacj vite' indy yacjva.
57001012	Tyã'sna iindy tashte qui' cajatstju atsa' miipa'ga andy yuu cytee pa'jats na'wẽ.
57001013	Andya' Dyus yuwe's pta'shpa'ga ay carcelte ũstju atsa' andyna pi'cyna ũswa'jsa Onesimo's caajmeevats wejy ewna, indya' andy yacj pi'cyna ũsya' ãja'tsmeeng atsa' Onesimo ũscajn.
57001014	Nava tyã'wẽ yũu wẽemeetj, indyna caajiyu'jmey yu', cyaj indy andyna pu'ch wẽerra' pu'chjine'nga Onesimo's caapi'qui'jna. Nava indya's tyã'wẽ myũu jĩna yu' jytjãasutsmeetj.
57001015	Onesimo' iindy tashu manz en yu' tyuteene', naajũyã'ja' peena yu' bagachte yujva tyuteeya'mée.
57001016	Nava ãchja' selpiisáa na'wẽmée, wejyva selpiisaate jytjaacue yacjtjẽ'j peeygãanisa na'wẽ ew indy jype'cjan ne' tyã'wẽ yũu. Andya' Onesimo's wala peeygãja'tj, atsa' indya' wejy jytjaacue peeygãawa'j ji'pjngu, Onesimo' iindy jype'jnisac yu' nava ãchja' tyã'wẽrráamée, iindy yacjtjẽ'ja' Cristo's jiisapa'ga.
57001017	Indya' andya's namicu na'wẽ dyij yaaquitsrra', Onesimo's miipa'ga, andy pa'jvats ma'wẽ wechana jypa'gaqui'ng tyã'wẽ yajcyna miipa'ga.
57001018	Indya's ãjmée vá' yuu, meerra' yuulváana atsa' andyna yuula's pẽyine'nga.
57001019	Yuula's ducje'nja jĩna Pablo andy cuseju fi'jni's uyrra', wejy yuuva andy tyã'wẽ Pablo's yuultju ew yũupa'ga sũjune'nga.
57001020	Yacjtjẽ'j, tyã'wẽ andy neewe'weni's cytey meen yuu, Onesimo's jypa'gana Dyusa's jiisa na'wẽ. Tyã'wẽ yũurra', andy ũuste wẽtwẽt caayaqui'jine'nga.
57001021	Tyã'jĩnatj fi'ja'. Indya' cytey yuune'nga sa' andy jytjãasnite jytjaacue ew yũuwa'ja's jiirratj tyã'jĩ'.
57001022	Tyã'wẽrráa yũumée, andy pa'jwa'ja'sva ũytjasna mes. I'cue'sh tyã'wẽ Dyus yacj puuty we'wena ũste', Dyusa' cajaváana atsa' maa enteya' shawendu'nja i'cue'shtyi tjengya'.
57001023	Cristo Jesusna selpiipa'ga carcelte andy yacj pi'cyna ũssa Epafrasva yuwe wechaa caja'c,
57001024	vite' Marcos, Aristarco, Demas, Lucas tyãawe'shva mjĩi pu'chsata' sa' wechaa caja'ty.
57001025	Cue'shtyi jype'jsa Jesucristo' i'cue'shtyi pu'chjina.
58001001	Dyusa' tyãniitey cue'sh yatsgawe'shtyi maanzcuẽe usva we'wec fiyfiyrraj tyajy yuwee pta'shsawe'shtyi jycaajrra.
58001002	Sa' ãchj naa nmej ensu' Dyusa' cue'shtyic we'we tyajy Nchi'ca's caajrra. Dyusa' tyajy Nchi'ca's jycaajrrac naa quiwe quĩjquĩjnava jyuca vit. Tyã'wẽ yũurrac Dyusa' tyãatyi's jyuca Nchi'c cuseterrarráa nvijt.
58001003	Tyãa Nchi'c íic Ney zhichcue zmeena' cweetjnisa yu', sa' Dyus ma'wẽsate' le'chcuerráa yujva fiysamée tyãa íirráac yu'. Sa' tyãa íirráa naa quiwe ma'c yuu nava quĩjquĩjnava jyuca ewrráa caafi'nze'jna ũsa' tyajy we'weni yacjrráa. Sa' tyãa íirráa cue'sh pcaltyi yaaterra Dyus pucate cachcu cielute.
58001004	Dyus Nchi'ca' angeleswe'shte tjaacuec walasa yu', tyãasac Ney ũsni yase jypa'ga maa angeleswe'shteva tjaacue walasa.
58001005	Tyã'wẽte íirráac Dyusa' bagachte yujva angeleswe'shtyi' maa yujtyva na'jĩna we'wemée: Indya' andy Nchi'cngu, Tyãa pa'gatj ĩtyi yuuwa'ja's ãchja' vit jĩme'.  Sa' tyã'wẽy maa angel yujnava na'wẽ we'weme': Andya' tyajy Ney yu'nja, Atsa' tyã' andy Nchi'c yuuna jĩme'.
58001006	Nava Dyusa' tyajy Nchi'ca's nyafyrraj naa quiwete nuyquĩjrra', na'wẽc we'we: Dyus angeleswe'sh jyucaysa tyã'srráana nwẽese'jwa'j ji'pjta' jĩnac jycaaj.
58001007	Sa' angeleswe'sh fi'nzewa'ja's yu' na'wẽrráac we'we: Angeleswe'sha' wejya na'wẽ vyaawa'jsa vitnisata', Sa' Dyus jycaajnity selpiina ipy beesa na'wẽ vyaana yuuwa'jsa vitnisata' jĩ'c.
58001008	Nava Nchi'c fi'nzewa'ja's we'werra yu' na'jĩ'c: Dyus, iindy jycaajna ũswa'ja' bagachteva nes yuuna, Indya' ew yuurráa jycaajna ũswa'jsang.
58001009	Sa' ewmeesa yu'sa' jypa'gamée, ewsa yuurrá'sngu pacue. Tyãa pa'gac iindy Dyusa' iindy wẽt fi'nzewa'ja's iiméj wala pees, Naa quiwete iindy nwe'shte jytjaacue jĩ'c.
58001010	Vite ajcjẽ' na'jĩ'c Dyus Nchi'ca's we'werra': Indyngu quiwe's pjeu'j nyafyte, Sa' cieluva iindy cuseju vitnisata'.
58001011	Nava tyã'wẽsa' ptsuutyna, naapcachja' indya' bagachteva nes yuune'nga. Quĩjquĩjva jyuca ropa na'wẽrráa ĩishityna.
58001012	Atsa' jyuca yu'ptjejni yuutyna. Nava indy yu' bagachteva tyã'wẽesa nes yuune'nga. Iindy ĩtyi fi'nzeni' bagachte yujva ptsumeena jĩ'c.
58001013	Nava Dyusa' maa angeleswe'sh yujtyva tyã'wẽ yu' na'jĩna we'weme' bagachterráa yujva: Andy pucate patsu ju'ngte mcaach, Indyna atsesa maatyva jyuca indyrrarráana nwẽese'jwa'ja's vitna jyã'pjcach jĩme'.
58001014	Jyucay angeleswe'sha' cue'sh na'wẽ cacue ji'pjmeesa naa quiwete maarraj ewte neeyũuwa'jsa ũstyna tyãawe'shtyi pu'chya' caajnisarráata'.
58002001	Tyãa pa'ga wala jypa'yacywa'j ji'ptja'w, na'wẽ Dyus Nchi'c yuu cue'shtyi we'wete yuwe ewsa's wẽse'tja'w tyãajũ tyuteeya'mée.
58002002	Dyus yuwe's angeleswe'shrráa pta'shni yujva ĩshiini yuumée cyteycu yuu. Tyãa pa'gaíirráaty nwẽese'jmée pcalte wetesawe'sha' castigãyni yuu tyãawe'sh ãjmée yũupa'ga.
58002003	Tyãarráa yujva cyteycu yuu, atsa' cue'sh ewte neeyũuwa'j tyacue walasa's Dyus Nchi'c Cristo tyajy yuweju yuuc pta'sh tyã'sa' jypa'yacymeerra', ¿ma'wẽ Dyus castigo seena'sajũ iyucytja'w? Atsa' Cristo pta'shni's nyafyte wẽse'jsawe'sha' cue'shtyity pta'sh, isasa yuja' jĩna.
58002004	Tyãawe'shrráa isasa yuja' jĩmeeta', Dyus yuuc isasa yujna sũjna jiyucajn quim yujva ãjanimeesa's caavya'ja'j. Sa' Dyus Espiritu pu'chte quĩjte yujva shiingmée selpiina fi'nzewa'jty ũscu teechsa na'wẽrraj, tyajy ũs wẽeni yu's jyuca.
58002005	Na'wẽ Cristorrarrá's nwẽese'jwa'j en pa'jana jĩ'tja'w tyãa ente jycaajwa'ja's angeleswe'shtyi nvijtme' Dyusa'.
58002006	Tyã'wẽ meec yu' tyajíirráac na'jĩna teech ajcjẽ pta'shi' Dyus librute: Nasa' ¿ma'wẽsana atsnga tyã'sa' peeygãja'? Nasa ptsuwa'jsarrá's ¿quĩjya'nga tyacue wala pa'pchuna yaaqui'?
58002007	Nasa's manz en yu' angeleswe'shte ãjmeecuesa na'wẽng nvijt, Nava jytjaacue walasa yuuwa'j vitrrang nvijt, Tyã'wẽ yũurra iindy vitnityi' tyãarrarráa jycaajya' ãjawa'ja's ũsngu.
58002008	Quĩjva jyuca tyãarrarrá's nwẽese'jwa'ja's vitngu jĩ'c.  Dyusa' tyã'wẽ jyuca tyãarrarrá's nwẽese'jwa'ja's vit yã'jrra', quĩj yujva nwẽese'jwa'jsamée yu' nvijtme'. Tyã'wẽteva ãchpcach tyãarrarrá's quĩjva jyuca nwẽese'jni yu's iiuymeetja'w.
58002009	Na'wẽ manz en yu' angeleswe'shte ãjmeecuesa vitcu tyã' Jesusa' tyã'snac Dyusa' cue'sh jyucaysa pa'gate uuwa'jsa vit. Nava ãchja' Dyus pucate u'pa', tyãarrarráa jycaajwa'jsa yuurra tyã'wẽ pytjaa yuurra uupa'ga.
58002010	Quĩjquĩjnava jyuca vit-sa Dyuscu tyajy luuch yuuwa'jsa yuutyi' jyuca nwe'werra tyajy tashte nuypa'jya' Jesucristo's pytjaa yuurra uuwa'j vit, quĩjte yujva shiingmée nwe'wesa yuucajn.
58002011	Tyã'wẽ pcaltyi peltunãynisa vite' pcaltyi peltunãysa tyãa yacj e'nzsa' teech Neytewe'shrrarráata' tyãa Neya' Dyusa'. Tyã'wẽ teech Neytewe'shrráa ne'tca'w, tyãa pa'gac Dyus Nchi'ca' cue'shtyi's tjaamemée Andy nyacj jĩna we'we'.
58002012	Tyã'snac Dyus librute na'jĩ': Indy ma'wẽsateva andy nyacjwe'shtyi pta'shi'nja, Sa' andy nyacjwe'sh cshavyte indya's wechana tuutje'je'nja jĩ'c.
58002013	Sa' vite ajcjẽva na'wẽc we'we': Andya' Dyusrráana yajcyna fi'nze'nja.  Sa' qui'quin we'werra': Dyus ũsni luuch ayte ũsta' tyãa yacj ayte ũstju jĩ'c.
58002014	Nasava pyacjsa jĩnisa' maanzcuẽerrava cyanzíi teech ney cacue pety ee jypa'garra yuurráaty pyacjsa yu', tyãa pa'gac Jesusva pyacjsa yuuya' nasaa cacue's jypa'ga uuya' ãjaya'. Tyã'wẽ yũurrac cluuste uurra uuwa'j vit-sa's cnay. Tyã'wẽ nasaty uuwa'j vit-sa' echtjẽ'cj yu'.
58002015	Tyã'wẽ yũurrac Jesusa' jyucaysaty nwe'we bagachteva uuwa'ja's ũucjna yuurráa fi'nzenijũ.
58002016	Tyã' angeleswe'shtyi pu'chya' quĩjme', wejyva nasa Abrahan ji'jtycu pu'chya' quĩj.
58002017	Tyã'wẽ nasaty pu'chya' ãjaya'c cue'sh na'wẽsa yuu quĩjteva jyuca. Tyãasac nyacj na'wẽ yuuna pa'jrra cue'shtyi peeygãawa'ja's ji'pjurra pcalsawe'sh pa'gate Dyus tashte we'wewa'jsa yuu. Sa' nasaa pcaltyi jyuca peltunãyya'c pytjaa yuurra uuwa'j ji'pjuna ũsu'.
58002018	Tyã'wẽ nasaa cacue's jypa'garrac pcalte cue'sh chjãchjamée fi'nzeni's jyuca jiyu. Tyãasa ãchja' pcalte chjãchjamée fi'nzesatyi's quĩjte yujva shiingmée nwe'weya' ãjawa'jsa'.
58003001	Yacjtjẽ'jwe'sh i'cue'sha' Dyus pa'yanisa i'cue yuu tyãa jĩi yuuwa'jsa, tyãa pa'ga wala ew mjiyuwe Cristo Jesusa's. Tyã' Dyus caajnisa', pcalsawe'sh pa'gate Dyus tashte we'wewa'jsa, sa' Dyus yacj cue'sh fi'nzewa'ja's pta'shsa'.
58003002	Jesusa' quĩjteva jyuca cytey yuuc ma'wẽ yũuwa'ja's ne' Dyus jycaaj tyã'sa' jyuca. Moisesva ma'wẽga Dyus luuchtyi jype'jwa'ja's jyuca cytey yuu, tyã'wẽycu Jesusva cytey yuu.
58003003	Nava Jesusrráa Moiseste tjaacue jytujtjesa', ma'wẽga yat namurráa jytujtje yu' atsa' yatte selpiisáa yu' jytujtje meec yu', tyã'wẽy Jesusrráa jytujtjesa'.
58003004	Yata's quimrráava tyajte yujc yat yuuna pa'ja', nava namu yu' Dyusa'.
58003005	Moisesa' selpiisaarráarrava tyã'wẽc quĩjte yujva peejymée jyuca cytey yuu Dyus luuchtyi jype'jna, nava tyajy selpiini yu' e'su Dyus quĩj yũuya'vateva tyãaty caajiyu'jsarráac yu'.
58003006	Naapcachja' Cristo' selpiisamée Dyus Nchi'c yuuc yu', tyãasa Dyus luucha' cue'shtja'w tyãaty quĩjte yujva peejymée jype'jwa'jsa', cue'sh yuu uu entepcach tyutemée tyã's yuurráa wechana fi'nzete yu'.
58003007	Tyãa pa'ga tyãa yacjrráa fi'nzewa'ja's na'wẽc pta'shi' Dyus Espiritu': Ãchj Dyus we'weni's wẽse'jyã'jrra',
58003008	I'cue'sh ũuste wa'l yaacynuwe. I'cue'sh yatsgawe'shva na'wẽty wa'lna ũsu' tyã'wẽ yũunuwe. Tyã'wẽ wa'lrra tyãawe'sha' Dyusa's cvissaty na'wẽ yuu nasa u'pnimée quiwete.
58003009	I'cue'sh yatsgawe'sha' cytee ũsrra', Tyacue cuarenta añupcach tyãawe'shtyi andy quĩjquĩjteva ew yũuna pu'chni's uyrrava, Andya's wa'ltyi.
58003010	Tyãa pa'gatj tyãa nasa yacj wẽt fi'nzeya' ãjameerra na'jĩna we'we: Andy caapiya'jni's wa'lrra, tyãawe'sh ũuste jypumbanarráaty fi'nze'.
58003011	Atsa' tyã'wẽ yũupa'ga, tyãawe'sha' andy yacj jycaasena ũswa'tje u'cameetyna jĩnatj jurãy jĩ'c.
58003012	Tyãa pa'ga, yacjtjẽ'jwe'sh, wala mpa'yajcywe, tyã'wẽ Dyus we'weni' wej yujva isameesana sũjna ewmée yajcyrra Dyus ĩtyisa tashu tyuteeya'mée.
58003013	Tyã'wẽ yũumée, jweeíirráa chjãchja yaacywa'ja's een isa puuty pu'chna mfi'nzewe, cyaj i'cue'shtyi' maa yujtyva pcala' caypumba'jmeena, atsa' i'cue'sh ũuste ewmée yaacywa'ja's ji'pjumeene'cue.
58003014	Nyafíiva ma'wẽtca'w Cristo yacj jypumbamée fi'nze tyã'wẽesa nmej entepcach fi'nzerra', tyãa yacj ũswa'ja's ji'pju'nja'w.
58003015	Tyã'wẽ wa'lcajmen na'wẽc we'we': Ãchj Dyus we'weni's wẽse'jyã'jrra', I'cue'sh ũuste wa'l yaacynuwe. I'cue'sh yatsgawe'shva na'wẽty wa'lna ũsu' tyã'wẽ yũunuwe jĩ'c.
58003016	¿Quimta tyã'wẽ Dyus yuwe's wẽse'jrrava e'su yã'ja' wa'lna ũsu'? Egipto quiwejũ Moises cutyi'cj tyãawe'sh jyucaysaty tyã'wẽ yũu.
58003017	Dyusa' ¿quim yacjga cuarenta añupcach pyũuscuete fi'nzena ũsu'? Pcalte wetepa'ga nasa u'pnimée quiwete uuty tyãawe'sh yacjcu tyã'wẽ pyũuscuete fi'nzena ũsu'.
58003018	Dyusa' ¿quimtyiga tyã'wẽ andy yacj jycaasena ũsya' u'cameetyna jĩna we'we? Nwẽese'jsameetycu tyã'jĩna we'we.
58003019	Dyus we'weni's nwẽese'jmeerra', u'caya' ãjameeta' tyã'sa' ãchja' jiyutja'w.
58004001	Tyãa pa'ga wala jypa'yaquiga. Tyã'wẽme', i'cue'shva maaíi yu' iviituvá'cue Dyus yacj jycaasena ũswa'tje pa'jwa'ja's ji'pjrrava.
58004002	Tyãawe'shtyiva ma'wẽga jycaasena ũswa'tje pa'jwa'ja's pta'shni yuu, tyã'wẽy cue'shtyiva pta'shnic yuu Dyus yuwe ewte nviitwa'ja's. Nava tyãawe'shtyi' tyãa pta'shni' selpiime', Dyus yuwe' isa cytey yuuwa'jsana sũjna ũusuj jyuca nwẽese'jmeeta' naa pa'ga.
58004003	Dyus we'werra: Andy yacj jycaasena ũswa'tje u'cameetyna jĩna jurãycu. Nava cue'sh yu' pejca u'cawa'jsatja'w, Dyus yuwe' isa yujna sũjnatja'w jypa'garra nwẽese'j naa pa'ga. Na'wẽ andy yacj jycaasena ũswa'j jĩna we'wec tyãa yu' nyafiitey naa quiwe's vitna jyã'jrra jycaasec, sa' ãchpa'jva jycaasena ũsa' cyte u'cawa'ja's we'werrac tyã'jĩ'.
58004004	Tyajy mjĩia's vitna jyã'jrra jycaaseni's Dyus librute na'jĩnac we'we': Dyusa' tyajy mjĩia's jyuca jyã'jrra', siete ensa's jycaasec jĩ'c.
58004005	Sa' cyte tyajy jycaaseni's we'werrac: Andy yacj jycaaseya' u'caya' ãjameetyna jĩ'.
58004006	Macue tyã'wẽteva, maaíi yu' cytee jycaasena ũswa'tje u'catyna. Nyafiiwe'sha' ewte neeyũuwa'ja's pta'shte wẽse'jrrava, Dyusa's nwẽese'jmeerra jycaasena ũswa'tje u'cameeta'.
58004007	Tyã'wẽ yũuni en scjẽwniijũ wala tyachtec Dyusa' Davida's na'jĩna cwe'we'j: Ãchj Dyus we'weni's wẽse'jyã'jrra', Wa'lna nwẽese'jmée yu' yuunuwe jĩ'c.  Tyãa yu' ãchj naa ensuwe'shva tyã'wẽy yũuwe'shtec tyã'jĩ.
58004008	Jycaasewa'j jĩna we'we'c tyãa jycaasewa'ja' Josué entewe'shvatsa', Dyusa' e'su tyachte qui' we'wewa'jmeene' yu' ãchj jĩna.
58004009	Tyãa pa'ga jycaasewa'j tjaacue ewsa nee ũsíirrá' Dyusa's nwẽese'jsawe'sh jĩi.
58004010	Tyãa pa'gatey Dyus yacj jycaasewa'tje u'casa' tyãawe'sh mjĩinijũ jyucatec jycaase', Dyusva ma'wẽga tyajy mjĩini's jyã'jrra jyucate jycaase tyã'wẽy.
58004011	Tyãasa Dyus yacj jycaasewa'tje u'caya' pa'pchuwa'j ji'ptja'w, Dyus we'weni's nwẽese'jmeeta' tyãawe'sh na'wẽ yũumée.
58004012	Tyã'wẽme', Dyus we'weni' ĩtyisa', quĩjteva jyuca seelpisa. Dyus we'weni' cchill pdyi'p seena' zecsate jytjaacue zecsa', tyãasac ũus dyiite quĩj pcal ji'pjteva jyuca ãate cpajcywe'we'. Sa' ũusterráa yaacyni quĩj yujnava paatste nviitu'tsme'.
58004013	Dyus vitnisa' quĩj yujva tyajy dyi'pte paatste uynimeete yu' neeyũumeetyna. Quĩjquĩjva jyuca ãaterrarráa ũsta' cue'shtyi castigãywa'jsa ũsa' tyajy dyi'pte.
58004014	Dyus Nchi'c Jesus tyã'wẽ Dyus tashte cue'sh pcalsawe'sh ju'ngu we'we pu'chwa'jsa cielute u'cac, tyãa pa'ga tyajy tashuj tyutemée fi'nzega.
58004015	Tyãa pa'gatey cielute cue'sh ju'ngu yuusa' tyãa yu' pcalte yu' wetemeerrava, pcalte cue'sh chjãchjamée fi'nzeni yu'sa' jyuca jiyuc, tyãasa cue'sh ãjmeecuesaty jyuca peeygãjna pu'chwa'jsa'.
58004016	Tyãa pa'ga Dyus tashte ũucjmée utyaaga, Dyus peeygãani's ji'pjurra cue'sh tjẽyte fi'nzenijũ nwe'weni yuuya' quĩj enteva.
58005001	Pcalsawe'sh ju'ngu we'we pu'chwa'jsa tyjityjrra naa quiwete nviitnisa' tyãa íirráa pcalpa'ga tajcy icjrra Dyus altalte cambwa'jsa'.
58005002	Pcalsawe'sh ju'ngu we'we pu'chsa' tyãa íiva pcalte ñuste fi'nzesarra', ñuste fi'nzeni ma'wẽteva jyuca jiia'. Tyãasa jiimeecuesa vituna fi'nzesaty wala peeygãjna ju'ngu yuuwa'jsa'.
58005003	Sa' tyãa íiva ãjmeecue pcalsarra', peecy pcalpa'gava tajcy icjrra Dyus altalte cambwa'j ji'pju'c, vitesa pa'gateva tyã'wẽy.
58005004	Pcalsawe'sh ju'ngu we'we pu'chwa'jsa' nasaa pwe'shrráa yajcyrra qui'pnisa yu'tsmeeta'. Tyãawe'shtyi' Dyuscu tyjityjrra nviitu', Aaronva ma'wẽga Dyus tyjityjnisa yuu tyã'wẽy.
58005005	Atsa' Cristova tyã'wẽy yũunisaíirráac yuu. Tyã' peecyrráa yu' pcalsawe'sh ju'ngu Dyus tashte we'wesa yuume'. Tyã'sa' Dyuscu tyjityjrra nvijt. Tyajíic Dyus libruteva na'jĩ': Dyus we'werra': Indya' andy Nchi'cngu, Tyãa pa'gatj ĩtyi yuuwa'ja's ãchja' ũs jĩnac we'we'.
58005006	Sa' vite ajcjẽva Dyus librute na'jĩnac we'weni yuu: Indya' pcalsawe'sh ju'ngu Dyus tashte we'we pu'chwa'jsang bagachteva, Melquisedecva ma'wẽga yuu tyã'wẽysa jĩ'c.
58005007	Cristo' naa quiwete ũsrra', tyajy uuwa'j en jyuca utyaatste', Dyus nwe'weya' ãjawa'jsa dyi'pte wala pytjaa sus neewe'wec ũ'nena, atsa' Dyusa' wẽse'cj tyajy pytjaa we'weni's.
58005008	Cristo' macue Dyus Nchi'crrava, iiméj wala pytjaa yuuwa'ja's jiyurra, nwẽese'jwa'ja'sva piyac.
58005009	Tyã'wẽ quĩj pytjaa yuunisateva jyuca jiyuna jyã'jrrac, bagachteva nwe'wena nes yuuwa'jsa yuuna pa'j jyucaysa nwẽese'jsa yuutyi's.
58005010	Tyã'wẽ yũunijũc Dyusa' pcalsawe'sh ju'ngu we'we pu'chwa'jsa vit, Melquisedec na'wẽysa.
58005011	Na'wẽ pta'shi'tj tyã'sa' wala we'wewa'j ji'pjíirráatj, nava i'cue'sha' jiyuya' ãja'tsmeei'cue, atsa' wala tjẽya' ew pta'sh wẽete yu'.
58005012	Dyusa's jiyuni tyacue tyachte', i'cue'sh yuu caapiya'jsa yuupcachte, nee peejíirráa i'cue Dyus caapiya'jni tjẽymeecuesa's qui' peena ew pta'shwa'j. I'cue'sha' luuch na'wẽysarráa i'cue, quĩj ũ'a'sva ũ'wepcachte, luuch ũ'ni lechi'srráa i'cue ũ'we'.
58005013	Tyã'wẽ lechirrá's ũ'sa' luuch le'chcue cchu'chu'jnisa na'wẽsarráata', tyãasaty Dyus yacj ew fi'nzewa'j yu'sa' jiyu'tsmée.
58005014	Nava tjẽ'jsa yã'ja' tjẽ'jsa ũ'nisaty jypa'gawa'ja', quĩj ewsatyna vite' quĩj ewmeesatyna nava tyãaty jyuca jiyuya'.
58006001	Tyãa pa'ga Cristo caapiya'jni nyafyte tjẽymeecuesaty pta'shtja'w tyãa yacjrráa fi'nzemée, jweeíirráa wala piyana u'jwa'j ji'ptja'w, shiingna fi'nzeya'mée. Nyafyte caapiya'jnisa yacjrráa yu' fi'nzemeeyuuga. Tyã' naata': pcaltyi nvijtrra Dyus tashte shawendni, Dyusa' ũsyujna sũjna ũusuj jyuca yaacyni,
58006002	yu'te ya'bautisãyni, Dyusna selpiwa'jsaty tyjityjrra Dyus cusete neewe'weni, qui' ĩtyi yuuwa'ja's caapiya'jni, Dyus castigo iiméj seena'te pa'jwa'ja's pta'shni, tyãa nyafyte caapiya'jnisata'.
58006003	Dyus pu'chte' jweeíirráa piyana u'jue'nja'w.
58006004	Tyã'wẽme', maava Dyus yacj fi'nzewa'ja's ew jiisa, Dyus peescu ewte neeyũuwa'ja's tyã'snava ew jiisa, Dyus Espiritu'sva ũuste jypa'gasa,
58006005	tyã'wẽy Dyus yuwe ewsateva jiisa, nmej ente' Cristorrarráa jycaajwa'ja'sva jiisa,
58006006	tyã'wẽ quĩjteva ew jiisa Dyus tashuj tyutesaatyi' peena caashwendu'j wẽete ya'ãja'tsme'. Tyãa pa'gatey tyãawe'sha' Dyus Nchi'ca's ew jiirrava ajtsena weechrra cluuscjẽ qui' qui'psa na'wẽ yuusaata' naa pa'gac ya'ãja'tsmée.
58006007	Tyãawe'shtyi' na'wẽtja'w caaja'nda'ja': Quiwe mjĩinisa' nus pa'jni yu'a's jyuca chanzhate', uutjash ewsac caseje', Dyus pu'chte mjĩisawe'sh jĩi.
58006008	Nava ewsa casejmée jyũtj quĩjte yujva seelpimeesarráa buchate', quiwe tyã'wẽsa's nmejte' tjengnimée yuuna. Tyã'wẽy maava Dyusa's jiirra qui' tyutesá' quĩjte yujva seelpimée, iviituni yuutyna.
58006009	Nava i'cue'sh yu' tyã'wẽ yuumée, Dyus nwe'wenijũyã'ja' jweeíirráa wala ew yũuna fi'nzene'cue sũju'tj.
58006010	I'cue'sh tyã'wẽ ew yũuna yacjtjẽ'jwe'shtyi peeygãjna pu'chna ãate caavya'ja'jna ãchpcach tyã'wẽ ew yũuna nes tyã'wẽ i'cue, naa pa'ga Dyusa' i'cue'sh ew yũuni's pechcanameena.
58006011	Nava andya' nmej entepcach tyã'wẽ caavya'ja'jna pa'pchuna nestju yũu jytjãasu' teechsa na'wẽrraj. Tyã'wẽ yũurra', cyulmée pa'pchusa yuune'cue.
58006012	Wa'lwa'j yu'sa' le'chcue yujva ji'pjunuwe, yatsgaywe'shva ma'wẽta Dyusa' cytey yuuna sũjna ũusuj jyuca yajcyrra Dyus peesni's jypa'ga tyã'wẽy myũuwe.
58006013	Miiyajcywe, Dyusa' Abrahana's pu'chwa'ja's puuty we'werra' peecy yase'síirráa cysusna jurãycu, vite tyãate jytjaacuesa yu' meec yu' naa pa'ga.
58006014	Sa' na'jĩc: Isa, iindy ji'jty wala nuypejnana indya's pu'chwa'jsatj jĩnac jurãy.
58006015	Atsa' Abrahana' wa'lmée ũytjasrra', jypa'gac Dyus ma'wẽne' yũuya' neeyũu tyã'sa' jyuca.
58006016	Atsa' nasava juraĩtsrra', tyãawe'shte jytjaacue walasa's cysusnaty juraĩ', cytey yu'nja jĩna. Tyã'wẽ yũute', ĩshiimée cytey yuuna sũjwa'jrráac ya'ji'pju'.
58006017	Tyãa pa'gac Dyusva tyã'wẽy jurãy: Andy puuty we'weni's cytey yu'nja jĩna. Dyusa' tyajy puuty we'weni's le'chcuerráa yujva yu'ptjejmée cytey yuuya'c ũsu', atsa' tyã'sna jypa'gawa'jsa' cytey yuuyujuna sũjnarráa ũscajncu tyã'wẽ yũu.
58006018	Dyus jurãyni' e'nz jwendtyi yu': Cytey yu'nja jĩna we'weni vite' tyajy yase's cysusni. Tyãa pa'ga tyajy puuty we'weni' yu'ptjejmeetyna. Cyajtja'w Dyusa' tyajy puuty we'weni's cytey yuuyujuna Dyusna pacuesaatyi's sũjna chjãchja yaacywa'ja's ji'pju'.
58006019	Dyusa' tyajy puuty we'weni's cytey yuuna sũjnisac cue'shtyi's jypumbamée chjãchja caafi'nze'je', tyãa pa'gatey cue'sha' cielute ũssa Dyus puuty we'weni cytey yuuwa'ja's jiirratja'w ũytjasu' naa pa'ga.
58006020	Jesusa' cielute Dyus ũsnitec u'ca, Dyus tashte pcalsawe'sh ju'ngu we'we pu'chrra cue'shtyi cytee ca'ga'jya'. Tyã' Melquisedec na'wẽsac yu'.
58007001	Naa Melquisedecja' Salem chjambte jycaajsac yu', nava tyãaíirráa pcalsawe'sh ju'ngu we'we pu'chsac yu'. Atsa' teech ente' Abrahana' guerrate puiina ũsrra', naa quiwete jycaajsa ewmeesaty cnayrra shawendna pa'jatste', Melquisedecja' pu'tjengya' casejrra bendicion acjte',
58007002	Abrahana' diesmo ducjcu macuene' ducjwa'j ji'pju' tyãa yu's jyuca. (Hebreo yuwete' Melquisedec jĩnisa' Ew Jycaajsa jĩnisa', atsa' Salem jĩnisa' wẽt fi'nzeni jĩnisac yu'. Tyãasa Melquisedecja' wẽt fi'nzenite ew jycaajsa' jĩnisa'.)
58007003	Sa' tyajy ney tyajy njĩ'j tyajy yatsgawe'sh tyãatyi's ya'jiyu'tsme', tyajy upyjni en tyajy uuni tyã'wẽsarra yujtyva. Tyãasa Dyus Nchi'c pcalsawe'sh ju'ngu we'we pu'chna nes yuusa na'wẽysac yu' Melquisedecja'.
58007004	Ãchja' ew mjiyuwe: Melquisedecja' iiméj wala jytujtjesa yu'c. Tyajíic cue'sh yatsgawe'sh Abrahan yujva diesmo's tyã'sna ducj guerrate puiirra tyajy jĩityi's qui' cusa'jni's.
58007005	Moises leya' naasáa Levi ji'j yuurráatycu jycaaja' tyãawe'sh nwe'sh diesmoty jypa'gawa'jsa.
58007006	Tyã'wẽteva, Melquisedecja' Levi ji'jmeerrava Abrahan ducjni diesmo's jypa'gac, sa' Abrahana' macue Dyus tyjityjnisateva Melquisedecja' bendecĩycu.
58007007	Bendecĩysa' bendecĩynisate jytjaacue walasa' tyã'sa' tyã'wẽme' jĩya' ãjameetyna quim yujva.
58007008	Ãchj naa ensu cue'sh pwe'sh ducjni diesmo's jypa'gasa' nasa uuwa'jsarráata'. Nava Dyus librute Melquisedecja's we'werra': Bagachte yujva uumée ĩtyi ũssa jĩna we'wets na'wẽc pta'shi':
58007009	Levi ji'jwe'sh jyucaysa na'wẽ diesmo's jypa'ga'ty tyãawe'shva diesmo's ducjsaty yuu Melquisedecna. Ew jiyute yu', tyãawe'sh jyucaysa pa'gate Abrahancu ducj.
58007010	Tyã'wẽc yuu jĩcajníi Abrahana' Melquisedec yacj puuty uyrra diesmo's ducjetste', Levi ji'j yuuwa'jsa' Abrahan cacueju casejmeytyi yu'.
58007011	Ley nviitnisa Aaron ji'j leviwe'shrráa tyã'wẽ nasa pcalsaty Dyus tashte cuutya'jya' ãjavatsa', vite caajwa'j peejymeene' yu', Melquisedecva ma'wẽga Aaron ji'tjewe'shmée yu' tyã'wẽysa.
58007012	Tyã'wẽ pcalsawe'sh ju'ngu we'we pu'chsa leviwe'shtyi cutyi'jrra', leynava pju'se'jwa'ja'.
58007013	Na'wẽ vite caajwa'ja's we'we'c tyã' cue'shtyi jype'jsa Jesucristo's we'werrac tyã'jĩ'. Jesucristo' Israel nwe'shrrava, Aaron ji'tjewe'sh meec yu'.
58007014	Judá ji'tjewe'shcu yu' tyã'sa' ew jiitja'w. Atsa' Judá ji'tjewe'sha' quim yujva pcalsawe'sh ju'ngu we'we pu'chwa'ja's ji'pjmeeta'. Tyajíic Moisesa' tyã'wẽ yũuwa'ja's Judá ji'tjewe'shtyi' maa yujtyva cysusmée.
58007015	Aytec isa ew ya'jiyu' leya'sva pju'se'jwa'ja's. Tyã'wẽ pju'se'cjaníi pcalsawe'sh ju'ngu we'we pu'chwa'jsa' ley nviitnisamée, Melquisedec na'wẽsac yu'.
58007016	Tyã' ley tyjityjrra nviitnisamée, bagachterráa yujva ptsumée ĩtyi fi'nzewa'jsac yu'.
58007017	Tyajíic Jesusa's we'werra na'jĩ Dyusa': Indya' bagachteva pcalsawe'sh ju'ngu we'we pu'chna nes yuune'nga, Melquisedec na'wẽsa jĩ'c.
58007018	Tyajíic Moises leya' nasa pcalsaty Dyus tashte cuutya'jya' ãjamée ma'wẽrráa yujva, tyãa pa'gac tyãa leya's pju'se'jni yuu. Atsa' ãchja' tyãa leyte jytjaacue ewsa ji'ptja'w tyãa yacja' Dyus tashte utyaaya' ãja'tja'w.
58007020	Dyus tashte cuutya'jya' ãjawa'ja's Dyusa' nviitutsrra' juraĩmée yu' nvijtme'.
58007021	Dyus tashte cuutya'jya' ãjawa'jsa jĩnisa nyafiiwe'shtyi' Dyusa' juraĩmeec nvijt. Nava Jesusa's tyã'wẽ yuuwa'jsa nviitutsrra', jurãyrrac nvijt. Tyajíic Dyus librute na'jĩna we'we': Indya' bagachteva pcalsawe'sh ju'ngu we'we pu'chna nes yuune'nga jĩnac Dyusa' tyajy we'weni's jurãy na' yu'ptjejmeena.
58007022	Tyãa pa'ga Jesusa' jytjaacue ew puuty we'werra nviitnisa'.
58007023	Pcalsawe'sh ju'ngu we'we pu'chsa nyafiiwe'sha' wala cuj yu'ty, tyãa pa'gatey uunaty u'jue'. Tyãasaty teechrráa yu' u'pya' ãja'tsmée.
58007024	Nava Jesusa' uuwa'jsame', tyãasa pcalsawe'sh ju'ngu we'we pu'chna ũswa'ja's vitety nvijtmeena.
58007025	Sa' tyã'sna pi'cyrra Dyus tashte utyaawa'ja's pacuesáa yuutyi's nwe'werra, bagachte yujva vituwa'jmeete nvijt-ya' ãjana, tyãa pa'gatey tyã' bagachte yujva uumée ĩtyi nes yuuwa'jsa', pcalsawe'sh ju'ngu we'we pu'chna.
58007026	Pcalsawe'sh ju'ngu Dyus tashte we'we pu'chsa' Jesus na'wẽsa ewsatja'w peejy yu'. Tyã' quĩj pcal yujva ji'pjmeesa, bagachte yujva ewmée yũuna fi'nzesamée, naa quiwetewe'sh na'wẽsa meec yu'. Tyãasac Dyus pucate cãjpcach jyũna u'jnisa yuu.
58007027	Pcalsawe'sh ju'ngu we'we pu'chwa'jsa nyafiiwe'sha' na'wẽty een isa tajcy icjrra Dyus altalte cambu' tyã'wẽ yũuwa'jsa meec yu'. Tyãawe'sha' nyafyte' peecy pcalpa'ga cjuẽ'y tyã'wẽ tajcy cambrraty nasaa pcalpa'gava tyã'wẽy yũ'. Nava Jesusa' een isa tyã'wẽ tajcy icjme', tyãa yuuc uu tee dyi'jrráa jyucaysa pa'gate.
58007028	Pcalsawe'sh ju'ngu we'we pu'chwa'jsaty Moises ley nviitutsrra', naa quiwete nasa ãjmeecuesarráatycu nviitu'. Nava ley scjẽwnite Dyus jurãyrra tyã'wẽ yũuwa'jsa nviitutsrra', tyajy Nchi'c iiméj tjaacue ewsa'scu nvijt bagachteva nes yuuwa'jsa.
58008001	Na'wẽ pcalsawe'sh ju'ngu Dyus tashte we'we pu'chsa jĩ'tja'w tyã' maateva jytjaacue ewsa cielute Dyus pucate cachrra
58008002	pcalsawe'sh ju'ngu we'we pu'chna ũsa' Dyus ũsnite yuu u'carra. Tyãa Dyus ũsni' nasaa tyaajnisame', tyã'sa' Dyus yuuc tyaj.
58008003	Pcalsawe'sh ju'ngu we'we pu'chna ũssa nyafiiwe'sha' pcalpa'ga tajcy icjrra Dyus altalte cambna nes yuuwa'jsa jĩrra nviitnisaty yu'. Tyãa pa'gac Jesucristova quĩjrráava nuycũuwa'j ji'pju.
58008004	Jesucristo' naa quiwetee tyã'wẽ pcalsawe'sh ju'ngu we'we pu'chna ũswa'ja's vit wẽevatsa', ãjawa'jmeene' yu', tyã'wẽ ãjacajmeníi Moises ley nviitnisaty ũs yu' pcalsawe'sh ju'ngu we'we pu'chsa.
58008005	Nava naa quiwete tyã'wẽ pcalsawe'sh ju'ngu we'we pu'chsa' naasáa cielute ma'wẽrraj yũuwa'jna tyã'sna caajiyu'jnirrá'styi selpi'. Tyã'wẽ cielutewe'sha's caajiyu'jnisate íirráac Dyusna neewe'wena ũswa'j yat Moises tyajatste', Dyusa' na'jĩna we'we: Ew mtjeng, sa' tjã'j vitste andy ma'wẽ caavya'ja'tje', tyã'wẽy yũune'nga jĩc.
58008006	Nava Dyus tashte cue'sh ju'ngu we'we pu'chsa Jesucristo selpiini' tjaacue ewa', tyãa pa'gatey Dyus tjaacue ew pu'chwa'ja's iiméj ew puuty we'wec tyã'sna selpiina ũsa'.
58008007	Nyafíi puuty we'weni' ew casejvatsa', e'su qui' puuty we'wewa'j peejymeene' yu'.
58008008	Nava tyã'wẽ ew casejpa'gamée, nasa' ewmée fi'nzepa'ga, Dyusa' na'jĩc: Israel vite' Judá yacj andya' qui' u'se puuty we'wewa'j en pa'jana,
58008009	Egipto quiwejũ peeygãjna cutyi'jrra i'cue'sh yatsgawe'sh yacj puuty we'wetj tyã'wẽmée yuuna. Tyãa ente' andy puuty we'weni's cytey yuumeeta', Tyãa pa'gatj tjengmée nvijt.
58008010	Nava tyãa e'su' Israelwe'sh yacj na'wẽ puuty we'we'nja jĩ'c Dyusa': Andy jycaajnityi's tyãawe'shtyi caajiyu'jrra, ũuste fi'jrra nviitu'nja. Sa' andya' tyãawe'sh Dyus yu'nja, Atsa' tyãawe'sha' andy jĩi yuutyna.
58008011	Dyusa's jiyucajn teechsa na'wẽrraj caapiya'jwa'j ji'pjumeetyna, tyãawe'sh nwe'sh vite' tyãawe'sh nyacjrráa yujtyva, Tyãa pa'gatey le'chcuesa ma'ty yuu meerra' tjẽ'jsa ma'ty yuu nava tjẽymée jiyuya' ãjatyna andya's.
58008012	Sa' tyãawe'sh pcaltyi peltunãyrra, peena yu' bagachterráa yujva yajcyme'nja tyãawe'sh pcaltyi's jĩ'c.
58008013	Dyusa' qui' vite u'se puuty we'wewa'j ji'ptju jĩrra', yatsíiwe'sha' selpiime' jĩrrane' tyã'jĩ'. Atsa' selpimée yuuna pa'jsa' scjẽwwa'jsana.
58009001	Dyus puuty we'wenisa nyafiiwe'sha' jycaajni ji'pjuc Dyusna neewe'wena cytey nwẽese'cjan dyuus yat naa quiwetewe'shrráarrava.
58009002	Tyãa yata' e'nz jwendcu tyundeni yu': nyafyte u'cana cũunisate Dyusna neewe'wena ũsni jĩnisatety bela tyaajnisa vite' pan ãshni mesa vyuu bee altal incienso cambnisa tyã'wẽsa ũsu'. Atsa' e'ste tyundenisate' quim yujva u'canimeesa naasáa Dyus yuurráa ũsni jĩnisac yu'. Cyteea' caja vyuu bejrrarrá's jyuca scandnisac ũsu'. Tyãa caja dyiite yu' teech vyuu bee jarru maná ji'pjsa, vite' Aaron cjaambu ye'chcu tyãa, vite' Dyus jycaajni cuet taplate fi'jni yuuc tyãaty jyaawni ũsu' caja dyiite.
58009005	Tyãa vyuu bee caja cajcuete yu' Dyus angel na'wẽysaty piisarra tyaajni ũsu', Dyusa' ayte nescu yu' jĩna caajiyu'jsata'. Sa' tyãawe'sh fyuu cu'taju jyucaty apjna ũsu', na'wẽ pcalpa'ga tajcy icjrra tyãa eea's jyũna cũjrra tyaja'ty tyã'sna. Nava tyã'wẽsaty ew ãate pta'shwa'j en ji'pjmeetj ãchjíi yu'.
58009006	Sa' tyãa yatte tyã'wẽ pjeu'jni nyafyte u'cana cũunite yu' pcalsa ju'ngu we'we pu'chsawe'sha' u'cana nestyi yu', ma'wẽ yũuwa'ja'sva cytey yuuna.
58009007	Nava vite ajte e'ste yu' tyãawe'sh npiitstjẽ'j teechrráac u'ca', añute tee dyi'jrráa. Sa' cytee u'catsrra', perdon pẽjyya' tacy eea's jyũrrac u'ca', peecy pcalpa'ga vite' nasaa pcalpa'ga jĩi yã'jrra.
58009008	Tyã'wẽ nyafyte u'canisa Dyusna neewe'wena ũsni jĩnisa' selpiina nescu yu' Dyusa's neewe'wewa'j. Nava vite ajte Dyus yuurráa ũsni jĩnite u'cawa'j dyi'j yu' pjatemeycu yu' tyã'wẽc Dyus Espiritu' caajiyu'ju'.
58009009	Quĩjva jyuca tyã'wẽ yũunisa' ãchj naa ensuwe'sha's caajiyu'jsarráac yu'. Cytee tajcy icjrra Dyusna wechana cambnisa' tyãawe'sh pcaltyi cjucjya' ãjawa'jsame'.
58009010	Tyã'wẽ yũunisa' Dyus yu'ptjejpcachrráaty selpiwa'jsa yu', tyãasaty cajcuecjẽ ãacjẽwe'sha'srráa jycaaja' ũ'nisu, tundynisu, cacuete ate fi'nzewa'j tyã'wẽsaty.
58009011	Nava ãchja' pcalsa ju'ngu we'we pu'chsa tjaacue ewsa ũytjasnisa pa'cj tyã' Cristo'. Sa' tyajy yujuni' nasaa vitnisa naa quiwetewe'shmée, cielute iiméj ewsate u'carra cytee pcalsa ju'ngu we'we pu'chna selpiina ũsa'.
58009012	Sa' Cristo' Dyus yuurráa ũsnite quĩj pcal yujva meetec u'ca. Nava tyã' capla ee vite' claa luuch ee tyã'wẽsaty jyũrra Dyus tashte u'came'. Tyajy ee yuunac pcawrra u'ca tee dyi'j yuurráa. Nava jyucaysa bagachterráa yujva vitumée ewte neeyũuwa'ja's vit-ya'c tyã'wẽ yũu.
58009013	Na'wẽ claa ee capla ee vite' claa luucha's altalte cambnisa cjuuts tyã'wẽsaty nasaa cacuecjẽ pẽ'tsjutste', ãacjẽ canzh pẽetjeni's yaatesaa dyijte',
58009014	Cristo ee yu' wejy tjaacue yaateya' ãjawa'jsana. Tyã'wẽ yaateya' ãjacajníi, Dyus Espiritu ptsuwa'jmeesa pu'chte Cristo' peequíi ya'ducjrra quĩj pcal yujva ji'pjmeec tyajy eea's pcaw pcalsa pa'gate. Tyãasa tyajy eea' cue'sh ewmée ũus yaacyni dyiitewe'sha's cjucjwa'jsa', Dyus ĩtyisa's selpiiya' ãjacajn.
58009015	Dyusa' cue'shtyi nwe'wewa'ja's u'se puuty we'wec tyã'sna Jesucristo' cytey yuuna ũsa', na'wẽ nyafyte Dyus puuty we'wec tyã'sna nwẽese'jmeerra pcalte wetetja'w tyãa pcalva peltunãynic yuu Cristo uupa'ga. Tyaj Jesucristo nwe'wenisawe'sha' jypa'gaya' ãjatyna Dyus jĩi bagachterráa yujva ptsuwa'jsamée cue'sh jĩirrarráa yuuwa'ja's nvijtcu tyã'sna.
58009016	Nava na'wẽsa's miiyajcywe: Andy uute', andy ji'pjuni's indy uweene'nga jĩna puuty we'werra etste fi'jrra nviitnisa', selpiiyujuna.
58009017	Nava tyã'jĩna nviit-sa uuterráa tyãa etsa' selpiina. Tyã'jĩna nviit-sa uumeyte yu', tyãa etsa' selpi'tsme'.
58009018	Tyajíic Dyusa' nyafíi puuty we'wena fi'jrra nviitnisa'sva ee pcawrra nvijt selpiina neeyũucajn.
58009019	Tyã'sa' na'wẽc yũu Moisesa': Nasa jyucaysaty pta'shcu ley jycaajni ma'wẽteva jyuca. Tyã'wẽ yũurrac cjas bej vite' ẽjya cu'ta yacj claa luuch ee vite' capla eete yu' ca'ndnisate acjrra Dyus puuty we'wena fi'jrra nviitni ets cajcuesu pẽ'tsjuts. Sa' nasatyva jyucaysaty tyã'wẽycu yũu na'jĩna:
58009020	Dyusa' na'wẽ i'cue'shtyi jycaajna puuty we'wena fi'jrra nvijtcu tyãa etsa' ãchja' i'cue'shtyi jycaajna selpiiya' ãjana, ee pcawni yuupa'ga jĩc.
58009021	Sa' Dyusna neewe'wena ũsni yat vite' cytee quĩjrraj ne'ta ũsu' tyãatyva tyã'wẽycu ee yacj pẽ'tsjuts Moisesa'.
58009022	Ley we'werra': Quĩjnava jyuca ee yacj yuurráa yaatewa'j yuuna, atsa' ee pcawmeete yu', pcala' peltunãynimée yuutyna jĩnac jycaaja'.
58009023	Tyã'wẽ cielute ma'wẽna tyã'sna caajiyu'jsa naa quiwetewe'shrráa yujtyva yaatena ũswa'j peejytyi yu', tajcy icjrra tyãa ee yacj. Atsa' cielute ũswa'jsaty yaatewa'j yu' wejycu tjaacue ewsa peejy yu', tajcy icje'ty tyã'wẽsamée.
58009024	Cristo' naa quiwete nasaa tyaajnisaterráa u'came'. Tyã' cielute yuuc u'ca, sa' ãchja' cytee Dyus tashte cue'sh ju'ngu we'we pu'chna ũsa', atsa' Dyusna neewe'wena ũsni yat naa quiwetewe'sha' cielute ma'wẽna tyã'sna tyã'wẽy piisanisarráac yu'.
58009025	Pcalsawe'sh ju'ngu we'we pu'chsa npiitstjẽ'jsa' aañu isa tee dyi'jrráac u'ca', Dyus yuurráa ũsni jĩnisate. Nava peecy eemée, tacy eerrá'scu jyũrra u'ca', cytee pẽ'tsjutsya'. Nava Cristo' uurra cujus Dyus tashte u'came'.
58009026	Tyã'wẽ yũuvatsa', naa quiwe's vitiyna aañu isa uuna nesne' yuuwa'jsa yu'. Nava tyã'wẽ yũumée, Cristo' tee dyi'j yuurráac cluuste uuya' vyaa jyucaysa pcaltyi cjucjya'.
58009027	Tyãa pa'gac nasatyva tee dyi'jrráa jyucaysaty uuwa'jsa vitrra tyãa e'su' ma'wẽsarrava Dyus tashte paswa'j vitni yuu,
58009028	tyã'wẽy Cristova tee dyi'j yuurráac cluuste uu maanzcuẽesa pcaltyiva jyuca cjucjya'. Sa' tyãa e'su' qui' vyaana, nava pcaltyi cjucjya' qui' uuya'mée, naasáa tyã'sna ũytjassaty pe'jna u'jya'rráa tyã'wẽ vyaana.
58010001	Moises leya' naasáa tjaacue ewsa vyaaya' ũsu'ty tyãaty caajiyu'jsarráaty yu' tyã' isa ewsa yã'j yu'tsmeeta', tyãasa na'wẽ Dyus tashte utyaaya' aañu isa tajcy icjna nestyi yu' tyãawe'shtyi' pcal ji'pjmeesa vit-ya' bagachterráa yujva ãjawa'jsa meec yu' leya'.
58010002	Tyãa leya' nasaty pcal ji'pjmeesa vit-ya' ãjasaavatsa', na'wẽ pcalpa'ga maanzcuẽe usva tajcy icjna nestyi yu' tyã'wẽ yũuna nes yuuwa'j peejymeene' yu'. Tyãa pa'gatey pcalpa'ga tee dyi'j tajcy icjrra cambnijũyã'j yu', pcalsatja'w sũjwa'j peena yu' ũusutjemeena.
58010003	Nava tyã'wẽ yũupcachte, aañu isa pcalsatja'w sũjna nescu ya'yũ',
58010004	tyãa tajcy icjnisa claa ee vite' capla ee tyã'wẽsa' pcaltyi cjucju'tsmeeta' naa pa'ga.
58010005	Tyãa pa'gac Cristo naa quiwete pa'jatsrra', na'jĩna we'we Dyusa's: Tajcy icjrra cambni's jypa'gameerra, andy cacue yacj uuwa'ja'sngu vit.
58010006	Pcaltyi cjucjya' tajcy icjrra cambnisaty wecha'tsmeeng.
58010007	Tyajtj na'jĩ: Dyus, iindy jytjãasnirrá's cytey yuuya' yujtj, Andy fi'nzewa'ja's ma'wẽ fi'jni ũsna tyã'sa' cytey yuuya' jĩc.
58010008	Na'wẽ Cristo we'werra': Pcaltyi cjucjya' tajcy icjrra cambnisatyi's wecha'tsmeeng, (tyã'wẽ yũuwa'ja's macue ley jycaajnisateva),
58010009	tyãa pa'ga: Dyus, iindy jytjãasnirrá's cytey yuuya' yujtj jĩc Cristo'. Isa ew jiyute yu', naa tajcy icjna ũsni's iviiturra, tyãa pa'gate vite uuwa'jsatj nviitu' jĩrrane' tyã'jĩ'.
58010010	Jesucristo' Dyus jytjãasni's cytey yuurra tyajy cacue's peequíi ya'ducjrra cluuste uuc jyucaysa pa'gate tee dyi'jrráa. Tyãa pa'gac Dyusa' cue'shtyi's tyãa jĩi vit.
58010011	Pcalsawe'sh ju'ngu we'we pu'chsa judiuwe'sha' tyã'wẽ yuj een isa maanzcuẽe usva tajcy icjrra altalte cambna nestyi yu' jycaasewa'jmée, macue tyã'wẽ yũunisa' bagachte yujva pcaltyi' cjucjwa'jsameeteva.
58010012	Nava Jesucristo' pcalpa'ga tee dyi'j yuurráa cluuste uuni yacjrráa jyuca jyã'jnic yuu tyãarráa bagachteva selpiwa'jsa. Tyãasac cielute Dyus pucate cach.
58010013	Sa' ãchja' cytee ũsa', tyã'sna atsesa jyucaysa tyã'srrarráana nwẽese'jwa'ja's Dyus vitna jyã'pjcach.
58010014	Tyãa pa'gatey tee dyi'j cluuste uuníi yacjrráa jyuca jyã'jnic yuu tyajy nasa yuuwa'jsawe'sh jĩi bagachteva selpiwa'jsa.
58010015	Tyã'wẽ Cristo tee dyi'j cluuste uunirráa bagachteva selpiwa'jsateíirráac Dyus Espirituva na'jĩna we'we:
58010016	Tyãa en scjẽwniijũ' na'wẽ yũuya' puuty we'we'nja jĩ'c Dyusa': Andy jycaajnityi's tyãawe'sh ũuste cyu'acje'je'nja pechcanacajmén.
58010017	Sa' tyã'wẽ yũunijũ', tyãawe'sh ewmée yũuna fi'nzeni pcaltyi's bagachterráa yujva yajcyme'nja jĩ'c.
58010018	Tyã'wẽ pcaltyi's jyuca peltunãynijũyã'ja', peena yu' pcalpa'ga tajcy icjrra cambna ũswa'j peejyme'.
58010019	Tyãa pa'ga, yacjtjẽ'jwe'sh, ãchja' quĩj pcal yujvamée Dyus yuurráa ũsnite u'cawa'ja's ji'ptja'w, tyã'wẽ Jesucristo' ee pcawrra
58010020	Dyus tashte u'cawa'j dyi'j u'sesa's pjaandec. Cytee Dyus ũsnite' quim yujva u'cacajmén tyundenic ũsu', nava tyãa yuuc cluuste uurra cytee tyundeni's pjaande cue'sh u'cacajn.
58010021	Tyãasa Jesusa' Dyus tashte we'we pu'chna ũsa' Dyus luuch jyucaysa ju'ngu.
58010022	Tyãa pa'ga Cristo' pu'chyujuna sũjna ũusuj jyuca yajcyrra Dyus tashte ũucjmée utyaaga, tyãa pa'gatey Cristo' cue'sh ũuste pcaltyi' jyuca yaatec, atsa' cue'sh cacueva bautismote acjnic yuu, yuuwemeesatja'w sũjnarráa yaacycajn.
58010023	Ãchja' Dyus tashte utyaawa'ja's jiiyã'tja'w na' Dyus yacj tyutemée tyãa yacj yuurráa chjãchja fi'nzega. Tyãa pa'gatey Dyusa' cue'shtyi bagachte yujva ptsumée ĩtyi fi'nzewa'ja's ũsya' puuty we'wec tyã'sa' cytey yuuna.
58010024	Sa' ew yũuna peeygãjna fi'nzewa'ja's ji'pjuya' puuty ya'pu'chjiga cyteerraj.
58010025	Vite na'wẽty cue'sh pcjaacjetste pa'ja'tsmée tyã'wẽ yũumée, wejyva teechsa na'wẽrraj cyteerraj puuty cchjãachja'jna fi'nzega, na'wẽ Cristo quĩiwa'j enva utyaatsyã'ja' naa pa'ga.
58010026	Tyã'wẽ ewsa's ãate pta'shni wala ew jiirra tyã'sa' ajtsena tyute'nja'w, atsa' tyã'wẽ yũusa's peena yu' peltunãywa'jmée yuuna.
58010027	Naasáa iiméj seena' ũucjũucjsarráac ũytjasu', Dyus castigo ipy seena'sa jyuca iviituwa'jsa Dyusna atsesawe'shtyi.
58010028	Ma'wẽga Moises leyrráa yujva tyã'sna nwẽese'jsameetyi' e'nz meerrava tecj nasa tyã'wẽ yũuni's jiisaty pẽjyrra isa dyijte', peeygãawa'jmée icjwa'jrrá's vitu'.
58010029	Atsa' Dyus Nchi'ca's ajtserra weechina, sa' tyajy eea's pcawrra uuni'sva quĩjte yujva seelpimeesa na'wẽ weechina, sa' tyã'wẽy Dyus Espiritu peeygãasa'sva atsesa', wejy seena' castigãyni yu'nja'w sũjwa'ja's mji'pjuwe, tyã'wẽ Jesucristo eea' Dyus puuty we'weni's cytey yuuwa'ja's vitwa'jsa' tyãa eeíirráa i'cue'sh pcaltyiva peltunãysa' na's tyã'wẽ atsepa'ga.
58010030	Dyusa' na'jĩnac we'we tyã'sa' mpa'yajcywe: Andyrráa castigãywa'jsatj, tyã'sa' andy jiine'tca jĩ'c. Sa' qui' we'werra': Andy jype'jni nasatyi's castigaĩ'nja jĩ'c.
58010031	Tyãa pa'ga seena' yuj ũucjũucja', Dyus ĩtyisa cusete castigãywa'j wetena pa'tje'.
58010032	Nava tyã'wẽ yũuya'mée i'cue'sha' nyafiitey fi'nzeni's miiyajcywe: nyafyrraj Dyus yuwe's jypa'gatsrra', wala pytjaa yuui'cue tyacue wala tjẽysa pa'tjeva.
58010033	Sa' i'cue'sh maaíia' wẽeshuna nasaa cshavyte pãpani i'cue yuu, atsa' viteva tyã'wẽy ñussawe'sh yacj ja'ndarraj ñussa i'cue yuu.
58010034	I'cue'sha' carcelte ũssawe'sh pa'gate peeygãawa'ja's ji'pjui'cue, sa' i'cue'sh ji'pjunity cusa'jatste', ũusachamée wechanai'cue neeyũu. Cielute bagachterráa yujva ptsuwa'jsamée tjaacue ewsa's jiirrai'cue tyã'wẽ yũu.
58010035	Tyã'wẽsa's jiiyã'jrra', pechcananuwe, tyãa pa'gatey tyã'wẽrráa yajcyna fi'nzepa'ga tyã'wẽ seena' wala ewsa's jypa'gawa'jsai'cue.
58010036	Dyus jytjãasni's cytey yuuya' ñuswa'ja's wa'lmée jypa'gawa'j ji'pji'cue. Tyã'wẽ yũurra', Dyus peesni seena' wala ewsa's jypa'gane'cue.
58010037	Tyã'wẽme', Dyus librute na'wẽc we'we': Wejy jytjẽeyuumée dund yuj quĩijana Tyãa quĩiwa'jsa' tyachjimeena.
58010038	Atsa' Dyusrráana yajcyna fi'nzesa' ewte neeyũuna. Nava tyã'wẽ yũumée tyuteete', tyãa yacja' wẽt fi'nzeme'nja jĩ'c.
58010039	Nava na'wẽ tyuteerra vituwa'tje ũsta' tyãatewe'shmeetja'w cue'sha', wejyva cue'sh ũus vitucajmén Dyusa'srráa yajcyna fi'nzesatewe'shtja'w.
58011001	Dyusa's ũuste yaacysa' yafyju ãate yu' uymeerrava, ũuste yu' jiic ya'fi'nze' cytey yuuyujuna sũjna ũytjasna.
58011002	Cue'sh yatsgawe'sha' tyã'wẽ yaacywa'ja's ji'pjuty, tyãasaty Dyus dyi'pte ew fi'nzesa yuu.
58011003	Sa' cue'shva tyã'wẽy yaacywa'ja's ji'ptja'w, tyãasatja'w ãchj na'wẽ quiwe ũsa' tyã'sa' Dyusa' tyajy we'weni yacjrráa vitne' nyafíi yu' quĩjva meeteva sũju'.
58011004	Abela' tajcy icjrra cambte', Dyusa' wechayujuna sũjna ũuste jiirrac tyã'wẽ yũu, Cain jĩite tjaacue ewsa. Atsa' tyã'wẽ yũunisa' Dyus yacja' ewsane' yu' naa pa'ga Dyusa' jypa'gac. Atsa' Abel yu' uuni', nava Abela' tyã'wẽc Dyusa's ũuste jypumbamée yajcy jĩni yu' ãchpa'jva ũsa'.
58011005	Enocva tyã'wẽ Dyusa's ũuste ew jiirra Dyus yacjrráa fi'nzepa'ga, uumey pe'jna u'jnic yuu cielun. Tyãa pa'ga peena yu' uymeeta', tyã'sa' Dyuscu pe'jna u'j tyãa pa'ga. Atsa' Dyus librute Enocja's we'werra': Nyafíi uumey Dyus yacj wechanac fi'nze' jĩ'c.
58011006	Nava ũuste Dyusa's yuurráa yaacywa'ja's ji'pjmeete', Dyus yacj wechana fi'nzeya' ya'ãja'tsme', tyãa pa'ga tyajy tashte utyaasa' Dyusa' ũsna sa' tyã'sna pacuete', nwe'wena sũjwa'ja's ũuste ji'pjuwa'ja'.
58011007	Noeva tyã'wẽy Dyus we'weni' cytey yuuyujuna sũjwa'ja's ũuste jiic yu'. Tyãasac castigo nus pa'jyujuna sũjrra Dyus jycaajni's nwẽese'jrra barco's vit, tyajy yattewe'shtyi jyuca nwe'weya'. Sa' Dyusa' cytey yuuyujuna sũjwa'ja's ũuste ji'pjupa'ga, Dyusa' cytey yuute', naa quiwetewe'sha' ya'castigãytyi atsa' Dyusa' Noea's ewsa' jĩnac we'we.
58011008	Abrahanva tyã'wẽy Dyusa' cytey yuuyujuna sũjwa'ja's ũuste jiirrac, Dyus quiwe ũsya' pa'yate', nwẽese'jrra casejna u'j, nava mtee pa'jwa'ja'srráa yujva jiimeec yu'.
58011009	Tyã'wẽ Abrahana' Dyus quiwe ũsya' neeyũune' tyã'sa' bagachterráava cytey yuuyujuna sũjwa'ja's ũuste jiirrac maa sũjmée tyagachjíi yu' pa'jsa na'wẽrráa tultu tyajrra fi'nzena ũsu'. Atsa' Isaac, Jacob tyãawe'shva tyãa quiwe's jypa'gawa'jsarrava, tyã'wẽyrráaty pa'jsa na'wẽ fi'nzena ũsu'.
58011010	Tyãa pa'gatey Abrahana' cielute Dyus vitni chjamba's jypa'gawa'ja'scu ũytjasna ũsu', tyãasac maa sũjmée fi'nze'.
58011011	Abrahana' tyã'wẽ Dyus we'weni' cytey yuuyujuna sũjwa'ja's ji'pjupa'gac Sara' tyacue wala tjẽ'cjue luuch ji'pjuwa'jsamée yã'jrrava, luuch ji'pju.
58011012	Tyãasac Abrahana' tyajy ji'j iiméj wala cuj ji'pjsa yuu, cielute estrella vite' yu'pucasu cuetmusety ma'wẽga isate ya'ãja'tsmée tyã'wẽc cuj ji'pju, tyacue iiméj wala tjẽ'cjue yã'jrrava.
58011013	Na'wẽ Dyusna yaacysa nacue wala cuj cysustja'w tyãawe'sha' Dyus ũsya' neeyũuc tyã'sa' jypa'gamey uuty, tyãasaty e'su tyachterráava Dyusa' cytey yuuyujuna sũjna wechana yaaqui'. Sa' tyãawe'sha' naa quiwete tundtewe'shrráa ne'tca'w jĩnaty we'we.
58011014	Tyãawe'sha' tyã'wẽ we'werra' ew jiyute yu', vite ajte ũsya' u'jwa'ja's pacuesáa ne'ta yu'.
58011015	Tyãawe'sha' maa quiweju yuusaarrava tyã'sna yajcyna ũsvatsa', tyãa quiweníi shawendwa'j ne'ta yu'.
58011016	Nava tyãawe'sh ũswa'j tjaacue ewsa's ne'ta pacuesáa yu' cielutewe'shna, tyãasaty shawendmée. Tyã'wẽ shawendmeeta' tyãa pa'gac Dyusa' tjaame'tsmée tyãawe'sh Dyustju jĩna ya'cysuswa'ja's, tyãasa tyãawe'sh ũswa'j pjeu'jni ji'pja'.
58011017	Abrahana' tyajy nchi'c Isaacja's icjteva Dyusa' qui' ĩtyi vituna sũjwa'ja's ũuste jiirrac icjya' jyũna u'j. Dyusa' Abrahan quĩj yũuteva jiyuya' sũjrra tyajy nchi'c teechrráasa's icj caatjeva, wa'lmée cytey yuuya'vac yu'. Macue Dyus tyãa yacj puuty we'werra':
58011018	Iindy ji'j Isaactewe'sh tyã'wẽ wala penatyna jĩna we'weteva, icjya'vac yu'.
58011019	Nava Abrahana' tyajy ũuste yu' uuteva Dyusa' qui' ĩtyi vituna sũjwa'ja's ji'pju'c. Tyãasa isa ew yajcyte yu', Abrahan nchi'ca' uusaawe'sh cshavyu qui' ĩtyi yuusáa na'wẽsa'.
58011020	Isaacva Dyusa' cytey yuuna sũjwa'ja's ũuste ew jiirrac tyajy nchi'c Jacob Esau tyãawe'shtyi' bendicion wala jypa'gane'cue jĩna we'we.
58011021	Jacobva Dyusa' cytey yuuna sũjwa'ja's ũuste ew jiirrac uutsyã'jrra', José nchi'ctyi teechsa na'wẽrraj jyucaysaty wala bendecĩni yuune'cue jĩna we'we, sa' Dyusa's neewe'wec quĩitsjurra.
58011022	Joseva Dyus pu'chte' Israelwe'sha' Egipto quiwejũ casejetyna sũjwa'ja's ũuste ew jiirrac, uuya'vayã'jrra tyãawe'shtyi neewe'we tyajy cacue's mtee jyũna u'jrra pendaawa'ja'sva.
58011023	Moises neywe'shva Dyusa' nwe'wena sũjwa'ja's ũuste ew jiirraty tecj a'te uta Moisesa's sũtj, luucha' wala zhichcue yu'ne' tyãa pa'ga. Macue Egipto quiwete jycaajsa yu' icj caatjeva icjmeeta'.
58011024	Moisesva Dyusa' pu'chjina sũjwa'ja's ũuste ew jiirrac, Egipto quiwete jycaajsa niisa nchi'c jĩna cysusni yuuwa'j yu'sa' wa'l, walaana cãjrra'.
58011025	Sa' naa quiwete pcalte wechana fi'nzepcachte, wejyva ũucjmée Dyus tyjityjnisa yacj ja'ndarraj pcyuuni yuuwa'ja'srráac yajcy.
58011026	Tyãa pa'gatey cielutewe'sha's jypa'gawa'ja'srráac yajcyrra fi'nzena ũsu'. Tyãasac Egipto quiwete iiméj seena' wala ji'pjuni's yaaquipcachte, Cristo na'wẽy yaatseni pcyuuni fi'nzeni's ji'pjuya'rráa yajcy.
58011027	Dyus pu'chwa'ja's ũuste ew jiirrac Moisesa' jycaajsa ũuschani yu'sa' ũucjmée Egipto quiwejũ casejna u'j, sa' Dyus tashu le'chcuerráa yujva tyuteméec fi'nze, Dyusa' vyaasameeteva yafyju uyna ũs na'wẽ yajcyna.
58011028	Dyusa' nwe'weyujuna sũjwa'ja's ew ũuste jiirrac Moisesa' Pascua fiesta's vitrra eea's vitycjẽ shũsh caaj, icjwa'jsa angel sẽjrrava Israelwe'sh luuch ntjẽ'jsa maa yujtyva icjcajmen.
58011029	Israelwe'shva Dyusa' pu'chjina sũjwa'ja's ũuste ew jii yuupa'garráac, mar bejuy uycjẽwwa'j dyi'j pjaate tyãawe'sh uycjẽwcajn. Atsa' Egiptowe'shva tyã'wẽy uycjẽu'nja'w sũjrrava tyãawe'sha' ĩcjtee uuty yu' afijmbte.
58011030	Dyusa' pu'chjina sũjwa'ja's ũuste ew jiirraty Israelwe'sha' Dyus we'weni's nwẽese'jrra tyã'wẽ siete enpcach Jerico chjambte muralla peecu'j tandyina ũsu', atsa' tyã'wẽ nwẽese'pja'gac muralla' wete.
58011031	Rahabva Dyusa' nwe'weyujuna sũjwa'ja's ũuste ew jiirra, Israelwe'sh e'nzsa cytee peetjengu'jya' pa'jsaty ewcu jypa'ga. Tyãa pa'gac uumée, Dyusa's nwẽese'jsameewe'sh vite yu' uuteva.
58011032	¿Quĩj jwee yu' pta'shitca? En ji'pjvats yu' pta'shwa'j yu' walaíirráa ũsa', Gedeon, Barac, Sansón, Jefté, David, Samuel, Dyus yuwe pta'shsawe'sh tyãawe'shtyi we'wewa'j.
58011033	Tyãawe'sha' Dyusa' pu'chjina sũjwa'ja's ũuste ew jiirraty maaíi yu' guerrate puiirra cnay, vite' ewtyi jycaajna fi'nze, vite' Dyus pu'chni's jypa'gaty, vite' león yuwetyva apjtyi,
58011034	vite' seena' ipy walajuva chjavymeeta', vite' icjsa cusejuva iyuty, vite' puiiya' chjãchjameecueteva cchjãachja'jnisa yuurra, guerrate iiméj cujsatyva cnaytyi.
58011035	Naapcachja' u'ywe'shva tyãawe'sh luuch uunisaty qui' ĩtyi vitni jypa'gaty. Vite' seena' wala pcyuuni yuurra uuty, qui' ĩtyi yuuwa'ja's ji'pjurra tjaacue ewte fi'nzeya' sũjrra, nwe'wewa'j yu'sa' jytjãasmeeta'.
58011036	Naapcachja' vite' weechna pechujcuerra tsam cadenaju tundrra carcelte tyaajnity yuu.
58011037	Vite' cuet wãatatajrra icjnity yuu. Maaíi yu' pyãjsu pẽtsnity yuu. Vite' iiméj seena' wala cyũusu'jni yuuty. Vite' cchilluj icjnity yuu, naapcachja' vite' ajtserra neeuni yat ji'pjmeety pecũjnarráa ũsu', quĩjva ji'pjmeerra piisháa cja'ty capla cja'ty tyã'wẽsarrá's pã'chrra, ñuste pcyuunity fi'nzena ũsu'.
58011038	Tyã'wẽ pcyuunisawe'sha' nasa u'pnimée quiwesurráaty fi'nzena ũsu' yu'cjsu, quiwe cafysu. (Nasa tyã'wẽ Dyus yacj zhichcue fi'nzesa yacja' naa quiwe' ũswechte yuuva meena.)
58011039	Dyusa' pu'chjina sũjwa'ja's ũuste ew jiirra tyãawe'sh jyucaysa tyã'wẽ seena' yũuni yuurrava, Dyus ũsya' neeyũuc tyãa yu'sa' tyagachjíi yu' jypa'gameeta',
58011040	tyãa pa'gatey Dyusa' tjaacue ewsane' ji'pju' ãchj naa ensu cue'sh jĩi yã'jrra. Atsa' tyãawe'sha' cue'sh yacj ja'ndarraj jypa'gawa'jsarraty tyagachjíi yu' jypa'gamée.
58012001	Dyusa' pu'chjina sũjwa'ja's ũuste yaacysawe'sh nacue wala cuj ũsta' atsa' cue'sha' tyãawe'sh cshavyte ũstja'w. Tyãa pa'ga pcal caypumba'jwa'jsa's nvijtna, quĩjva Dyus yacj fi'nzewa'ja's suwwa'jsa yu'sa' jyuca nvijtrra, macue tjẽyteva Dyus yacj yuurráa fi'nzega, uu entepcach.
58012002	Jesucristo yuurrá's pu'vitumée yajcyna fi'nzega, tyãa pa'gatey tyãa yuurráac Dyusa' pu'chjina sũjwa'ja's ũsu', sa' tyãa yuurráac Dyusna yaacyni jyuca cytey yuuna pa'pjcach pu'chji'. Tyã'wẽ yũuya'c Jesusa' tjaamewa'j yu'sa' yajcymée cluuste uu, tyacue wala ñusñusteva. Tyãa pa'gatey pytjaa yuuni en scjẽwniijũ' wẽt wechana ũswa'ja's jiic yu', tyãasac cielute Dyus ũsni pucate cach.
58012003	Jesusa' nacue wala pytjaa yuuc pcalsawe'sh cusete tyã'sna i'cue'sha' yajcyrra tyãa na'wẽy ñuswa'j en pa'tjeva Dyus tashu tyutemée mfi'nzewe.
58012004	I'cue'sha' pcala's nvijtrra Dyus yacj fi'nzepa'ga iiméj seena' ñusñus uuwa'j yu'sa' ji'pjumey i'cue.
58012005	Sa' tyacue dund yu' pechcanawa'jmeena Dyusa' tyajy luuchtyi's na'wẽc yu'cypeje' tyã'sna: Dyus yu'cypejna castigãyni's atsenu, andy nchi'c, Sa' juuna' we'wete', ñusna ũuschanu.
58012006	Tyãa pa'gatey Dyusa' tyajy peeygãanisatyi's yu'cypeje'c ew fi'nzecajn, Sa' tyajy luuch yuutyi's jyucaysatycu castigaĩ' jĩ'c Dyus librute'.
58012007	I'cue'sha' castigãyni's mwantaĩwe, tyãa pa'gatey Dyusa' i'cue'shtyi' tyajy luuch na'wẽc jype'je'. Miiyajcywe: ¿Maa luuchrrá' ney yu'cypejna castigãynimeesa ũstymañ?
58012008	Dyusa' tyajy luuch yuutyi's jyucaysatycu yu'cypejna castigaĩ', nava i'cue'sha' yu'cypejna castigãynimeesa yuurra', tyajy luuchmée vitesate luuchrra tyã'wẽ yuune'cue.
58012009	Cue'sh le'chcuẽyte', naa quiwete cue'sh tata yu'cypejte', cytey nwẽese'je'tja'w na' ãchja' wejy tjaacue ew nwẽese'jwa'j ji'ptja'w cue'sh Tata cielutewe'sha's. Tyã'wẽ nwẽese'jrra', ptsumée ĩtyi fi'nzewa'ja's ji'pju'nja'w.
58012010	Naa quiwete cue'sh tatawe'sha' tyãawe'sh ũuste ma'wẽne' wejy ew ũusutje' yu'cypejna jype'jwa'ja's tyã'wẽytyi yũuna jype'je', naa quiwete tyachmée fi'nzewa'ja'srráava. Nava Dyusa' cue'shtyi iiméj wala selpiwa'ja's caapiya'jnac yu'cypeje', tyãava ma'wẽ pcal ji'pjmeena tyã'wẽy yuucajn.
58012011	Ãchj castigãy íina yu' wala yuj acata', tyãa pa'gatja'w jypa'gaya' wa'lu'. Nava tyãa castigo's jypa'garra ew fi'nzeya' piyate', wala yuj ewsa', jypumbamée wechanac ya'fi'nze' naa pa'ga.
58012012	Tyãa pa'ga wa'lmée chjãchja miiyajcywe, ewmeete fi'nzena ũsrrava tyãajũ mcaasejwe.
58012013	Tyã'wẽ yũurra', dyi'j ewsaju peena yu' jypumbameene'cue.
58012014	Jyucaysa yacj ew fi'nzewa'jrrá's pa'pchuna meswe, pcalte fi'nzemée. Tyã'wẽ pcalte fi'nzerra', quim yujva Dyusa's uyya' ãjameena.
58012015	Dyus peeygãjrra nwe'wenijũyã'ja', wala mpa'yajcywe. Tyã'wẽ jypa'yajcyrra yuurráa i'cue'sh maa yujva tyã'wẽ vitesaty caypumba'jna ewmée yũusa yuumeene'cue.
58012016	Tyã'wẽme', maaíi yu' ptammeesa canzh pcal yũuna fi'nzesa váa yuune'cue quĩjva ewsa's weechna ajtsena. Miiyajcywe Esaua' tyã'wẽc ewsa's weechsa yuu, teech ũ' plaatu pa'garráa peecy wẽt fi'nzewa'ja's tyweycu.
58012017	I'cue'sha' peecy jiine'cue Esaua' tyã'wẽ yũuni e'su' ney bendiciona's qui' jypa'ga wẽec, nava ũsnimeec yuu. Atsa' wala ñusna ũ'nec, nava tyajy tyweyni's ma'wẽ yũurra yujva qui' caashwendu'jni yuume'.
58012018	Israelwe'sha' Sinaí tjã'j vitste utyaaty cyte' ipy yuurráac seena' bejna ũsu', sa' seena' yuj wala ũucjũucj chji'ndyna ũsu'c cpi'sh we'weni na'wẽ susna.
58012019	Sa' corneta susni vite' tyãawe'shtyi jycaajna we'weni's wala ũucjrra jwee yu' we'we caajmeeta'.
58012020	Tyãa jycaajni' na'wẽc yu': Maava naa tjã'tje teech chindarráava tyajana tyã'sa' cuet wãatatajrra meerrava we'tju yãjarra icjwa'j yuuna, quĩj tajcy ma'c yuu nava jĩ'c.
58012021	Seena' yuj ũucjũucjsarráa vyaana ũsu'c, tyajíirráac Moises yujva na'jĩ: Ũucjnite yayanarráa ũstju jĩ'c.
58012022	Nava i'cue'sha' tyã'wẽsaterráamée tjaacue seena'sa tashte utyasáa i'cue: Teech tjã'j Sion yaasesate Dyus ĩtyisa ũsnite, cielute Jerusalen chjambte, angeleswe'sh iiméj seena' cujsa pcjaacjerra Dyusa's tuutje'jsawe'sh tashte,
58012023	Dyus luuch cielutewe'sh tashte, Dyus nwe'wenisawe'sh tashte, Dyus seena' juuna' jyucaysaty jycaajsa tashte,
58012024	Dyus u'se puuty we'werra nviitni's cytey cyũ'ju'jwa'jsa Jesus tashte, Abel ee na'wẽsamée Jesus ee pcawnisa' tjaacue ewsate tyã'wẽsa tashte utyasáa i'cue.
58012025	Tyãa pa'ga wala mpa'yajcywe, cue'shtyi we'wesa cielujuwe'sha's weechya'mée. Miiyajcywe, Dyus jycaajna we'weni Sinaíjũwe'shrrá's weechrrava iyumeeta', atsa' cue'sha' wejy iyuya' ãjame'nja'w, cielujũ yuu we'weni's nwẽese'jya' wa'lrra'.
58012026	Dyus Sinaí tjã'j vitste we'weni' naa quiwe's quẽese'cj. Nava ãchja' tyã'wẽrráamée na'jĩ'c: Qui' peena tjaacue quẽese'je'nja nava quiwerrá'smée, pety cielu yã'jrra quẽese'je'nja jĩ'c.
58012027	Isa ew jiyute yu', qui' peena tjaacue quẽese'je'nja jĩrra', Dyus vitnisa ẽsesa yu' jyuca ũshityna, atsa' ẽsesaméerráa neeyũutyna jĩrrane' tyã'jĩ'.
58012028	Nava Dyus tashte cue'sh ũswa'j yu' quẽese'jnimée yuuna. Tyãa pa'ga Dyusa's wechana neewe'wega, tyajy dyi'pte ew yuurráa yũuna.
58012029	Tyã'wẽme', cue'sh Dyusa' jyuca iviituwa'jsa' ipy na'wẽsa.
58013001	Teechsa na'wẽrraj puuty peeygãjna fi'nzewa'ja's pechcananuwe.
58013002	I'cue'sh yat-su pa'jsaty wechana mpa'gawe. Tyã'wẽ yũusa' maaíia' angeleswe'sh yujtyva jiyunimeete jypa'ga'ta.
58013003	Preesu ũssaty peeygãjna mfi'nzewe, i'cue'sh yuu preesu ũssa na'wẽ yajcyna. Pcyuuni fi'nzesatyva peeygãjna mfi'nzewe, cue'shva cacue ji'ptja'w na' naa quiwete tyã'wẽy pcyuuni yuuwa'jsatja'w sũjna miiyajcywe.
58013004	Cambarra fi'nzeni' wala yuj ewsa', tyãa pa'ga cambamey yu' pcal yũunuwe. Sa' cambayã'jrra', vitesa yacj pcal yũuna fi'nzewa'jme'. Tyã'wẽme', Dyusa' castigaĩna tyã'wẽ pcal yũusatyi'.
58013005	Vyurrá's yajcyna fi'nzewa'jme'. Ma'wẽcuẽ ji'pjuni yacjrráava wẽt mfi'nzewe, tyãa pa'gatey Dyus we'werra': Bagachte yujva i'cue'shrráa yuutyi'sa' nvijtme'nja jĩ'c.
58013006	Tyãa pa'ga tyãa yuurrá's pi'quiga, cytey pasyujuna sũjna na'jĩna: Dyusa' quĩjteva jyuca tyãa yuurráac pu'chji', Tyãa pa'ga wej yujva ũucjme'nja naa quiwete nasa ewmée yũusatyi'.
58013007	Dyus yuwe pta'shsa i'cue'shtyi jype'jsaty miiyajcywe: Tyãawe'sh ma'wẽ ne'ta Dyusa's yajcyna fi'nze tyã'wẽy mfi'nzewe.
58013008	Jesucristo' bagachte yujva yu'ptjejsame'. Nyafíiva ma'wẽsaga yu', sa' ãchva tyãaíirrá', sa' bagachteva tyãaíirráa nes yuuwa'jsa'.
58013009	Tyãa pa'ga i'cue'sha' fiy caapiya'jni's nwẽese'jna fi'nzenuwe, wejyva Dyus peeygãanirrá's ũuste jypa'garra chjãchja fi'nzeni ewsa', atsa' ũ'nisu jycaajnisa' bagachte yujva selpiwa'jsame' tyã'wẽsaty nwẽese'jsawe'shtyi's.
58013010	I'cue'sha' ew miiyajcywe altal ji'ptja'w tyã'sa'. Tyãa altaltewe'sha's ũ'we'tsmeeta' cytee selpisaawe'sha'.
58013011	Pcalsawe'sh ju'ngu we'we pu'chsa judiu' tajcy icjnisa eea's Dyus yuurráa ũsni jĩnitec tyajya' jyũna u'jue' jyucaysa pcaltyi peltunãyni yuucajn, nava tacy cacue yuutyi'sa' tyajũ jyũna u'jrra ecajuty cambu'.
58013012	Jesusva tyã'wẽycu chjamb ecaju casejrra uuna ũsu', tyajy eeju nasaa pcaltyi' jyuca peltunãyya'.
58013013	Tyãa pa'ga cue'shva Dyusna neewe'wena ũsni yat nyafiiwe'sha's nvijtrra, Jesus yacj fi'nzeya' casejega, tyãava ma'wẽga pytjaa yuu tyã'wẽy yaatseni yuuya'.
58013014	Cue'sha' nyafíi ũsni yata's nvijtrra, chjamb bagachte yujva ptsuwa'jsamée ũsna tyã'sna pacuena ũstja'w, naa quiwete' bagachte yujva ptsuwa'jsamée chjamb ji'pjmeetja'w naa pa'ga.
58013015	Tyãa pa'ga Dyusa's tuutje'jna nes yuuwa'j ji'ptja'w Jesucristo's pi'cyrra bagachteva. Dyusa's wechana tajcy icjrra cambupcachte, cue'sh ũusuj jyuca yajcyrra tyajy yase's cysusna wechana nes yuuwa'j ji'ptja'w.
58013016	Tyã'wẽ yũusa' quĩjrráava i'cue'sh ji'pjuni's vitesaty jytyujndena fi'nzewa'ja's pechcananuwe, tyãa pa'gatey tyã'wẽ yũuni'scu Dyusa' wechá'.
58013017	Sa' i'cue'shtyi caapiya'jna jype'jsatyi's cytey yuuna mwẽese'jwe, tyãa pa'gatey tyãawe'sha' i'cue'sh ũustyi vituwe'shte tjengsata'. Tyãawe'sha' cielute Dyus tashte utyaarra pta'shwa'j ji'pjta', tyãasaty tyã'wẽ yũ'. Atsa' tyãawe'sh mjĩini's weechsa na'wẽ yuunuwe, ewrráa yũuwa'ja's mpa'pchuwe. Tyã'wẽ yũumeete', tyãawe'sh mjĩini' i'cue'shtyi's quĩjte yujva selpiimeena.
58013018	Quĩjteva ewrráa fi'nze wẽerra bagachte yujva pcalte yu' fi'nzesameetja'w, naa pa'ga cue'sh pa'gate Dyus yacj mpuutywe'wewe.
58013019	I'cue'shtyi's Dyus yacj puuty we'we jypi'qui'tj, cyaj Dyusa' andya's tyachmeyna qui' caashwendu'juna i'cue'sh yacj ũsya'.
58013020	Jesucristo' iiméj ew tyajy nasaty jype'jsa yu'c, tyajy eec tyã'wẽ u'se puuty we'weni bagachte yujva yu'ptjejwa'jme's vitrra nviitni's cytey cyũ'ju'jwa'jsa yuu.
58013021	Sa' Jesucristo uuteva qui' ĩtyi vit-sa Dyusa' i'cue'shtyi's quĩjte yujva peejymée ewrráa caafi'nze'jena, tyajy jytjãasni's cytey yuucajn. Sa' tyã' i'cue'shtyi ma'wẽ yuuwechteva cytey yuuna, Jesucristo pu'chte tyajy dyi'pte ew yũusa yu's. Jesucristo yuurráa bagachteva jytujtjesa yuuna.
58013022	Yacjtjẽ'jwe'shtyi neewe'we'tj, wa'lmée jypa'gacajn manz yuwe jyu'jmeecuẽ yu'cypejna fi'jni's.
58013023	Sa' pta'shitstju cue'sh yacjtjẽ'j Timoteo' carceluj tyjweteni yã'j ũsa', sa' dund váa pa'jana, atsa' pe'jrra yuwe'nja i'cue'shtyi puuty uyya' yujrra'.
58013024	Dyuus yatte i'cue'shtyi jype'jsawe'shtyi' jyucaysaty yuwe meen wechawe, sa' Dyus yacj fi'nzesawe'shtyiva tyã'wẽy. Italiajũwe'shva yuwe wechaa caja'ty.
58013025	I'cue'sh jyucaysaty Dyusa' pu'chna nes yuuna.
59001001	Israel nasa doce ji'jsa naa quiwete msuuva jyuca ũssaty wechana fi'jatstju Jesucristo vite' Dyusna selpisáa Santiago yaasesa.
59001002	Andy yacjtjẽ'jwe'sh, ñusmée meswe wechwecha yajcyna ma'wẽsava tjẽysa vyaateva.
59001003	Mjiyuwe: Dyusa's jweeíirráa chjãchja yajcyya' piyacajníirráac tyã'wẽ tjẽysa' vya'.
59001004	Atsa' tjẽysa vyaateva ũucjnuwe, tyãa tjẽysa' i'cue'sh quĩjte yujva shiingmée jyuca Dyus yacj chjãchja fi'nzewa'ja's caapiya'jsa'.
59001005	Maava Dyus yacj fi'nzewa'ja's shiinguutsrra', Dyusa'síirráa mpẽjywe, atsa' tyã' wa'lmée maatyva jyuca caajiyu'juna i'cue'sh pẽynite tjaacue.
59001006	Nava cuj jwend yajcymée ũsyujuna sũjna yuurráa mpẽjywe. Tyã'wẽme', cuj jwend yaacysa' tee jwendterráa ũsmée ĩcj wala's wejyaa quẽese'jni na'wẽ yuutyna.
59001007	Atsa' tyã'wẽ tee jwendrráa yaacysame' Dyusa' ũsuna sũjwa'j ji'pjme'.
59001008	Maava Dyusa' pasmée váanacy sũjna e'nz jwend yajcyna pẽysa' bagachte yujva Dyus yacjrráa fi'nzeya' yu' ãjameena.
59001009	Maa yacjtjẽ'jva quĩjva ji'pjmeesarrava wechwecha yajcyna fi'nzewa'j ji'pja', Dyusa' pu'chjina sũjna.
59001010	Atsa' tyã'wẽy ji'pjsava tyajy ji'pjuni ptsuwa'j en pa'tjeva, wẽtwẽt yaacywa'j ji'pja', tyãa pa'gatey naa quiwete ji'pjsa' quiteva ma'wẽga tyachmeyna undyi' tyã'wẽysarrá'.
59001011	Sec achaate', jyũtj tasha' undyi'c, naapcachja' quiteva umbu'c, atsa' zhichcuesa' cytee ptsu'c. Tyã'wẽy naa quiwete ji'pjsava tyajy ji'pjuni yacj ptsuwa'jsarrá'.
59001012	Ewmeete cweete'jwa'jsa vyaateva, tyã'sa' nwẽese'jsame' wala yuj wẽtwẽt yaacywa'j ji'pja'. Tyãa pa'gatey tyã'wẽ yũusa' bagachte yujva ptsumée ĩtyi fi'nzewa'ja's Dyus ũsya' neeyũuc tyã'sa' jypa'gawa'jsa' Dyusna nwẽese'pja'ga.
59001013	Maava ewmeete weterra', Dyus ne' tyã'wẽte wetewa'ja's vit sũjwa'jme'. Dyusa' ewmeete wetewa'ja's bagachte yujva ũsmeena. Tyã' ewmée yũusame'.
59001014	Wejyva peecy ũus ewmée yaacyni's nwẽese'pja'garráaty ewmeete wetena pa'ja'.
59001015	Na'wẽ ewmée ũus yaacynic pcalte cweete'je', atsa' tyãa pcalcu jweeíirráa walaana u'jrra nmejte' uuwa'jrráa vitna pa'ja'.
59001016	Yacjtjẽ'jwe'sh mjiyuwe:
59001017	Na'wẽ Dyusa' cielute eena' cweetjsaty jyuca vitcu sa' tyã' ãchpcach le'chcuerráa yujva yu'ptjejmée ũsa', atsa' tyajy tashurrarráa yuusata' quĩjva ewsa yu' jyuca.
59001018	Tyãac cue'shtyi peeygãjrra tyajy yuwe isasa's pta'shrra ewte fi'nzewa'ja's ũs, cue'sh nyafyte tyãa yacj utyasáa yuucajn.
59001019	Tyãa pa'ga andy yacjtjẽ'jwe'sh quĩjva pta'shni ewsa yu'sa' bagachteva wa'lmée jypa'gaya'rráa meswe. Nava we'wewa'j yu'sa' ũus yajcyrra jypa'yajcy mwe'wewe, sa' ũuschawa'j yu'sa' wejy wala mpa'yajcywe.
59001020	Tyã'wẽme', ũuschanisa' Dyus dyi'pte ewmeesa', atsa' Dyusa' tyã'wẽsa's jypa'ga'tsme'.
59001021	Tyãa pa'ga quĩjva ewmeesa nacue wala pejnaya' dunda' tyãa yu'sa' jyuca nvijtrra, Dyus yuwe ewsa pta'shni yuuc tyã'srráana wa'lmée ũuste myu'acjwe. Dyus pta'shni' i'cue'sh ũusa's nwe'weya' ãjawa'jsa'.
59001022	Nava Dyus yuwe ma'wẽ jycaatje' tyã'sa' cytey myuuwe. Wẽse'jsarráa yu' yuunuwe. I'cue'sha' jypumbanuwe. Ĩ'neerráa wẽse'jnisa' cyulsa'.
59001023	Maava tyã'wẽ Dyus pta'shni's cytey yuumée ĩ'neerráa wẽse'jsa', peecy dyi'pa's speejute tjengrra
59001024	cjũchte uyrrava tyãa dundtey cjucjmée u'jyã'jrra' ma'wẽ pechcanacy tyã'wẽysa'.
59001025	Nava wẽse'jrra pechcanamée, Dyus ley ewte nviit-sa jycaajni's cytey nwẽese'jsa', jypumbamée wẽt fi'nzena Dyus jycaajni's nwẽese'jna.
59001026	Maava Dyus dyi'pte ewsatj sũjrrava ma'wẽva we'weni's jypa'yacymeerra', peequíirráa jypumbasáa yuuna. Atsa' Dyus dyi'pte ew fi'nzesatj sũjni' cyul yuj yuuna.
59001027	Dyus dyi'pte quĩjte yujva jypumbamée ew fi'nzesa' na'wẽ yũuwa'ja': Nmi' ji'pjmée puuplesaty pu'chna ñuste fi'nzesaty cviisha'jna luuch wacchajtyva tyã'wẽy yũuwa'ja', sa' naa quiwete ewmeesa peecy ũuste cjẽewe'shte wala jypa'yacywa'ja'.
59002001	Andy yacjtjẽ'jwe'sh i'cue'sha' Jesucristo tyacue ewsana ũuste jypa'gayã'jrra', nasa maatyva puuty ja'ndarraj tyãa na'wẽrrarráa ew yũuwa'j ji'pji'cue.
59002002	Meerrava na'wẽ váa yuune'cue: I'cue'sh pcjaacjeni yatte teech pitstjẽ'j ropa wala ewsa atjrra, vyuu bee sultyjicja paatrra u'cana, naapcachja' viteva pa'jana quĩjva ji'pjmée ropa ĩishcuesa atjrra.
59002003	Atsa' tyãa ropa ewsa ĩijyũusa's ew jypa'garra cachni ewsate cach cajane'cue. Nava quĩjva ji'pjmée pytjaacuẽesa's yu': Ayte myuju meerra' cytee quiwete mcaach jĩne'cue.
59002004	Tyã'wẽ yũurra', puuty ja'ndarraj tyãa na'wẽrrarráa ew yũusamée, vite yu'sa' atseyaacysarra tyã'wẽ yuune'cue.
59002005	Andy yacjtjẽ'jwe'sh ew mwẽese'jwe: Naa quiwete macue quĩjva ji'pjmée pytjaacuẽesarrava tyãawe'sha' Dyusa's yu' ma'wẽrráa yujva pechcanamée ũuste yajcyna fi'nzerra Dyus jycaajna ũsnitewe'sha's Dyusíi ũsya' neeyũuc Dyusna yaacysatyi' tyã'sna jypa'gawa'jsata'.
59002006	Tyã'wẽteva, i'cue'sh yu' tyãa ji'pjmée pytjaacuẽesatyi' weechrra ji'pjsarráaty i'cue ew we'we'. Nava ji'pjsaíirráa i'cue'shtyi pcyuurra ¿cjuẽs tashsu cuutya'jsamée váatyna?
59002007	Tyãawe'shíirráa Cristo yase's ¿atsewe'wesamée váatyna?
59002008	Dyus ley maateva tjaacuesa we'werra': Vite nasatyva peeygãawa'ja' indy ma'wẽnga ya'peeygãja' tyã'wẽyrráa jĩ'c. Atsa' tyã'sa' cytey nwẽese'jna fi'nzerra', ewsarraj tyã'wẽ yuune'cue.
59002009	Nava maatyva jyuca tyãa na'wẽrrarráa ew yũumeerra', pcalte weteene'cue, sa' Dyus jycaajni leya's yuuwesa yuune'cue, leya's jyuca nwẽese'pja'gamée.
59002010	Maava Dyus jycaajni leya's ew yuj nwẽese'jrrava teech ajte le'chcuẽrráava jypumbaana atsa' tyãa pa'garráa Dyus jycaajni ley macueteva jyucac yuuwesa yu'.
59002011	Miiyajcywe vacy Dyus leya' na'wẽc we'we': Ptamsayã'ja' vitesa yacj pcal yuuwa'jme' jĩ'c. Sa' nasanava icjwa'jme' jĩnac jycaaja'. Tyã'wẽ yã'tje', nasa yu's icjmeerrava, vitesa yacj yu' pcal yuuváana atsa' tyãa pa'garráa Dyus jycaajni ley macueteva jyuca nwẽese'jsamée yuuna.
59002012	Tyãa pa'ga i'cue'sha' we'wewa'j ma'c yuu, meerra' ũus yaacyni yacjrráa ma'c yuu, nava wala jypa'yacymeete', i'cue'shtyi nwe'wesa leya' castigaĩna.
59002013	Vitety peeygãjmée fi'nzesatyi' tyã'wẽy Dyusva tyãawe'shtyi' peeygãjmée castigaĩna. Nava vitety peeygãjna fi'nzesatyi' Dyusva peeygãjrra castigaĩmeena.
59002014	Andy yacjtjẽ'jwe'sh miiyajcywe: Maava Dyus yacj fi'nzesatj jĩrrava ew yũuna fi'nzeni yacj caavya'ja'jmeete', tyã'wẽ yuwejurráa we'wenirráa ¿seelpimañ?
59002015	Na'wẽ ũus yaaquiga: Maa yacjtjẽ'jva ropa ji'pjmée tyã'wẽy ũ'wa'jva peejysa ũsuna,
59002016	atsa' tyã'wẽsa's i'cue'sha' uyrra': Pytjaanga yuuna fi'nze'. Nava ãchja' wẽemée cumamée ew mfi'nze jĩrrava, tyajy cacuete peejini's quĩjrráava caatu'jmeerra yuwejurráa tyã'jĩni' ¿quĩjrrá' selpiima'c?
59002017	Tyã'wẽ Dyus yacj fi'nzesatj jĩsa' ãate caavya'ja'jwa'ja'. Tyã'wẽme', yuwejurráa tyã'jĩnisa' cyul yuja'.
59002018	Nava na'jĩváatyna: Indya' Dyus yacj fi'nzesarra', ¿ma'wẽ caajiyu'juqui'ng Dyus yacj yuj fi'nzesan sũjcajn? Atsa' quĩjva yũumeerrava mcaajiyu'j aan ãjane'nga. Atsa' andya' ew yũuna pu'chnisa yacjrráa Dyus yacj fi'nzeni's ãate caavya'ja'jya' ãja'nja jĩtyna.
59002019	Indya' teech Dyusrráa cielute ũsteva tyã'sa' ew jiine'nga ũuste. Tyã'wẽ yũuni' ew yuja'. Nava echtjẽ'jva Dyus ũste ew jiita' indy na'wẽy. Tyã'wẽrraíity ũucjna yaya'.
59002020	¿Ma'wẽtenga jiyu'tsmée? Yuwejurráa Dyus yacj fi'nzesatj jĩni' cyul yuj yuuna, Dyus yacj fi'nzeni's ãate caavya'ja'jmeete yu'.
59002021	Cue'sh yatsgatjẽ'j Abrahana' Dyusna yaacyni's ãate caavya'ja'jna tyajy nchi'c Isaacja's altalte icjya'vac yu'. Tyã'wẽ Dyusna yaacyni's ãate caavya'ja'pja'ga, Abrahana's Dyusa' yuuwemeesac vit.
59002022	Ãchja' ¿jiyungá'? Abrahana' ãate caavya'ja'cj Dyusna yaacyni's sa' yuwejurráa Dyusna yaaqui'tj jĩmée, Dyusa's ũusuj jyuca yajcyrra ãate caavya'ja'cj.
59002023	Abrahana' Dyusa's ũusuj jyuca yajcyrra cytey yuupa'ga, Dyus librute na'wẽc fi'jni neeyũu: Abrahana' Dyus dyi'pte ewtec neeyũu jĩna. Sa' tyã'wẽy Abrahana' Dyus namicu' jĩnic neeyũu.
59002024	Ãchja' jiyui'cue, yuwejurráa Dyusa's yaaqui'tj jĩmée, Dyusna yaaquitsrra' ãate caavya'ja'jwa'ja'.
59002025	U'y canzh yuusáa Rahabva Dyusna yaacyni's ãate caavya'ja'cj na'wẽ yũuna: Tyajy yatte pitstjẽ'j peetjengu'na pa'jsaty jypa'garra', tyãa pitstjẽ'jty nwe'werra vitee dyi'jsuc caaj tyãa u'ya'. Atsa' tyã'wẽ ew yũupa'ga tyã'sa' Dyus dyi'pte ewtec neeyũu.
59002026	Cue'sh cacueva ma'wẽga ũus ji'pjmeerra' uuníi yu', tyã'wẽy Dyusna yaaqui'tj jĩnisa' seelpimeesa', ew yũuna pu'chnisa yacj ãate caavya'ja'jmeete yu'.
59003001	Andy yacjtjẽ'jwe'sh, maava jyuca caapiya'jsarra' jiisatja'w sũjrra nuywe'wenuwe. Caapiya'jsarrava jypa'yajcy mfi'nzewe. Tyã'wẽme', caapiya'jsaíirráa tjaacue yuuwesa yu'nja'w.
59003002	Maa yujva jiisa yu' meetja'w. Tyãasa íitja'w quĩjteva jyuca jypumba'. Nava maava tyajy we'weni's jypa'yacyya' ãjana tyã' ewsarraj tyã'wẽ yuuna. Sa' tyã'wẽ yũurra', tyajy cacue'sva jyuca neeweya' ãjana.
59003003	Nwẽese'cjantja'w jimba yuwete frenu paatje', atsa' tyã'wẽ yũurra' jimba cacue's ewsu caajya' ãja'tja'w.
59003004	Mjiyuwe, barco tyacue seena' walasa's wejya wala fiisu jyũna u'jutsteva, barco's caajsa' timon le'chcuesajurráa tupjyna cu'lec caja'. Atsa' barco tyacue seena' walasarrava nwẽese'je'c ma'wẽ caatjeva.
59003005	Tyã'wẽy cue'sh cacuete tjune wala le'chcuẽesa ji'ptja'w, nava seena' yuj walasa na'wẽ we'weya' chjãchja'. Tyã'wẽy ipy macue le'chcuẽesarrava, yu'cj macue seena' walateva jyuca cambuna.
59003006	Cue'sh tjuneva ipy na'wẽysarrá', cue'sh cacue's jyuca suwrra naa quiweteva jyuca ãawa'jsa's cue'sh cacuete qui'pni ji'ptja'w. Bagachte yujva ũchjamée infiernote ipy na'wẽsa'.
59003007	Yu'cj niimal vite' ẽega fyuusa vite' yu'gawe'sh ech ma'wẽ seena' juuna'satyva nasa' caastyaja'jya' ãja'ty.
59003008	Nava tjune yu'sa' quim yujva caastyaja'jya' ãja'tsmeeta'. Tyã' veneno icjsa', tyãa pa'ga caastyaja'jya' ya'ãja'tsme'.
59003009	Tyãa tjuneju Dyus cue'sh Tatanava wechana tuutje'je'tja'w, sa' tyãa tjunejujyrráa nasatyva wẽeshuna ewmée atsewe'we'tja'w Dyus taqui'jrra nviitnisaty.
59003010	Andy yacjtjẽ'jwe'sh, tyã'wẽ yu' tyãa yuwejujyrráa Dyusna tuutje'jna qui' atsewe'wena yuuwa'jme'.
59003011	Teech yu'ĩtsterráa yu' shũusa casejna qui' yu' yaasava ¿casejma'c?
59003012	Andy yacjtjẽ'jwe'sh, miiyajcywe: Shlala tasha' ¿ujtse yũnya' ãjama'c? Atsa' utse tasha' ¿shlala yũnya' ãjama'c? Tyã'wẽy teech yu'ĩtsterráa yu' e'nz jwend casejya' ãja'tsme'.
59003013	I'cue'sh cshavyte quĩjteva wala jiisa ũsrra', quĩjteva puiimée zhichcue fi'nzewa'ja's mcaavya'ja'jwe. Tyã'wẽ wala jiisa' quĩjteva juuna' iiwejch yajcyna fi'nzewa'jme'.
59003014	Nava i'cue'sh ũuste ewmée yajcyrra pui'nja sũjna yaacysa' tyã'wẽ wala jiitj sũjna iiwejch yaacywa'j ji'pjme'. Tyã'wẽ yaacysa' quĩjte yujva jiimeesa ĩshiisa yuuna.
59003015	Tyã'wẽ ewmée yũuwa'jrráa ũusutjenisa' Dyus caaũusutje'jnime'. Naa quiwetewe'sh peecy i'cue'sh ũus yaacynisarrá' echtjẽ'j caaũusutje'jnisa.
59003016	Mteeva iiwejch yaacywa'j casejnijũ' puiiwa'jrráac vya'. Atsa' tyajũyã'j yu' jyuca suweena ewmeesarrarráac caseje'.
59003017	Nava Dyus caaũusutje'jni's ji'pjsa' quĩjteva pcal yuumée fi'nzena, ewrráa yũuna, puiimée nasaty peeygãjna, ĩshiimée isa we'wena.
59003018	Atsa' puiimée ewrráa yũuna fi'nzewa'ja's pa'pchusa' ew wẽt fi'nzewa'ja's uyuuna.
59004001	I'cue'sh pwe'sh puii jypacuena fi'nzeni' ¿majũga caseje'? I'cue'sh ũusujc caseje', ewmée yũuwa'ja's yaacypa'ga.
59004002	Vitee ji'pjunity iiyamu wẽerrava ãjameerra', icjya'rráa i'cue yaaqui'. Vite nasa quĩjrráava ji'pjte', tyã'sna cusa'jya' ãjameerra', puiiya'rráa i'cue pa'pchu'. I'cue'sh peejini's Dyusna pẽjymeerra i'cue uyya' ãja'tsmée.
59004003	Pẽjyrrava, jypa'gaya' yu' ãja'tsmée i'cue, tyã'wẽ ewmeete cseelpi'jya'rráa pẽypa'ga.
59004004	Dyus yacj wej yujva ewmée fi'nzesa mwẽese'jwe: Naa quiwetewe'sha's selpiina fi'nzesa' Dyus yacj puiinisate jiimeevá'cue. Maava naa quiwetewe'sh yacjrráa wẽt fi'nzeya' yaacysa' Dyus yacj puiisac yu'.
59004005	Tyã'wẽteva, cue'sh ũuste nviitnisa Dyus Espiritu' wala cchjãachja'jna ũsa' jĩ'c Dyus librute fi'jnisa' tyã' ĩshiinisame'.
59004006	Naapcachja' Dyusa' jweeíirráac cue'shtyi peeygãjrra pu'chji' quĩjteva. Tyajíic Dyus libru' na'wẽ pta'shi': Dyusa' pu'chji'tsme' iiwejch yaacysatyi', nava iiwejch yajcymée fi'nzesatyi' wala peeygãjna pu'chjina jĩ'c.
59004007	Tyãa pa'ga Dyusrráana nwẽese'jrra echtjẽ'ja's nwẽese'jmée chjãchja miiyajcywe, atsa' echtjẽ'ja' i'cue'sh tashu ãjameerra tyuteena u'juena.
59004008	Dyus tashte mutyaawe, atsa' tyãava i'cue'sh yacj utyaana. Pcalsawe'sh, ewmée yũuni cusety miiyaatewe. Tyã'wẽy Dyusa'srráa yajcymée e'nz jwend yaacysa i'cue'sh ũusa's miiyaatewe.
59004009	Sa' tyã'wẽ ãjmeene'tca'w yũu sũjna miiyajcywe, sa' shijcana fi'nzepa'ga ãchja' ũ'newa'ja's miiyajcywe, sa' wechana fi'nzepa'ga ãchja' ñuswa'ja's miiyajcywe.
59004010	Ãchja' Dyus dyi'pte seena' yuj ãjmeecuesa myuuwe, atsa' tyã'wẽ yũusa's walasa vituna Dyusa'.
59004011	Yacjtjẽ'jwe'sh, i'cue'sh pwe'sh puuty ewmée ya'nuywe'wenuwe. Maava yacjtjẽ'ja's ewmée nuywe'wesa' Dyus jycaajni ley peeygãawa'ja's we'we'c tyã'sna weechsa yuuna. Atsa' Dyus jycaajni leya's weechsa' tyãa leya's nwẽese'jepcachte leya's jycaajsa na'wẽsa yuuna.
59004012	Tyãa pa'gatey leya's nviit-sa' teech yuurráa ũsa'. Tyãaíirráa ewmeete nviitwa'jsa' sa' tyãaíirráa qui' nwe'weya'va ãjawa'jsa'. Tyã'wẽte', ¿indyrráa jwee quimrranga tyã'wẽ yacjtjẽ'jwe'shtyi' ewmée nuywe'we'?
59004013	Ãchja' i'cue'sh na'wẽ we'we'i'cue tyã's mjiyuwe: I'cue'sh we'werra': Ãchj u'jmeerra' cuscusa' u'jue'nja'w chjamb walan. Cytee pa'jrra teech añu mjĩirra vyu wala cnayna ũsu'nja'w jĩ'i'cue.
59004014	Nava cuscus fi'nzewa'ja's jiimée i'cue. Cue'sh ĩtyi fi'nzeni' na'wẽsarrá': Yu' ajva ma'wẽga tundterráa vyaarra' ẽecjẽe ptsu', tyã'wẽysarrá' ĩtyi fi'nzenisa'.
59004015	Tyãa pa'ga na'wẽrráa yaacywa'ja': ĩtyi fi'nzewa'j Dyus peesuváana atsa' ma'wẽrráava mjĩ'nja'w jĩwa'ja'.
59004016	Nava tyã'wẽ yajcymée ũuste iiwejchrráa i'cue yajcyrra we'we'. Tyã'wẽ yajcyrra we'wenisava ewmeesaíirrá'.
59004017	Maava ew yũuwa'ja's jiirra ew yũumeerra', Dyus dyi'pte yuuwesa yuuna.
59005001	Ãchja' wala ji'pjsawe'sh mwẽese'jwe: I'cue'sh ji'pjuni ptsuute seena' yuj ñussa pa'jana tyã'sna yajcyrra weyna mpembeewe.
59005002	I'cue'sh ji'pjunisa' quĩj yujva seelpime' jyuca wa'wani', atsa' i'cue'sh ropa ewsava tyã'wẽy jyuca wes ũ'ni'.
59005003	I'cue'sh vyuu bej vyuu chijmeva jyuca inz ũ'ni', atsa' tyãa vyu inz ũ'nisaíirráa i'cue'shtyi' seena' wala ewmée ñus quiwete acjwa'jsa'. Tyãa vyu' i'cue'shtyi iviituya'va' ipy na'wẽ. Naa nmej ensu' i'cue'sh ji'pjuni's iiméj wala jyaaw i'cue.
59005004	I'cue'sh uutjashte mjĩisa yuul pẽyni's Dyus cielute jycaajna ũssa' wẽse'cj, atsa' i'cue'sh piuntyi yuulunisa tyã'wẽ i'cue'shtyi ewmeete nvijt-ya'va'.
59005005	I'cue'sha' naa quiwete ji'pjunisa yacj wala wẽt wechana fi'nze'i'cue tajcy na'wẽ niishna tyãa pa'ga icjwa'j en pa'jya'va'.
59005006	Nasa ewmeesata' jĩrra i'cue'sha' ewterraj icje'i'cue yuuwemeesateva, atsa' tyãawe'sha' cyulterráa uuwa'ja's ji'pju'ty.
59005007	Tyã'wẽ pcyuutsteva, yacjtjẽ'jwe'sh ñusmée chjãchja miiyajcywe, cue'shtyi jype'jsa Jesucristo naa quiwete quĩjpcach. Ma'wẽga mjĩisava ujrra' cuchwa'jmée ũytjasu', nus en scjẽwte', ũ'a's wala pcjacje'nja sũjna.
59005008	I'cue'shva tyã'wẽy cuch yajcymée chjãchja yajcyna mũytjaswe. Tyã'wẽme', cue'shtyi jype'jsa Jesucristo quĩiwa'ja' utyaatsa'.
59005009	Yacjtjẽ'jwe'sh, puuty ũuschawe'wena fi'nzenuwe, Dyusa' i'cue'shtyi ewmeete nviitcajmen. Tyã'wẽme', yuwee cu'le'sa cjuẽs pa'jwa'j en utya yã'j ũsa'. Tyã' Dyusa'.
59005010	Tyãniitey Dyus yuwe's pta'shsawe'shva ma'wẽta pytjaa yuuna fi'nzerrava Dyusrráana yajcyna fi'nze', tyã'wẽy tjẽysa ñuswa'j vyaateva, Dyusrráana yajcyna mfi'nzewe yacjtjẽ'jwe'sh.
59005011	Tyã'wẽ pytjaa ñuste fi'nzesatyi' Dyus yacj wẽt fi'nzesata' jĩ'tja'w. Job pytjaa ñuste wantãyna fi'nzete', nmejte' Dyusa' wala peeygãjrra pu'chni's iiwẽse'ji'cue i'cue'sha'. Dyusa' peeygãasa', tyãasa pu'chya' ũsa'.
59005012	Andy yacjtjẽ'jwe'sh, wala mpa'yajcywe. Isasa's jiirra' jiitj jĩwa'jrrá', sa' jiimeerra' jiimeetj jĩwa'jrrá'. Tyã'wẽ Dyus uyte jiimeetj jĩwa'jme', sa' cielu quiwe tyã'wẽsatyva cysusna pta'shwa'jme', Dyusa' ewmeete nviitcajmen.
59005013	I'cue'sh pwe'sh maava ñuste fi'nzena ũsrra', Dyusrráana neewe'wena meswe. Maava wẽt fi'nzena ũsrra', Dyusa's wechana memna meswe.
59005014	Maava acate uuya' ũsrra', ancianowe'shtyi mpa'yawe, atsa' tyãawe'sha' Dyus cusete neewe'werra aceite qui'putyna.
59005015	Tyã'wẽ Dyusa' pu'chjina sũjrra oraĩte', ãtsa'sa pcala' peltunãyni yuute, ãtsa'sa' ewte neeyũuna, tyajũ' Dyusa' nuycatyjina.
59005016	Dyus dyi'pte ãjmée yũuni's puuty ya'mpeeta'shwe, atsa' Dyusa's yacjtjẽ'jwe'sh neewe'wete', ãtsa'sa' catyjine'cue. Dyusna nwẽese'jsa tyã'wẽ ũusuj jyuca Dyusna yajcyrra neewe'weni', quĩjteva jyuca pu'chwa'jsa'.
59005017	Ma'wẽga Dyus yuwe pta'shsa Eliasva cue'sh na'wẽysarráarrava, nus pa'cjamen Dyusna ũusuj jyuca yajcyrra neewe'we, atsa' nus pa'jme' tecj añu y medio ãjpcach.
59005018	Tyajũ' qui'quin Dyusna neewe'wec nus quĩicajn, atsa' naa quiwete qui' nus pa'tje', uutjash chjãchjaty.
59005019	Andy yacjtjẽ'jwe'sh mjiyuwe: I'cue'sh maava Dyus dyi'pte jypumbate', jypumbasame' tyãa jypumbasa's ewmée dyi'ju caashwendu'juna. Sa' tyã'wẽ yũurra' jypumbasá ũus jyucate vituwa'j yã'j ũsteva, nwe'wesa yuuna, sa' maanzcuẽe pcaltyiva caapeltunaĩ'jsa yuuna.
60001001	Andya' Jesucristo jycaajnisa Pedro yaasetj. Naa carta's fi'jatstju vite quiwesu u'p-ya' u'jsawe'shtyi, Ponto, Galacia, Capadocia, Asia, Bitinia tyãa quiwesuwe'shtyi.
60001002	I'cue'shtyi tyjityjwa'ja's Dyus cue'sh Tata' nyafiitey ma'wẽne' pjeu'jrra ji'pju' tyã'sa' cytey yuuc. Tyãasac Dyus Espiritu' i'cue'shtyi ewmeejũ tyujnderra Jesucristo eeju nuyaate Jesucristorrá's nwẽese'cjan. Tyã'wẽ Dyus pu'chpa'ga ãchja' seena' wala wẽt mfi'nzewe.
60001003	Ãchja' cue'shtyi jype'jsa Jesucristo Tata's wechana tuutje'jega. Tyã' cue'sh ewmeesateva peeygãjrra qui' u'se upysa na'wẽ yuuwa'ja's vitcu, nava Jesucristo cue'sh pa'gate uurra qui' ĩtyi yuupa'garráac tyã'wẽ yũu.
60001004	Tyãa pa'gac ew jii ya'fi'nze', Dyusa' cielute cue'shtyi ũswa'j jyaawni ji'pja' tyã'sa' jypa'ga'nja'w sũjna ũytjasna. Tyã' bagachte yujva ptsumeena sa' suweevameena sa' vituvameena.
60001005	I'cue'sha' Dyusa's ũuste jypumbamée yaacywa'ja's ji'pji'cue, naa pa'ga tyã' i'cue'shtyi jyaawuuna nmej en ãjte i'cue'sh cielute pa'jwa'ja's pjeu'jrra ji'pja' tyã'sa' jypa'gacajn.
60001006	Tyãa pa'ga i'cue'sha' iiméj wala wechana meswe, macue maa enteya' ñuswa'j en ma'wẽsava pa'tjeva.
60001007	Tyãa pa'gatey ñuswa'j en tjẽysa pa'ja'ty tyã' Dyusa's jypumbamée jwee íirráa chjãchja yaacywa'ja's pjeu'jsata', vyuu beja'sva ew zhichcue neeyũucajn ma'wẽga ipyte cambrra ya'pjeu'ju' tyã'wẽy. Atsa' macue tjẽysa ñuswa'j en pa'tjeva Dyusa's jypumbamée yaacyni's iviitusame' vyuu bej ptsusaate jytjaacue pa'gasa yuuna. Tyã'wẽ yũusa' isa wechana jytujtjesa yuune'cue naa quiwete Jesucristo quĩi ente'.
60001008	I'cue'sh yafyju yu' Jesucristo's uymeerrava, peeygãjrra nwẽese'je'i'cue, sa' uymeerrava tyã'sna yajcyrra iiméj seena' wala ũuste wechwecha yaaqui'i'cue. Tyã'wẽ ũuste iiméj seena' wala zhichcue wẽtwẽt yaacyni's pta'shya' ya'ãja'tsme'.
60001009	I'cue'sha' tyã'wẽ Dyusa's jypumbamée yaacywa'ja's ji'pjupa'ga i'cue'sh ũusa' ewte neeyũuna.
60001010	Dyus peeygãjrra i'cue'shtyi ewte nviitwa'ja's jiyurra pta'shsa nyafíi enteywe'sha' wala paapẽjyna atyajty ewte neeyũuwa'j jĩni's.
60001011	Tyã'wẽ Dyus Espiritu' tyãawe'shtyi' dyiicjẽy caajiyu'cj ewte nviitwa'jsa' wala pytjaa yuurrava tyãa e'su' wala jytujtjesa yuuwa'jsa' jĩna. Tyãa pa'gaty Dyusna selpisaawe'sha' jiyu wẽe tyã'wẽ yuuwa'jsa' quimqui sa' bagachqui atsqui'c Dyus Espiritu' tyã'wẽ pta'shi' sũjna.
60001012	Tyã'wẽ paapẽjyna ũste', Dyusa' tyãawe'shtyi pejca caajiyu'cj tyã'wẽ pta'shnisa' i'cue'sh jĩi meea', vite ensuwe'sh jĩia' jĩc. Tyã'wẽ ewte neeyũuwa'j seena' wẽtwẽt-sa's Dyus ũscu tyã'sa' angeleswe'sh yujva jweeíirráa wala jiyuvatsa' sũju'ty, tyã'wẽ seena' zhichcuesa pa'ga.
60001013	Tyãa pa'ga ew miiyajcywe ma'wẽ ew fi'nzewa'ja'sva wala jypa'yacy. Dyusa' i'cue'shtyi peeygãjrra Jesucristo vyaa ente' ũsya'va' tyã'srráana ũytjasna meswe.
60001014	Nwẽese'jsa luuch na'wẽ myuuwe. Nyafiia' Dyusa's jiimeerra' ma'wẽcue peecy ũus yaacyni ewmeesaterráa fi'nze' tyã'wẽ yũunuwe,
60001015	wejyva ũusuj jyuca ewmeejũ tyuteerra ũuste quĩj pcal yujva ji'pjmée mfi'nzewe, tyãa pa'gatey i'cue'shtyi pa'yasa Dyusva quĩj pcal yujva ji'pjmeesa' naa pa'ga.
60001016	Tyajíic Dyus librute na'wẽ we'we': I'cue'sha' quĩj pcal yujva ji'pjmeesa myuuwe, andyva quĩj pcal yujva ji'pjmeesatj naa pa'ga jĩ'c.
60001017	Miiyajcywe Dyusa' cue'sh Tata' jĩna cysusu'i'cue tyã' quim yujtyva nvijtmée jyuca pẽywa'jsate jiirra', ũucjna mfi'nzewe naa quiwete macue tyach ĩtyi fi'nze'tsrrava.
60001018	Yatsgawe'sh ma'wẽ ewmée fi'nzete', i'cue'shva tyã'wẽy ewmée fi'nzenijũ Dyusa' nwe'wec. Sa' i'cue'sha' ew jii i'cue tyã'wẽ nwe'wepa'ga quĩj yujva ya'ducjme' naa quiwete ptsuwa'jsa ũsta' vyuu bej vyuu chijme tyã'wẽsa yacjrráa yujva.
60001019	Naasáa Jesucristo ee yacj yuurráac ducjnisa yuu. Tyã' piishacuẽ quĩjte yujva ãtsa'meesa ewsa's icjrra pcaltyi yaateya' cambnisa na'wẽc yuu.
60001020	Cristo' tyã'wẽ yuuwa'cj tyjityjnisa yuu naa quiwe meetey, nava naa ensurráac tyã'wẽ yuuya' vyaa i'cue'shtyi nwe'weya'.
60001021	Cristo tyã'wẽ yũupa'ga i'cue Dyusa's jiyuya' ãja. Dyus íic Cristo uuteva ĩtyi vitrra tujtje nvijt, Dyus yuurráana yajcyna ũytjasna fi'nzecajn.
60001022	Ãchja' i'cue'sha' Dyus Espiritu pu'chte', isa pta'shni's wẽse'jrra', i'cue'sh ũustyi yaate i'cue ũusuj jyuca yajcyrra yacjtjẽ'jwe'shtyi peeygãjya'. Tyã'wẽ yã'jrra', puuty teechsa na'wẽrraj ya'mpeeygãjwe ũusuj jyuca yajcyna.
60001023	Tyãa pa'gatey i'cue'sha' nasa naa quiwete pcalsa ji'jmée, quĩj pcal yujva ji'pjmeesa ji'ji'cue yuu. Dyus yuwe bagachte yujva ptsuwa'jsame's wẽse'jrra i'cue tyã'wẽ yuu. Dyus yuwe' bagachte yujva ptsuwa'jsame'.
60001024	Tyajíic Dyus libru' na'wẽ pta'shi': Naa quiwete nasa' jyucaysa scjẽwwa'jsarráata'. Tyãawe'sha' macue seena' wala jiisarrava, jyũtj tash na'wẽsarráata'. Jyũtjva ujndyte', quiteva wete'c tyã'wẽysarráata'.
60001025	Nava Dyus yuwe' bagachte yujva ptsumée nes yuuwa'jsa' jĩ'c.  Tyãa Dyus yuwe's íic i'cue'shtyi pta'shni yuu.
60002001	Tyãa pa'ga ewmée yũuya' yaacyni's jyuca manvijtwe. Ĩshiinisa, yuwejurráa ew we'werra' ũuste yu' ewmée yaacyni, vitety atseyaacyni, e'sgarráa ewmée nuywe'weni tyã'wẽsatyi' nvijtrra,
60002002	luuch u'se casejsava ma'wẽga lechi ewsarrá's jypa'ga', tyã'wẽy i'cue'sh ũuste ew cchjãachja'jwa'jsarrá's mpaacuewe. Tyã'wẽ yũurra Dyus yacj chjãchja fi'nzene'cue ewte neeyũuya'.
60002003	Tyã'wẽ myũuwe, cue'shtyi jype'jsa ewsateva ew jiyu dyijrra'.
60002004	Cue'shtyi jype'jsa tashte mutyaawe. Tyã' cuet ĩtyisa na'wẽsa'. Tyã'sa' naa quiwete nasa' ajtsety, nava tyãaíic cuet jytjaacue ewsa Dyus tyjityjnisa yu'.
60002005	I'cue'shva cuet ĩtyisa na'wẽ i'cue naa pa'ga Dyusa' i'cue'shtyi' tyajy ũswa'j yat na'wẽsac vitu', sa' tyã'wẽrráamée quĩj pcal yujva ji'pjmée tyajy tashte yuurráa selpiina ũswa'jsac vit, tyãa pa'ga tyajy tashte utyaarra ewsa yuurrá's cytey myuuwe. Jesucristo pu'chte', i'cue'sh tyã'wẽ yũuni's Dyusa' jypa'gana.
60002006	Tyã'sna we'werrac Dyus librute na'jĩ': Yat tyaajwa'j cuet tyjityjnisa iiméj ewsa nviitutstju Sion judiuwe'sh quiwete, Atsa' tyã'sa' maava jypa'gasa' jypumbasáa yuumeena jĩ'c.
60002007	I'cue'sh ew jiyusa yacj yu' tyãa cueta' iiméj wala ewsa'. Nava jiyusamée yacja' na'wẽrráac ya'yu' tyã'wẽ yũuni's Dyus librute na'wẽc we'we': Yat tyaajsawe'sha' cueta's ajtserra wãatãjteva, E'suyã'ja' tyãaíic tjaacue ewsa yuuna pa'j jĩ'c.
60002008	Vite ajcjẽ' tyãa cueta'síi we'werra': Cueta' cyu'chafi'jrra pẽtysarrá' jĩ'c.  Dyus yuwe's pta'shteva, tyãawe'sha' cytey nwẽese'jsame' jypumbasaata', jiyuwa'jsamée ne'ta yu' naa pa'ga.
60002009	Nava i'cue'sha' Dyus tyjityjnisai'cue, tyajy tashte yuurráa selpiina ũswa'jsa. Dyus cusetewe'shi'cue, quĩj pcal yujva ji'pjmeesa. Tyãa pa'ga Dyus tyacue wala i'cue'shtyi ewte nviitni's pta'shwa'j ji'pji'cue. Tyã'wẽ yũucajncu pa'ya, jiimée jypumbana chji'ndyte ũsnijũ casejrra zhichcue eena'te pa'cjan.
60002010	I'cue'sha' nyafiia' Dyus jĩi yu'tsmée i'cue, nava ãchja' Dyus jĩi i'cue. Nyafíia' quim yujva peeygãanisamée i'cue yu', nava ãchja' Dyus peeygãanisa i'cue.
60002011	Andy yacjtjẽ'jwe'shtyitj neewe'we': I'cue'sha' naa quiwetewe'shmée yã'ji'cue, tyãa pa'ga peecy cacue ewmée yũuya' yaacynityi's nwẽese'jnuwe. Tyã'wẽme' ũusa's suwsaata'.
60002012	Dyusa's jiimeesawe'sh cshavysu wala ew mfi'nzewe. Tyãawe'sha' ãchjíi yu' wala atsewe'we'ty i'cue'shtyi ewmeesa na'wẽ. Nava Cristo quĩi ente' i'cue'sh ew yũuni's uyrra', Dyus luuch yuj yu'ta jĩna tuutje'jetyna.
60002013	Dyusa's jii yã'jsa' jyuca mwẽese'jwe naa quiwete jycaajwa'jsa nviitni ũsta' tyãawe'shtyi, jycaajsa npiitstjẽ'jsa ma'c yuu,
60002014	meerra' jycaajsa nuuchsa ma'ty yuu nava jyuca. Tyãawe'sha' Dyus caajnisata' ewmée yũusatyi' castigãyna vite' ew yũusatyi' nwe'wesa.
60002015	Tyãa pa'gatey Dyusa' i'cue'shtyi' ewcu yũu jytjãasu' vitety, tyã'wẽ yũurra atsewe'wesaty shuuna' vit-ya'.
60002016	Dyus nwe'wenisa yã'jrra', ew mfi'nzewe. Nava nwe'wenisa yã'tja'w atsa' quimva ma'jĩmeena sũjrra ewmée yũunuwe, wejyva Dyus cusete selpisaatja'w sũjna ew yũuwa'jrrá's yajcyna mfi'nzewe.
60002017	Jyucaysa yacj ewrráa mfi'nzewe, yacjtjẽ'jwe'shtyi peeygãjna, jycaajsawe'shtyi nwẽese'jna, Dyusnava tyã'wẽy nwẽese'jna.
60002018	Selpisaawe'sha' i'cue'sh patrontyi wala jypa'yacy nwẽese'jna cytey myuuwe. I'cue'sh patron ewsarráaty tyã'wẽ yũumée, patron seena' juuna'satyva ewrráa myũuwe.
60002019	Quĩjva ãjmée yũumeete Dyus yacj fi'nzepa'garráa patronwe'sh tyã'wẽ castigãyte', tyã'sa' ñuswa'jme'.
60002020	Nava i'cue'sh ãjmée yũute castigãyte', yuuwesatja'w naa pa'gaty castigãy sũjwa'jrrá'. Nava i'cue'sh ew yũupa'garráa ñuswa'j ena's ji'pjute', Dyusa' peeygãjana.
60002021	Tyã'wẽte fi'nzecajncu Dyusa' pa'ya, i'cue'sh pa'gate Cristo' yuuwemeesarrava pytjaa yuuc tyãa na'wẽy yuuwemeesarrava pcyuuni yuucajn.
60002022	Tyã' quĩj pcal yujva yũume', sa' quim yujnava ĩshiime'.
60002023	Wẽeshusatyi's ca'tuva wẽeshuuna pasme'. Pcyuusaatyi's tyã'wẽ yũupa'ga i'cue'shva ewmeete neeyũune'cue jĩna pasme'. Tyã'wẽ yũumée wejyva Dyusrráanac neewe'we.
60002024	Cue'sh pcaltyi's Cristoc cluuste uurra iviitu, cue'sha' peena' yu' pcalte fi'nzemée Dyus dyi'pte ewrráa fi'nzecajncu tyã'wẽ yũu. Cue'sh pcala' yaateni yuucajncu tyã' pcyuuni pytjaa yuu.
60002025	I'cue'sha' nyafiia' piisháa vitusa na'wẽ i'cue ũsu', nava ãchja' Cristo tashte shawendi'cue, tyã' piisháa tjengsa na'wẽc jype'je' i'cue'sh ũustyi.
60003001	U'ywe'sh iimi'sava, i'cue'sh nmi'ty cytey nwẽese'jna mfi'nzewe. Tyã'wẽ yũute', i'cue'sh nmi' maaíia' Dyus yuwe's wẽse'jya' wa'lsava
60003002	i'cue'sh ew fi'nzeni's uyrra', Dyusa's jiyuna pa'jatyna, Dyusa's mpaacue jĩna we'wemeeteva.
60003003	I'cue'sha' peecy cacue ãacjẽwe'shrrá's tyacue wala zhichcuesa qui'pna pjeu'jwa'j ji'pjmée i'cue,
60003004	wejyva ũuste tyã'wẽ zhichcue mpjeu'jwe, ew yũuwa'jrrá's yajcyna, vitesa yacj puiimée fi'nzewa'ja'srráa pacuena. Tyãarráa tjaacue ewsa' Dyus dyi'pte.
60003005	Nyafíi entey u'ywe'sha' tyãawe'sh ũustety tyã'wẽ zhichcue pjeu'ju' Dyusrráana neewe'wena tyãawe'sh nmi'ty nwẽese'jna.
60003006	Sara' tyã'wẽsac yu'. Abrahana's ũ'cue's jype'jsa' jĩnac nwẽese'je', atsa' i'cue'shva tyãa na'wẽysa yuune'cue, tyã'wẽy ew nwẽese'jrra yu', ãjmeetj yũu sũjna ũucj yajcyna fi'nzemeene'cue.
60003007	Tyã'wẽy nmi'we'shva i'cue'sh nyuu yacj jypa'yacy ewrráa mfi'nzewe, u'ya' wejycuẽ' chjãchjameecueta' tyãa pa'ga. Sa' tyã'wẽrráamée, i'cue'sh na'wẽyrráa Dyus yacj fi'nzesata' tyãa pa'ga tyã'wẽ ew mfi'nzewe, Dyus yacj puuty we'weni' cyul yuucajmen.
60003008	Jyucaysa i'cue'sha' ewrráa yũuna mfi'nzewe, vitesatyva teechsa na'wẽrraj peeygãjna. Weech yajcymée zhichcue puuty we'wena yacjtjẽ'j pwe'sh na'wẽ mfi'nzewe.
60003009	Ewmée yũusa's ca'tuva tyã'wẽy ewmée yũuwa'jme', sa' wẽeshute', tyã'wẽy ca'tuva wẽeshuwa'jme', wejyva tyã'wẽ yũusatyi' ca'tu yu' ewrráa myũuwe. Tyã'wẽ ewrráa yũucajn íirráac Dyusa' i'cue'shtyi pa'yarra tyacue wala ew yũu.
60003010	Tyã'wẽ yũuwa'ja's na'wẽc pta'shi' Dyus librute: Maava ewrráa wẽt fi'nze wẽerra', Peecy tjune's ewmée we'wecajmen jypa'yacyrra I'cue'sh yuweju ĩshiinuwe.
60003011	Ewmeejũ tyuteerra, ewrráa yũuna Puiimée fi'nzewa'jrrá's pacuerra uu entepcach tyã'wẽ yuurráa fi'nzewa'ja'.
60003012	Tyãa pa'gatey Dyusa' jype'je'c ew yũusatyi', Sa' Dyusa's pacuen neewe'weni's wẽse'je'c. Nava ewmée yũusatyi' tyã'wẽ yũ'tsme' jĩ'c.
60003013	Bagachteva i'cue'sha' ewrráa yũutste', ¿quim tyã'wẽ ca'tu' ewmée yũucy?
60003014	Ew yũuna fi'nzepa'ga ñuswa'j en ji'pjurrava, wechana wẽtwẽtrráa meswe. Quim yujtyva ũucjnuwe cuj yajcyna,
60003015	wejyva i'cue'sh ũuste jycaajsa Cristorrá's wechana mneewe'wewe. Na'wẽ i'cue'shtyi caapiya'jni's jii i'cue tyã'sna paapẽysatyi's pasya' tjaamemée meswe bagachteva, sa' ũuscha we'wemée ewrráa mpaaswe.
60003016	Tyã'wẽ ew yũurra mfi'nzewe, i'cue'sh ũuste yuuwemeetja'w sũjwa'jrráa ũusutjecajn, cyaj Cristo yacj ew fi'nzesaty e'sga ewmée nuywe'wesawe'sha' tjaameetyna, tyã'wẽ i'cue'shtyi ewmée nuywe'werra'.
60003017	Wejyva ewmée yũurra ñus cnayupcachte, ew yũupa'ga ñus cnayni wejy ewa', Dyus yuu tyã'wẽ jytjãas yã'tje'.
60003018	Cristova tyã'wẽycu pytjaa yuurra uu, tee dyi'jrráa jyucaysa pa'gate. Tyã' ewsac yu', nava cue'sh ewmeesa pa'gate pytjaa yuuc Dyus tashte nuypa'jya'. Tyã' isa uuyujc cacue yu', nava ũus yu' uume'.
60003019	Tyãasac u'j uusaawe'sh ũus preesu ũsu'ty cytee pta'shya'.
60003020	Tyãawe'sha' nyafíi Noé ente' nwẽese'jsameety yu' Dyusa's. Tyãa ente' Noea' barco's pjeu'ju'tspcachja', Dyusa' wala yuj ũytjascu tyãawe'shtyi' nwe'weya'. Nava ocho nasarráaty yu'ju nwe'wenisa yuu.
60003021	Noé ente yu'a' ãchj yu'te ya'bautisaĩ'tja'w ewmeejũ jyucate tyuteeya' sũjrra tyã'wẽsac yu'. Nava bautismo' pcala's yaate'tsme', naasáa Dyus dyi'pte peena yu' pcalte fi'nzeya'mée sũjrrarráac ya'bautisãynisa yu'. Atsa' Jesucristo uurra qui' ĩtyi yuunisa yuurráac cue'shtyi' nwe'we.
60003022	Ãchja' tyã' cielun u'jrra Dyus pucate jycaajna ũsa', atsa' tyã'sa' angeleswe'sh ma'wẽsava tyã'srrarráanaty nwẽese'je'.
60004001	Cristova ma'wẽga tyajy cacuete acasa's jypa'gana pytjaa yuu, tyã'wẽy i'cue'shva pytjaa yuuwa'jsatja'w sũjna meswe, tyãa pa'gatey peecy cacuete ewmée yũuya' yaacyni pcala's nvijtrra, Dyus jytjãasnirrá's uu entepcach cytey yuuya' yaacypa'gac pytjaa yuuwa'j en pa'ja'.
60004003	Pcala's nwẽese'jmée nvijt-ya'íi nyafíi entey wala yã'jne'cue nwẽese'j Dyusa's jiimeesawe'sh yacj ja'ndarraj. Tyãa ensu' i'cue'sha' ewmée i'cue yũuna fi'nze peecy cacueju ewmée yũuya' yajcyna, tũuna, cu'jna, pcjaacjerra tundyna, Dyus ĩtyimeesaty neewe'wena.
60004004	Tyã'wẽ yũusai'cue yu'. Nava ãchja' i'cue'sha' peena yu' tyãawe'sh yacj tyã'wẽ iiméj seena' ewmée yũuna fi'nze'tsmeene'cue, tyãa pa'ga ne'ta i'cue'shtyi' ewmée nuywe'wena atse'.
60004005	Nava tyãawe'sha' Dyusna paswa'j ji'pjutyna, ĩtyisa ma'ty yuu meerra uuniisa ma'ty yuu nava jyucaysaty paapẽywa'j ente'.
60004006	Uusaawe'sh ma'ty yuu nava paapẽy ente' cacue ji'pjsa na'wẽyrráa paapẽyni yuutyna. Atsa' uute' ũus yu' Dyus na'wẽyrráa ĩtyi ũscajncu tyã'wẽ pta'shni yuu. Tyã'wẽ yuuwa'jsate íirráac uusaawe'shtyiva Dyus yuwe's pta'shni yuu tyãawe'sh uumeyna.
60004007	Naa quiwe ptsuwa'j ena' utyaatsa'. Tyãa pa'ga i'cue'sha' wala jypa'yacy meswe, naasáa Dyus yacj yuurráa puuty we'wena mfi'nzewe.
60004008	Nava i'cue'sh pwe'sh puuty peeygãawa'ja's wejy jytjaacue mpa'pchuwe, tyãa pa'gatey peeygãanisa' pcal macuesanava jyuca caapeltunaĩ'cj jĩ'c.
60004009	Yacjtjẽ'jwe'shtyi yat mpeequi'jwe wa'lmée.
60004010	Teechsa na'wẽrraj puuty ya'mpu'chwe, i'cue'sh selpiiya' ãjawa'ja's Dyus ma'wẽne' ũs tyã'sa' cytey yuuna. Dyusa's selpiwa'ja's nacue wala cuj jwend ũsni yuuc tyã'sa' jypa'garra', ew caaselpi'jsa myuuwe.
60004011	Maaíia' pta'shwa'j ji'pjrra', peecy ũuste yaacyni's we'wemée Dyus we'wenirrá's pta'shwa'ja'. Maava vitety pu'chya' yaaquitsrra', Dyus macue cchjãachja'jana tyã's yu' jyuca cytey yuuwa'ja'. Quĩj yũutsrrava Dyusa's wechaawa'ja'srráa yajcyna tyã'wẽ yũuwa'ja' Jesucristo's pi'cyrra, tyãa pa'gatey quĩjquĩjva jyuca Dyus jĩirrarráata' bagachteva nes yuuwa'jsa.
60004012	Yacjtjẽ'jwe'sh, Cristo's nwẽese'pja'ga ñuswa'j en pa'tje', fiy yuj yu'c sũjna cuj yaacynuwe,
60004013	wejyva Cristo na'wẽy ñuswa'ja's ji'pjutstju sũjna wẽt miiyajcywe. Tyã'wẽ yũurra', tyajy quĩi ente' wechaawa'ja's wala uyuune'cue.
60004014	Cristo yacj fi'nzepa'ga ajtsena wẽeshute', i'cue'sha' ñusmée mweechawe, tyãa pa'gatey Dyus Espiritu' i'cue'sh ũuste ũsa' ñusmée wechwecha caayaqui'jwa'jsa. Cristo' tyãawe'sh yaatsenic fi'nze', nava i'cue'sh yu' tyã'sa' wechana i'cue fi'nze'.
60004015	I'cue'sha' maa yujva ñus cnaywa'j ji'pjuwa'j ji'pjmée i'cue, na'wẽ yũurra: nasa icjna, pesweena, ewmée yũuna, ĩshiina yuwe csuusu'jna fi'nzena. Tyã'wẽ yũurra ñus cnaywa'j yu'sa' ji'pjunuwe, wala tjaampa'sa'.
60004016	Nava Cristo's selpiipa'ga ñuswa'j en ji'pjurra', tjaamewa'jme', wejyva Dyusa's wechana tuutje'jwa'ja'.
60004017	Tyã'wẽme', macue Dyus luuchte yujva ñuswa'j ena' tyãawe'sh yacj cjuẽ'ycu tacj na' ãchj nmej ente' ¿ma'wẽ seena' tjaacue ñus yujcy Dyus yuwe's nwẽese'jsamée yacja'?
60004018	Dyus luuch yujva wala ñus cnayrra nwe'weni yuute', pcalsa ewmeesa yu' ¿mtee yuuya' u'juetyqui?
60004019	Tyã'wẽ Dyus jytjãasnite ñuswa'j en ji'pjurra', ñusmée fi'nzewa'ja' peecy ũustyi Dyus cusete neewe'wena. Tyãac cue'shtyi taqui'j na' tyãaíirráa nwe'wena.
60005001	Ancianowe'shtyi yu'cypejetstju, andyva tyãawe'sh na'wẽysa íirráatj, sa' Cristo pytjaa yuuni'sva uysaatj, sa' tyãawe'sh na'wẽy cieluteva ũswa'jsatj.
60005002	I'cue'sh cusete neewe'weni ũsta' Dyus luuch tyãaty jypa'yacy miipe'jwe, piisháa-tjengsa na'wẽ. Sa' vyuu jypa'gawa'jrrá's yajcyna tyã'wẽ yũumée, Dyus jytjãasnirrá's cytey myuuwe, wa'lmée wechana ewrráa yũuna.
60005003	Sa' Dyus luuch i'cue'sh jype'jnity juuna' we'wenava jycaajwa'jme', cyaj i'cue'sh fi'nzeni's piyaatyna.
60005004	Tyã'wẽ yũurra', cue'shtyi jype'jsa jytjaacue jytujtjesa vyaate', i'cue'sha' jypa'gane'cue peesni iiméj zhichcuesa's tyã' naa quiwega peesnisa ptsu'ty tyã'wẽsa meeta'.
60005005	Pitstacywe'shva tyã'wẽy ancianowe'sh we'weni's cytey myuuwe. Jyucaysa puuty ya'nwẽese'jna fi'nzewa'ja' iiwejch yajcymée. Tyã'wẽme', Dyusa' pu'chji'tsme' iiwejch yaacysatyi's, nava iiwejch yaacysameetyi's peeygãjnac pu'chji'.
60005006	Tyã'wẽ yã'tje', Dyusa's mwẽese'jwe, tyajy cuseterrarráa jyuca ya'ducjna, cyaj i'cue'sh tyã'wẽ yũunijũ', Dyusa' i'cue'shtyi' walasa vituna.
60005007	Tyãa pa'ga i'cue'shtyi quĩj tjẽysa vyaateva, tyã'sa' jyuca Dyus cuseterrarráa manvijtwe, tyãa pa'gatey tyã' i'cue'shtyi tjengsa' naa pa'ga.
60005008	I'cue'sha' jypa'yacy meswe. Tyã'wẽme', i'cue'shtyi atsesa echtjẽ'ja' quimrráanava icjya' sũjna león na'wẽ seena' pembeena pacuena u'ju'.
60005009	Nava echtjẽ'ja's wej yujva nwẽese'jnuwe Dyusa's chjãchja yajcyna, tyãa pa'gatey i'cue'shrráamée tyã'wẽ pytjaa ñusna ũsi'cue, yacjtjẽ'jwe'sh msuuwe'shva jyuca tyã'wẽrrarráa pytjaa yuuna ũsta'.
60005010	Nava i'cue'sh manz en pytjaa yuuniijũ', Dyus quĩjteva jyuca pu'chsa' cchjãachja'jana jypumbana shiingmée ew fi'nzewa'ja's pu'chna. Tyãa Dyusíirráac cue'shtyi pa'ya, Jesucristo yacj bagachte yujva ptsumée ũswa'tje.
60005011	Tyãa pa'ga bagachteva tyã's yuurráana wechaaga.
60005012	Naa carta's fi'jrra cajatstju ew fi'nzesa yacjtjẽ'j Silvano yacj. Cyteea' jyu'jmeecuetj yu'cypeje', na'wẽ Dyus pu'chni's jypa'gai'cue tyã' Dyusa' peeygãasa yujna sũjwa'ja's ew caajiyu'jsata'. Atsa' tyã'wẽ ũusutjeni's pechcanamée mfi'nzewe.
60005013	I'cue'sh na'wẽy Dyus tyjityjnisa Babilonia quiwete ũsta' tyãawe'shva yuwe wechaa caja'ty, atsa' andy nchi'c na'wẽsa Marcosva yuwe wechaa caja'c.
60005014	Puuty pta'shna yuwe meen weechawe, teechsa na'wẽrraj ya'peeygãjna. Jesucristo's nwẽese'jsa i'cue'sh jyucaysa ewrráa mfi'nzewe.
61001001	Jesucristo's selpisáa Simon Pedro yaasetj, tyajy jycaajnisa. Tyãasa naa carta's fi'jatstju, i'cue'shva cue'sh na'wẽyrráa i'cue Dyusa's yaacywa'ja's ji'pju naa pa'ga. Tyã'wẽ yuucajníi cue'shtyi nwe'wesa Jesucristo nwe'wec.
61001002	Dyusa's jiyui'cue sa' cue'shtyi jype'jsa Jesusa'sva jiyupa'ga, wala ew mfi'nzewe.
61001003	Tyãa pa'gatey cue'shtyi pa'yasa's jiyupa'ga tyã' jyuca ũscu cue'sh quĩj peejini'sva, sa' quĩj pcal yujva ji'pjmée fi'nzewa'ja'sva tyã'wẽy.
61001004	Tyã'wẽ Dyusa' quĩjte yujva shiingmée pu'chwa'ja's ji'pjrra íirráac cue'shtyi's nwe'weya' puuty we'we. Tyã'wẽ yũute', i'cue'sha' naa quiwete jyuca ewmeesa canzh yajcyna fi'nzenijũ tyuteerra, tyãa ma'wẽsate' tyãa na'wẽysa íirráa yuuna pa'cjancu tyã'wẽ yũu.
61001005	Tyãa pa'ga Dyusa' pu'chjina sũjwa'ja's ji'pjrra', jweeíirráa ew fi'nzewa'ja's mji'pjuwe. Sa' ew fi'nzewa'ja's ji'pjurra', Dyusa's jweeíirráa ew jiyuwa'ja's mpaacuewe.
61001006	Dyusa's ew jiyuwa'ja's ji'pjurra', peecy cacue ewmée yũuya' yaacyni's nwẽese'jmée fi'nzewa'ja's mji'pjuwe. Peecy cacue's nwẽese'jmée fi'nzewa'ja's ji'pjurra', ñuswa'j pa'tjeva chjãchja fi'nzewa'ja's mpaacuewe. Sa' tyã'wẽsana ji'pjurra', Dyusa'srráa neewe'wena fi'nzewa'ja's mpaacuewe.
61001007	Dyusa'srráa neewe'wena fi'nzewa'ja's ji'pjurra', yacjtjẽ'jwe'sh yacj ewrráa wẽt fi'nzewa'ja's mpaacuewe. Tyã'wẽsa's ji'pjurra', peeygãawa'ja's mji'pjuwe.
61001008	Tyã'wẽsaty i'cue'sha' jypa'garra jyuca nwẽese'jrra', cue'shtyi jype'jsa Jesucristo's cyulterráa jiyurra en iviit-sa yuumeene'cue.
61001009	Nava maava tyã'wẽsaty ji'pjmeesa' uyya' ãjasamée na'wẽsa yuuna, sa' Dyusa' pcaltyi's peltunãyteva pechcanasa yuuna.
61001010	Tyãa pa'ga Dyusa' i'cue'shtyi tyjityjrra pa'yayã'tje', tyã'wẽsaty i'cue'sh ũuste bagachteva ji'pjuwa'jrrá's mpa'pchuwe. Tyã'wẽ yũurra' bagachte yujva Dyus tashu tyutemeene'cue.
61001011	Tyã'wẽ yũusatyi' tjẽymée ũsni yuuna Jesucristo cue'shtyi nwe'wesa tashte u'cawa'ja's. Cyteea' bagachte yujva ptsuwa'jsame'.
61001012	I'cue'sha' tyã'wẽ yũuwa'ja's ew jiirra ãchj naa ensu isa pta'shnijũ tyutemée ũsne'cue, nava andya' tyã'wẽ yũuwa'ja's caayaqui'jna nes yu'nja.
61001013	Andy uumeyrráava i'cue'shtyi' yu'cypejna nes yuuni ewna sũju'tj pechcanawe'shte.
61001014	Tyã'wẽme', tyachmeyna andy uuwa'ja's caajiyu'cj cue'shtyi jype'jsa Jesucristo'.
61001015	Tyãa pa'ga nee uumey tyã'wẽ yũuwa'ja's yu'cypejna nes yu'nja, cyaj andy uuteva i'cue'sh ũuste neeyũute', pechcanamée cytey yuuna nes yuune'cue.
61001016	Cue'shtyi jype'jsa Jesucristo quĩjteva jyuca ãjasa shawendna quĩiwa'ja's pta'shtja'w tyã' ũus yajcyrra ĩshiinisameec yu'. Tyãa pa'gatey cue'sh yafyju yuu uytja'w tyacue seena' zhichcue walasa yuurra vyaate.
61001017	Tyã'wẽ Dyus cue'sh Tata' Jesucristo's wechana zhichcue eena' cweetjni'stja'w uy, sa' Dyusa' na'wẽc we'we: Na' andy Nchi'c wendynisa', tyãa pa'ga wala wechana ũstju jĩ'c.
61001018	Cielujũ tyã'jĩna we'weni's cue'sh yuutja'w wẽse'j, tjã'j vitste Dyus vyaac cyte cue'shtyi jype'jsa Jesucristo yacj ũsrra'.
61001019	Tyã'wẽrráamée, vite ji'ptja'w tyãac wejy ãate pta'shi'. Tyã' e'su Dyus ma'wẽ yũuwa'ja'sva dyiicjẽy pta'shna fi'jrra nviitnisa'. Tyãa pta'shnisa's i'cue'sha' nwẽese'jrra', ew yũusáa yuune'cue. Tyãaíi cus chji'ndyteva eena' cweetjsa', cjicjiitste estrella na'wẽsa i'cue'sh ũuste pqui'tapcach.
61001020	Nava i'cue'sha' ew mjiyuwe: Dyus yuwe dyiicjẽy pta'shna fi'jrra nviitnisa' maa yujva peecy ũusujrráa yajcyrra fi'jnisa yuumeeta'.
61001021	Tyãa pa'gatey Dyus quĩj yũuya'vateva dyiicjẽy pta'shsawe'sha' Dyus yacj fi'nzesaty yu', sa' peecy ũusujrráa yajcyrra we'wemée, Dyus Espiritu cwe'we'tjety tyã'wẽ fi'jna ũsu'.
61002001	Tyã'wẽteva, ĩshiisava ũsu'ty Dyus yuwe pta'shsatja'w jĩsa Israelwe'sh cshavysu, sa' i'cue'sh cshavysuva tyã'wẽy ĩshiisa casejetyna. Tyãawe'sha' caypumba'jwa'jrrá's yajcyrra i'cue'sh jiyunimeete caapiya'jatyna. Tyã'wẽ yũuna nwe'wesa Cristo's yuu atsesa yuutyna. Nava tyã'wẽ yũusa' peequíirráa wala dund vituwa'j ji'pjutyna.
61002002	Tyã'wẽ yũute', maanzcuẽesava tyãawe'sh ewmeesa's caapiya'jnirrá's cytey yuuna fi'nzetyna, atsa' tyãawe'sh pa'garráa Dyus yuwe isasa yu' atsewe'weni yuuna.
61002003	Tyãawe'sha' i'cue'shtyi vyuu wala cutyi'j wẽerra quĩjrráava ĩshiina caapiya'jatyna. Nava tyãawe'sh vituwa'j en pa'jana. Tyãa ente' iyumeetyna. Tyã'wẽ ewmeete pa'jwa'tjerráa yã'j nviitni ũsta' nyafíi.
61002004	Dyusa' tyajy angeleswe'sh yujtyva peltunaĩme' ewmée yũusa yã'tyji's. Tyãasaíic infierno iiméj seena' wala chji'ndyte nvijtna ũsu' castigãywa'j en ãjtewe'sh.
61002005	Dyusa' nyafíi enteyva peltunaĩme' nasa ewmeesawe'shtyi'. Tyãasaíic nasa ewmeesawe'shtyi iviituya' nus caajna ũsu'. Naasáa Dyus yuwe pta'shsa Noé yuurráanac nwe'we vite' tyajy yattewe'sh sietesa yã'jrra.
61002006	Tyã'wẽy Dyusa' Sodoma vite' Gomorra chjambtyi castigãyrra jyuca cjuutsrráa yuupcachcu iviitu. Tyã'wẽ yũunisa yu' maava nasa ewmeesa yuutyi' tyã'wẽrrarráa castigaĩ'nja jĩna pta'shnisac yu'.
61002007	Nava Lot yu'sa' nwe'wec, tyãa pitstjẽ'ja' Dyus dyi'pte wala ew fi'nzesa yu'c, tyãasac iiméj wala ewmée fi'nzesaty uyrra', wala ñusna fi'nze'.
61002008	Tyãa pitstjẽ'j ew fi'nzesa' seena' ewmeesawe'sh yacj ũsrra', tyãawe'sh ewmée we'weni's wẽse'jna ewmée yũuna fi'nzeni'sva uyrra een isac tyajy ũuste wala ñusna fi'nze'.
61002009	Tyã'wẽc Cristo' nwe'we', tyãa yacj utyaarra tyutemée fi'nzesa ñuste fi'nzesatyi's, sa' ewmée yũuna fi'nzesatyi's castigãywa'j vitrrac nviitu' castigãywa'j en ãjtewe'sh.
61002010	Sa' Dyusa' tyã'wẽrrarráa castigaĩna ewmée yaacynirrá's nwẽese'jrra canzh yũuna fi'nzesatyi's. Tyã'wẽ yũucajníi tyãawe'sha' Cristo jycaajni's weechna nwẽese'jmée juuna'rráa yũusaata', sa' ũucjmeety wẽeshu' ma'wẽsatyva jyuca.
61002011	Naapcachja' angeleswe'sha' tyãa wẽeshusaate jytjaacue chjãchja juuna'sata' naa yujva tyãa wẽeshusaatyi's wẽeshuna Dyus dyi'pte ewmeete nviitu'tsmeeta'.
61002012	Tyã'wẽteva tyãa nasa' tajcy na'wẽsarráata' ew eena' yaacywa'j yu'sa' ji'pjmeeta', sa' ma'wẽsava uwerra icjcajn upysarráata'. Dyusa's atsewe'wepa'ga tajcy na'wẽrráa uutyna.
61002013	Vitety pcyuupa'ga tyãawe'shva pcyuuni uutyna. Weech weechtyi yaaqui' naa quiwete ptsuwa'jsa yacjrráa ũsrrava. Sa' tyãawe'sha' i'cue'sh yacj ũsrra', i'cue'shtyi caytjame'jna yuwe susnaty fi'nze' i'cue'sh pcjaacjenite pa'jrra.
61002014	Tyãawe'sh ũuste ewmée yajcymée yu' neeyũ'tsmeeta' u'y pu'jycjẽwrra'. Pcal yũuwa'ja's watyi'tsmeeta'. Peecy cacue's achamée chjãchja pa'yacysatyi's tjẽymeety pcalte cweete'je'. Vyua's iiméj wala ji'pju wẽesarráata'. Tyãawe'sha' Dyus dyi'pte vituwa'jsata'.
61002015	Ewsa's nvijtrra jypumbana ũsta', Beor nchi'c Balaan na'wẽy yũusarráata'. Tyãa Balaana' ewmée yũurrac vyu's wala ji'pju wẽe.
61002016	Naa pa'ga tyajy a'jni jimba' nasa na'wẽc juuna' we'we tyajy pcal yũu wẽeni's. Tyã'wẽ yũurrac Balaan ewmée yaacyni's caanviitu'j.
61002017	Tyãa nasa' pusu yu' ji'pjmeesa na'wẽsata', sa' tãapjnava ma'wẽga wejya jyũna u'jue' tyã'wẽysarráata'. Tyãawe'sha' infierno iiméj seena' wala ũucjũucj chji'ndyte ũswa'jsata'.
61002018	Tyãawe'sha' selpiiwa'jmeesarráana wala iiwejch we'we'ty, sa' tyãawe'sh cacue pcal yũu wẽenirrá's nwẽese'jni yacj vitety pcalte cweete'je'ty, jypumbana fi'nzenijũ casejrra ũssatyva.
61002019	Tyãawe'sha' quĩj yujnava nwẽese'jmée fi'nzewa'ja' jĩ'ty, nava tyãawe'shíi yuuva cytey yuumée ewmée pcal yu'sa' pejca yujty nwẽese'jna fi'nze'. Tyãa pa'gatey nasa maava quĩja's wejy yaaquina na' tyã'sna nwẽese'jna selpisaarra tyã'wẽ yuuna.
61002020	Tyã'wẽ nwe'wesa Jesucristo's jiyurra naa quiwete ewmée yũuna fi'nzenijũ casejsarrava, qui' tyãatyirráa nwẽese'jya' shawenduuna. Atsa' tyã'wẽ yũusa' nyafíi fi'nzenite jytjaacue ewmeetec wetena pa'ja'.
61002021	Tyãawe'sha' isa caapiya'jni's jiyumeevatsne' wejy ew yu', tyã'wẽ Dyus jycaajni's jiyurra qui' tyuteena ũsya'mée.
61002022	Tyã'wẽ yũusaty we'werrac na'jĩ': Alcu' pungarrava, qui' shawendcu tyajy punganitey. Atsa' cuchi' ew aterrava, tyity cjũchtec pẽw jĩ'c.
61003001	Yacjtjẽ'jwe'sh, naa carta' e'su fi'jnisa yã'ja'. Nava e'nz cartatey i'cue'shtyi yu'cypejna fi'jatstju, ew jypa'yacy ũscajn.
61003002	Na'wẽ Dyus yuwe pta'shsawe'sh nyafiitey we'wety nasa ewmeesa pa'jwa'ja's, naapcachja' Jesus jycaajnisawe'sha' Jesucristo jycaajni's i'cue'shtyi caapiya'jty tyãaty pechcanamée ũscajn yu'cypejetstju.
61003003	Na'wẽ yũuwa'ja's cjuẽ'y mpa'yajcywe. Nmej en yuutste', nasa casejetyna tyãawe'sh cacue pcal yũu wẽenirrá's nwẽese'jrra Dyus jĩi yu'sa' atsesa.
61003004	Sa' na'jĩna weechna paapẽyityna: Cristo' shawendu'nja jĩrra',¿mteega yuu? Sa' naa quiwevatsva quĩj yujva yu'ptjejnimée ũsa', nyafíi ma'wẽne' pjeu'jni yuu tyã'wẽesa ũsa' ãchpcach jĩtyna.
61003005	Tyãawe'sha' yaaqui'tsmeeta' na'wẽ yu'ptjejni yuuc tyã'sa'. Nyafíi entey Dyus jycaajnite pjeu'jni yuuty cielu, quiwe, vite' yu'. Atsa' e'su yu'ptjejrra yu'a's fiic nvijt quiwenava tyã'wẽy.
61003006	Sa' vite ente' Dyusa' we'wena jycaajrra' nusa'scu caaj, atsa' quiwe tyãa entewe'sha' vituc yu'te. Tyã'snaty jiyumeerra yu'ptjejnime' jĩ'.
61003007	Sa' ãchj neeyũusáa ũsta' cielu vite' quiwe tyãatyi' Dyusíic we'werra nvijt nasa ewmeesaty jyuca naa quiwete iviituwa'j ente ipy naa quiwe's jyuca cambuna jĩna.
61003008	Yacjtjẽ'jwe'sh, vite na'wẽsa'sva mjiyuwe: Cristo yacja' teech ensarráa ma'c yuu meerra' mil añusa ma'c yuu nava tyachsa yu' meea', tyãa na'wẽrrarráata'.
61003009	Tyãa pa'gaty maaíia' naa sũju': Cristo' shawendu'nja jĩrrava iiméj wala tyach jytjẽeyuutsa' jĩnaty we'we'. Nava Cristo' tyã'wẽ jytjẽeyuutsme'. Tyã' teechrráa yujva vitumée ewmée yũuna fi'nzenijũ dund shawendvatsa' sũjna ũytjasnarráa ũsa'.
61003010	Tyãasa Cristo quĩiwa'j ena' ãjrráa yuuna yajcymée ũsiyna, pesweeva ma'wẽga cus yaacynimeete pa'ja' tyã'wẽy. Naapcachja' cielu' jyuca suweetyna seena' susniite, atsa' quĩjquĩjva jyuca ipyte chjavyna ptsuutyna. Quiweva tyã'wẽy chjaviina cytee quĩjrraj ũstyna tyãa jyuca.
61003011	Tyã'wẽ seena' jyuca ptsuwa'jsa' tyãa pa'ga i'cue'sha' iiméj wala ew fi'nzewa'j ji'pji'cue, Dyus yacj utyaarra bagachte yujva tyutemée.
61003012	I'cue'sha' Dyus quĩiwa'j ena's wala pa'pchuna mũytjaswe. Tyã'wẽme' tyãa ente' cielu' jyuca vitutyna ipyte, naapcachja' quĩjquĩjva jyuca yu'watyna ipy achate.
61003013	Naapcachja' cue'sha' cielu u'sesa quiweva u'sesa'stja'w ũytjasu', Dyusa' tyã'wẽsa's ũsya' neeyũuc tyã'sna. Cyteea' quĩjva jyuca ewsarráa ũs yuuna.
61003014	Tyãa pa'ga tyã'wẽ yũuwa'ja's ũytjasna ũsrra', wala jypa'yacy meswe, cyaj i'cue'sha' Dyus dyi'pte yuuwemeesa ew fi'nzesa yuune'cue tyãa ente'.
61003015	Pechcananuwe na'wẽ cue'shtyi jype'jsa Cristo jytjẽeyuutsa' nava tyãa yu' maava ewte neeyũuwa'ja's pacuecajn tyã'wẽ ũytjasna jytjẽeyuutsa'. Cue'sh yacjtjẽ'j Pablova tyã'wẽyrráac we'wena fi'j Dyus caaũusutje'jni's.
61003016	Tyajy fi'jni carta jyuca naatyirráac we'wena fi'j, nava maaíi yu' wala tjẽyta' jiyuwa'j, atsa' achamée Dyus yacj chjãchja fi'nzesa' jiyumeerraty tyãa jiyunimeesaty tyãawe'sh ũuste fiy yajcyrra yu'ptjeje', tyãasaty Dyus libru ma'snava yu'ptjeje', atsa' tyã'wẽ yu'ptjejnisaíirráa selpi'c tyãawe'sh vituwa'ja's.
61003017	Tyãa pa'ga, yacjtjẽ'jwe'sh, wala mpa'yajcywe dyiicjẽy pta'shni neeyũutsi'cue tyã'wẽsaty, tyã'wẽ ewte yã'j fi'nzenijũ tyuteerra ewmeesa ĩshiina caapiya'jnite weteya'mée,
61003018	wejyva jweeíirráa cue'shtyi nwe'wesa Jesucristo's ew jiyurra peeygãawa'jrráana ji'pjuya' mpa'pchuwe. Tyã'sa' bagachteva wechana nes yuuwa'jsatja'w.
62001001	Nyafiitey ũsyã'cj yu' tyã'sna caajiyu'jna fi'jatstju i'cue'shtyi. Cue'sha' iiwẽse'tja'w sa' cue'sh yafyju yuu iiuytja'w. Ĩ'neerráa uymée, cue'sh cusejuva iijya'ndytja'w Dyus Nchi'c ĩtyi caafi'nze'jwa'jsa's.
62001002	Ityi caafi'nze'jwa'jsa' vyaac, atsa' uyrra' tyãa vyaani's cue'sha' pta'shi'tja'w. Tyãasatja'w ãchja' i'cue'shtyiva caajiyu'ju', bagachte yujva ptsumée ĩtyi caafi'nze'jwa'jsa Ney yacj ũssa cue'shtyi vyaapa'ga.
62001003	Cue'sh wẽse'jrra yafyjuva uyni's ãate pta'shitstja'w, i'cue'shva cue'sh yacj utyaarra fi'nzecajn, cue'shva ma'wẽtca'w Dyus cue'sh Tata yacj vite' Nchi'c Jesucristo yacj utyaarra fi'nze' tyã'wẽy.
62001004	Tyã'wẽtja'w caajiyu'jna fi'ja', i'cue'shva wechana fi'nzewa'ja's ji'pjucajn.
62001005	Jesucristo na'wẽc caapiya'j tyã'sna i'cue'shtyi pta'shitstja'w: Dyusa' eena'sa'. Tyãa pa'ga tyajy tashte' quĩj yujva chji'ndysa meea' jĩ'c.
62001006	Atsa' maava Dyus yacj fi'nzena ũstju jĩrrava, Dyus jycaajni's nwẽese'jmée chji'ndyte fi'nzerra', ĩshiisa yuuna.
62001007	Nava Dyusva ma'wẽ eena'te ũsna tyã'wẽy cue'shva eena'te fi'nzete', cue'sh pwe'sh puuty puiimée zhichcue fi'nzewa'j casejena, atsa' Dyus Nchi'c Jesucristo eea' cue'sh pcaltyi jyuca cjucjuna.
62001008	Tyã'jĩte', quĩj pcal yujva ji'pjmeetja'w jĩvá'nja'w na' peequíirráa ya'ĩshiisa yu'nja'w.
62001009	Nava tyã'wẽ yajcymée, pcalsayujtj sũjna Dyusa's perdon pẽyi'nja'w atsa' tyã'wẽ yũusa's quim yujnava wa'lmée jyuca cytey peltunãyrra ewmeesa's jyuca nuyaateena.
62001010	Tyã'jĩte' quĩj yujva ewmée yũusameetja'w jĩ'nja'w na' Dyus we'werra': Ewmeesata' jĩrra' ĩshiija'c jĩsa yu'nja'w.
62002001	Andy luuchwe'sh, pcalte fi'nzecajmentju pta'shna fi'ja'. Tyã'wẽteva maaíi yu' pcalte wetevá'cue nava Dyus tashte cue'sh ju'ngu we'we pu'chsa ji'ptja'w, tyã' Jesucristo' isasa yu's jyuca cytey yuusáa.
62002002	Jesucristoc cue'sh pcal pa'gate vite' naa quiwete nasa jyucaysa pcal pa'gate yã'jrra ya'ducjrra uu.
62002003	Dyus jycaajnityi's cytey yuuna fi'nzerra yuurráa Dyusa's jiiyujtj sũjwa'ja's ya'ji'pjuna.
62002004	Nava maaíi yu' Dyusa's jiitj jĩváana nava tyajy jycaajnity cytey nwẽese'jsame' tyã' ĩshiisa yuuna.
62002005	Maava Dyus jycaajnity cytey nwẽese'jena tyã' Dyus peeygãani's ũuste jyuca ji'pjsarra tyã'wẽ yuuna. Tyã'wẽ yuurráa Dyus yacj fi'nzena ũsne'tca'w sũjwa'ja's ya'ji'pjuna.
62002006	Dyus yacj fi'nzena ũstju jĩsa', Jesucristo na'wẽy quĩj pcal yujva ji'pjmée fi'nzena.
62002007	Andy peeygãanisawe'sh, i'cue'shtyi' Dyus jycaajni u'sesa pta'shna fi'jatsmeetj, Dyus jycaajni nyafíi pta'shte iiwẽse'jyã'ji'cue tyãaíirrá'.
62002008	Tyã'wẽrrava na'wẽ nyafíi jycaajni's caayaqui'jna fi'jatstju tyã' u'sesa na'wẽ yuj caseje'c. Tyajíirráa i'cue'sha' Cristo's ũusuj jyuca peeygãjrra', i'cue'sh pwe'shva tyã'wẽy yũuna fi'nzetsi'cue. Tyãa pa'ga ãchja' scjẽuutsa' jypumbana chji'ndyte fi'nzenisa', atsa' jypumbamée fi'nzeni eena'sa vyaatsa'.
62002009	Maaí' jypumbamée eena'te ũstju jĩrrava tyajy yacjtjẽ'ja's atsena, tyã' jypumbana chji'ndyte fi'nzesarra tyã'wẽ yuuna.
62002010	Jypumbamée eena'te fi'nzesa' tyajy yacjtjẽ'ja's ajtsemée peeygãjna fi'nzena, quĩj yujva pcalte cweete'jwa'j yu'sa' vitmée.
62002011	Nava tyajy yacjtjẽ'ja's ajtsena fi'nzesa' chji'ndyte uyya' ãjamée mtee pa'jwa'ja's yuuva jiimée jypumbana fi'nzesarra tyã'wẽ yuuna.
62002012	Andy luuchwe'sh, i'cue'sh pcala' peltunãynity yuu Jesucristo uute', tyãa pa'gatj fi'ja'.
62002013	Tyã'wẽy tjẽ'jsawe'sh, i'cue'sha' na'wẽ nyafíi entey Jesucristo' ũsyã'cj yu' tyã'sna jiyupa'gatj fi'ja'. Sa' pitstacywe'sh, echtjẽ'ja's cnayi'cue tyãa pa'gatj fi'ja'. Andy luuchwe'sh, Dyusa's jiyui'cue tyãa pa'gatj fi'ja'.
62002014	Tjẽ'jsawe'sh, na'wẽ nyafíi entey Jesucristo' ũsyã'cj yu' tyã'sna jiyupa'gatj fi'ja'. Sa' pitstacywe'sh, Dyus pta'shni's ũuste yu'acjrra echtjẽ'ja's ũucjmée cnayi'cue tyãa pa'gatj fi'ja'.
62002015	Ãchja' cyanzsay mpa'yajcywe, naa quiwetewe'sha's yajcyya'mée. Maava naa quiwetewe'sha's yaacysa' Dyusa's yaacysameerra tyã'wẽ yuuna.
62002016	Tyãa pa'gatey naa quiwete' na'wẽ yaacynisarráa ũsta': naa cacue' canzh yũuna fi'nzeni, yafyju uyrra canzh ũus yaacyni, quĩjva ji'pjrra' iiwejch iiwejch yajcyna fi'nzenisarráa ũsta'. Tyã'wẽ ewmeesa yuurrá'scu naa quiwe' ũsu', atsa' tyã'wẽsa' Dyus jytjãasnisame'.
62002017	Naa quiwete tyã'wẽ yũuwa'jrráana yajcyna fi'nzesa' jyuca ptsuwa'jsata' pety naa quiwe yã'jrra. Nava Dyus jytjãasnirrá's cytey yuusa', bagachte yujva ptsumée ĩtyi fi'nzewa'ja's ji'pjutyna.
62002018	Andy luuchwe'sh, ãchja' nmej en ãjc. I'cue'sha' iiwẽse'jne'cue Cristo's atsesa pa'jana jĩni's. Tyãasa ãchja' wala cuj ũsta' Cristo's atsesa. Tyãa pa'gatja'w jiyu' nmej en yuutsteva.
62002019	Tyãawe'sha' cue'sh yacj ũswa'jsamée ne'ta yu', tyãasaty cue'sh cshavyuj casej. Cue'sh yacj ũswa'jsavatsa', tyuteewa'jmée ne'ta yu'. Jyucay yu' cue'sh yacj fi'nzewa'jsameetyna, tyãasaty tyã'wẽ tyutee.
62002020	Nava i'cue'sha' Dyus Espiritu's ũuste ji'pji'cue, tyãasa maa isasateva tyã'sa' jypumbawa'jsamée i'cue.
62002021	I'cue'sha' isasa's jypumbawa'jsamée i'cue naa pa'gaíirráatj fi'ja', peecy jii i'cue ĩshiinisa' bagachte yujva isa caseje'tsme'.
62002022	¿Quim tyã'wẽ ĩshiisa yuucy? Jesusa' Dyus caajnisame' jĩna we'wesa tyã'wẽ ĩshiisa yuuna. Tyã'wẽ we'wesa' Dyus Nchi'cnava jypa'gamée yã'jrra', Neynava jypa'gasameerra tyã'wẽ yuuna.
62002023	Maava Dyus Nchi'ca's atsesa', Neynava atsesa yuuna. Nava Dyus Nchi'ca's jypa'gasa', Neynava jypa'gasa yuuna.
62002024	Tyajíi nyafíi pta'shni Dyus yuwe isasa's i'cue'sh ũuste ew mjyaawwe. Tyã'wẽ yũurra' Dyus Nchi'c yacj tyutemée fi'nzene'cue, sa' Ney yacjva tyã'wẽy tyutesamée yuune'cue.
62002025	Atsa' tyã'wẽ yũusatyi' Jesucristo' peesya' neeyũuc bagachte yujva ptsumée ĩtyi fi'nzewa'ja's.
62002026	I'cue'shtyi maava caypumba'jwe'shtetj pta'shi' jypa'yacycajn.
62002027	Nava i'cue'sha' Dyus Espiritu's ũuste ji'pji'cue na' maa ĩshiinisana atsa' vite' maa isasateva tjẽymée jiyune'cue, tyãa pa'gatey Dyus Espiritu' quĩjteva jyucac caajiyu'ju', sa' tyajy caapiya'jni' ĩshiinisameeta'. Tyã'wẽ jiyurra', Cristo yacj tyutemée fi'nzene'cue.
62002028	Andy luuchwe'sh, ãchja' Cristo yacj tyutemée mfi'nzewe. Tyã'wẽ fi'nzerra', tjaamemée wechana jypa'ga'nja'w Cristo' naa quiwete quĩjrra vyaateva.
62002029	I'cue'sha' jiiyã'ji'cue Jesucristo' quĩjteva jyuca ew yũusaateva, atsa' maava tyãa na'wẽy quĩjteva jyuca ew yũuna fi'nzerra', Dyus luuchrra tyã'wẽ yuuna.
62003001	Dyus peeygãani' seena' yuj wala' tyã'sna miiyajcywe. Tyã'wẽrraíic andy luuchwe'sh jĩna cysusu' cue'shtyi'. Atsa' cue'sha' tyajy luuch yujtja'w. Tyãa pa'gaty naa quiwetewe'sha' cue'shtyi' jiyu'tsmée, Dyusa's jiimeeta' naa pa'ga.
62003002	Andy peeygãanisawe'sh, cue'sha' Dyus luuch yã'tja'w. Nava Cristo quĩjte', ma'wẽ seena' zhichcue neeyũuwa'jsa ne'tca'w tyãa yu'sa' ũus yajcyrra cpajcyya' yu' ãja'tsmeetja'w. Nava Jesucristo vyaate', tyãa ma'wẽsate' wej yujva fiymée tyãa na'wẽy neeyũuwa'j yu'sa' jiitja'w.
62003003	Atsa' maava tyãa na'wẽy yuu wẽesa' pcal ji'pjmée fi'nzena, Jesucristova ma'wẽ quĩj pcal yujva ji'pjmeesana tyã'wẽy.
62003004	Maava pcalte fi'nzesa' Dyus jycaajnity nwẽese'jmée ũsrra tyã'wẽ yuuna, atsa' Dyus jycaajnity cytey yuumée ũsni' pcal íirrá'.
62003005	I'cue'sha' jii i'cue Jesucristo' cue'sh pcaltyi tyujndeya'c naa quiwete quĩj, nava tyãa yu' quĩj pcal yujva ji'pjmeesac yu'.
62003006	Tyãa pa'ga maava Jesucristo yacj fi'nzesa' pcalte fi'nze'tsme'. Atsa' maava pcalte fi'nzesa' Jesucristo's iiuymeena, sa' tyãa ma'wẽsateva jiimeesarra tyã'wẽ yuuna.
62003007	Andy luuchwe'sh, mpa'yajcywe, i'cue'shtyi maava caypumba'jwe'shte. Jesucristo na'wẽy ew yũuna fi'nzesa yuurráa, ewsa yuuna.
62003008	Nava pcalte fi'nzesa' echtjẽ'j yacj ũssarra tyã'wẽ yuuna, tyãa pa'gatey echtjẽ'ja' nyafiitey pcalsac yu'. Tyajíirráac Dyus Nchi'ca' echtjẽ'j mjĩini's iviituya' quĩj naa quiwete.
62003009	Dyus luucha' maa yujva pcalte fi'nze'tsmeeta', tyãa pa'gatey tyãawe'sh ũusa's Dyus yu'ptjejrra nviitnisata' naa pa'ga. Tyãasa pcalte fi'nzewa'jsameeta' Dyus luuch yã'ja'.
62003010	Tyãa pa'gac ya'jiyu' maa Dyus luuchteva. Sa' maa tyã'wẽ echtjẽ'j luuchtyiva ya'jiyu'c: Maava ewmeerráa yũuna tyajy yacjtjẽ'jwe'shtyi ajtsena fi'nzesa' tyãawe'sha' Dyus luuch meeta'.
62003011	I'cue'sha' Cristo caapiya'jni's iiwẽse'jne'cue tyã' na'wẽc yu': Teechsa na'wẽrraj puuty ya'peeygãjnac fi'nzewa'j yu'.
62003012	Echtjẽ'j yacj ũssa Caina' tyajy nyacja's icjcu, nava cue'sha' tyãa na'wẽy yuuwa'jsameetja'w. ¿Quĩj yuutega icj vacy? Cain mjĩini' ewmeec yu', atsa' nyacj mjĩini' ewsac yu' tyãa pa'ga yuurráac icj.
62003013	Andy yacjtjẽ'jwe'sh, cuj yaacynuwe naa quiwetewe'sh ajtseteva.
62003014	Tyãa pa'gatey cue'sha' vituwa'ju casejrra bagachte yujva ptsumée ĩtyi fi'nzewa'tje pa'jsatja'w, tyãasa íirráatja'w yacjtjẽ'jwe'shtyi peeygãja'. Nava maava tyajy yacjtjẽ'ja's peeygãasame', tyãa vituwa'ju casejsameerra tyã'wẽ yuuna.
62003015	Maava tyãawe'sh yacjtjẽ'jwe'shtyi ajtsena fi'nzesa', nasa's icjsa na'wẽysa íirrá'. Atsa' i'cue'sha' jii i'cue nasaa icjsa' quim yujva ptsumée ĩtyi fi'nzewa'ja's ji'pjumeetyna.
62003016	Jesucristo' cue'shtyi peeygãjrra nwe'weya' tyajy ĩtyi fi'nzeni's iviituc. Tyãa tyã'wẽ peeygãani yaase'. Atsa' cue'shva tyã'wẽy cue'sh yacjtjẽ'jty peeygãjrra cue'sh ĩtyi fi'nzeni's iviituwa'j ji'ptja'w.
62003017	Nava cue'sh yacjtjẽ'j peejiina ũste uyrrava quĩjrráava iijytyujndemeerra', ¿ma'wẽ Dyus peeygãani's cue'sh ũuste ji'ptja'w jĩya' ãjacytja'w?
62003018	Andy luuchwe'sh, cue'sh peeygãani' yuwejurráa peeygãa we'wewa'jme'. Isa peeygãjatsrra', ãate caavya'ja'jwa'ja' quĩjrráava pu'chna.
62003019	Tyã'wẽ yũurra', isa Dyus luuchrra tyã'wẽ yu'nja'w, sa' Dyus dyi'pteva jypumbamée ũsne'tca'w sũjwa'ja's ji'pju'nja'w.
62003020	Nava quĩjterráava jypumbaatste', cue'sh ũusrráa yujva caayaqui'ji'c atsa' Dyusa' cue'sh ũuste jytjaacue ew jiisa' atsa' tyajy dyi'pte ĩshiiya' ãjame'nja'w.
62003021	Andy peeygãanisawe'sh, cue'sh ũuste ewrráa ũusutjena atsa' Dyusa' pasuna sũjrra
62003022	Dyusa's pẽyi'nja'w atsa' tyã' jyuca ũsuna tyajy jycaajnity nwẽese'jrra Dyus jytjãasni's cytey yuuna fi'nzesatyi'.
62003023	Dyusa' na'wẽ yũuwa'ja'scu jycaaja': tyajy Nchi'c Jesucristo's ũuste jypa'garra, teechsa na'wẽrraj puuty ya'peeygãjnac fi'nzecaaj.
62003024	Dyus jycaajnity nwẽese'jsa' Dyus yacj fi'nzesa yuuna, atsa' Dyusva tyãawe'sh yacj fi'nzena. Dyusa' cue'shtyi tyajy Espiritu's peescu, tyãa pa'ga cue'sha' jiitja'w Dyusa' cue'sh yacj ũswa'jsateva.
62004001	Andy peeygãanisawe'sh mpa'yajcywe, tyã'wẽ Dyus Espiritu's ji'ptja'w jĩsatyi' tyã'wẽ yujtyna sũjmée mfi'nzewe. Tyã'jĩsatyi' ew jiyuwa'ja' Dyus Espiritu's ũuste ji'pjdyijteva jiyuya'. Tyã'wẽme' naa quiwete iiméj wala penatsta' Dyus yuwe pta'shsatja'w jĩna ĩshiina u'jusa.
62004002	Na'jĩsarráa Dyus Espiritu's ũuste ji'pjsa yuuna: Dyus Nchi'c Jesucristo' cue'sh na'wẽy nasaa yuurrac vyaa jĩsa yuurráa isa we'wesa yuuna.
62004003	Atsa' Jesusa' cue'sh na'wẽy nasaa yuurrac vyaa jĩsame', tyã' Dyus Espiritu's ũuste ji'pjmeena, wejyva Cristo's atsesa yuuna. I'cue'sha' iiwẽse'jne'cue tyã'jĩna we'wesa pa'jatyna jĩni's. Tyãasa ũsyã'tja' naa quiwete.
62004004	Andy peeygãanisawe'sh, i'cue'sha' Dyus luuchi'cue, tyãasai'cue ĩshiisatyi' cnay, tyãa pa'gatey Dyus Espiritu i'cue'sh ũuste ũssa' tjaacue chjãchjasa' naa quiwete ĩshiisawe'sh ũuste ũssameerra'.
62004005	Tyãa ĩshiisa' naa quiwetewe'shta'. Tyã'wẽrraíity naa quiwetewe'shrráana pta'shi', atsa' nasa naa quiwetewe'sha' nwẽese'je'ty.
62004006	Nava cue'sha' Dyus luuchtja'w, atsa' maava Dyusna jiisa' cue'sh pta'shni's nwẽese'je'ty. Nava Dyus luuchmeesa', cue'sh pta'shni's nwẽese'je'tsmeeta'. Cyaj cue'sha' jiyu'nja'w quim Dyus Espiritu's isa ũuste ji'pjteva, tyã'wẽy quim caypumba'jsateva.
62004007	Andy peeygãanisawe'sh, puuty ya'peeygãjna fi'nzewa'j ji'ptja'w, tyãa pa'gatey peeygãjna fi'nzewa'ja's Dyuscu pees naa pa'ga. Atsa' maava peeygãjna fi'nzesa' Dyus luuchta' Dyusa's jiisa.
62004008	Dyusa' peeygãasa', atsa' peeygãawa'ja's ji'pjmeesa' Dyusa's jiimeesarra tyã'wẽ yuuna.
62004009	Dyusa' cue'shtyi peeygãani's ãate caavya'ja'cj tyajy Nchi'c teechrráasanava naa quiwete caajrra, tyãa nwe'wete' ptsumée ĩtyi fi'nzewa'ja's cue'sh ji'pjucajn.
62004010	Na'wẽ yũunisarráa peeygãani' yaase': Cue'sha' Dyusa's atsesateva, tyãa yu' cue'shtyi peeygãjrrac tyajy Nchi'c macue teechrráasateva cue'sh pcalpa'gate uuwa'jsa vitrra caaj.
62004011	Andy peeygãanisawe'sh, Dyusa' tyã'wẽ cue'shtyi peeygãjte', cue'shva tyã'wẽy puuty ya'peeygãjna fi'nzewa'j ji'ptja'w.
62004012	Quim yujva Dyusa's uysa yu' meetyna. Nava cue'sha' puuty ya'peeygãjna fi'nze'nja'w atsa' tyã'wẽ yũute', Dyusa' cue'sh ũuste nes yuuna, ats yuurráa cue'shva tyãa na'wẽy ew peeygãasa yu'nja'w.
62004013	Cue'sha' Dyus yacj nes yuute', tyãava tyã'wẽy cue'sh ũuste nescu yu', tyãa pa'gaíirráac tyajy Espiritu's cue'sh ũuste nvijt.
62004014	Cue'sha' iiuytja'w Dyusa' tyajy Nchi'ca's caacj naa quiwete nasaty nwe'wecajn, tyãasatja'w cue'sha' ãate pta'shi'.
62004015	Maava Jesusa' Dyus Nchi'ca' jĩna we'wesa' tyã' Dyus yacj ũssarra tyã'jĩna, atsa' Dyusva tyajy ũuste nes yuuna.
62004016	Ãchja' jiyutja'w Dyusa' cue'shtyi tyacue wala peeygãani's. Dyusa' peeygãasa', atsa' maava peeygãjna fi'nzesa', Dyus yacj fi'nzesa yuuna, atsa' Dyusva tyãa yacj nes yuuna.
62004017	Tyajuc cue'sh peeygãawa'ja's isa jyucate ya'ji'pjuna ya'pa'ja'. Tyã'wẽ yũunijũ' castigãywa'j ente' ũucjme'nja'w, tyãa pa'gatey naa quiwete cue'sha' Jesucristo na'wẽy peeygãasa yu'nja'w naa pa'ga.
62004018	Dyus tyacue wala peeygãasa's ¿ma'wẽ ũucjwa'j yuucy? tyãa pa'gatey tyajy peeygãanisa' cue'sh ũucjni's jyuca iviitu'c. Atsa' ũucjsa' castigãywa'jne'tca sũjrra ũucjuna, sa' tyã'wẽ yaacysa' cue'shtyi Dyus tyacue wala peeygãani's acha ew jiimeerra tyã'wẽ ũucjuna.
62004019	Dyus cjuẽ'ycu cue'shtyi peeygãj, tyãa pa'gatja'w ãchja' cue'shva Dyusa's peeygãja'.
62004020	Maava Dyusa's peeygãja'tj jĩrrava yacjtjẽ'ja's ajtsena fi'nzesa', ĩshiisa yuuna. Peecy yacjtjẽ'j uyna fi'nzenisa's ajtserra', ¿ma'wẽ yũurra Dyus uynimeesa's peeygãjya' ãjacy?
62004021	Dyusa' na'wẽc jycaaja': Dyusa's peeygãjatsrra', tyã'wẽy peecy yacjtjẽ'jnava peeygãawa'ja' jĩ'c.
62005001	Maava Jesusa' Dyus tashu yuusa Cristona sũjnarráa ũuste yaacysa', Dyus luuchrra tyã'wẽ yaaquina. Dyusnava peeygãjatsrra', Dyus luuchtyiva peeygãjna fi'nzewa'ja'.
62005002	Dyusa's peeygãjna tyajy jycaajnityi' nwẽese'jrra', Dyus luuchtyiva peeygãasarra tyã'wẽ yu'nja'w.
62005003	Dyusna peeygãani tyã'wẽ tyajy jycaajnity nwẽese'jnisa'. Tyajy jycaajni' jytjaacue yu' tjẽysameeta'.
62005004	Maava Dyus luucha' naa quiwete ewmeesa's nwẽese'jmée jyuca cnayu'ty. Jesucristo's ũusuj jyuca yaacypa'ga yuurráac naa quiwete ewmeesa's ya'cnayu'.
62005005	Maava Jesusa' Dyus Nchi'cna sũjna ũusuj jyuca yaacysa yuurráa, naa quiwete ewmeesa's nwẽese'jmée cnayuutyna.
62005006	Jesucristo naa quiwete quĩisa' Dyus Nchi'cteva caajiyu'jsa' naata': Yu'te bautisãyni vite' cluuste uuni. Nava yu'te bautisãynijũrráa yu' achaméec ew ya'jiyu', naasáa cluuste uuniisa yacj tyãa e'nz jwendsa yacj yuurráac isa ew ya'jiyu' Dyus Nchi'cteva. Tyã'sa' Dyus Espirituc tyã'jĩ'. Tyajy we'weni' isasata'.
62005007	Jesucristo' Dyus Nchi'cteva jiisa cielute' tecjta': Dyusa', vite' Jesucristo íirrá', vite' Dyus Espiritu'. Atsa' tyãa tecjsa' tyãa na'wẽrrarráaty we'we'.
62005008	Tyã'wẽy Jesucristo' Dyus Nchi'cteva jiisa naa quiwete' tecjta': Dyus Espiritu, vite' yu'te bautisãynisa vite' cluuste uuniisa. Atsa' tyãa tecjsa' tyãa na'wẽrrarráaty we'we'.
62005009	Pitstjẽ'jwe'sh pta'shnirráa yujnava isa yuj we'wene' sũjnatja'w jypa'ga'. Atsa' Dyus we'weni yu' wejy jytjaacue isasa yujna sũjna jypa'gawa'j ji'ptja'w, tyãa pa'gatey Dyus yuuc we'werra': Jesucristo' Andy Nchi'ca' jĩ' naa pa'ga.
62005010	Jesucristo' Dyus Nchi'ca' sũjna fi'nzesa', Dyus Nchi'ca's ũuste jypa'gasarra tyã'wẽ yaaquina. Nava Dyus we'werra': Jesucristo' Andy Nchi'ca' jĩni's maava jypa'gasame', Dyusa' ĩshiija'c jĩsa yuuna, tyã'wẽ Dyusa' isane' we'we' sũjmeerra.
62005011	Jesucristo' Dyus Nchi'ca' jĩna we'werra', Dyusa' cue'shtyi' ptsumée ĩtyi fi'nzewa'ja's peescu jĩnisa', tyãa yuurráa ptsumée ĩtyi fi'nzewa'ja's ji'pjsa' naa pa'ga.
62005012	Tyãa pa'ga maava Dyus Nchi'ca's ũuste jypa'gasa', ptsumée ĩtyi fi'nzewa'ja's ji'pjsa yuutyna. Nava Dyus Nchi'ca's ũuste jypa'gasame', ptsumée ĩtyi fi'nzewa'ja's ji'pjmeesa yuutyna.
62005013	Dyus Nchi'ca's ũuste jypa'gasa', ptsumée ĩtyi fi'nzewa'ja's ji'pjne'tca'w sũjna jiyucajntju i'cue'shtyi pta'shna fi'ja'.
62005014	Atsa' tyã'wẽ yaacysatyi' Dyusa' pasu'c tyajy jytjãasnirrá's pytjaa we'wena pẽjyte' tyã'sa' ew jiitja'w.
62005015	Cue'sh pytjaa we'weni's Dyusa' wẽse'jna ũsteva ma'wẽ ew jiitca'w tyã'wẽy cue'sh pẽyni's jypa'gawa'ja'sva ew jiitja'w.
62005016	Yacjtjẽ'j pcalte fi'nzena ũsteva tyãa pcala' perdon ji'pjte uyrra', maava Dyusa's neewe'wewa'ja' tyãa pcalsa pa'gate, atsa' yacjtjẽ'j tyã'wẽ fi'nzesa's Dyusa' ĩtyi fi'nzewa'ja's peesuna. Nava pcal perdon ji'pjmeesa ũsta' tyã'wẽsate fi'nzena ũste yu', Dyusa's neewe'wewa'ja's jycaja'tsmeetj.
62005017	Quĩjva ewmée yũuni' pcalrrarráata', nava perdon ji'pjta'.
62005018	Cue'sha' jiitja'w maava Dyus luuch yã'ja' peena yu' pcalte fi'nze'tsme'. Tyã'wẽ yũuwe'shte Dyus Nchi'ca' tyajy cusetec jyaawu' echtjẽ'j suwcajmén. Tyãa pa'gac pcalte fi'nze'tsmée.
62005019	Cue'sha' Dyus luuch yujtja'w, nava naa quiwete nasa jyucaysa Dyusna yajcymée fi'nzesa' echtjẽ'j cusetewe'shta' tyã'sa' jiitja'w.
62005020	Jiitja'w Dyus Nchi'c naa quiwete quĩjrra', Dyus ĩtyisa's jiyuwa'ja's cue'shtyi ũscu. Tyãa pa'ga Dyus ĩtyisa Nchi'c Jesucristo yacj fi'nzena ũstja'w. Tyãa Dyus ĩtyisa' bagachte yujva ptsumée ĩtyi fi'nzewa'ja's cue'shtyi peessa'.
62005021	Andy luuchwe'sh, mpa'yajcywe dyusmeerrá's yaacyni's.
63001001	Naa carta's fi'jsa' na'wẽ tjẽ'j jĩna cysusu'ty tyãatj fi'ja', pe'sh Dyus tyjityjnisa vite' i'cue luuchtyi. Andya' tyãawe'shtyi' isa peeygãayuju'tj. Atsa' andyrráa tyã'wẽ yu'tsmeetj. Dyus we'weni isasa's jiyusa yu' jyucaysaty tyã'wẽ peeygãja'.
63001002	Dyus we'weni isasa' cue'sh yacj nescu yu', sa' bagachteva cue'sh ũuste nes yuuna. Tyã'wẽ Dyus we'weni isasa's ũuste ji'pjrratj i'cue'shtyi peeygãja'.
63001003	Cue'sh Tata vite' tyajy nchi'c Jesucristo tyãa e'nzsa wala peeygãjrra i'cue'shtyi pu'chjityna ewrráa fi'nzecajn.
63001004	Tyã'wẽ luuch maaíi yu' Dyus cue'sh Tata jycaajni's cytey nwẽese'jna fi'nzena ũste uyrra' wala wecha'tj.
63001005	Sa' ãchja', pe'sh, mpa'yajcywe, puuty ya'peeygãjna fi'nzewa'ja's neewe'wetstju. Na'wẽ fi'jni' u'se jycaajnisame'. Nyafíi jiyutja'w tyãaíirrá'.
63001006	Dyus jycaajnityi' cytey nwẽese'jna fi'nzete', puuty ya'peeygãjna fi'nzewa'j casejena. I'cue'sha' nyafíi iiwẽse'jyã'ji'cue Dyus jycaajnityi' tyã' puuty ya'peeygãjna fi'nzewa'ja'.
63001007	Naa quiwete ĩshiisa wala cuj casejrra u'juta'. Tyãawe'sha' Dyus Nchi'c Jesucristo' cue'sh na'wẽy nasaa yuurrac vyaa jĩ'tsmeeta'. Tyã'wẽ we'wesa' ĩshiisa yuuna, sa' Cristo's atsesarra tyã'wẽ yuuna.
63001008	Tyãa pa'ga i'cue'sha' mpa'yajcywe, Dyus yacj fi'nzepa'ga cielute ducjwa'ja's iviitumée, wejyva macueteva jyuca jypa'gawa'ja'srráa myajcywe.
63001009	Cristo ma'wẽ caapiya'tje' maava tyã'wẽy caapiya'jsame' Dyus yacj fi'nzesameerra tyã'wẽ yuuna. Nava Cristo caapiya'jnirrá's nwẽese'jna fi'nzesa', Dyus yacj fi'nzesarra tyã'wẽ yuuna, sa' Dyus Nchi'c yacjva tyã'wẽy fi'nzesa yuuna.
63001010	Tyã'wẽ maava i'cue'sh yat-su pa'jrrava Cristo caapiya'jni'srráa pta'shsame's wechana jypa'ganuwe.
63001011	Tyã'wẽ wech u'jue'nga jĩna tyãawe'shtyi jypa'gasa' ewmée yũuya' pu'chsa yuuna.
63001012	I'cue'shtyi wala we'wewa'j ji'ptju, nava etste tyã'wẽ we'wena fi'jya'vameetj. Andy yuu peecy yujya'vatj i'cue'sh yacj teechsa na'wẽrraj puuty uyya', sa' puuty uyrra' jyucaysa wechwecha yaaqui'nja'w.
63001013	I'cue yacjtjẽ'jva Dyus tyjityjnisa' atsa' tyajy luucha' yuwe wechaa caja'ty. Tyã'wẽrráa fi'jatstju.
64001001	Tjẽ'j jĩna cysusu'ty tyãatj fi'ja' naa carta's andy peeygãanisa Gayo's wechana.
64001002	Yacjtjẽ'j peeygãanisa, andya' iindy pa'gate Dyus yacj puuty we'wena ũstju quĩjteva ewrráa ãtsa'mée fi'nzecajn, ma'wẽnga Dyus yacj chjãchja fi'nze' tyã'wẽy.
64001003	Indya' Dyus we'weni isasa's jypumbamée Dyus yacj ew fi'nzeni's yacjtjẽ'jwe'sh pa'jrra pta'shte', wala wechatj.
64001004	Andya' quĩj yujnava tyã'wẽ yu' wecha'tsmeetj, naasáa andy luuchwe'sh tyã'wẽ Dyus we'weni isasa's jypumbamée ũsta' jĩna pta'shni yuurráac jytjaacue ya'wecha'.
64001005	Yacjtjẽ'j peeygãanisa indya' bagachteva pu'vitumée selpiina ũsngu vite quiweju yacjtjẽ'jwe'sh cytee pa'jsaty pu'chna.
64001006	Tyãawe'sha' ayte yacjtjẽ'jwe'sh pcjaacjenite pta'shtyi iindy peeygãjna pu'chni's. Tyãasa bagachteva meen pu'ch tyãawe'sh dyi'tje u'jwa'j peejini's Dyus wechacajn.
64001007	Tyãawe'sha' casejty Jesucristo caapiya'jni's pta'shna u'juya', nava dyi'tje u'jwa'j peejini's pẽyi'tsmeeta' Dyusa's jiimeesa yuutyi's.
64001008	Tyãa pa'ga cue'sha' quĩj peejiitsteva pu'chji ji'ptja'w Dyus we'weni isasa's pta'shsatyi'. Tyã'wẽ yũunisa Dyus yuwe's jyucaysa ja'ndarraj mjĩini yaase'.
64001009	Andya' teech carta fi'tj cytee pcjaacjesawe'shtyi, nava Diótrefes yu' nwẽese'jme' cue'sh we'weni's tyãarráa jycaajna ũs wẽerra.
64001010	Tyãa pa'ga andya' pa'jrra tyã'sa' pa'yarra we'we'nja, tyã'wẽ yuwe susna cue'shtyi nuywe'wena u'jupa'ga. Tyã'wẽrráa yũumée, vite ecaju yacjtjẽ'jwe'sh pa'jsaty jypa'ga'tsme', sa' vite jypa'ga wẽesa yuutyi's ajtserra tyãa pcjaacjenijũ cutyi'ji'c.
64001011	Yacjtjẽ'j peeygãanisa, ewmeesa na'wẽy yu' fi'nzewa'jme', naasáa ewsa ma'wẽ fi'nzetste', tyã'wẽ yuurráa fi'nzewa'ja'. Ew yũuna fi'nzesa' Dyus yacj fi'nzesa'. Nava ewmée yũusa', Dyus yacjmée fi'nzesarra tyã'wẽ yuuna.
64001012	Demetrio' wala ewsa' jĩnaty we'we' jyucaysa. Tyã'wẽ ew fi'nzete', tyajy ew fi'nzeni íirráa nwe'we'c. Atsa' cue'shva jiitja'w tyã'wẽ ew fi'nzeni's. I'cue'sha' peecy jii i'cue cue'sh isa we'weni's.
64001013	Andya' wala puuty we'wewa'j ji'ptju, nava fi'jrra cajatsmeetj,
64001014	dund puuty uyrra puuty we'we'nja sũjrra.
64001015	Ayjyuwe'sh namicu indya's wala yuwe wechaa caja'ty. Cysũ namicuwe'shtyiva teechsa na'wẽrraj yuwe meen wecha. Dyus yacj mfi'nze.
65001001	Jesucristo's selpisáa Jacobo nyacj Judas naa carta's fi'jatstju Dyus pa'yanisawe'shtyi. I'cue'sha' Jesucristo jype'jni wala ew ũsi'cue.
65001002	Tyãasa Dyus peeygãani wẽt yuurráa mfi'nzewe.
65001003	Cue'shtyi na'wẽ Dyus nwe'wec tyã'srráana wejy ãate caapiya'jna fi'jya'vatj yu' i'cue'shtyi. Nava tyã'wẽ yũumée fiy yu'cypejwa'cj casej tyã'sna wejy dund fi'jatstju i'cue'shtyi neewe'wena, na'wẽ Jesucristo's ũuste jypa'garra nwẽese'jwa'ja's caapiya'jni yuuc tyã'sa' jypa'gayã'jrra', wej yujva yu'ptjejcajmen.
65001004	Tyã'wẽme' maa nasaíi yu' ĩshiina fiy caapiya'jsa ũsyã'tja', nava tyã'wẽ yũusa' Dyus castigo seena'te cjẽeya' u'jwa'jsata' jĩna tyãniitey pta'shni yã'cj yu' Dyus librute. Tyãa nasa' wala canzh ewmeesata', tyã'wẽrraíity cue'shtyi taqui'sa Dyusnava weechna naa quiwete ewmeesa yuurráana cytey yuuna fi'nze'. Sa' cue'shtyi jype'jsa Jesucristonava tyã'wẽytyi weechi'.
65001005	I'cue'sha' jiiyã'jne'cue nava qui' caayaqui'jya'vatj na'wẽ yũuni's: Dyusa' Israelwe'shtyi Egipto quiweju cutyi'jrrava, maaíi yuutyi's iviituc nwẽese'pja'gamée.
65001006	Tyã'wẽy angeleswe'shva jypa'yacypa'gamée tyãawe'sh yujuni's nvijttyi, atsa' Dyusa' tyãawe'shtyi' preesu'jrra ji'pja' chji'ndy walate castigãywa'j en ãjtewe'sh.
65001007	Tyã'wẽy Sodoma Gomorra vite' tyãa ja'ndasuwe'sh chjambva iiméj canzhsaterráaty fi'nzena ũsu' peecy cacue's suwsarráana nwẽese'jna. Tyã'wẽ canzh yũupa'ga bagachte yujva ptsuwa'jmée ipy wala seena'te castigãynity yuu tyãa angeleswe'sh na'wẽy. Tyã'wẽ castigãynisa' caajiyu'jsata' maava tyã'wẽy yũucajmen.
65001008	Tyã'wẽteva tyãa nasa ĩshiisawe'sha' ewmée yajcyna tyãawe'sh cacue's pcaltety caafi'nze'je', sa' jycaajsawe'shtyiva weechna wẽeshuna Dyusnava weechi'ty.
65001009	Angel npiitstjẽ'j Miguel yujva tyã'wẽ yu' wẽeshumeea' Moises cacue's echtjẽ'j jyũna u'j wẽjetste, tyãa yacj puuty we'wena ũsrrava. Naasáa indya's Dyus jiina jĩnarráac we'we.
65001010	Nava tyãa pitstjẽ'j ĩshiisawe'sha' jiimeeweete ewmeety atsewe'we'. Tyãawe'sha' tajcy na'wẽrráava yajcyya' ãjani yu'sa' tyãawe'sh iviituwa'tje íirráaty caaselpi'ji'.
65001011	Cainva ma'wẽga yuu tyã'wẽyrráa yũusaata' naa pa'ga tyãawe'sha' wala yuj ñuste pa'jwa'jsata'. Vyu wala ji'pju wẽerra Balaan na'wẽytyi jypumba. Sa' Coréva ma'wẽga ewmée atsewe'wepa'ga uu tyã'wẽy vitutyna.
65001012	I'cue'sh wechana pcjaacjenisu caytjame'jya' pa'jsarráata'. Tyãawe'sha' cysũ pa'jrra tjaamewa'ja's ji'pjmeety ũ'na tundyna fi'nze', i'cue'sh cshavyte tjaamewa'jmée. Tyãawe'sh ew fi'nzewa'jrrá'styi yaaqui' vite yuutyi's peeygãjmée. Tãapja's wejya mteeva jyũna u'jnisa na'wẽsarráata' seelpimeesa. Fytũu tash yũnsamée na'wẽsata'. Tyãa fytũu tasha'sva ma'wẽ peena yu' ye'chcajmén pety wetse jyuca cjumbeni yuucy tyã'wẽsarráata'.
65001013	Mar weeswée seena' bu'chisa na'wẽty yu' tyãawe'sh ewmée tjaampa' yũuni yacj. Estrella tyajy u'jwa'j dyi'ja's jypumbasáa na'wẽsata'. Bagachterráa yujva casejwa'jmée ewmée seena' ñusñus chji'ndyte nviitni yuuwa'jsata'.
65001014	Adan ntsun sietetewe'sh Enocja' na'jĩc Dyus caaũusutje'jni's: Tyã'wẽ ewmée yũuni's jyucaysaty paapẽjyrra nasa seena' ewmeesatyi's jyucaysaty castigãyya' Dyusa' tyajy nasa iiméj wala cujsa yacj yujte uytju, tyãawe'sh macuetjẽ'jne'ta ewmée yũuna fi'nzerra tyã'wẽy Dyusnava atsewe'we tyãa pa'ga castigãyya' jĩ'c Enocja'.
65001016	Nasa tyã'wẽsa' e'sga nuywe'wena fi'nzesarráata', sa' peecy cacuete wẽt fi'nzewa'ja'srráaty pacue', tyã'wẽ e'sga yu' atsewe'wetsrrava ãate yu' ewrráaty we'we', tyãawe'shtyi wa'lmée pu'chcajn.
65001017	Nava yacjtjẽ'jwe'sh miiyajcywe: Jesucristo jycaajnisawe'sha' nyafíi pta'shtyi na'jĩna:
65001018	Nmej en yuutste' nasa' pa'jatyna Dyus jycaajni yu'sa' weechna tyãawe'sh ũus yaacyni ewmeesarrá's nwẽese'jsawe'sh jĩnaty we'we.
65001019	Tyãawe'sh tyã'wẽ nasaty caapui'jsa yuutyna, tyãawe'sh ũus yaacyni ewmeesa's nwẽese'jsa, Dyus Espiritu yu's ũuste ji'pjmeesa.
65001020	Nava yacjtjẽ'jwe'sh, i'cue'sha' Jesucristo's ũuste jypa'garra nwẽese'jwa'ja's caapiya'jni yuuc tyã'sa' jii yã'jrra', tyãajũ yu' peena casejnuwe. Dyus Espiritu's jypi'cyrra, Dyus yacj mpuutywe'wewe.
65001021	Dyus peeygãanijũ tyutemée ũytjasna meswe, cue'sh ãjmeecueteva Jesucristo peeygãjrra bagachte yujva ptsumée ĩtyi fi'nzewa'ja's ũswa'j en ãjpcach.
65001022	Viteva jypumbawe'shte ew mcaajiyu'jwe.
65001023	Vitety peeygãjrra menwe'wewe ipy walate cjẽeya' yã'j ũssaty. Nava ewmeesa's jypa'yacy. Tyã'wẽme' ropa yujva jyuca ewmeesarráa pẽetjenita'.
65001024	Dyus cue'shtyi nwe'wesa tyãa yuurráa quĩjte yujva shiingmée jype'jsa i'cue'sh ewmeete wetecajmen ewte jype'jya' ãjawa'jsa'. Tyã'wẽ yũurra i'cue'shtyi quĩj pcal yujva ji'pjmée tyajy wechana ũsnite nuypa'jana. Tyãa yuurráa jytujtjesa', maateva jytjaacue walasa, quĩjteva jyuca ãjasa'. Tyãa yuurráa jycaajsa'. Sa' Dyus ũsnite i'cue'sh pa'jya' ãjacajn cue'shtyi jype'jsa Jesucristo' pu'chjina. Nyafiiteyva tyã'wẽc pu'ch na' ãchva tyã'wẽy íirráa pu'chjina, sa' bagachteva pu'chna nes yuuna.
66001001	Naa tyã'wẽ Dyus caajiyu'jnisa' Jesucristo's, atsa' Jesucristo' tyã'sna selpisaatycu caajiyu'jwa'jsa yu' naa ensu seena' yũuwa'ja's, cyajc Jesucristo' tyã'sna selpisáa Juana's caajiyu'j teech angela's cwe'we'jrra.
66001002	Tyãa pa'gac Juana' Dyus yuwe isasa's we'we Jesucristo caavya'ja'tje uyni's jyuca, tyãasa ĩshĩinisame'.
66001003	Naa pa'ga na'sna leeĩsa' ñusmée wechana yaacywa'jsata', atsa' Dyus yuwe ayte na'wẽ fi'jni' tyã'sna leeĩtste wẽse'jsava isasa yujna sũjna yajcyrra cytey yuusa' wechana yaacywa'j ji'pjta'. Tyã'wẽme' quĩjva seena' cytey yuuwa'j ena' utyaatsa'.
66001004	Juan yaasesa andytju fi'ja' Asia quiwete Dyus luuch siete ajte pcjaacjesawe'shtyi wechana. Dyus yacj ewrráa mfi'nzewe. Tyã' nyafíiva tyãaíirráac yu', sa' ãchva tyãaíirrá', sa' tyãaíirráa bagachteva nes yuuna. Sa' Dyus tashte ũssa siete espiritusawe'sh pu'chnityva mpa'gawe.
66001005	Sa' tyã'wẽy Jesucristo pu'chni'sva mpa'gawe. Tyã' Dyus yuwe's jyuca pta'shsa' tyãac uurrava qui' ĩtyĩ yuu nyafyte, sa' ãchja' tyãa jycaajya' ãjãwa'jsa' naa quiwete jycaajsawe'shtyi. Cristo' cue'shtyi's peeygãjrra cue'sh pcaltyi's tyajy eeju pcji'cycu.
66001006	Tyã'wẽ yũurrac cue'shtyi's jycaajsa vite' sacerdote vitrra nvijt Dyusa's selpicajn. Sa' Cristo yuurráa quĩjteva jyuca ãjãsa jytujtje yuuwa'jsa' bagachteva.
66001007	Tyã'sa' mtjengwe, tãapjte yuja'. Tyã'sa' jyucaysa uyuutyna, tyã'sna cpã'vit-sava. Sa' uyrra' naa quiwete nasa jyucaysa ũ'netyna. Isatj we'we', tyã'wẽ yuj yuutyna.
66001008	Cue'shtyi nwe'wesa' ma'wẽ yũuwa'ja'sva ãjãwa'jsa we'werra': Andya' naa quiwe meetey ũsyã'tj yu', sa' bagachteva nes yuuwa'jsatj ptsuwa'jsamée jĩ'c. Tyã' nyafíiva tyãac yu', sa' ãchva tyãaíirrá', sa' tyãaíirráa bagachteva nes yuuna.
66001009	Andya' Juan i'cue'sh yacjtjẽ'tj. Tyãasa i'cue'sh na'wẽy ja'ndarraj pytjaa yuuwa'ja'sva jypa'gasatj, sa' Dyus jycaajni ena'sva jypa'gasatj i'cue'sh na'wẽy. Sa' Jesucristo' quĩjteva wantãywa'ja's ũscu tyã'snava i'cue'sh na'wẽy jypa'gasatj. Nava naasáa Dyus yuwe's Jesucristo caajiyu'cj tyã'sna pta'shpa'ga yuurráa andya' preesutj ũsu' quiwe Patmos yaasesa yu'pyãjte u'pu'c cytee.
66001010	Sa' teech qui'sen ente' Dyus Espiritu apjniitj yuu, sa' andy e'ste trompeta's tucani na'wẽ seena' sus we'weni wẽse'tj.
66001011	Tyã' na'jĩ'c: —Quĩj yujva meetey andya' ũsyã'tj yu', sa' bagachteva nes yuuwa'jsatj. Atsa' indy uyuutsngu tyãatyi's etste fi'jrra mcaaj Dyus luuch siete ajte pcjaacjena ũssa Asia quiwetewe'shtyi, Efeso, Esmirna, Pérgamo, Tiatira, Sardis, Filadelfia, Laodicea tyãa chjambtewe'shtyi jĩte',
66001012	¿Quimqui'c tyã'wẽ we'we? sũjrra yu'tjengrra', uytju bela tyaajnisa sietety ũsu' vyuu bejrrarráasa.
66001013	Sa' tyãa bela tyaajnisa cshavyte Dyus Nchi'c nasa yuusáa na'wẽsac ũsu', ropa chinda vitste quĩjsa atjrra, jytundnisava vyuu bejrrarráasa pechute cãj tapesac ji'pju'.
66001014	Sa' dycjas yu' cjas ew chijme na'wẽty yu', meerrava yãndy na'wẽ chijme. Sa' yafy yu' ipy beesa na'wẽty yu',
66001015	naapcachja' tyajy chinda yu', tsama's ipyte aacha'jni na'wẽty zhichcue cuentete'. Atsa' tyajy we'weni yu' yu'wala seena' susni na'wẽc ptjũuse'.
66001016	Tyajy cusete yu' siete estrellatycu ji'pju', naapcachja' tyajy yuwesu yu' espada pdyi'p seena' zecsac sẽjna ũsu'. Atsa' tyajy dyi'p yu' sec cweetjni na'wẽc eena' cjicjyna ũsu'.
66001017	Atsa' tyã'wẽ uyrra', tyajy tashga uuníi na'wẽtj wete. Nava tyajy cuse patsuwe'sha's andy cajcuete peequinzerra na'jĩ'c: —Ũucjnu, naa quiwe meetey andya' ũsyã'tj yu', sa' bagachteva nes yuuwa'jsatj ptsuwa'jsamée.
66001018	Uurrava qui' ĩtyĩ yuusatj. Uuwa'ja's peena yu' ji'pjuya'mée andytju cnay, sa' uu quiweteva caafi'nze'jme'nja, tyãasa ãchja' bagachteva ĩtyĩrráa nes yuuwa'jsatj.
66001019	Na'wẽ indy uyngu tyãatyi' mfi'j, ãchj uynisa qui' e'su vite uyuune'nga tyãatyva.
66001020	Andy patsu cusete siete estrellaty uyngu vite' bela tyaajni sietesaty tyã'wẽsa' na'wẽ caajiyu'jsata': Tyãa estrella' Dyus luuch siete ajte pcjaacjena ũssaty yuwee pta'shsa angeleswe'shta', naapcachja' siete bela tyaajnisa' Dyus luuch siete ajte pcjaacjesawe'shta' jĩ'c.
66002001	Dyus luuch Efeso chjambtewe'shtyi jype'jsa Dyus angela's mfi'j na'jĩna: Patsu cuseju siete estrellaty atrra siete bela tyaajnisa vyuu bejrrarráata' tyãa cshavysu u'jusa we'werra' na'jĩ'c:
66002002	Dyus dyi'pte i'cue'sh ma'wẽ fi'nzesateva jyuca jiitj. Wala yuj chjãchja mjĩina wantãyna fi'nzesa i'cue, sa' ewmeesa yuutyi'sa' jypa'ga'tsmée i'cue. Tyã'wẽ Jesus jycaajnisatja'w jĩna pa'jsawe'shtyi'sa' jypa'gamée quimteva ew jiyuya' yuwe paapẽyi'i'cue, sa' tyã'wẽ yũurra' Jesus jycaajnisamée ĩshĩisateva jiyu'i'cue.
66002003	Wajtymée andyna selpiipa'ga wala pytjaa yuuna wantãyna mjĩiwa'j ji'pju'i'cue tyã'wẽ yũuni's andya' jiitj.
66002004	Nava i'cue'sh ãjmée yũuni's we'wewa'j ji'ptju. Nyafíi na'wẽ i'cue wala peeygãawa'ja's ji'pju' tyãa yu'sa' ãchja' ji'pjmée i'cue.
66002005	Tyãa pa'ga quĩjtene'cue jypumba tyãa pcala's nvijtrra Dyus tashte mishawendwe, sa' nyafíi ma'wẽne'cue peeygãasa yu' tyã'wẽy myũuwe. Tyã'wẽ yũumeete', tund yuwe'nja i'cue'shtyi castigãyya', sa' i'cue'sh cshavyu bela tyaajni's jyũna u'jrra vite ajte tyaja'nja, pcaltyi nvijtrra Dyus tashte shawendmeete'.
66002006	Tyã'wẽrrava na'wẽ yũuwa'j yu'sa' ew i'cue yũ'. Nicolaitawe'sh fi'nzeni yu'sa' atse'i'cue tyã'wẽsa yu'sa' andyva atse'tj.
66002007	Cytey nwẽese'jwa'jsa ũsrra', mwẽese'jwe Dyus Espiritu' na'wẽc we'we' Dyus luuchtyi: Dyus ũsnite fytũu tash ũsa' bagachte yujva peejymée yũnna nes yuusa tyã' uumée caafi'nze'jsa'. Tyã'sa' puutsu'nja ewmeesa yu'sa' nwẽese'jmée jyuca cnaysawe'shtyi'sa' jĩ'c.
66002008	Dyus luuch Esmirna chjambtewe'shtyi jype'jsa Dyus angela's na'jĩna mfi'j: Naa quiwe meetey ũsyã'cj yu' sa' bagachteva nes yuuwa'jsa uurra qui' ĩtyĩ yuuc tyã' na'jĩ'c:
66002009	Dyus dyi'pte i'cue'sh ma'wẽ fi'nzesateva jyuca jiitj. I'cue'sh pytjaa yuuna quĩjva ji'pjmée fi'nzeni tyã'wẽ yũuni's jiitj. (Nava ew yajcyte yu' wala ji'pjsa i'cue.) Sa' Dyus luuch meerrava Dyus luuchtja'w jĩna weech we'wesatyva jiitj. Nava tyã'wẽ yũusa' echtjẽ'j nasa yuurráata'.
66002010	Pytjaa yuuwa'j pa'jana tyã'sa' ũucjmeene'cue. Echtjẽ'ja' i'cue'sh maaíityi's carcelte tyajana, i'cue'sh jyucaysa ma'wẽ yũuteva jiyuya'. Atsa' diez enpcach wala pytjaa yuuwa'j ji'pjune'cue. Nava Dyus yacj tyutemée mfi'nzewe uu entepcach, atsa' andya' ĩtyĩ fi'nzewa'ja's ũsu'nja tyã'wẽ ew fi'nzepa'ga.
66002011	Cytey nwẽese'jwa'jsa ũsrra', mwẽese'jwe Dyus Espiritu' na'wẽc we'we' Dyus luuchtyi: Ewmeesa yu'sa' nwẽese'jmée jyuca cnaysawe'sha' Dyus yacj bagachte yujva peena yu' puuty uywa'jmeete yu' u'jmeetyna jĩ'c.
66002012	Dyus luuch Pérgamo chjambtewe'shtyi jype'jsa Dyus angela's na'jĩna mfi'j: Espada pdyi'p zecsa's ji'pjsa' na'jĩ'c:
66002013	Dyus dyi'pte i'cue'sh ma'wẽ fi'nzesateva jyuca jiitj. I'cue'sha' echtjẽ'j jycaajna ũsni cshavyte ũsrrava, andy tashu yu' tyutemée i'cue fi'nze'. Andy caapiya'jni's pta'shsa Antipas nacue wala seena' pytjaa i'cue'sh cshavyte icjni yuuc tyãa enterráa yujva ũucjrra andy yase's cysusmée yu' yuumée i'cue, cyteec echtjẽ'j ũsu' nava.
66002014	Tyã'wẽteva i'cue'sh ãjmée yũuni's we'wewa'j ji'ptju: Balaan caapiya'jni's nwẽese'jsawe'shtyi i'cue'sha' iipe'ji'cue Pérgamo chjambte. Tyãa Balaana' Balacja's ewmeec yu'cypej Israelwe'shtyi's caypumba'cjan, tyãasac Dyus ĩtyĩmeesaty wechana tajcy icjni chicha's ũ'caaj, sa' pcal canzh yuuna fi'nzewa'ja'sva caapiya'cj.
66002015	Sa' Nicolaitawe'sh caapiya'jni's nwẽese'jsawe'shtyiva iipe'ji'cue. Tyã'wẽsa yuutyi's andya' atse'tj.
66002016	Tyãa pa'ga pcala's nvijtrra Dyus tashte mishawendwe. Tyã'wẽme' andya' dund i'cue'sh tashna yujrra, tyã'wẽ ewmée fi'nzesawe'shtyi castigaĩ'nja espada pdyi'p zecsa ji'ptju tyãaju.
66002017	Cytey nwẽese'jwa'jsa ũsrra', mwẽese'jwe Dyus Espiritu' na'wẽc we'we' Dyus luuchtyi: Ewmeesa yu'sa' nwẽese'jmée jyuca cnaysawe'shtyi's ũsu'nja maná ũ'nisa jyaawni ũsa' tyã'sna. Sa' teech cuet chijme ũsu'nja, sa' tyãa cuette yu' yase u'sesa's fi'jni yuuna quim yujva jiyunimeesa naasáa tyãa cueta's jypa'gasa yuurráa jiyuna jĩ'c.
66002018	Dyus luuch Tiatira chjambtewe'shtyi jype'jsa Dyus angela's na'jĩna mfi'j: Dyus Nchi'c yafy ipy beeni na'wẽsa ji'pjsa tyajy chinda tsam na'wẽ cuentetesa ji'pjsa na'jĩ'c:
66002019	Dyus dyi'pte i'cue'sh ma'wẽ fi'nzesateva jyuca jiitj. I'cue'sh peeygãani, ũuste jypumbamée Dyusa's yajcyna fi'nzeni, wa'lmée selpiina fi'nzeni tyã'wẽ yũuni's jiitj. Sa' nyafíi meerra' ãchja' tjaacue mjĩina ũsi'cue.
66002020	Nava i'cue'sh ãjmée yũuni's we'wewa'j ji'ptju: Tyãa u'y Jezabela's ma'jĩ'tsmée i'cue, tyãa u'ya' Dyus cwe'we'jni'stju pta'shi' jĩrra andyna selpisaaty caypumba'ja'cj pcal canzhsate caafi'nze'jna, sa' tajcy icjrra Dyus ĩtyĩmeesaty wechawa'ja' jĩnac caapiya'ja'.
66002021	Andya' tyãa u'ya's en ũstju tyãa pcala's nvijtrra Dyus tashte shawendcajn. Nava tyã'wẽ yũuya' wa'lrra tyãa pcal canzhsateyrráac fi'nze'.
66002022	Tyãa pa'ga andya' tyãa u'ya's castigaĩ'nja, atsa' tyãa u'y caapiya'jni's nvijtmeerra', tyãawe'shva seena' yuj pytjaa yuuwa'j ji'pjutyna.
66002023	Sa' tyãa u'y luuchtyi's icje'nja. Tyã'wẽ yũute Dyus luucha' jyucaysa jiyutyna andya' tyãawe'sh ũus dyiiju yaacyni's jyuca jiyusateva. Sa' i'cue'sh teechsa na'wẽrraj quĩj yũusateva, ca'tuva tyã'wẽy yu'nja.
66002024	Nava Tiatira chjambte ũssa maava tyãa u'y caapiya'jni's nwẽese'jsamée vite' na'wẽ echtjẽ'j caapiya'jni quim yujva jiyunimeesa jĩ'ty tyã'snava nwẽese'jsameewe'sha' andy yu'cypejwa'j peejymeei'cue.
66002025	Nava ew fi'nzewa'ja's pechcananuwe andy shawendpcach.
66002026	Sa' ewmeesa yu'sa' nwẽese'jmée quĩjteva jyuca cnayrra andy jytjãasnirrá's nmej entepcach cytey yuuna fi'nzesa yu'sa' nasa mteewe'shtyiva jyuca jycaajya' ãjãwa'ja's ũsu'nja,
66002027	andy Tatava ma'wẽga andy jycaajya' ãjãwa'ja's ũs tyã'wẽy. Atsa' nasa jyucaysaty seena' yuj juuna' yuuna jycaajana, quiwee mityj achamée ewsa's ma'wẽga ya'undu' tyã'wẽyrráa yuuni yuutyna.
66002028	Sa' cjicjiitste cãasa estrella'sva ũsu'nja.
66002029	Cytey nwẽese'jwa'jsa ũsrra', Dyus Espiritu' na'wẽc we'we' Dyus luuchtyi tyã'sna mwẽese'jwe jĩ'c.
66003001	Dyus luuch Sardis chjambtewe'shtyi jype'jsa Dyus angela's na'jĩna mfi'j: Dyus tashte ũssa sietesaty jycaajsa tyajy cusete yu' siete estrellaty atrra ũssa na'jĩ'c: Dyus dyi'pte i'cue'sh ma'wẽ fi'nzesateva jyuca jiitj. Ĩtyĩ ũstja'w jĩna jytujtje i'cue fi'nze', nava uuníi na'wẽ ũsi'cue.
66003002	Chjãchja fi'nzewa'ja's miiyajcywe. Tyã'wẽme', Dyus yacj fi'nzewa'j yu'sa' quĩjnava jyuca iviituwa'tjerráa yã'j ũsi'cue. Iiuytju Dyus dyi'pte i'cue'sha' ewmée i'cue fi'nze'. Pcala's nvijtrra Dyus tashte mishawendwe.
66003003	Sa' i'cue'shtyi ew caapiya'jni's yajcyrra tyã's yuurráana cytey yuuna mfi'nzewe. Tyã'wẽ jypa'yacymeete', andya' cus peswée na'wẽrráa pa'ja'nja i'cue'sh tashte, quim yujva jiyunimeete.
66003004	Tyã'wẽrrava cytee Sardis chjambte manz nasa yu' atjni ropa cjũuchji'jnimeesaty ji'pji'cue, atsa' tyãawe'sha' andy yacj fi'nzetyna ropa chijmesa atjrra, tyãawe'sha' tyã'wẽ fi'nzewa'jsata'.
66003005	Ewmeesa yu'sa' nwẽese'jmée quĩjteva jyuca cnaysawe'sha' ropa chijmesa caatje'jni yuutyna. Atsa' tyãawe'sh yasetyi's cjucjme'nja bagachte yujva uuwa'jmée ĩtyĩ fi'nzewa'j libruju, wejyva tyãawe'sh yasetyi's pta'shna caajiyu'ju'nja andy Tata vite' tyajy angeleswe'sh dyi'pte.
66003006	Cytey nwẽese'jwa'jsa ũsrra', Dyus Espiritu' na'wẽc we'we' Dyus luuchtyi tyã'sna mwẽese'jwe jĩ'c.
66003007	Dyus luuch Filadelfia chjambtewe'shtyi jype'jsa Dyus angela's na'jĩna mfi'j: Jycaajsa David llavi's ji'pjsa tyãa pjandeyã'tje', quim yujva apja'tsme', sa' tyãa apjte', quim yujva pjande'tsme' tyã'wẽ isasa's pta'shsa' na'jĩ'c:
66003008	Dyus dyi'pte i'cue'sh ma'wẽ fi'nzesateva jyuca jiitj. I'cue'sh fi'nzewa'j dyi'ja's pjanderra nvijttju tyã'sa' quim yujva apjya' ãjãmeena. I'cue'sha' Dyus dyi'pte achamée i'cue chjãchja fi'nze', nava andy pta'shni yu'sa' cytey yuuna ũsi'cue andy yu'sa' ajtsemée.
66003009	Atsa' tyãa pa'ga i'cue'sh tashte peejyũcuecajn caja'nja echtjẽ'j nasa judiumeerrava judiutja'w jĩna ĩshĩisawe'shtyi, cyaj tyãawe'sha' jiyutyna andya' i'cue'shtyi's peeygãasateva.
66003010	Quĩjteva jyuca wantãywa'ja's andy jycaajni's cytey nwẽese'ji'cue, tyãa pa'ga andya' jyaawu'nja i'cue'shtyi's naa quiwete jyucaysawe'sh ma'wẽ yũuteva jiyuya' ñuswa'j en pa'jana naa quiwe uta tyãa ente.
66003011	Tyachmey shawendu'nja. Ew fi'nzeni's mpa'yajcywe, cyaj tyã'wẽ fi'nzepa'ga i'cue'shtyi ũswa'j ũsa' tyã'sna quim yujva cusa'jmeena.
66003012	Ewmeesa yu'sa' nwẽese'jmée quĩjteva jyuca cnaysawe'shtyi's andy Dyus tashtewe'sh seena' chjãchjasa vitu'nja, atsa' bagachte yujva casejmeetyna tyãajũ. Sa' tyãawe'sh cacuete fi'jrra qui'pu'nja andy Dyus yase vite' andy Dyus yujuni chjamb yase Jerusalen u'sesa cielutewe'sh tyãaty. Sa' andy yase u'sesa'sva tyãawe'sh cacuete yuu fi'jrra qui'pu'nja.
66003013	Cytey nwẽese'jwa'jsa ũsrra', Dyus Espiritu' na'wẽc we'we' Dyus luuchtyi tyã'sna mwẽese'jwe jĩ'c.
66003014	Dyus luuch Laodicea chjambtewe'shtyi jype'jsa Dyus angela's na'jĩna mfi'j: Ĩshĩisamée quĩjteva jyuca isasarrá's we'wesa quĩj yujva meetey ũsyã'cj yu' tyã' na'jĩ'c:
66003015	Dyus dyi'pte i'cue'sh ma'wẽ fi'nzesateva andya' jyuca jiitj. Dyusa's ũusuj jyuca yaacypa'gamée finzeva meei'cue, sa' achava meei'cue. Tyã'wẽ yã'jrra', jyucate finze yuuvats wejy ewna, meerrava acha yuuni ewna.
66003016	Nava finzeva meei'cue, sa' achavamée wejcuẽrráa bajyi'cue, tyãa pa'ga andy yuwejũ i'cue'shtyi pungaya'vatj.
66003017	I'cue'sha' wala ji'pjsarra quĩj yujva peejymée wala ewrráa fi'nzena ũstja'w jĩ'i'cue. Nava quĩj yujva ji'pjmée sũpyrráa uyya' ãjãmée ñuste wẽtmeete yuurráa fi'nzeni yu'sa' jiyumée ũsi'cue.
66003018	Tyãa pa'gatj na'wẽ yu'cypeje': Wala ji'pjsa yuu wẽerra', andya'srrarráa mweywe vyuu bej ew pjeu'jnisa. Sũpyrráa fi'nzeya'mée atjwa'j ropa chijmesanava mweywe. Sa' yafytewe'sh yu'tseva mweywe.
66003019	Andy peeygãanisatyi's juuna'tj we'wena yu'cypeje' jyucaysaty. Tyã'wẽ Dyus yacj chjãchja fi'nzeya', pcala's nvijtrra Dyus tashte mishawendwe.
66003020	Mwẽese'jwe, andya' vityte pa'yana ũstju. Atsa' maava andy we'weni's wẽse'jrra ca'ga'tje', cytee u'carra tyãa yacj fi'nze'nja, atsa' tyãava andy yacj fi'nzena.
66003021	Ewmeesa yu'sa' nwẽese'jmée quĩjteva jyuca cnaysawe'shtyi's andy jycaajna ũsnite ij ũswa'jsa vitu'nja, andyva ma'wẽtca ewmeesa's nwẽese'jmée jyuca cnayrra andy Tata jycaajna ũsni pucate cach tyã'wẽy.
66003022	Cytey nwẽese'jwa'jsa ũsrra', Dyus Espiritu' na'wẽc we'we' Dyus luuchtyi tyã'sna mwẽese'jwe jĩ'c.
66004001	Tyãa e'su' qui' tjengrra' uytju cielute vity pjaterra ũste. Atsa' nyafíi we'weni na'wẽy we'weni qui' wẽse'tj trompeta's seena' sus tucani, sa' na'jĩ'c: —-Ay ẽete myuj, cytee caavya'ja'jya'vatj naa e'su quĩjrra yuune'tjeva tyãaty.
66004002	Tyã'jĩtspcachja' tyãa dundtey Dyus Espiritu apjniitj yuuna pa'j, sa' uytju cielute jycaajna ũsnisa's.
66004003	Tyãa jycaajna ũsnite yu', teech cachrra u'pu'c, sa' cytee u'psa yu' iiméj seena' zhichcue zmeena' cuj jwend cjicjyna u'pu'c. Sa' tyãa peecu'jsu yu' cytjũus iiméj zhichcue cweetjna ũsu'c.
66004004	Tyãa jycaajna ũsni pucasu yu' vite jycaajna ũsni veinticuatro ãjty ũsu', atsa' cysũ yu' Dyus luuchtyi jycaajsa veinticuatrosaty u'pu', ropa chijme atjrra dyictjesu yu' vyuu bee corona ji'pjsa.
66004005	Tyãa jycaajna ũsnijũ yu', cpi'sh cueneni na'wẽsac casejna ũsu' seena' susna, sa' jycaajna ũsni dyi'pte yu' siete ipy pqui'tanity bejna ũsu' tyãa yu' Dyus tashte ũssa siete espiritusawe'shtyi yu'.
66004006	Tyãa dyi'pteyrráa mar na'wẽsac zhichcue cjicjyna ũsu'. Tyãa jycaajna ũsni pyãjsu vite' peecu'jsu yu' Dyus vitnisa ĩtyĩsa pajnztyi ũsu', cacuete jyuca yafyrrarráa ji'pjsa.
66004007	Tyãa pajnzsa nyafytewe'sha' león na'wẽc yu'. E'stewe'sha' tulu na'wẽc yu'. Tecjtewe'sha' nasa na'wẽc dyi'p ji'pju'. Atsa' pajnztewe'sha' uj na'wẽc fyuusa yu'.
66004008	Tyãa Dyus vitnisa pajnzsa' teechsa na'wẽrraj seis fyu cu'taty ji'pju', sa' yafyrrarráa cacuete jyucaty ji'pjsa yu'. Tyãawe'sha' cus ma'c yuu en ma'c yuu nava bagachte yujva wajtymeety na'jĩna ũsu': Dyus iiméj seena' walasa, Quĩj pcal yujva ji'pjmée iiméj seena' atesa, Nyafíiva tyãac yu', sa' ãchva tyãaíirrá', Sa' tyãaíirráa bagachteva nes yuuna jĩnaty we'wena nes yu'.
66004009	Sa' cytee jycaajna ũsnite cachrra bagachterráa yujva uumée nes yuuwa'jsa's Dyus vitnisa tyã'wẽ tuutje'jna wechaatspcachja',
66004010	Dyus luuchtyi jycaajsa veinticuatrosawe'sha' bagachterráa yujva uumée nes yuuwa'jsa tashte peejyũcuerra tyãawe'sh coronaty tyajy tashte qui'prra na'jĩnaty wechana tuutje'je':
66004011	Cue'sh Dyus indy yuurráa jypa'gawa'jsang wechana tuutje'jni's, Tyãa pa'gatey indyrrarráang quĩjnava jyuca vit, Atsa' iindy peeygãjrra taqui'jnisarrarráa ũsta' jĩ'ty.
66005001	Jycaajna ũsnite cachrra u'psa' patsu cuseju teech ets fi'jnisa atrra u'ptetj uy. Tyãa ets yu' ecaju dyiiju jyuca fi'jrra wala ew pelrra siete sello yacjcu apjni yu'.
66005002	Sa' teech angel iiméj seena' chjãchjasa ũste uytju, tyãa yu' na'jĩnac paapẽyi' sus we'wena: —Tyãa ets siete sello yacj apjnisa's ¿quim sunderra pjandeya' ãjãcy? jĩ'c.
66005003	Nava cielutewe'sh, naa quiwetewe'sh, naa quiwe dyiijuwe'sh quimrráa yujva tyãa etsa's pjandeya' ãjãwa'jsameety yu', sa' tjengya'rráa yujva ãjãwa'jsameety yu'.
66005004	Tyã'wẽ tyãa etsa's pjanderra tjengya'rráa yujva ãjãwa'jsamée yuupa'ga, andya' wala ũ'nena ũsu'tj.
66005005	Atsa' cytee jycaajna ũssa teechsa' na'jĩ'c: —Jwee yu' ũ'nenu. Teech ũsa' Juda nwe'sh, jycaajsa David ji'tjewe'sh wala jytujtjesa tyã' ewmeesa's jyuca cnaycu, tyãa siete selloty sunderra etsa's pjandeya' ãjãya' jĩ'c.
66005006	Tyajũ' jycaajna ũsni pyãjte vite' Dyus vitni ĩtyĩsa pajnz ũsu'ty vite' Dyus luuchtyi jycaajna ũssawe'sh tyã'wẽsawe'sh cshavyte Piishacuẽ na'wẽsa yujurra ũste uytju. Tyãa yu' cpã'vitrra icjni sñalva ji'pju'c, sa' siete caachu siete yafycu ji'pju'. Tyãa siete yafy yu' na'wẽ Dyus tashte ũssa siete espirituty naa quiwete jyuca caajni yuuty tyãaty yu'.
66005007	Tyajũ' tyãa Piishacuẽ jĩnisa' u'jrra jypa'gac na'wẽ jycaajna ũsnite u'psa' patsu cusete ets yaat yu'c tyãa etsna.
66005008	Tyajũ' tyãa etsa's jypa'gatspcachja', Dyus vitni pajnz ĩtyĩsa vite' Dyus luuchtyi jycaajsa veinticuatrosawe'sha' peejyũcuety tyãa Piishacuẽ jĩnisa tashte. Tyãa jycaajsawe'sha' teechsa na'wẽrraj tucani arpa ji'pju'ty, sa' vyuu bee copava ji'pju'ty. Tyãa vyuu bee copasũ yu' dyuus yatte cambnisa inciensorrarrá's uta ambnisa'styi ji'pju'. Atsa' tyãa yu' Dyusa's pechcanamée puuty we'wena ũsni jĩnisac yu'.
66005009	Sa' memtyi teech mem u'sesa na'jĩna: Indya' tyãa etsa's jypa'garra selloty sundeya' ãjãwa'jsang, Tyãa pa'gatey icjni yuurra iindy eeju cue'shtyi's weyngu Maa nasa ma'wẽsa, yuwe ma'wẽ we'wesa, mteewe'shva jyuca Dyus luuch yuuya' ãjãcajn.
66005010	Sa' cue'shtyi's jycaajwa'jsang vitna pa'j vite' sacerdote cue'sh Dyus tashtewe'sh, Atsa' naa quiwete jycaajya' ãjã'nja'w jĩ'ty.
66005011	Tyajũ' qui' tjengrra' wẽse'tj angeleswe'sh iiméj seena' cujsa we'weni's. Tyãawe'sh yu' jycaajna ũsni peecu'jsu vite' Dyus vitni ĩtyĩsa vite' Dyus luuchtyi jycaajna ũssawe'sh peecu'jsuty ũsu'. Tyãawe'sha' iiméj seena' wala cuj yu'ty.
66005012	Sa' na'jĩnaty sus we'we': Piishacuẽ na'wẽ icjni yuunisa's bagachteva pu'vitumée wechana tuutje'jna ũswa'ja'. Sa' tyãarrarráa jyuca jypa'gawa'jsa', jycaajsa yuuwa'j, wala seena' ji'pjsa yuuwa'j. Quĩjteva jyuca jiisa, iiméj chjãchjasa tyã'wẽ yuuwa'jsa' jĩ'ty.
66005013	Sa' Dyus taqui'jni cielutewe'sh, naa quiwetewe'sh, naa quiwe dyiijuwe'sh, martewe'sh cytee quĩjrraj ũstyna tyã'wẽsa jyuca na'jĩna we'weni'sva wẽse'tj: Wechana tuutje'jwa'ja' jycaajna ũsnite cachrra u'psa's vite' Piishacuẽ na'wẽ icjni yuuc tyã'sna. Sa' jytujtje jycaajya' ãjãwa'jsa' bagachteva jĩ'ty.
66005014	Atsa' tyã'jĩtspcachja', Dyus vitni ĩtyĩsa pajnzsa': —Tyã'wẽ cytey yuuna jĩ'ty. Naapcachja' Dyus luuchtyi jycaajsa veinticuatrosawe'sha' peejyũcuerra wechana tuutje'je'ty bagachterráa yujva uumée nes yuuwa'jsa's.
66006001	Tyajũ' uytju Piishacuẽ jĩnisa' siete sello nyafytewe'sha's sundetste, sa' wẽse'tj Dyus vitni ĩtyĩsa teechsa' seena' sus na'jĩna: —Yujrra mtjeng jĩni's.
66006002	Atsa' tyã'wẽ wẽse'jrra', tjengrra uytju teech jimba chijmesa's, cytee a'jsa yu' cusete ũpanisa arco yaasesa'scu ji'pju'. Tyajũ' tyã'sa' teech coronac ũsni yuu, atsa' tyãa yu' quĩjteva jyuca puiiya' jiisac casej, mteeva puiirra cnaywa'jsa.
66006003	Tyajũ' Piishacuẽ jĩnisa' vite sello's sundec e'stewe'shna, atsa' wẽse'tj Dyus vitni ĩtyĩsa e'nzsatewe'sh na'jĩna: —Mtjeng jĩni's.
66006004	Sa' uytju vite jimba bejsa casejetste, atsa' cytee a'jsa yu's jycaajnic yuu, naa quiwete wẽt fi'nzeni's iviitute nasaa pwe'sh puuty icjna u'cjan. Sa' teech espada walasac ũsni yuu.
66006005	Tyajũ' Piishacuẽ jĩnisa' vite sello's sundec tecjtewe'shna, atsa' wẽse'tj Dyus vitni ĩtyĩsa tecjsatewe'sh na'jĩna: —Mtjeng jĩni's. Atsa' uytju vite jimba cjũchsa's atsa' cytee a'jsa yu' cusete isanisa balansa yaasesa'scu ji'pju'.
66006006	Sa' wẽse'tj Dyus vitni ĩtyĩsa cshavyu teech na'jĩna we'weni's: —E'nz libra scuutyjrráana teen mjĩinite ãjpa'ga tyweywa'j yuuna, sa' seis libra cebada'sva tyacuey pa'gate tyweywa'j yuuna. Nava aceite vino tyã'wẽsa yuutyi'sa' iviitupu'n jĩ'c.
66006007	Tyajũ' Piishacuẽ jĩnisa' vite sello's sundec pajnztewe'shna, atsa' wẽse'tj Dyus vitni ĩtyĩsa pajnzsatewe'sh na'jĩna: —Mtjeng jĩni's.
66006008	Atsa' tyã'wẽ wẽse'jrra' tjengrra uytju teech jimba seena' ũucjũucjsa's, atsa' cytee a'jsa yu' Icjsa jĩna cysusni yasec ji'pju'. Naapcachja' tyãa e'ste' uusaawe'sh yujuni jĩnisac vyaa. Tyãa jimbate a'jsa yu'sa' jycaajnic yuu naa quiwete nasaty puupyãjn ãatuw icjcajn guerra vitrra wẽjẽ caapa'ja'jrra weeva tyã'wẽy caapa'ja'jrra yu'cj ech juuna'sava caapena'jrra.
66006009	Tyajũ' Piishacuẽ jĩnisa' vite sello's sundec tajtstewe'shna. Atsa' Cristo's selpiipa'ga icjni yuuty tyãawe'shrrarráa altal tashte ũstetj uy.
66006010	Sa' tyãawe'sha' na'jĩnaty sus we'we': —Cue'shtyi jype'jsa atesa indya' quĩjteva cytey yuusáa ¿macue tyach jytjẽeyuuya'vanga, cue'shtyi ajtserra icjtyi tyãawe'shtyi castigãyya'? jĩte',
66006011	pasrra': —Ãchjíi yu' ũuchcue uytjãsna jycaasena meswe, Cristo's selpiipa'ga i'cue'sh na'wẽy icjni yuuwa'j peejyta' tyãawe'shtyi cytey yuuna jyã'pjcach jĩrra', ropa chijmesaty caatje'jni yuu.
66006012	Tyajũ' Piishacuẽ jĩnisa' vite sello's sundec seistewe'shna. Atsa' uytju seena' ejnd u'juetste seca' jyuca cjũch cãjc cweetjmeepcach, a'teva jyuca ee na'wẽc bej yuu.
66006013	Naapcachja' cielute estrella' ũshity naa quiwete, fytũ yũnva ma'wẽta wejya chjãchja quẽese'tje jyuca ũshi' tyã'wẽty yuu.
66006014	Atsa' cielu' ets na'wẽ jyuca pelni yuurra vyaame'. Naapcachja' tjã'j vits vite' ĩcj pyãjsu quiwe u'psa jyuca upenity yuu ẽse'sete.
66006015	Atsa' naa quiwete jycaajsawe'sha' wala ũucjrra quiwe cafysu vite' cuet cafysu jyuca jysũutjtyi, walasawe'sh, ji'pjsawe'sh, npiitstjẽ'jwe'sh, jytujtjesawe'sh, vite' patron cusete selpiina fi'nzesawe'sh vite' patron ji'pjmée wẽt fi'nzesawe'sh jyucaty tyã'wẽ yũu.
66006016	Sa' tyã'wẽ yũurra tjã'j vits vite' cuet peñaty na'jĩnaty we'we': —Cue'shtyi jyuca acaachrra caavya'ja'jnu na'wẽ jycaajna u'pa' tyajy dyi'pte, vite' Piishacuẽ jĩnisa seena' yuj castigãyya' ũsa' tyã'wẽsa dyi'pte.
66006017	Tyã'wẽme', tyã'wẽ seena' castigãywa'j en ãjc, atsa' ¿quim cyte' wantãyya' ãjãcy? jĩ'ty.
66007001	Tyãa e'su' pajnz angeleswe'shtyitj uy, tyãawe'sha' naa quiwe peecu'tje puuty pajnz ajtety yujurra ũsu', naa quiwete pajnz ajũ wejya casejsaty ca'ga'jmée yupna, naa quiwete, marte, yu'cjsu mtee yujva wejyacajmen.
66007002	Sa' vite angel uytju tyãa yu' sec cãani ju'nguc yuj yu', Dyus ĩtyĩsa sello's atrra. Tyãa Dyus angela' suscu we'we pajnz angeleswe'sh ũsu'ty naa quiwe vite' mar tyãaty suwwa'jsaty na'jĩna:
66007003	—Naa quiwe, mar, yu'cj mtee yujva ãchjíi yu' suwnuwe, Dyusna selpisaawe'sh dyictjesu cue'sh iisawa'jmeyna yu' jĩ'c.
66007004	Tyajũ' wẽse'tj Israelita ji'jwe'sh iisawa'jnisa jyuca yu' ciento cuarenta y cuatro miltyi yu'.
66007005	Judá ji'j, doce mil; Rubén ji'j, doce mil; Gad ji'j, doce mil;
66007006	Aser ji'j, doce mil; Neftalí ji'j, doce mil; Manasés ji'j, doce mil;
66007007	Simeón ji'j, doce mil; Leví ji'j, doce mil; Isacar ji'j, doce mil;
66007008	Zabulón ji'j, doce mil; José ji'j, doce mil; Benjamín ji'j, doce mil; tyãawe'shtyi jyucarraj yu' tyanzcuẽe yu'.
66007009	Tyãa e'su' qui' tjengrra' nasa iiméj wala cuj uytju. Tyãawe'sha' maa nasa ma'wẽsa majũwe'shva jyucaty yu', yuwe fiyfiyrraj we'wesa. Sa' Piishacuẽ jĩnisa jycaajna u'pni peecu'jsuty yujurra ũsu'. Tyãawe'shtyi' quim yujva isaya' ãjãmeeta', iiméj wala cuj yu'ty tyãa pa'ga. Sa' ropa chijmesa atjrra cusesu yu' lamus etsnaty yaat yu'.
66007010	Tyãawe'sh jyucaysa na'jĩnaty sus we'we': Cue'sh Dyus jycaajna u'pa' vite' Piishacuẽ jĩnisa tyãawe'sh yuurráaty ewte neeyũuwa'ja's ũs jĩ'ty.
66007011	Atsa' Dyus jycaajna ũsni peecu'jsu vite' Dyus luuchtyi jycaajsawe'sh peecu'jsu vite' Dyus vitni ĩtyĩsa pajnz ũsu'ty tyãa peecu'jsu angeleswe'sh yujurra ũssa' jycaajna ũsni ju'ngu quiwete pa'j quĩitsjurra Dyusa's na'jĩnaty neewe'we':
66007012	Wechana tuutje'jwa'ja' cue'sh Dyusa's. Tyãarráa quĩjteva jyuca jiisa'. Tyã' bagachteva chjãchjasa jytujtje jycaajya' ãjãwa'jsa' jĩ'ty.
66007013	Tyajũ' Dyus luuchtyi jycaajsa teechsa' na'jĩnac andya's pẽjy: —Na'wẽ ropa chijme atjrra ũsta' tyãawe'sha' ¿quimtyna, sa' majũ yuusatyna? jĩte':
66007014	—Tyãawe'shtyi' indyíirráa jiine'nga jĩnatj pas. Atsa' tyã' na'wẽc pta'sh: —Tyãawe'sha' iiméj seena' wala ñuste scjẽwsaata', sa' tyãawe'sh atjni ropatyi's tjetjrra Piishacuẽ jĩnisa icjni yuuc tyajy eete yaatesata'.
66007015	Tyãasa Dyus jycaajna ũsni tashte ũsta', en ma'c yuu meerra' cus ma'c yuu nava bagachteva selpiina nes yuuwa'jsata'. Atsa' cytee jycaajna u'psa yacj ũssa' quĩjte yujva peejymée fi'nzetyna.
66007016	Tyãa pa'ga tyãawe'sha' ãchja' pytjaa yuumeetyna wẽena yũ'wẽena. Sa' secteva chjavyna yaachana fi'nzemeetyna,
66007017	tyãa pa'gatey Piishacuẽ jĩnisa jycaajna ũsni cshavyte ũsa' tyajy jype'jni yuutyna. Sa' yu' bagachte yujva ptsuwa'jmeesa's yusni yuutyna. Atsa' Dyusíi tyãawe'sh ũ'neni yafy yu'tyi's cjucjuna jĩ'c.
66008001	Tyajũ' tyãa Piishacuẽ jĩnisa' vite sello's sundec sietetewe'shna. Naapcachja' cielute quĩj yujva susmée shuuna'c yuu, media ora ãjpcach.
66008002	Tyã'wẽ yũuni scjẽwniijũ' siete angeleswe'shtyi uytju Dyus tashte yujurra ũste, atsa' tyãawe'shtyi'sa' jyucaysaty tucani trompeta ũsnity yuu.
66008003	Tyã'wẽ yuutspcachja' Dyus angel vite cũjc vyuu bee copa's atrra, sa' altal tashtec yuju. Atsa' seena' wala ũsni yuuc tyãa vyuu bee copate ambrra cambwa'ja's. Tyãa yu'sa' vyuu bee altal ũsu'c jycaajna ũsni tashte cytee cambwa'cj yuu, Dyus luuch jyucaysawe'sh Dyus yacj puuty we'wetspcachja' cambcajn.
66008004	Atsa' Dyus angel tyã'wẽ cambte', tyãa aj yu' Dyus tashte pa'cj tejca, Dyus luuch jyucaysawe'sh Dyus yacj puuty we'weni yã'jrra.
66008005	Tyajũ' tyãa Dyus angela' tyãa vyuu bee copate utac chjã'chja ipy ji'pjsa's ãsh cytee altaltewe'shna, sa' tyã'wẽ yũurrac quiwe cajcuesu ẽesu yajta. Atsa' tyã'wẽ yuutspcachja', cpi'sh seena' cwejnena sus we'wena, ejndva tyã'wẽc seena' u'j.
66008006	Tyajũ' tyãa siete angeleswe'sha' trompetaty tujcaya' yujuty.
66008007	Atsa' Dyus angel nyafytewe'sha' tyajy trompeta's tujcac, naapcachja' naa quiwete cuetumba ãshcu ee ca'ndnisa vite' ipy yã'jrra. Atsa' naa quiwe pyãjn ãatuwcu chjavy, yu'cjva tyã'wẽy jyuca.
66008008	Tyajũ' Dyus angel e'nztewe'shva tyajy trompeta's tujcac, naapcachja' tjã'j vits wala na'wẽsa ipyrrarráac bejna ũsu' tyã'snac marte acjni yuu. Tyã'wẽ yuute', mara' pyãjn ãatuwcu eerrarráa yuu.
66008009	Atsa' cytee quĩjrraj ne'ta ĩtyĩsa ũsu' tyãa yu' jyuca uuty mar eerrarráa yuunisatewe'sh yu'. Atsa' barcova pyãjn ãatuwtyi vitu.
66008010	Tyajũ' Dyus angel tecjtewe'shva tyajy trompeta's tujcac, naapcachja' cieluju teech estrella seena' walasa wetec ipyrrarráa bejna. Yu'walasu vite' yu'le'chcuẽsuva naa quiwete pyãjn ãatuwcu pẽetjejna wete.
66008011	Tyãa estrella' Seena' Yaasac yaase yu', atsa' naa quiwete pyãjn ãatuwtyi yu'a' yaasarrarráa yuu. Atsa' nasa' seena' wala uuty, tyã'wẽ yu' yaasarrarráa yuupa'ga tundyya' ãjãmeerra.
66008012	Tyajũ' Dyus angel pajnztewe'shva tyajy trompeta's tujcac, naapcachja' secva puupyãjn ãatuwcu cweetjmée neeyũu. Atsa' a'te, estrellava tyã'wẽyrráaty puupyãjn ãatuw cweetjmée neeyũu. Atsa' tyãa suwenisa yu' cweetjmeeta'. Atsa' en yu' wejcuẽ yuurráac cjicjyna neeyũu, naapcachja' cus yu' jweeíirráac seena' chji'ndysa yuu.
66008013	Tyajũ' tjengrra' uytju Dyus angel cielusu fyujna u'juetste seena' sus we'wena na'jĩna: —Dyus angel tecjsawe'sh trompeta's tucani susutspcachja', seena' yuj ũucjũucjsa yuuna naa quiwete ũssa yacja' jĩ'c.
66009001	Tyajũ' Dyus angel tajtstewe'shva tyajy trompeta's tujcac, naapcachja' uytju cieluju estrella naa quiwete weteetste. Atsa' tyãa wetesa estrella's llavi's ũsnic yuu, cafy seena' dyiisatewe'shna.
66009002	Tyajũ' tyãa cafy seena' dyiisa's pjandec, naapcachja' orno walate aj na'wẽc casej, sa' tyãa aja' jyuca nuychji'ndycu secna vite' ẽesu jyuca.
66009003	Tyãa ajte yu' cjã'shtyi casej naa quiwete jyuca fyujna. Atsa' tyãa cjã'sh yu' yãjaya' ãjãwa'jsaty yu', usmity ma'wẽta aca yãja' tyã'wẽ.
66009004	Nava naa quiwete fytũ tash, jyũtj tash tsẽysa yu'sa' quĩj yujnava suwwa'jsameety yu', naasáa Dyus sello's dyictjesu maa yujva ji'pjmeesarrarrá'styi yãjawa'jsa yu'.
66009005	Nava nasaty icjwa'jsa yu' yu'tsmeeta', naasáa tajts a'te ãjpcach seena' wala caaca'jwa'jsarráaty yu'. Sa' tyãa acasa yu' usmity yãjani na'wẽ seena' aca yuuwa'jsaty yu'.
66009006	Tyãa ensu' nasa' uuwa'ja's pacuerrava, uymeetyna. Macue uuwa'ja's pacueteva, tyãawe'shtyi' uu en pa'jmeena.
66009007	Tyãa cjã'sha' jimbaty guerrate puiiya' u'juetsrra pjeu'jnisa na'wẽty yu'. Dyictjesu yu' vyuu bee corona na'wẽsaty ji'pju', sa' dyi'pa' nasaa dyi'p na'wẽty yu'.
66009008	U'y na'wẽty ya'iindycjas yu', sa' tyãawe'sh qui'tja' león qui'tj na'wẽsaty ji'pju'.
66009009	Tyãawe'sh cacue yu' tsam na'wẽsarrarrá'styi ya'iipjupj yu', sa' tyãawe'sh fyujatste susni yu' carretilla jimba wenzhnisa cujsa u'juetsrra ma'wẽ susucy tyã'wẽty susu'.
66009010	Sa' tyãawe'sh menz yu' usmity menz na'wẽty yãjawa'j ji'pju', nasaty yãjarra tajts a'te uta caaca'jwa'jsa.
66009011	Tyãa cjã'sha' teech ne'jue'sh ji'pju'ty, cafy seena' dyiite ũssa. Tyãa ne'jue'sha' hebreo yuwete yu' Abadoncu yaase yu', sa' griego yuwete' Apolioncu yaase yu' meerrava Iviitusa jĩnisa.
66009012	Tyajũ' Juan we'werra': —Nyafyte seena' ũucjũucjsa yu' scjẽwcu, nava e'nzíi peejyta' jĩ'c.
66009013	Tyajũ' Dyus angel seistewe'shva tyajy trompeta's tujcac, naapcachja' Dyus tashte vyuu bee altal pajnz vitssu we'weni ptjũusec.
66009014	Sa' Dyus angel seistewe'sh trompeta ji'pju'c tyã'sa' na'jĩnac jycaajni yuu: —Pajnz angeleswe'sh tundni ũsta' Eufrates yu'wala pucate tyãawe'shtyi' mityjwete jĩna.
66009015	Tyajũ' tyãa angeleswe'shtyi'sa' tyjwetenity yuu, nasa naa quiwetewe'shtyi puupyãjn ãatuw icjcajn. Tyã'wẽ yũuwa'jsa ne'ta pjeu'jni ũsu', quĩj ora, maa ente, quĩj a'te, maa añute tyã'wẽ yuuwa'jsarrava tyãa en ãjtewe'sh.
66009016	Tyajũ' tyãa jimba seena'su a'jsaty jiyutj. Tyãawe'sha' seena' wala cuj yu'ty, dos cientos millones.
66009017	Na'wẽ jimba seena'saty uytju, atsa' tyãa jimbate a'jsa yu' puiiwa'j tyãawe'sh pechusu ya'pjupjnisa ji'pju'ty tecj jwend, teechsa' bej, vite' tsẽy, vite' lemsa. Atsa' jimba yu' león na'wẽty ya'iindyictjej yu', sa' yuwesu yu' ipy vite' aj vite' asufre tyã'wẽsaty casejna ũsu'.
66009018	Atsa' naa quiwete nasa puupyãjn ãatuwtyi uu, tyã'wẽ jimba yuwesu tecj jwend casejrra icjpa'ga.
66009019	Tyãa jimba' yuweju vite' menzujty ewmée yũuwa'ja's ji'pju'. Tyãawe'sh menza' ul na'wẽty yu' dyictjé ji'pj, tyãasaty tyãaju icjya' ãjã'.
66009020	Nava tyãa ewmeesa vyaaty tyãate uusaamée nasa yu' tyãawe'sh ewmée yũuna fi'nzeni's nvijtmeeta'. Echtjẽ'j jycaajni'sva pechcanamée nwẽese'jna nestyi yu'. Sa' vyuu bej, vyuu chijme, tsam, cuet, fytũ, tyãatytyi nasa na'wẽ piisarra neewe'wena nes yu'. Tyãa piisanisa' uysaavameeta', sa' wẽse'jsavameeta', u'juya'va ãja'tsmeeta'.
66009021	Sa' icjna fi'nzeni'sva nvijtmeeta', sa' dyijyuuna, canzh pcal yuuna, pesweena tyã'wẽ yũunisatyva nvijtmeeta'.
66010001	Tyajũ' Dyus angel vite uytju seena' chjãchjasa cieluju tãapj pyãjte quĩjatste, sa' dyictjete yu' cytjũuscu ji'pju'. Tyajy dyi'pa' sec na'wẽc cweetje', sa' tyajy chinda yu' ipy na'wẽrrarráaty yu'.
66010002	Cusete yu' libru le'chcuesa'scu pjanderra ji'pju', sa' patsu chindaju yu' martec yuju, sa' jembu chindaju' quiwetec yuju.
66010003	Tyã'wẽ yũurrac sus we'we león pembeerra ma'wẽ sus seena' pembeecy tyã'wẽ. Sa' tyã'wẽ seena' pembeetspcachja', siete cpi'sh we'wenic ptjũuse.
66010004	Tyã'wẽ siete cpi'sh we'weni's jiyurra', fi'jya'vatj yu'. Nava cielujũ na'jĩna we'weni'stju wẽse'j: —Tyãa siete cpi'sh we'wenity jiyung tyãatyi's quim yujtyva pta'shna fi'jnu jĩ'c.
66010005	Tyãjũ' tyãa Dyus angel marte vite' quiwete yujurra ũssa' patsu cuse's cielute quiisrra
66010006	jurãycu bagachte yujva uumée ĩtyĩ fi'nzewa'jsa na'wẽ quĩjquĩjtyva jyuca vitcu tyajy yase's cysusrra na'jĩna: —Ãchja' jwee yu' jytjẽeyuumeena.
66010007	Dyus angel sietetewe'sh tyajy trompeta's tujcaya' tacjetspcachja', nmej ente ma'wẽ yũuwa'ja's ne' Dyusa' pjeu'jrra ji'pju' tyã' jyuca cytey yuuna. Sa' Dyus yuwe's pta'shna selpisaawe'shtyi ma'wẽne' pta'sh tyãa yu' jyuca cytey yuuna jĩc.
66010008	Cielujũ we'werra' etste cuch fi'jnu jĩc tyã' qui' we'wec andy yacj na'jĩna: —Dyus angel na'wẽ patsu chinda's marte tyajrra vite chinda's quiwete tyajrra ũssa' cusete libru ji'pja' tyãa libru's jypa'gaya' me'j jĩte',
66010009	Dyus angel tashte utyaarra tyãa libru's pẽjytju. Atsa' na'jĩnac pta'sh: —Jypa'garra mẽ'. Nava iindy yuwete yu' mil na'wẽ ñusha pẽetjejena, naapcachja' iindy tutyjte yu', wala seena' yajana jĩ'c.
66010010	Tyajũ' Dyus angel cuseju jypa'garra libru's ũ'tj, atsa' andy yuwete yu' mil na'wẽc ñusha pẽetjeej, nava andy tutyjte yu' seena' wala yaac.
66010011	Tyajũ' na'jĩnac jycaaj andya's: —Na'wẽ Dyus caajiyu'cj tyã'sa' pta'shya' qui' u'juene'nga, chjaamb iisa, nasa msuuwe'shva, fiyfiy we'wesa, jycaajsawe'sh tyã'wẽsaty jĩ'c.
66011001	Tyajũ' isani cjĩj ũsrra na'wẽc jycaaj: —Dyuus yat vite' altal tyãa macueteva jiyuya' miisa, sa' Dyusna neewe'weya' cytee u'casa maanzcuẽeteva jiyuya' miisa.
66011002	Nava Dyus yatte patyu ecajuwe'sh yu'sa' isanu. Tyã'wẽme' tyajuwe'sha's vite nasatycu ũsni yuu, atsa' tyãawe'sha' jyuca suwuutyna Dyus chjamb atesa's cuarenta y dos a'te ãjpcach.
66011003	Naapcachja' andyna selpisáa e'nz caja'nja, andy yuwe's mil doscientos sesenta en ãjpcach pta'shna ũscajn. Tyãawe'sha' nasa uute ñusna atjnisa ropa cjũchsa ji'pj yuutyna.
66011004	Tyãa e'nzsawe'sha' e'nz olivo fytũ tash ũsu'ty tyã'wẽsata', vite' bela tyaajni e'nz ũsu'ty naa quiwete Dyus tashte tyã'wẽsaíirráata'.
66011005	Tyãawe'shtyi' maaíi yu' pcyuu wẽjẽváatyna, nava tyãawe'sh yuwesu ipy casejrra jyuca cambuna atsesawe'shtyi's. Atsa' tyã'wẽ yũute', maava pcyuu wẽesa' uu en ji'pjutyna.
66011006	Atsa' tyãa selpisaawe'sha' cielu's apjya' ãjãwa'jsata', Dyus yuwe's pta'shwa'j en ptsuupcach nus pa'cjamen. Sa' yu'a'sva eerrarráa vit-ya' ãjãrra seena' wala cyũusu'jwa'jsata' naa quiwete quĩj weeva nuypa'jna, tyãawe'shtyi ma'wẽ yũuwechteva tyã'wẽ yũutyna.
66011007	Nava tyãawe'sh mjĩia's jyã'jatspcachja', ech iiméj seena'sa cafy seena' dyiijũ cãjrra tyãawe'shtyi puiirra cnayrra icjena.
66011008	Tyãawe'sh uuníi cacue's na'wẽ cue'shtyi jype'jsa cluuste uuc tyãa chjamb wala clliicjunsu wãataani yuutyna. Tyãa chjamba's Sodoma vite' Egipto na'wẽsa' jĩ'ty.
66011009	Atsa' tecj en ẽepyãj ãjpcach nasa maa chjambuwe'sh, ma'wẽsa fiyfiy we'wesa, maa quiwejuwe'shva jyucasa tyãa uuníi cacuetyi's uyuutyna, nava caapenda'j yu' meetyna.
66011010	Tyajũ' nasa naa quiwetewe'sha' seena' wala wechaatyna tyã'wẽ uupa'ga, sa' tyã'wẽ wechaweete tyãawe'sh ji'pjuni's puuty peesutyna. Tyãawe'sh yacj yu' iiméj seena' wala ewmeesa na'wẽsa yuutyna tyãa e'nz pitstjẽ'jsa Dyus yuwe's pta'shna ũssawe'sha', tyãa pa'ga uute' wala wechaatyna.
66011011	Nava uuníi tecj en ẽepyãj scjẽwniijũ', Dyusa' ĩtyĩ vitcu atsa' qui' quiitety. Tyã'wẽ yũute', iiméj seena' wala ũucjtyi jyucaysa uyna ũssawe'sha'.
66011012	Tyajũ' tyãa e'nz selpisaawe'sha' wẽse'jty seena' sus we'weni cielujũ na'jĩna: —Ayte cielute ẽete myujwe jĩtspcachja', tãapj pyãjte u'jrra cielute tejcaty, tyãawe'shtyi atsesawe'sh uyna ũste.
66011013	Tyã'wẽ yuutspcachja', seena' wala ejnd u'jrra tyãa chjamba's ma'wẽ yu' suwrra ejy jyũna u'cj, atsa' siete mil nasaty uu tyãa ejnd u'pja'ga. Tyã'wẽ yũute', nasa neeyũusa' iiméj seena' wala ũucjrra Dyus cielute ũssa's pytjaa we'wena tuutje'jty.
66011014	Tyajũ' Juan we'werra': Seena' ũucjũucjsa e'nztewe'sh yu' scjẽwcu, nava jytjẽeyuumeena tecjtewe'shva jĩ'c.
66011015	Tyajũ' Dyus angel sietetewe'shva tyajy trompeta's tujcac, atsa' seena' sus we'wenisa ptjũuse'ty cielujũ na'jĩna: Naa quiwete jycaajna ũsnisa' jyuca cue'sh Tata vite' tyajy Tyjityjnisa Cristo tyãawe'sh jĩirrarráaty yuuna pa'j. Atsa' ãchja' tyãarrarráa jycaajana bagachteva jĩnaty we'we.
66011016	Tyajũ' Dyus luuchtyi jycaajsa veinticuatrosawe'sh Dyus jycaajna ũsnite ũssa' quiwete quĩitsjurra Dyusa's neewe'wety na'jĩna:
66011017	Cue'shtyi jype'jsa indya's wecha'tja'w, Dyus iiméj seena' walasang. Indya' nyafíiva indyíirráang yu', sa' ãchva tyãaíirráang, sa' bagachteva indy yuurráa nes yuuwa'jsang. Tyãa pa'gatey quĩjteva jyuca ãjãwa'ja's indyrrarráa ji'pjngu, Tyãasa ãchja' jycaajna ũsngu.
66011018	Naa quiwete nasa' indya's ajtsety, nava tyãawe'shtyi castigãywa'j ena' ãjc. Atsa' tyã'wẽy uusaawe'shtyiva castigaĩne'nga. Sa' walasa ma'ty yuu meerra' le'chcuesa ma'ty yuu nava indy yacj tyutemée fi'nzerra iindy yase's atsewe'wesameewe'shtyi' deweene'nga ew yũuna iindy yuwe's pta'shna selpiina fi'nzepa'ga. Naapcachja' naa quiwete suwna ũssawe'shtyi's ca'tu' iviitune'nga jĩnaty we'we.
66011019	Tyajũ' cielute Dyus ũsni pjatec, atsa' na'wẽ Dyusa' nasa yacj puuty we'wec tyãa puuty we'weni's fi'jrra cajate jyaawni yuuc tyãa caja' vyaac. Naapcachja' cpi'sh cwejnerra seena' suscu cuetumba seena' wala ãshna, atsa' ejndva u'cj.
66012001	Tyajũ' ẽe walaju na'wẽc seena'sa vyaa: teech u'y tyajy cacuete yu' secrrarráa ji'pjsa a'tete yujurrac ũsu', sa' dyictjete yu' teech corona doce estrella ji'pjsa'scu ji'pju'.
66012002	Tyãa u'ya' nasatec ãtsã'ats yu', sa' seena' wala pytjaa yacana pembe'c.
66012003	Tyãa e'su' ẽe walaju qui' vite na'wẽc vyaa: ech bejsa iiméj seena'sa siete dyictjé ji'pjsa, diez caachuc ji'pju', sa' dyictjé iisa teech coronac ji'pju'.
66012004	Tyajy menzu yu' estrellaty puupyãjn ãatuwcu suwrra naa quiwecjẽ pũsh. Sa' tyãa ech seena'sa yu' u'y nasa casejya' ũsu'c tyãa yatstec ũytjasna yuju, nasa casejetspcachja' luucha's ũ'ya'.
66012005	Tyajũ' tyãa u'ya' teech luuch pijtscu ji'pju, tyãac naa quiwete jyuca jycaajwa'jsa yu' iiméj wala juuna'. Tyajũ' tyãa luucha's cusa'jrra, Dyus jycaajna ũsnitec jyũna u'jni yuu.
66012006	Atsa' tyãa u'ya' nasa u'pnimée quiwetec ũpjna u'j, tyãa jĩi Dyus pjeu'jrra ji'pjune' cytee ũsya'. Cytee pa'tje', mil doscientos sesenta en ãjpcach sã'jĩni ũswa'jsa'.
66012007	Tyãa e'su' cielute puiiwa'cj u'pu', atsa' Dyus angel npiitstjẽ'jsa Miguela' tyajy angeleswe'sh yacj puiity ech seena'sa yacj. Atsa' ech seena'sava tyãa yacj ũssawe'sh yacj casejc puiiya'.
66012008	Nava echa' cnayme', sa' tyãawe'sha' cielute ũswa'j ji'pjmeety neeyũu.
66012009	Tyãa pa'ga ech seena'sa's ecaju wãataanic yuu, tyãaíic tyãniitey ul jĩnisa yu', naa quiwetewe'sh jyucaysaty ĩshĩina caypumba'jsa Echtjẽ'cj yaase yu'. Tyãa echtjẽ'j vite' tyãa yacj ũssa jyucaysaty naa quiwecjẽ wãataanity yuu.
66012010	Tyajũ' cieluju sus we'wena na'jĩni'stju wẽse'j: —Ewte neeyũuwa'j en pa'cj, cue'sh Dyus tyãarrarráa jycaajwa'j en vite' Dyus tyjityjnisa Cristova tyã'wẽy jycaajwa'j en. Tyãa pa'gatey cue'sh yacjtjẽ'jwe'shtyi ewmeesata' jĩna pãatyjĩ'cjna ũssa's ecaju wãataanic yuu, tyãaíic bagachteva pu'vitumée nes yu' cue'shtyi pãatyjĩ'cjna.
66012011	Tyã'wẽteva, cue'sh yacjtjẽ'jwe'sha' ech ewmeesa's cnaytyi, na'wẽ Piishacuẽ jĩnisa icjni uuc tyajy eeju vite' tyajy caapiya'jni's pu'vitumée pta'shna fi'nzepa'ga. Tyãawe'sha' Cristo's selpiipa'ga uu en pa'tjeva tyã'sa' ñusmée uuya'rráaty ũsu'.
66012012	Tyã'wẽ ewmeesa's cnaypa'ga wechwecha miiyajcywe, cielute fi'nzesawe'sh jyuca. Nava seena' yuj wala ũucjũucja' naa quiwete mteewe'shva jyucaysa yacja'. Tyã'wẽ ũucjũucj yuucajníi echtjẽ'ja' i'cue'shtyi pcyuuya' quĩjc seena' wala ũusachana, sa' cuj enmée ũswa'ja's jiia' tyãasa tyã'wẽ ũusachana ũsa'.
66012013	Sa' tyãa ech seena'sa' quiwecjẽ wãataani yuurra', tyãa u'y luuch ji'pjusa's icjya' pacuec.
66012014	Nava tyãa u'ya's uuj wala fyu cu'ta na'wẽsa's ũsnic yuu, ech seena'sa tashu iyuna u'jrra nasa u'pnimée quiwete tyajy ũswa'tje fyujna u'cjan, cyteea' tecj añu pyãjtepcach sã'jĩnic fi'nzewa'jsa yu'.
66012015	Tyajũ' tyãa echa' yuwesuc yu' nuysẽj, yu'a's seena' wala nuywalaarra tyãa u'ya's yu' jyũna u'cjan.
66012016	Nava tyãa ech yuwesu yu'sẽesa's quiwe' jyuca chanzharra tyãa u'ya's nwe'wec.
66012017	Tyã'wẽ yũute', tyãa ech seena'sa' tyãa u'ya's jweeíirráac seena' wala ũusacha. Sa' tyãa u'y ji'jwe'sh yacj puiiya'c u'j Dyus jycaajnityi's nwẽese'jna Jesucristo caapiya'jni's jypumbamée nwẽese'jsawe'sh yacj.
66013001	Tyãa e'su' mar pucatetj yujurra ũsu', sa' uytju ech seena' canzh ũucjũucjsa mar pyãjũ casejetste, sa' siete dyictjé ji'pjrra diez caachuc ji'pju', caachu iisa teech coronac ji'pju'. Sa' tyãa dyictjesu yu' Cristo's seena' canzh atsewe'wenac fi'jni yu'.
66013002	Tyãa ech seena' canzh ũucjũucjsa' tyiclli na'wẽc jycajcue yu', chinda yu' oso na'wẽty yu', sa' yuwe yu' león na'wẽc yu'. Atsa' echtjẽ'ja' tyãa ech seena' canzh ũucjũucjsa's quĩj yũuya'va ãjãwa'ja's ũsrra tyajy jycaajna ũsni'sva ducjcu, sa' quĩjteva jyuca pu'chya'c neeyũu.
66013003	Tyãa ech seena' canzh ũucjũucjsa dyictjé teechsa yu' uupchãjc cpã'yuuni yu', nava tyãa cpã' yu' wẽetniyã'cj yu', atsa' naa quiwete nasa jyucaysa tyãa ech seena' canzh ũucjũucjsarrá'styi wechana utyaarra neewe'we.
66013004	Sa' echtjẽ'ja'sva wechana neewe'wety, tyã'wẽ ech seena' canzh ũucjũucjsa's jycaajwa'jsa vitrra qui'ppa'ga. Sa' ech seena' canzh ũucjũucjsa yu'sa' na'jĩnaty neewe'we': —¿Quim naa na'wẽy seena'sa ũsqui, sa' quim tyãa yacj puiiya' chjãchjacy? jĩ'ty.
66013005	Sa' ech seena' canzh ũucjũucjsa's cwe'we'jnic yuu, Dyusa's wẽeshuuna atsewe'wecajn. Atsa' cytey yuurra, Dyusa's wẽeshuurra atsewe'wena Dyus ũsni'sva atsewe'wec, cielute ũssawe'shtyiva tyã'wẽycu atsewe'we. Sa' tyãac jycaajwa'jsa yuu cuarenta y dos a'te ãjpcach.
66013007	Sa' Dyus luuchtyi ajtserra guerra'sva vit caajnic yuu cnaypcach. Tyãasac naa quiwete jyucaysawe'shtyi jycaajwa'jsa yuu, nasa ma'wẽsava maa chjambuwe'shva fiyfiy we'wesava jyucaysaty.
66013008	Atsa' na'wẽ Piishacuẽ jĩnisa icjni yuuc tyã' libru ji'pja' bagachte yujva uuwa'jsamée yasety fi'jni, atsa' naa quiwetewe'sh jyucaysa tyãawe'sh yase's naa quiwe's vitiynarráa yujva tyãa librute fi'jnimeesa' jyucaysa tyãa ech canzh ũucjũucjsa's neewe'wety.
66013009	Tyãa ente' na'wẽ seena' yuutyna tyã'sa' mwẽese'jwe:
66013010	Nasaty preesu'jsa' tyãawe'shva preesu'jni yuutyna. Atsa' nasaty cchilluj icjsa' tyãawe'shva cchilluj icjni yuutyna. Tyãa pa'ga Dyus luucha' Dyus yacj yuurráa chjãchja fi'nzewa'ja's ji'pjuwa'j peejyta'.
66013011	Tyãa e'su' vite ech seena' canzhsa quiwe dyiijũ cãjatste uytju. Tyã' piisháa caachu na'wẽsa e'nzcu ji'pju', nava tyãa ech seena' canzh ũucjũucjsa na'wẽycu Cristo's atsewe'we'.
66013012	Sa' ech canzhsa nyafytewe'sh na'wẽy jycaajya' ãjãwa'ja'scu ji'pju', tyãasac naa quiwete nasa jyucaysaty jycaaja', ech na'wẽ dyictjete cpã' seena'sa ji'pjurrava wẽetcu tyã'sna neewe'wecajn.
66013013	Sa' quĩjquĩjva seena'sa'sva caavya'ja'jya' ãjã'c, cielujũ ipy wala seena'sa caaquĩiji'jna naa quiwete nasa uyna ũste.
66013014	Ech canzhsa nyafytewe'sh tashte seena'sa's caavya'ja'jya' ãjãrra, naa quiwete nasa jyucaysaty caypumba'cj Dyus yuwe pta'shsa na'wẽ quĩjva caavya'ja'jrra. Sa' seena' dyictjete cpã' ji'pjrrava uumée chjãchjac tyãa na'wẽysa piisacaacj ĩtyĩmeesa.
66013015	Sa' ech canzhsa quiwe dyiijũ cãasa' tyãa piisanisa ĩtyĩmeesa's ĩtyĩ vit-ya' ãjãwa'ja's ji'pju'c. Atsa' tyãa ĩtyĩ vitnisa's neewe'wesamée yuutyi'sa' quiwe dyiijũ cãasa echa' quiicje'jwa'jsac yu'.
66013016	Tyajũ' ech quiwe dyiijũ cãasa' na'wẽc yũu jyucaysaty: le'chcuesa, walasa, ji'pjsa, ji'pjmeesa, patron ji'pjsa, patron ji'pjmeesa, teech yujva nvijtmée jyucaysaty iisawa'cjaacj patsu cusete meerrava dyi'pte.
66013017	Sa' tyãa ech quiwe dyiijũ cãasa yaseju iisawa'jni's meerrava tyãa yase numero's ji'pjmeesa yu', quĩj yujva weyya' ãjãmeetyna, sa' tyweyya'va ãjãmeetyna maa yujva.
66013018	Sa' tyãa ech canzhsa numero' cue'sh jiyunisa'. Atsa' tyã'sa' jiyuwa'jsa ũsrra', ũus miiyajcywe: tyãa numero' seiscientos sesenta y seisa'.
66014001	Tyãa e'su' uytju Piishacuẽ jĩnisa Sion tjã'j vitste yujurra ũste. Tyãa yacj vite ũsu'ty, ciento cuarenta y cuatro mil nasa, tyãawe'sh dyictjesu yu' Piishacuẽ jĩnisa yase vite' tyajy Tata yase's ji'pjsa.
66014002	Tyajũ' cielujũ susni ptjũusec yu'wala cujsa susni na'wẽ vite' cpi'sh chjãchja we'weni na'wẽ susni, iiméj wala cujsa tyãawe'sh arpa tucani na'wẽc ptjũuse'.
66014003	Tyãa nasa' mem u'sesaty memu', Dyus jycaajna ũsni vite' Dyus vitni ĩtyĩsa pajnzsawe'sh vite' Dyus luuchtyi jycaajsawe'sh tyãawe'sh tashte. Tyã'sa' quim yujva piyaya' ãja'tsmeeta', naasáa naa quiwetewe'sh cshavyu ewte neeyũusáa ciento cuarenta y cuatro mil tyãawe'sh yuurráaty ãjã'.
66014004	Tyãawe'sha' Dyus yuurráana selpiina fi'nzesaty yu', sa' tyãawe'sha' nasaa cshavyu nwe'wenity yuu Dyus jĩi vite' Piishacuẽ jĩnisa tyãa jĩi yuuwa'jsa, nyafyte nwe'wenisa. Tyãasaty Piishacuẽ jĩnisa icjni yuuc tyãa mtee u'tjeva tyãa yacj ja'nda u'jue'.
66014005	Sa' quĩjrráa yujva ĩshĩisa yu'tsmeeta', sa' Dyus jycaajna ũsnite quĩj pcal yujva ji'pjmée ũsta'.
66014006	Tyajũ' Dyus angel fyujna u'juetstetj uy ẽe walasu. Sa' ewte neeyũunisa bagachte yujva ptsuwa'jsame's pta'shwa'ja'scu ji'pju' naa quiwetewe'sh mtee mteewe'shtyiva, nasa ma'wẽsa, fiyfiyrráa we'wesa, maa chjambsuwe'shtyiva jyuca.
66014007	Sa' na'jĩnac sus we'we': —Dyusa's mtuutje'jwe ũucjna. Tyã'wẽme' jyucaysaty castigãywa'j ena' ãjyã'cj. Mneewe'wewe cielu, quiwe, mar, yu', quĩjquĩjnava jyuca vit-sa's jĩ'c.
66014008	Tyajũ' Dyus angel vite na'jĩnac sus we'we: —Babilonia chjamb tyacue chjãchjasarrava, Dyus castigo's jypa'gawa'tje yã'j ũsa'. Tyã'wẽ yuucajníi naa quiwete nasa mteewe'shtyiva jyucaysa pcal canzhte fi'nzewa'ja'scu caapiya'j naa pa'ga jĩ'c.
66014009	Tyajũ' Dyus angel tecjtewe'shcu na'jĩna sus we'we: —Maava ech seena'sa vite' tyãa na'wẽy piisani yuuc tyãaty neewe'werra, tyajy iisawa'jni's caaqui'pu'juna dyi'pte meerrava cusete na',
66014010	tyã'wẽ yũusa' Dyus castigo seena' ñussa's jypa'gatyna tyã'wẽ yũupa'ga. Sa' seena' yuj castigãyni yuuna asufre ipy walate, Dyus angeleswe'sh vite' Piishacuẽ jĩnisa icjni yuuc tyãawe'sh dyi'pte.
66014011	Castigãyni ipy wala aja' bagachte yujva ptsumée shi'tana nes yuuna. Atsa' cyteea' en ma'c yuu cus ma'c yuu nava bagachte yujva jycaasewa'ja's ji'pjumeetyna, tyã'wẽ ech seena'sa vite' tyãa na'wẽy piisani yuuc tyãaty neewe'werra tyajy yaseju iisawa'jni's caaqui'pu'pja'ga.
66014012	Tyãa pa'ga Dyus luucha' tyajy jycaajni's cytey nwẽese'jna Jesus yacj yuurráa chjãchja fi'nzewa'ja's ji'pjuwa'j peejyta' jĩ'c.
66014013	Tyajũ' qui' wẽse'tj we'weni cielujũwe'sh, tyã' andya's na'jĩ'c: —Naa scjẽwniijũ Cristo's jypa'garra uusaawe'sha' wala yuj wẽtwẽt fi'nzesa yuutyna jĩni's mfi'j jĩte', Dyus Espiritu pasrra': Tyã'wẽ yuja', tyãawe'sha' jycaaseetyna Dyusna selpiina pytjaa yuuna fi'nzenijũ, sa' cielute uyuutyna tyãawe'sh mjĩini's jĩ'c.
66014014	Tyajũ' tjengrra uytju tãapj chijme cajcuete nasa yuusáa na'wẽsac teech cachrra u'pu'. Dyictjete vyuu bee coronac ji'pju', sa' cusete yu' scuutyj wacani zecsa'scu ji'pju'.
66014015	Cielute Dyus ũsnijũ vite angel sus we'wena casejc tãapjte cachrra u'psa's na'jĩna: —Scuutyja's wacarra mepcjacj. Tyã'wẽme' jyuca tjẽ'cj atsa' pcjacjwa'j en ãjc jĩte',
66014016	tãapjte cachrra u'psa' naa quiwete scuutyja's wacarra jyuca pcjacjcu.
66014017	Tyajũ' cielute Dyus ũsnijũ vite angelva casejc uva undeni zecsa's atrra.
66014018	Naapcachja' Dyus altaluj vite angel casejc tyã' ipya's caajwa'jsac yu'. Sa' uva undenisa's ji'pjsa's na'jĩnac sus we'we: —Uva's ujnderra mepcjacj. Tyã'wẽme' jyuca tjẽ'jni yã'j ũsta' naa quiwete jĩte',
66014019	Dyus angela' naa quiwete uva's jyuca ujnderra pcjacjcu, sa' teech ajterrarráac jyuca ãsh cytee cu'sya'. Tyãa yu' Dyus castigo' na'wẽ seena' yuuwa'jsa' jĩnisac yu'.
66014020	Tyãa uvatyi's chjamb ecajc cu'sni yuu, atsa' eerrarráac uwu jimba frenusu cãjpcach, tres cientos kilómetro peecu'jsu pcachcu tyã'wẽ uta.
66015001	Vite seena' ũucjũucjsa cielute uytju: siete angeleswe'sha' siete castigo's pta'shsaty yu'. Tyãa siete castigosa' nmejsaty yu' Dyus castigo.
66015002	Mar ipy ca'ndni na'wẽsa zhichcue speeju na'wẽ cjicjyna ũste uytju. Atsa' ech seena'sa vite' tyãa ech na'wẽy piisani yuuc vite' tyajy yase numero tyã'wẽsaty nwẽese'jsameewe'sh yu' tyãa mar pucate yujurraty ũsu', tucani arpaty Dyus ũscu tyãaty atrra.
66015003	Sa' Dyusna selpisáa Moises mema's memu'ty, vite' Piishacuẽ jĩnisa'sva wechana memu'ty na'jĩna: Dyus, quĩjteva jyuca ãjãsa, Seena' yuj wala pu'chngu quĩjteva jyuca. Naa quiwete jyuca jycaajsa iindy mjĩini' jyuca ewrrarráata'.
66015004	Cue'shtyi jycaajsang atsa' ¿indya's quim ũucjmée yuucy? Sa' ¿quim indya's tuutje'jmée yuucy? Indy yuurráa pcal ji'pjmée atesang, atsa' maa quiwejuwe'shva jyuca indyrrarrá's neewe'wetyna, Tyãa pa'gatey indy ew yũunisa' ãatec yuu jĩnaty memu'.
66015005	Tyã'wẽ yũunijũ' qui' vite uytju, cielute Dyus ũsnite Dyus leytyi jyaawni vity pjateetste.
66015006	Atsa' tyãa Dyus ũsnijũ yu' siete angeleswe'shtyi casej, siete castigo seena'saty jyũrra. Tyãawe'sha' atjni ropa ate cuentetesaty ji'pju'. Sa' jytundnisa yu' vyuu bejrrarráa pechun cãjsaty ji'pju'.
66015007	Tyajũ' Dyus vitni ĩtyĩsa pajnzsatewe'sh teechsa' vyuu bee copa ũscu teechsa na'wẽrraj tyãa siete angeleswe'shtyi. Cytee yu' castigo seena'sarrarráa utaty ji'pj yu' Dyus bagachteva nes yuuwa'jsa caajni.
66015008	Atsa' tyãa Dyus ũsnite yu' jyuca ajrrarráa utac, Dyus quĩjteva jyuca ãjãwa'jsa tashu yuusac yu'. Atsa' cytee yu' quim yujva u'caya' ãjã'tsmeeta', siete castigo siete angeleswe'sh ji'pju'ty tyãa ptsumeyna yu'.
66016001	Tyajũ' siete angeleswe'shtyi na'jĩna sus we'weni wẽse'tj Dyus ũsnijũ: —Dyus caajni castigo seena'saty siete copate ji'pji'cue tyãaty me'jwe pcawya' quiwete jĩte',
66016002	Dyus angel nyafytewe'sha' u'jrra tyãa copatewe'sha's quiwete pcawcu. Atsa' tyã'wẽ yũute', nasa jyucaysa ech seena' canzhsa vite' tyãa ech na'wẽy piisani yuuc tyãaty neewe'wesawe'shtyi's cacuete wã'jy seena' acasa pa'cj.
66016003	Dyus angel e'stewe'sha' tyãa copatewe'sha's martec aw, atsa' tyãa mara' nasaa ee na'wẽrrarráac yuu jyuca. Tyã'wẽ yũute', tyãa marte ũssa ĩtyĩsa jyuca uuty.
66016004	Tyajũ' Dyus angel tecjtewe'sha' tyãa copatewe'sha's yu'walasu vite' yu'le'chcuẽsu cysũuc aw, atsa' yu' ma'wẽsava jyuca eerrarráaty yuu.
66016005	Tyajũ' Dyus angel yu'a's tjengsa' na'jĩna we'weni'stju wẽse'j: Dyus, nyafíiva indyngu yu' sa' ãchva tyãaíirráang, Dyus atesa. Tyãasang tyã'wẽ castigaĩ'.
66016006	Iindy yuwe's pta'shpa'ga ajtserra indy yacj fi'nzesawe'shtyi ee pcawtyi, tyãa pa'gang tyã'wẽ yũusatyi's ca'tuva ee yusu'. Tyãawe'sha' castigo's jypa'gawa'j ji'pj yujta' jĩ'c.
66016007	Naapcachja' Dyus altaluj na'jĩna vite we'weni'sva wẽse'tj: —Dyus quĩjteva jyuca ãjãsa indya' peecyrráa castigaĩmée, isang castigaĩ' jĩnic ptjũuse.
66016008	Tyajũ' Dyus angel pajnztewe'sha' tyãa copatewe'sha's sectec aw. Tyã'wẽ yũute', seca' nasaty iiméj wala acha cweetjcajncu tyã'wẽ yuu.
66016009	Atsa' jyucaysa iiméj seena' wala chjavytyi. Nava pcala's nvijtrra Dyus tashte yu' shawendmeeta' tyã'sna neewe'weya'. Tyã'wẽ Dyusna yaaquipcachte, jweeíirráaty tyã'sna atsewe'we' tyã'wẽ seena' castigãyya' ãjãsa's.
66016010	Tyajũ' Dyus angel tajtstewe'sha' tyãa copatewe'sha's ech seena' canzh ũucjũucjsa jycaajna ũsnitec aw, atsa' tyãa jycaajna ũsni quiwe' chji'ndyterráac yuu. Tyã'wẽ seena' yuute', nasa' ũuschaniite tjune's ya'wa'qui'ty castigo tyacue seena'sa pa'pja'ga.
66016011	Macue tyã'wẽ yuuteva, tyãawe'sh ewmée yũuna fi'nzeni yu'sa' wej yujva iviitu'tsmeeta'. Tyã'wẽ wã'jy seena' acasa pa'tjeva, jweeíirráaty cielute Dyusa's atsewe'we'.
66016012	Tyajũ' Dyus angel seistewe'sha' tyãa copatewe'sha's Eufrates yu'walatec aw. Atsa' tyã'wẽ yũute', tyãa yu'wala' ujndycu jycaajsawe'sh sec cãani ju'ngu yuusa uycjẽwya' ãjãcajn.
66016013	Tyajũ' na'wẽsatj vite uy: Echtjẽ'j yuwejũ vite' ech seena' canzhsa Cristo's atsewe'wesa yuwejũ vite' ech canzhsa Dyus yuwe pta'shsa na'wẽ quĩjva caavya'ja'jrra caypumba'jsa yuwejũ tecj echtyi casej sap na'wẽsa.
66016014	Tyãa ech sap na'wẽsa yu' quĩjquĩjva seena'saty caavya'ja'jya' ãjã'ty, sa' tyãawe'sha' naa quiwete jycaajsa jyucaysaty pcjacjya' u'jty, nmej ente Dyus tyacue chjãchjasa yacj puiiya' sũjrra. Sa' jycaajsawe'sh jyucaysaty pcjacjtyi hebreo yuwete Armagedón jĩ'ty teech ajte cytee. Cristo we'werra': Yajcymée ũsiyna, peswée na'wẽrráa pa'ja'nja, atsa' tyãa ente tjaamena ũsya'mée, Dyus yacj tyutemée fi'nzesa' wala yuj wẽtwẽt neeyũutyna jĩ'c.
66016017	Tyajũ' Dyus angel sietetewe'sha' tyãa copatewe'sha's ẽesuc pcaw, naapcachja' Dyus ũsni cielujũ na'jĩnisac sus we'weni ptjũuse tyajy jycaajna ũsnijũ: —Na' Dyus castigo nmejtewe'sha' jĩ'c.
66016018	Tyajũ' cpi'sh cwejnena we'weni seena' suscu, atsa' ejnd iiméj seena' chjãchja u'cj, naa quiwe yuuiyna bagachte yujva tyã'wẽ yu' ejnd chjãchja u'juetsmeene'.
66016019	Tyã'wẽ ejnd u'pja'ga naa quiwete chjamb jyuca ptsuuty. Atsa' chjamb iiméj seena' walasava tecj ajsuty upe. Atsa' Dyusa' yajcycu Babilonia chjamb wala's jyucate castigãyya', seena' ewmée yũupa'ga.
66016020	Tyajũ' mar pyãjsu quiwe u'psa vite' vits wala jyuca vituty.
66016021	Naapcachja' cielujũ cuetumba nasaa cajcuecjẽ ũshity seena' walasa pajnz arroba ãj dujsa. Atsa' tyã'wẽ seena' yũute', nasa yu' jweeíirráaty Dyusa's atsewe'we', tyã'wẽ castigo seena'sa's caapja'ga.
66017001	Tyajũ' siete angeleswe'sh na'wẽ siete copa ji'pju'ty tyãatewe'sh teechsa's uytju, atsa' andya's na'wẽc we'we: —Ayte myuj, na'wẽ u'y canzh yũuna fi'nzesa mar cajcuete cachrra u'pa' tyã'sna castigãywa'ja's pta'shya'vatj.
66017002	Maa quiwete jycaajsawe'shva tyãa u'y yacjrrarráaty canzh pcal yũuna fi'nze', atsa' naa quiwete nasa' tyãa canzh fi'nzewa'j yuurráanaty piyana ũsu'.
66017003	Tyajũ' andya' Dyus Espiritu apjniitj yuu, atsa' Dyus angela' andya's pe'jna u'cj nasa u'pnimée quiwete. Cyteea' teech u'y ech bej seena' canzhsa cajcuete a'jrra u'ptetj uy. Atsa' tyãa ech seena' canzhsa cacuete yu' Dyusna atsewe'wena fi'jnisarráa utac ji'pju', sa' siete dyictjé diez caachuc ji'pju'.
66017004	Tyãa u'ya' atjni ropa iiméj ew bejsac ji'pju', vyuu bej vite' cuet zhichcuesa vite' perla iiméj pa'gasa tyã'wẽsa atyjcu iijyũ yu'. Sa' cusete yu' vyuu bee copa ewmée canzhsarrarráa uta ji'pjsa'scu ji'pju'.
66017005	Sa' dyictjete yu' na'wẽc fi'jni yu': Babilonia chjamb canzh jytujtjesa canzh yũuwa'ja's caapiya'jsa jĩnac fi'jni yu'.
66017006	Tyajũ' jiyutj, tyãa u'ya' tũunic yu' Dyus luuchwe'sh ee vite' Jesus caapiya'jni's pta'shpa'ga icjni yuuty tyãawe'sh ee yacj. Sa' u'y tyã'wẽsa's uyrra', wala ũucjtju.
66017007	Tyajũ' Dyus angela' na'jĩ'c: —¿Quĩj yũurra ũucjna ũsnga? Caajiyu'jya'vatj tyãa u'y ma'wẽsateva vite' tyãa ech seena' canzhsa tũ'sna u'juetsa' siete dyictjé ji'pjrra diez caachu ji'pja' tyã'sna.
66017008	Ech seena' canzhsa's uyngu tyã' nyafíi yu' ũsu'c, nava ãchja' meea'. Tyã'wẽrrava cafy iiméj seena' dyiisajũ casejena vituya'. Atsa' naa quiwetewe'sh jyucaysa tyãawe'sh yase's bagachterráa yujva uuwa'jmée ĩtyĩ fi'nzewa'j librute fi'jnimeesa yu' wala yuj ũucjutyna tyãa ech seena' canzhsa qui' vyaana tyã'sna uyrra.
66017009	Na'sa' jiyuwa'jsa ũsrra', mjiyuwe: U'y cachrra u'pa' tyãa ech dyictjé sietesa' siete vits walata'.
66017010	Sa' tyãa dyictjeíirráa siete jycaajsata'. Tyãa jycaajsawe'sha' tajtssa yu' vituyã'jty, atsa' ãchja' seistewe'sha' jycaajna ũsa', nava nmejtewe'sh sietesa yu' jycaajya' tacjmeya'. Nava tyãa nmejtewe'sha' jwee yu' tyachmée jycaajana.
66017011	Ech seena' canzhsa nyafíi yu' ũsu'c nava ãchja' meea' tyã' jycaajsa sietesac yu'. Nava ew jiyute yu', tyãaíirráa jycaajsa ochotewe'sh yuuwa'jsa'. Tyãa e'su isa jyucate vituna.
66017012	Sa' diez caachu uyngu tyãa yu' diez jycaajsawe'shta'. Nava tyãawe'sha' jycaajya' tacjmeyta'. Nava jycaajsa yuuwa'ja's jypa'gatyna wala tyachmeecuẽrráa, ech seena' canzhsa yacj ja'ndarraj.
66017013	Tyãa diez jycaajsawe'sha' ma'wẽ yũuwa'ja'sva cyanzíi ja'ndarraj puuty we'werra ũsta'. Tyãasa ech seena' canzhsa's cchjãachja'jatyna cyteerraj jycaaj pu'chna.
66017014	Tyã'wẽ yũurra Piishacuẽ jĩnisa yacj puiityna. Nava Piishacuẽ jĩnisa yuj pejca cnayuuna tyãawe'shtyi', tyãa pa'gatey tyã' Maateva Jytjaacue Chjãchjasa', sa' Maa Jycaajsateva Jytjaacue Jytujtjesa'. Atsa' tyãa yacj ũssa' Dyus peeygãjrra nwe'wenisata' tyãa yacj tyutemée fi'nzesa.
66017015	Tyajũ' Dyus angela' vite na'wẽsa'sva pta'shcu: —Na'wẽ u'y canzh pcal yũuna fi'nzesa cachrra u'pni mar uyngu tyã' naata': maa quiwete chjambva jyuca, nasa majũwe'shva fiyfiyrraj we'wesa tyãata'.
66017016	Sa' ech seena' canzhsa dyictjesu diez caachu uyngu tyã' jycaajsa yuuwa'jsata', sa' u'y canzh pcal yũuna fi'nzesa's ajtserra sũpyrráa wãatajatyna. Tyã'wẽ yũurra, cacuete chich yu'sa' ũ'rra ipyte cambutyna.
66017017	Tyãa u'ya's tyã'wẽ yũurra iviitucajn, Dyus ne' jytjãas. Tyãa pa'ga tyãa jycaajsawe'sha' ech seena' canzhsa's cchjãachja'j pu'chrra tyã'wẽ yũutyna, Dyus we'weni' cytey yuucajn.
66017018	Atsa' u'y cachrra u'pte uyngu tyãa yu' Babilonia chjamb canzh jytujtjesa', naa quiwete jycaajsa jyucaysaty tyãarrarráa jycaajna ũssa.
66018001	Tyãa e'su' Dyus angel cielujũ quĩjatstetj uy seena' juuna' jycaajwa'jsa, naa quiwete zhichcue eena' cweetjna.
66018002	Sa' na'jĩnac sus we'we: —Babilonia chjamb tyacue chjãchjasarrava, Dyus castigo's jypa'gawa'tje yã'j ũsa'. Sa' ãchja' echtjẽ'j jycaajni espiritu ewmeesa vite' vichacue canzhsarrarráa ũswa'j yuuna pa'cj.
66018003	Tyã'wẽ yũucajníi maa chjambva jyucaysa tyãa pcal canzhsaterrarráaty fi'nzena ũsu'. Atsa' naa quiwete jycaajsa jyucaysawe'sh pcal canzh yũuwa'ja's yuurráaty piya. Tyã'wẽy tyweysawe'shva wala ji'pjsa yuuty, pcalte fi'nzewa'jrrá's tyweyna jĩ'c.
66018004	Tyajũ' cielujũ na'jĩna we'weni wẽse'tj: —Andy nasa yã'ja' tyãa chjambu mcaasejwe, tyãa pcalsawe'sh yacj ũsya'mée, cyaj tyãa chjambte castigo' i'cue'shtyi's cpajcymeena.
66018005	Na'jĩ'tj na': tyãawe'sh pcala' iiméj seena' walani' cielute cãjpcach, cyajc Dyusa' tyãa chjamba's castigãyya' yajcy tyã'wẽ canzhsapa'ga.
66018006	Tyãava vitety ma'wẽga ewmée yũu tyã'wẽy ewmée myũuwe ca'tuva. Sa' tyãava ma'wẽga vitety juuna' yũu, tyãate e'nz us tjaacue juuna' myũuwe.
66018007	Pcyuuna macyũusu'jwe, tyãava macuega iiwejch yajcyna pcalte fi'nzena ũsu' tyãatey ãj. Sa' tyã' na'wẽc yaaqui' tyajy ũuste: Ayte jycaajsa na'wẽ cachrra u'ptju. Nmi' ji'pjmeesameetj, sa' pytjaa yuuna fi'nzeme'nja sũjnac iiwejch yaaqui'.
66018008	Tyãa pa'ga teech enterráa castigo pa'jatyna na'wẽsa: ñuswa'j, wẽjẽ, uu en, sa' ipyte cambni yuuna. Tyãa chjamba's Dyus chjãchjasa' jyuca iviituna.
66018009	Atsa' naa quiwete jycaajsawe'sh tyãa chjambte canzh pcal yũuna fi'nzesa' wala ñus we'wena ũ'netyna, tyãa chjavyni aja's uyrra.
66018010	Sa' tyã'wẽ castigãyni's ũucjrra, jyu'jurráa tjengutyna na'jĩna: —Seena' yuj pytjaa yuuc, Babilonia chjamb tyacue seena' chjãchjasa. Naa dundte jyuca vitunic yuu jĩtyna.
66018011	Naa quiwete tyweyna fi'nzesawe'shva tyãa chjamba's yajcyrra wala pytjaa we'wena ũ'netyna. Tyã'wẽ yũucajníi ãchyã'ja' peena yu' quim yujva weymeetyna macue tũ'sna pa'tjeva:
66018012	vyuu bej, vyuu chijme, cuet zhichcue wala pa'gasa, tela zhichcuesa iiméj pa'gasa, fytũu wẽt putasá, marfil zhichcuesa, fytũu ewsa wala pa'gasa, bronce yaasesa, hierro yaasesa, marmól yaasesa, quĩjquĩjva tyã'wẽ zhichcue vitnisa.
66018013	Vite' ũ'nisate wẽt pẽetjẽsa, cambte wẽt putasá, wẽt putacajn cacuete shũshnisa, vino, aceite, scuutyj ũ'we ewsa. Vite' tajcy ctũ'se'jnisa, piisháa, jimba, carretilla jimba wenzhnisa. Vite' nasa tyweynisa quĩj yujnava ya'tyweymeena.
66018014	Sa' tyãa chjamba's na'jĩtyna: —¡Tyacue wala wechana fi'nzeni's ji'pjméec neeyũu, sa' tyacue zhichcue ji'pjuni'sva jyucate iviituc! jĩtyna.
66018015	Tyãa chjambte quĩjquĩjva tyweyrra wala ji'pjsa yuusaawe'sha' jyu'jurráa tjengna neeyũutyna castigãyni's ũucjrra. Sa' wala ñus we'wena ũ'netyna
66018016	na'jĩna: —¡Tyãa chjamb tyacue walasa seena' yuj yuuc! Nyafíi yu' u'y na'wẽc zhichcue iijyũrra fi'nze', ropa iiméj pa'gasa, vyuu bej qui'pna yuunisa, cuet zhichcuesa iiméj pa'gasarrarráaty tyã'wẽsatycu iijyũ'.
66018017	Nava tyãa ji'pjunisa naa dundte jyuca ptsuuc jĩtyna. Tyã'wẽy barco namuwe'sh, vite' cytee mjĩisawe'sh jyucaysa jyu'jurráa tjengna neeyũutyna.
66018018	Sa' tyãa chjamb chjavyna shi'tasa aja's uyrra', na'jĩna sus we'wetyna: —Mtee yujva naa chjamb na'wẽy walasa yu' meea' jĩna,
66018019	ñusweete dyictjecjẽ quiwe ya'fijmbna sus ũ'nena na'jĩtyna: —Seena' ñusñus cnaycu chjamb tyacue walasa tyajy ji'pjuni yacj wala ji'pjsa vitcu barco ji'pjsa yuutyi' jyucaysaty. Nava naa dundte jyuca vitunic yuu jĩtyna.
66018020	Nava cielute ũssawe'sh wala yuj mweechawe tyãa chjamba's castigãyni's uyrra, Jesus jycaajnisawe'sh vite' Dyus yuwe pta'shsawe'sh, Dyus yacj fi'nzesawe'sh jyucaysa. Tyãa pa'gatey Dyusa' tyãa chjamba's castigãyyã'cj, i'cue'shtyi ewmée yũupa'ga jĩnic ptjũuse.
66018021	Tyajũ' Dyus angel teechsa' seena' wala chjãchjasa ũ'cjni cuet na'wẽsa's quiisrra, marcjẽc wãataj na'jĩna: —Babilonia chjamb tyacue walasa tyã'wẽ wãataaní yuuna, atsa' tyã'sa' bagachte yujva peena yu' uymeetyna.
66018022	Atsa' tyãa chjamb clliicjunsu tucani música arpa, cuvy, trompeta tyã'wẽsa ptjũusemeetyna. Sa' tyãa chjambte quĩj mjĩisa yujvamée yuutyna, sa' ũ'cjnirráa yujva ptjũusemeena.
66018023	Cytee pqui'tanirráa yujva cweetjmeena, sa' boda fiesta vitna susniva peena yu' ptjũusemeena. Tyãa chjamba' tyweyna ũssawe'sh wala yuj chjãchjasaty ji'pju'c, sa' naa quiwetewe'shtyi jyuca caypumba'cj dyijyuurra. Nava ãchja' quĩj yujva ji'pjmée yuuna jĩ'c.
66018024	Tyã'wẽ yuucajníi Dyus yuwe pta'shsawe'sh vite' Dyus yacj fi'nzesawe'sh vite' naa quiwete mtee mteeva icjnisawe'sh eea' jyuca tyãa chjambterrarráac ũs yu'.
66019001	Tyãa e'su' cielujũ nasa wala cujsa sus we'weni wẽse'tj na'jĩna: Cue'sh Dyus chjãchjasa tyãa yuurráa ewte nviit-sa', Sa' tyãa yuurráa jytujtjesa', Tyãa pa'ga cue'sh Dyusa's wechaaga.
66019002	Tyãasaíic chjamb tyã'wẽ canzh yũuwa'ja'srráa caapiya'jsa's castigãy, Naa quiwete canzh yũuna suwna ũssa's. Sa' Dyusna selpisaaty icjpa'ga ca'tuva Dyusa' castigãycu jĩ'ty.
66019003	Tyajũ' qui'quin we'wety na'jĩna: —Cue'sh Dyusa's wechaaga. Tyãa chjamb chjavyni aja' bagachte yujva ptsumée shi'tana nes yuuna jĩ'tspcachja',
66019004	veinticuatro jycaajsawe'sh vite' Dyus vitni ĩtyĩsa pajnzsawe'sha' Dyus jycaajna u'psa tashte peejyũcuerra wechaty na'jĩna: —Tyã'wẽ yuj ew yuuc. Tyãa pa'ga Dyusa's wechaaga jĩ'ty.
66019005	Tyãa e'su' Dyus jycaajna u'pnijũ teech na'jĩna we'wenic ptjũuse: Cue'sh Dyusa's mtuutje'jwe, tyã'sna selpisaawe'sh Le'chcuesa ma'c yuu meerrava walasa ma'c yuu nava tyã'srráana nwẽese'jna jyucaysa jĩ'c.
66019006	Tyajũ' nasa wala cujsa we'weni na'wẽsa'stju wẽse'j tyãa yu' cuj yu' susni na'wẽc ptjũuse', vite' cpi'sh sus we'weni na'wẽ. Sa' na'jĩ'ty: Dyusa's wala yuj wechaaga, tyãa pa'gatey cue'sh Dyus quĩjteva jyuca ãjãsa tyã' jycaajya' tacjyã'cj.
66019007	Atsa' seena' wala wechana tyã'sa' tuutje'jega, tyãa pa'gatey Piishacuẽ jĩnisa nyuu yuuwa'jsa' ya'pjeu'cj, Atsa' boda fiesta ena' ãjyã'cj.
66019008	Tyãa nyuu yuuwa'jsa' ropa iiméj zhichcue chijmesa's caatje'jnic yuu jĩ'ty.  (Tyãa ropa ewsa yu', Dyus dyi'pte jypumbamée ew fi'nzeni jĩnisa'.)
66019009	Tyajũ' Dyus angela' na'jĩnac fi'cjaaj: —Piishacuẽ jĩnisa boda fiestate pi'cynisawe'sh yacja' wala yuj wecha yuja' jĩna cfi'ja'jrra', na'jĩnac we'we: —Na'wẽ we'wenisa' Dyus cwe'we'jnisa isasata' jĩte',
66019010	andya' Dyus angel tashte neewe'weya' peejyũcuetj. Nava tyãa yu' na'jĩ'c: —Andya's peejyũcuenu. Andya' Dyusna selpisáa indy na'wẽysaíirráatj, iindy yacjtjẽ'jwe'shva ma'wẽta Jesus caapiya'jni isasa's jypumbamée pta'shna pecũjũ' tyã'wẽysatj. Atsa' Dyusrráana mneewe'we. Na'wẽ quĩjva yũuna jĩna caavya'ja'tj tyãa yu' Jesus ma'wẽsateva caajiyu'jsata' jĩ'c.
66019011	Tyãa e'su' cielu pjaterra ũstetj uy, atsa' teech jimba chijmesac vyaa. Cyte a'jsa yu': Isasarrá's Cytey Yuusáa jĩnac cysusni yu', tyãa pa'gatey isasa yu'sa' jyuca cytey yuuna puiirra cnaycu naa pa'ga.
66019012	Sa' tyajy yafy yu' ipy beesa na'wẽc eena' cweetje'. Dyictjete yu' wala cuj corona ji'pju'c, sa' vite yase fi'jni ji'pju'c tyãa yase's tyãa yuurráac jiisa yu'.
66019013	Tyajy atjni ropa yu' eete acjnisa'scu jyaatj yu'. Sa' tyãa yu' Dyus ma'wẽsateva tyã'sna caajiyu'jsa' jĩnisac yu'.
66019014	Atsa' tyãa yacj u'jsa yu' cielutewe'sh jyucaysa jimba chijmesatety a'jrra u'juets yu', ropa ewsa chijme atesa's atjrra.
66019015	Sa' tyajy yuwesu yu' espada seena' zecsac sẽjna ũsu', tyãa yacj maa quiwetewe'shtyiva cnaywa'jsa. Tyã'wẽ yũurrac maa quiweteva jyuca juuna' yuuna tyãarrarráa juuna' jycaajwa'jsa yu'. Sa' ewmeesa yuutyi's seena' castigaĩna cyũusu'jna, uvaty cu'ssava ma'wẽga seena' yũ' tyã'wẽy yũuna Dyus quĩjteva jyuca ãjãsa tyã'wẽ seena' castigaĩna.
66019016	Sa' tyajy atjni ropate vite' jĩ'mbesu na'jĩna fi'jnic ji'pju': Maa Jycaajsateva Jytjaacue Jytujtjesa', sa' Maateva Jytjaacue Chjãchjasa' jĩna.
66019017	Tyãa e'su' Dyus angel secte yujurra ũstetj uy, tyã' na'jĩnac sus we'we uuniisa chichtyi's ũ'sa vichacuẽty: —Jyucaysa pcjaacjerra myujwe ũ'ya' i'cue'sh ũ'wa'j Dyus ũscu tyã's.
66019018	Sa' ũ'wene'cue uusaawe'sh chich, jycaajsawe'sh ma'c yuu, npiitstjẽ'jwe'sh ma'c yuu, nasa iiméj jytujtjesa ma'c yuu, jimba uuniisa ma'c yuu, jimbate a'jsa uusaawe'sh ma'ty yuu, patron ji'pjsa ma'c yuu meerra' patron ji'pjmeesa ma'c yuu, le'chcuesa ma'c yuu walasa ma'c yuu nava tyãaty jyuca pcjacjrra mẽ'we jĩnac we'we.
66019019	Tyajũ' uytju ech seena' canzhsa vite' naa quiwete jycaajsawe'sh tyajy nasa yã'jrra jyucaysa pcjaacjerra tyãa jimbate a'jsa yacj vite' tyajy nasa yã'jrra pdyi'purra puiiya' ũste.
66019020	Nava ech seena' canzhsa Cristo's atsewe'wesa vite' ech canzhsa Dyus yuwe pta'shsa na'wẽ quĩjva caavya'ja'jrra caypumba'jsa tyãa yacj e'nzíi tundnity yuu, tyã'wẽ Cristo's atsewe'wesa iisawa'jni's caaqui'pu'jna ech seena'sa piisani yuuc tyã'snava neewe'wecajn caypumba'pja'ga. Tyajũ' tyãa e'nzíity ipy wala asufre yacj bejna ũsa' tycjẽe wãatãanity yuu ĩtyĩtey.
66019021	Tyajũ' jimbate a'jsa yuwesu espada seena' zecsa sẽjna ũsu'c tyãa espadaju icjnity yuu nasa ewmeesa yuutyi's, atsa' uuniisa chichtyi's vichacue' tyicpcachtyi ũ'.
66020001	Tyãa e'su' Dyus angel cielujũ quĩjatste uytju, cafy iiméj seena' dyiisatewe'sh llavi's atrra, vite' tsam cadena walasa'scu ji'pj yu'.
66020002	Sa' tyãa angela' echtjẽ'ja's tundcu mil añu ãjpcach. Tyã' tyãniitey ul weeswée Satanascu yaase yu'.
66020003	Tyã'wẽ yũurra cafy seena' dyiisate cyuupjrra vityte yu' selloc qui'p, maa quiwetewe'shtyiva peena yu' ĩshĩiya' casejcajmén mil ãnu ãjpcach. Tyãa mil añu ãjte', tyjweteni yuuna tyachmeerráava.
66020004	Tyajũ' jycaajna ũsnisatytju uy, atsa' cysũ yu' castigãyya' ãjãwa'jsaty cachrra u'pu'. Vite' Jesus caapiya'jni's nwẽese'jrra Dyus yuwe's pta'shna fi'nzepa'ga dyictje's spẽ'tjrra icjni yuuty tyãawe'shtyiva uytju. Tyãawe'sha' ech seena' canzhsa vite' tyãa ech na'wẽysa piisani yuuc tyã'sna neewe'wesameety yu', sa' tyãa ech iisawa'jni's dyictjesu meerrava cusesurráa yujva caaqui'pu'jsameety yu'. Tyãawe'sha' qui' ĩtyĩ yuurra mil añuty jycaajna ũsu' Cristo yacj ja'ndarraj.
66020005	Tyãawe'sha' uurrava qui' ĩtyĩ yuusaata' nyafyte, nava vite uusaawe'sh yu' ĩtyĩ yuumeeta' tyãa mil añu scjẽwpcach.
66020006	Dyus yacj yuurráa fi'nzerra uuniijũva tyãawe'sh cjuẽ'y nyafyte ĩtyĩ yuusáa yacja' seena' yuj wecha yuja'. Tyãawe'sha' bagachte yujva Dyus yacj puuty uywa'jmeete yu' u'jmeetyna. Tyãa pa'ga tyãawe'sha' mil añupcach jycaajna ũsutyna, Dyus vite' Cristo tyãawe'sh tashte selpiina.
66020007	Mil añu scjẽwniijũ' echtjẽ'ja' tundnijũ tyjweteni yuuna,
66020008	sa' ĩshĩina caypumba'jya' casejena naa quiwetewe'shtyi jyuca, Gog vite' Magog tyãawe'shtyi. Tyã'wẽ yũurra puiiya' pcjacjena Magogwe'sh nasaty. Tyãawe'sha' iiméj seena' cujta' cuetmuse na'wẽ.
66020009	Tyãasaty quiwe macueteva jyuca ãjrráa cyaanduu Dyus luuchtyi vite' Dyus peeygãani chjambnava. Naapcachja' Dyusa' cielujũ ipy caajrra tyãawe'shtyi' jyuca cambcu.
66020010	Sa' echtjẽ'j ĩshĩisa's ipy wala asufre yacj bejna ũsu'c cyteec acjni yuu, na'wẽ ech canzhsa Cristo's atsesa vite' Dyus yuwe pta'shsa na'wẽy yuurra caypumba'cj tyãawe'shtyi acjni yuuty cytee. Cyteea' en ma'c yuu cus ma'c yuu nava bagachterráa yujva caasewa'jmée chjavyna nes yuutyna.
66020011	Tyajũ' jycaajna u'pni chijmesa seena' walasa'stju uy, vite' cytee cachrra u'psa's. Tyajy yafyju tjengniterráa quiwe vite' cielu wantaĩmeerra jyuca vituty, sa' peena yu' vyaameeta'.
66020012	Tyajũ' uusaawe'shtyi uytju, walasa ma'c yuu le'chcuesa ma'c yuu nava jyuca Dyus tashte yujurra ũste. Atsa' libruty pjandenity yuu, vite' bagachte yujva uuwa'jmée ĩtyĩ fi'nzewa'j libru yã'jrra. Tyajũ' uusaawe'shtyi Dyus tashte cuutya'jnity yuu, tyãawe'sh ma'wẽ yũuna fi'nzesateva librute ma'wẽne' fi'jni ũsu' cytee tjengrra castigãywa'ja's pta'shya'.
66020013	Yu'cjẽ cjẽerra uusaava ĩtyĩ yuurra quiitety, naapcachja' quiwe dyiiga pendanisava ĩtyĩ yuurra quiitety. Atsa' jyucaysaty teechsa na'wẽrraj ma'wẽ yũuna fi'nzesateva pta'shrra castigãywa'jty yuu.
66020014	Tyajũ' uu en vite' uusaawe'sh yã'jrra infierno ipy walate acjnity yuu. Tyãa infierno ipy walate cjẽenijũ' bagachte yujva Dyus yacj peena yu' puuty uywa'jme'.
66020015	Atsa' cyteety acjni yuu bagachte yujva uuwa'jmée ĩtyĩ fi'nzewa'j librute tyãawe'sh yasety fi'jnimeesatyi's.
66021001	Tyãa e'su' cielu u'sesa vite' quiweva u'sesatj uy. Tyã'wẽ yuucajníi nyafiitey cielu vite' quiweva nyafiiteywe'sha' scjẽwniity yuu, atsa' quĩj mar yujva meec yuu.
66021002	Juan yaasesa andya' uytju Dyus chjamb Jerusalen u'sesa tyã'wẽ Dyus tashu cielujũ quĩjatste. Tyãa chjamba' seena' ew pjeu'jni yu'c, novia iimi'ya' pjeu'jrra ũytjãsna ũs na'wẽ.
66021003	Sa' cielujũ sus na'jĩna we'weni wẽse'tj: —Mtjeng, ãchja' Dyusa' nasaa cshavyte ũsa' tyãawe'sh yacj fi'nzeya', atsa' nasa' Dyus jĩi yuutyna. Dyusa' tyãawe'sh Dyus yuuya' tyãawe'sh yacj fi'nzena.
66021004	Tyãasa Dyusa' quĩj ñusniijũva jyuca nwe'wena, atsa' peena yu' uuwa'jmée yuuna. Ũ'newa'j enva pa'jmeena, ñus we'wewa'jva pa'jmeena, acasava pa'jmeena, tyãa pa'gatey nyafíi fi'nzeni ena' scjẽwcu jĩ'c.
66021005	Tyajũ' jycaajnite cachrra u'psa' na'jĩ'c: —Mtjeng, quĩjtyva jyuca yu'ptjejrra u'serrarráatj vit jyuca jĩrra', qui' na'wẽc we'we: —Na'wẽ we'wenisatyi' mfi'j, tyãa pa'gatey tyã' isa cytey yuuwa'jsata' jĩrra',
66021006	qui' we'wec: —Andy we'weni' jyuca cytey yuunic yuu. Andya' naa quiwe meetey ũsyã'tj yu', sa' bagachteva nes yuuwa'jsatj ptsuwa'jsamée. Atsa' maava yũ'wẽesa's quĩj yujva vyuu pa'gamée ũsu'nja yu' bagachte yujva uumée caafi'nze'jwa'jsana.
66021007	Maava ewmeesa yu'sa' nwẽese'jmée jyuca cnaysawe'sha' quĩjva Dyus jĩi yu'sa' jyuca tyãawe'shrrarráa jypa'gatyna. Atsa' andya' tyãawe'sh Dyus yu'nja, naapcachja' tyãawe'sha' andy luuch yuutyna.
66021008	Nava maa nasava Dyusa's chjãchja yaacysamée yã'ja' ya'scarra fi'nzesa, quĩjteva canzhrráa yũuna fi'nzesa, nasa icjsa, canzh pcal yũuna fi'nzesa, dyijyuuna fi'nzesa, Dyus ĩtyĩmeesaty neewe'wesa, ĩshĩisa tyãawe'sha' infierno ipy wala asufre yacj bejna ũsa' cytee cjẽeya' u'jwa'j ji'pjutyna, bagachte yujva Dyus yacj peena yu' puuty uyya'mée.
66021009	Tyajũ' Dyus angel sietesawe'sh na'wẽ Dyus castigo nmej sietesaty ji'pju'ty siete copate tyãa sietesawe'sh teechsa' cũjrra na'wẽc we'we: —Myuj tjengya', pta'shya'vatj Piishacuẽ jĩnisa nyuu yuuwa'jsa's jĩ'c.
66021010	Naapcachja' Dyus Espiritu apjniitj yuu, atsa' Dyus angela' pe'jna u'cj, teech tjã'j vits seena' wala ẽete. Sa' cytee cãjrra', caavya'ja'cj Jerusalen chjamb wala Dyus tashu cielujũ quĩisa's.
66021011	Tyãa chjamba' zhichcue zmeena'c cweetjna ũsu', Dyus cweetjniju. Sa' tyãa zmeena' cweetjnisa yu' cuet iiméj zhichcue cuentetesa na'wẽc yu'.
66021012	Sa' tyãa chjamb peecu'j yu' cuetrrarráac upjni yu', wala ẽete jyu'j umnisa, sa' doce vitycu ji'pju'. Sa' tyãa vity iisa teech angeltyi ũsu'. Tyãa vitysu yu' Israel ji'j docesawe'sh yasety fi'jnity u'pu'.
66021013	Sec cãani ju'ngu tecj vitytyi u'pu'. Sec cjẽeni ju'nguva tecj vitytyi u'pu'. Sa' tjacue ju'nguva tecj vitytyi u'pu', vite' tashu ju'nguva cyanz vityíi.
66021014	Tyãa chjamb peecu'j doce cuet qui'prra tyãa cajcuesuc cuet upjni yu' tyãa iisa doce yasety fi'jni yu', na'wẽ Piishacuẽ jĩnisa jycaajnisa docesawe'sh yasety.
66021015	Andy yacj we'wesa Dyus angela' ji'pju'c isani metro vyuu bejrrarráasa tyãa chjamba's isawa'j, vite' cytee vity vite' tyãa cuet upj tyã'wẽsaty isawa'j.
66021016	Chjamba' puuty tyacjuerrarráac yu' jyu'jya'va tyacjuẽy, tapeya'va tyacjuẽy. Atsa' Dyus angela' tyãa chjamba's isani metro yacj isate', dos mil doscientos kilómetro ji'pju'c jyu'jya' tyacjuẽy, tapeya'va tyacjuẽy, cjẽete ẽeteva tyacjuẽy, puuty tyacjuerrarráaty yu'.
66021017	Tyajũ' cuet upja'scu isa, atsa' sesenta y cuatro metroc ji'pju' cjẽete ẽete. Cue'sh isani metro jiitja'w tyãa yacjíirráac Dyus angela' isana ũsu'.
66021018	Tyãa upja' cuet jaspe yaasesa yacjrrarráac umni yu', atsa' chjamb yu' vyuu bejrrarráac yu', tyãasac seena' zhichcue zmeena' vya'.
66021019	Cuet upja's caachinda'jnisa cuet yuutyi'sa' cuet fiyfiy zhichcuesa yacjrrarráaty pjeu'jni yu' tyã' naata': nyafytewe'sha's, jaspe yaasesa yacj; e'stewe'sha's, safiro yaasesa yacj; tecjtewe'sha's ágata yaasesa yacj; pajnztewe'sha's, esmeralda yaasesa yacj;
66021020	tajtstewe'sha's, ónice yaasesa yacj; seistewe'sha's, cornalina yaasesa yacj; sietetewe'sha's, crisolita yaasesa yacj; ochotewe'sha's, berilo yaasesa yacj; nuevetewe'sha's, topacio yaasesa yacj; dieztewe'sha's, crisoprasa yaasesa yacj; oncetewe'sha's, jacinto yaasesa yacj; docetewe'sha's amatista yaasesa tyã'wẽsa yacjtyi scandni yu'.
66021021	Doce vitysa yu', perlarrarráaty yu', teech perlarráa teech vityte ãjc yu'. Atsa' chjambte clliicjun wala yu' vyuu bejrrarráac yu', tyãasac zhichcue zmeena' vyaana nes yu'.
66021022	Cyteea' pcjaacjeni dyuus yat uymeetj, tyãa pa'gatey cue'sh Dyus quĩjteva jyuca ãjãsa tyãa chjambte jyuca ãjrráac ũsu', Piishacuẽ jĩnisava tyã'wẽy.
66021023	Tyãa chjamba' sec, a'te, tyã'wẽsa eena' cweetjwa'jsa peejymeec yu', tyãa pa'gatey Dyus zmeena' cjicjyni yacjrráa jyucac eena' cweetje', atsa' vite zmeena' cweetjsa' Piishacuẽ jĩnisaíirráac yu'.
66021024	Maa quiwetewe'shva Dyus nwe'wenisa' tyãa chjamb eena' cweetjnisu fi'nzetyna, atsa' maa jycaajsawe'shva tyãa chjamba's wechana wala tuutje'jetyna.
66021025	Tyãa chjambte vitya' maa enterráa yujva apjni yuumeena, tyãa pa'gatey chji'ndywa'j enva mée yuuna.
66021026	Cyteea' wala yuj tyãa chjamba's wechana tuutje'jetyna maa quiwejũwe'shva.
66021027	Nava canzhsa yu' quĩj yujva u'cameena, ajtsena ĩshĩisa quĩjquĩjva ewmée yũusa. Naasáa Piishacuẽ jĩnisa libru ji'pja' tyãa librute tyãawe'sh yasety fi'jnisa yuurráa u'catyna bagachte yujva uuwa'jmée ĩtyĩ fi'nzewa'jsa.
66022001	Tyajũ' Dyus angela' teech yu'wala seena' zhichcue chijme atesa's pta'shcu, bagachte yujva uumée caafi'nze'jwa'jsa's. Sa' tyãa yu'a' Dyus jycaajna ũsni vite' Piishacuẽ jĩnisa tyãawe'sh jycaajna ũsnijũc casejna ũsu'.
66022002	Chjambte clliicjun walasa pyãjte vite' yu'wala pucate puuty pdyi'p fytũutash bucharra walaana cãjty, bagachte yujva uumée caafi'nze'jwa'jsa. Sa' tyãa fytũutasha' a'te iisac yũnna nes yu', tyãasac añute' doce veces yũnu', naapcachja' ets yu' yu'tsec selpi' maa quiwejũ nasatyva jyuca.
66022003	Cyteea' ewmeesa yu' quĩj yujvamée yuuna. Tyãa chjambte' Dyus vite' Piishacuẽ jĩnisa tyãawe'sh jycaajna ũsutyna, naapcachja' tyãawe'shtyi selpisaawe'sha' wechana neewe'wena nes yuutyna.
66022004	Cyteea' Dyus yacj pdyi'purra puuty uyya' ãjãtyna, sa' Dyus yase's tyãawe'sh dyictjesu ji'pjsa yuutyna.
66022005	Cyteea' chji'ndywa'j enmée yuuna, atsa' cytee fi'nzesa' pqui'tawa'jva peejimeetyna, sa' sec cweetjniva peejimeena, tyãa pa'gatey eena' cweetjsa' Dyusíirrá'. Atsa' cytee ũssa' bagachteva wechana nes yuutyna.
66022006	Tyajũ' Dyus angela' andya's na'jĩnac we'we: —Na'wẽ pta'shnisa' isa cytey yuuwa'jsata', atsa' tyãatyi's isasa yujtyna sũjna wa'lmée jypa'gawa'ja'. Tyãa pa'gatey nyafíi tyajy yuwe's pta'shsawe'shtyi caaũusutje'cj tyãa Dyus íirráac ãchva tyajy angela's caaj, na'wẽ quĩjva yũuya'va' jwee yu' jytjẽeyuumée tyãaty caajiyu'cjan ãchj naa ensu selpisaawe'shtyi.
66022007	Tyajũ' Jesus we'werra': —Tyachmey yuwe'nja, atsa' naa librute Dyus yuwe's fi'jni ũsta' tyãaty cytey yũusa' seena' wechana neeyũutyna jĩ'c.
66022008	Juan yaasesa andya' tyã'wẽsatytju uyna wẽse'jna yuu. Sa' tyã'wẽ uyna wẽse'jrra', Dyus angel caavya'ja'cj tyajy tashte peejyũcuetj neewe'weya'.
66022009	Nava tyãa yu' na'wẽc we'we andya's: —Andya's peejyũcuenu. Andya' indy na'wẽysaíirráatj, iindy yacjtjẽ'jwe'shva ma'wẽta Dyus yuwe's pta'shna fi'nze' tyã'wẽsatj, vite' Dyus librute fi'jni ũsa' tyã'sna cytey yuusawe'sh na'wẽysaíirráatj Dyusna selpisáa. Atsa' wejyva Dyusnarráa mneewe'we jĩ'c.
66022010	Tyajũ' qui' we'wec na'jĩna: —Naa librute Dyus yuwe's fi'jni ũsa' tyã'sa' pta'shmée yu' yuunu. Tyã'wẽme' cytee we'wenisa cytey yuuwa'j en ãjya'va'.
66022011	Atsa' tyãa en ãanijuyã'ja', pta'shni's nwẽese'jsamée yu' jweeíirráa ewmée canzh yuuna fi'nzetyna, naapcachja' pta'shni's nwẽese'jsa' jweeíirráa Dyus yacj tyutemée chjãchja fi'nzetyna.
66022012	Tyajũ' Jesus qui' we'werra': —Tyachmey yuuyuju'nja. Sa' teechsa na'wẽrraj quĩj yũuna fi'nzesateva tyã'wẽ fi'nzepa'ga deweni's jyũrra yuwe'nja.
66022013	Andya' naa quiwe meetey ũsyã'tj yu', sa' bagachteva nes yuuwa'jsatj. Andytju nyafyte ũsya' tacj, sa' jyuca scjẽwteva andy íirráa neeyũuwa'jsatj ptsuwa'jsamée.
66022014	Maava atjni ropa's yaaterra ji'pjsa yacja' wala yuj wecha yuja', Dyus chjambte vityte u'carra cytee fytũutash bagachte yujva uumée caafi'nze'jwa'jsa's ũ'ya' u'casa yacja'.
66022015	Nava canzh ewmeesawe'sh, dyijyuuna fi'nzesa, canzh pcal yũuna fi'nzesa, nasa icjsa, Dyus ĩtyĩmeesaty neewe'wesa, quĩjteva jyuca ĩshĩiwa'jrrá's yajcyna fi'nzesa tyã'wẽ yũusawe'sha' u'caya' ãjãmeerra ecaju neeyũutyna.
66022016	Jesus qui' we'werra': Andya' andy tashte selpisáa angela's caatj, Dyus luuchwe'shtyi tyã'wẽsa's jyuca pta'shcajn. Andya' nyafytewe'shtju, sa' jycaajsa David ji'tje casejsatj. Sa' cjicjiitste estrella zhichcue eena' cweetjsatj jĩ'c.
66022017	Atsa' Dyus Espiritu vite' Piishacuẽ jĩnisa nyuu tyãawe'sha' pi'qui'ty: —Myuj jĩna. Atsa' tyã'wẽ pi'cyni's wẽse'jsa' jweeju mpa'yawe. Atsa' yũ'wẽesa' utyaarra mpa'gawe yu' bagachterráa yujva uuwa'jmeete caafi'nze'jsa's, quĩj yujva vyuu pa'gamée.
66022018	Dyus yuwe naa librute fi'jni ũsa' tyã'sna nwẽese'jsa jyucaysaty andya' na'wẽtj yu'cypeje': Dyus yuwe naa librute fi'jni ũsa' tyãate quĩjrráava yutyaváatyna atsa' tyã'wẽ yũusatyi's na'wẽ naa librute castigo fi'jni ũsta' tyãaty jypa'gawa'j vituna Dyusa'.
66022019	Meerrava Dyus yuwe naa librute fi'jni ũsa' tyã'sna quĩjrráava iviituváatyna atsa' tyã'wẽ yũusatyi's Dyusa' puutsmeena tyãa fytũutash bagachte yujva uumée caafi'nze'jwa'jsa's. Sa' na'wẽ pta'shna fi'jni yuuc tyãa chjambteva ca'ga'jmeena.
66022020	Tyã'wẽ yũuwa'jsa' na'jĩ'c: —Tyachmey yuuyuju'nja jĩte', passa': —Tyã'jĩvatsrráava, wẽt yuuna. Nava dund myuj, Jesus.
66022021	Cue'shtyi jype'jsa Jesucristo' i'cue'sh jyucaysaty pu'chjina.
