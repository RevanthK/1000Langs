40001001	Yesus Kristus ikni umbasi Abraham men Daud menen ondohowon fahet ikni umbasi ununuk suwesingga aru fam haharoho imbibag.
40001002	Abrahamen amloho Ishak endetfag. Ishaken amloho Yakub endetfag. Yakuben amloho Yehuda men ori winon men indag enepfag.
40001003	Yehudan uhe Tamar hilibareg malik piren Peres men Zerah men indag enepfag. Peresen amloho Hezron endetfag. Hezronen amloho Ram endetfag.
40001004	Ramen amloho Aminadab endetfag. Aminadaben amloho Nahason endetfag. Nahasonen amloho Salmon endetfag.
40001005	Salmonen uhe Rahab hilibareg amloho Boas endetfag. Boasen uhe Rut hilibareg amloho Obed endetfag. Oberen amloho Isai endetfag.
40001006	Isaiyen amloho Daud ap suwon ino endetfag. Dauren Uria uhe hilibareg amloho Salomo endetfag.
40001007	Salomowen amloho Rehabeam endetfag. Rehabeamen amloho Abia endetfag. Abian amloho Asa endetfag.
40001008	Asan amloho Yosafat endetfag. Yosafaren amloho Yoram endetfag. Yoramen amloho Uzia endetfag.
40001009	Uzian amloho Yotam endetfag. Yotamen amloho Ahas endetfag. Ahasen amloho Hizkia endetfag.
40001010	Hizkian amloho Manasye endetfag. Manasyen amloho Amon endetfag. Amonen amloho Yosia endetfag.
40001011	O Babel ininggik hele waroho hondog enepfag li itano Yosian amloho Yekhonya men ori winon men indag enepfag.
40001012	O Babel ininggik hele loloho wilip enepfag li Yekhonyan amloho Sealtiel endetfag. Sealtielen amloho Zerubabel endetfag.
40001013	Zerubabelen amloho Abihud endetfag. Abihuren amloho Elyakim endetfag. Elyakimen amloho Azur endetfag.
40001014	Azuren amloho Zadok endetfag. Zadoken amloho Akhim endetfag. Akhimen amloho Eliud endetfag.
40001015	Eliuren amloho Eleazar endetfag. Eleazaren amloho Matan endetfag. Matanen amloho Yakub endetfag.
40001016	Yakuben amloho Yusuf Maria ahun ino endetfag. Hiyap inowen Yesus unuk eke Kristus ino indag tibag.
40001017	Abraham famen til-til Daud fam indag arik watfahon unumbasi obog toho nunggul hirik atfag. Dauren indag enepfahon welatfag li itanowen endetil larukmen o Babel ininggik hele waroho hondog enepfagma indag enepfahon arimano unumbasi obog toho nunggul hirik atfag. O Babel hondog enepfag li itanowen endetil larukmen Kristus fam indag enebik watfahon arimano unumbasi nunggul hirik atfag.
40001018	Yesus Kristus indag tibag ane fahet tu imin: Yesus isinga Maria ino Yusuf men ahun uhe roho welam fug angge elenggen ket kurukmu Allah hime fanowon inowen Maria ahummu malik imbibag.
40001019	Malik imbibagma Yusuf ino Allah fam indi wirik toho wenggel haruk lit ap enelukeman hiyap aru inggaliyap timin fug ulug hirako umbusuhuk pibag.
40001020	Hirako umbusuhuk peruk lit nei og harukmen Ninikni Allahn malaikat misig Yusuf ambeg monde fibagma watfareg ele uruk lit, "Daud umba Yusuf nare, hat hakol eleg toho huhe Maria hilahun. Malik ahummu werehon ari Allah hime fanowon inowen emberisi.
40001021	Aren malik ap angge enderuhumu haren at unuk Yesus suwaluhun. At ori arimanowen siyag ane turukon at inowen elehap turuk lit windar enebuhu," ulug malaikaren Yusuf hiyag itfag.
40001022	Alem ari tibag ane aru Ninikni Allahn atam wene hiyag isaruk latfag ahun feneyen ibahon hikit toho teko libag.
40001023	Ibag ane aru, "Hiyap tuhumon misihen malik ap angge ahummu aruhureg indag tahumu unuk Imanuel suwaluhup." Unuk Imanuel ari nit nenele roho "Allahn let neneptuk lit wereg."
40001024	Yusuf ino in atfareg malaikaren hiyag itfahon hikit toho nuhe Maria hilamin ulug hilibareg
40001025	ambiyeg nohuk fug angge weregman eneg malik ino ap umalik indag atfagma unuk Yesus suwalfag.
40002001	O Yudea kinang fam o Betlehem inowen Yesus indag atfag li ap suwon Herodes inowen kinang ino seneg latfag. Seneg latfagma suhal alem onoluk inap yali filen o Yerusalem watfag.
40002002	Watfareg, "Yahudi inap onowe suwon ket indag tarisiyon ino kema indag tarisi? At asuhal ninibam yali filen yet harukukteg at hi ruhukteg ubam sembahyang uhuk ulug wahe," ibag.
40002003	Ari urukmu hol hibareg ap suwon Herodes ino men Yerusalem inap obog toho arimano men yuk-libareg enekol hibag.
40002004	Enekol hibareg Herodes inowen imam onowesi suwon men Musa wene onoluk inap men wol enepfareg palu enepfag. Palu enepfareg, "Nori, Allahn ap suwon monde fik waruhuk ibahon Kristus ino o nowiyen indag aruhu ulug o kema unuk haharoho imbibag," ulug kapal isibag.
40002005	Kapal isibagma, "O Betlehem o Yudea kinang fam werehon ino indag aruhu ulug tam wene hiyag isaruk latfag ahun ekeyen haharoho imbibag.
40002006	Imbibag ane aru re, 'Hat o Betlehem o Yudea kinang fam welahenon an toron welahi o pumbuk winon arimano suwon eneg wereg puk fug. Hat famen ap suwon misig inam aruhureg An numalikisi Israel inap aren fer enesug laruhu,' " ulug haharoho imbibag ane Herodes hiyag itfag.
40002007	Hiyag itfagma Herodes inowen suhal alem onoluk inap suwon yatman watfahon itano hirahoma hondoko palu enepfareg, "Suhal ari pikalem ke fam ebenam atisi?" ulug kapal isibagma iren, "Tu sambil ebenam atisi," ulug hiyag itfag.
40002008	Hiyag itfagma Herodesen te, "O Betlehem lalihip. Malik ari indag tarisi ambeg yami rik lalihip. Yami rik lalihipteg wereg halug anden oho sembahyang Ubam ik lahuken an nubam oho hiyag nitil wamuhup," ulug ap yatman watfahon itano unubam ari ibag.
40002009	Ari ulug hiyag isibagma ap itano o Betlehem fil laruk latfag. Laruk lit yet harukmen suhal inibamen yet halug watfahon ino eneluke fil weregma yet hibareg laruk latfag. Suhal ino yet hil larukmen malik indag tibag ambeg palimu weregma yet hibag.
40002010	Yet hibareg suhal ino lendi wereg ulug enehiyeg hibareg olma kibag.
40002011	Kibareg malik ino isinga Maria men weregma yet hibareg iniraham hur atfareg hi ruruk lit Ubam sembahyang uruk latfag. Sembahyang ibareg fano-fano angge ili ruruk angge men amben fano atuk angge men walug watfahon arimano filila ribareg malik ino isinga men weregma og isibag.
40002012	Og isibareg it min ambiyeg nohoruk lit nei og harukmen Allahn te, "Herodes wereg ke la fug," ulug hiyag isibag. Hiyag isibagma nohibareg likiya kebunggalem wina keyen inibam fil libag.
40002013	Ap itano libagma Yusuf nohoruk lit ni og harukmen Ninikni Allahn malaikat monde fibagma wambik watfareg hiyag utuk lit, "In atmihinteg malik ari isinga men hondog eneplug o Mesir hirako og eneplug lamihin. Anden waruhun ulug hiyag huruhukmu eneg waruhun. Herodes ino malik ari watmin peruk lit wereg," ulug hiyag utukmu nei og hibag.
40002014	Nei og hibareg in atfareg malik ino isinga men hondog eneplug o Mesir libag.
40002015	Libareg weregman Herodes ino war atfag. Tibag ane aru atam Allah wene hiyag isaruk latfag ahun ubam ibahon hikit toho tibag. Ninikni Allahn, "Namloho o Mesir weregma wol tirikik," ulug atam hiyag itfag.
40002016	Herodes ino suhal alem onoluk inap wamusa ulug mangno eneptukmen eleg latfagma si ane urusa ulug olok hibareg, "Malik toron ap angge o Betlehem o walinggoho werehon obog toho unusik lalihip," ulug otsi mon enepfag. Suhal alem onoluk inap itanowen tu sambil suhal ino ebenam atisi ulug hiyag itfahon hikit toho mo pikalem winag halug, "Mo piren fam indag eneptuson obog toho unusik lalihip," ibag.
40002017	Alem ari tibag ane aru atam Allah wene hiyag isaruk latfag ahun Yeremia inowen haharoho imbibahon hikit toho teko libag.
40002018	Haharoho imbibag ane tu, "O Raman enele anggolo uruk lit uba yatukmu hol harusa, hiyap Rahel inowen numalikisi mondabi eleg ahasa ulug uba anggolo yatuk latisi. Hindi yuwag toho welamin ulug hiyag utusa angge famen numalikisi mondabi war ahasa ulug uba embeserisi fug."
40002019	Hun Herodes ino war atfagma Yusuf o Mesir nohoruk lit nei og harukmen Ninikni Allahn malaikat monde fibagma ambeg waharukmu yet hibag.
40002020	Malaikat ino watfareg, "In atmihinteg malik isinga men og eneplug o Israel lalihip. Malik aru wabuhuk perusa inap arimano obog toho war atusa," ulug Yusuf hiyag itfag.
40002021	Hiyag itfagma in atfareg malik ino isinga men hondog eneplug o Israel suhuloho watfag.
40002022	Watfareg hol harukmen o Yudea Herodes amloho Arkelaus ikni ubalmangge wereg urukon hol hibareg akolen kibag fug. Libareg nohoruk lit nei og harukmen Ninikni Allahn, "O Galilea lahun," ulug hiyag itfag.
40002023	Hiyag itfagma o Galilea libareg o pumbuk unuk Nazaret welatfag. Alem ari tibag ane aru atam Allah wene hiyag isaruk latfag inaben, "Yesus unuk Nazaret ahun suwaluhun," ibahon hikit toho teko libag.
40003001	Welatfareg Yohanes ap ikma pilap eneptuk latfag ahun ino Yudea farema wereg lit Allah wene hiyag isaruk latfag.
40003002	Hiyag isaruk lit, "Siyag-siyag ane turuk lahebon ari imbisiyek. Allah ap obog toho Inikni aruhuwon ino horogma waharuk," ulug hiyag isaruk latfag.
40003003	Yohanes ino fahet Yesayan tam haharoho imbibag. Haharoho imbibag ane tu, "Wene hiyag isaruk ahun misig farema wereg lit, 'Nonowe suwon waharuk abunggalem hale fiyek, waharuk ke pikit toho yaho fiyek!' ulug ele hi roho hiyag isaruk," ulug haharoho imbibag.
40003004	Yohanes ino sum wam unta oruk fam ibahon wan teg lit wam sapi ahap ahale nunggulig alunggu ke pug teg lit herenangge men kin altap men naruk latfag.
40003005	Ari reg lit weregma o Yerusalem inap obog toho, Yudea kinang fam werehon obog toho, Yordan ikma wereg inap obog toho at ambeg palu roho kuruk latfag.
40003006	It arimano obog toho kuruk lit, "Siyag-siyag ane ari-ari turuk latukuk," ulug fag turuk latfagma Yohanesen Yordan ikma pilap eneptuk latfag.
40003007	Ari turuk lit Farisi inap men Saduki inap men enebe anggolo roho ikma pilap nenepmisi ulug watfahon arimano Yohanesen yer isibag. Yer isibareg it unubam ele hiyag isaruk lit, "Hit pisanggo umalikisi nori, Allahn olok ane tuhu sambil ino nungge fahet nit tam wilip amuhuk peruk lahep?
40003008	Hiren siyag ane turuk lahebon embeseruk lit anggen fanowon yihik feruk lamuhup.
40003009	Hit hinindimuwen ninikni Abraham wereg uhuk peruk lamuhup fug. Nori, Abraham fahet Allahn helep aruma fam malik werehap tuk teg. Ari we tem toho hiyag hisaruk lahi.
40003010	Allahn yaha e murik oho lahi ulug umanggen sam warehek. E anggen fanowon yihik feruk elehon muruhureg indok yale fesuhu.
40003011	Hiren siyag ane turuk lahebon umbusuhuk pehepteg wahepma anden ikma pilap henepmin. At fobik waruhuwon ino an Apma weregma At palimu wereg. At suwon waruhuwon inowen, ' Sepatu lole Nubahin,' ulug an siyag teg lahiyon nubam uhu fug. At palimu werehon inowen Allah hime fanowon og hisaruk lit indok fam puhunap henebuhu.
40003012	Aben sinali ei indokma wiratug ininggikmu lilibug toho embelug alinglongangge fu isalug anggen naruk hag toho Allahn oho ari hag toho tuhuwon Inggikmu wereg. Anggen fanowon umbat talug alinglongangge arimano indok mondabi ambulpul turukon fam yale fesuhu," ulug hiyag isaruk latfag.
40003013	Hiyag isibareg weregman Yesus o Galilea embeselug Yohanesen ikma pilap Nabukag ulug Yordan ikma Yohanes wereg ambeg libag.
40003014	Libagma Yohanesen, "Hat Nowe suwonen an ikma pilap nabuk teg angge famen an toron nubam ikma pilap Napmisi pehenma nirim," ibag.
40003015	Ari ibagma Yesusen, "Nare, ari hag toho uk fug. Niren turuk laheyon ari Allahn tam perukon fam turuk lahe," ibagma Yesusen ibahon hikit toho Yohanesen At ikma pilapfag.
40003016	Ikma pilapfagma Yesus ikman laharukmen pohol fo roho Allah hime fanowon suwe yalma hahon At ubam wambik waharukmu yet hibag.
40003017	Yet hibagma Allah ele poholman uruk lit, "An namloho At fahet Anden fano peruk lit Nindi reg lahiyon tu," urukmu hol hibag.
40004001	Yesus weregman Iblisen wal hawag ulug Allah hime fanowon inowen Yesus anggenma hondoholug libag.
40004002	Hondoholug libagma hup hunduhuk ilingge hunduhuk Yesus suburu na fug angge weregman eneg hup teng misig nubam hilag nuwalen (empat puluh hari) atfagma Yesus suburu obok hibag.
40004003	Suburu obok harukmen wal hamin pibag ahun ino watfareg, "Hat Allah amloho welahen halug helep werehon aruma suburuwap timihin," ibag.
40004004	Ari ibagma Yesusen te, "Suburuwen eneg ap fano welam fug teg. Allah ele ambilik fam urukon ariyen oho fano welam teg ulug hahareg lit wereg," ibag.
40004005	Ari ibagma Iblisen Yesus hondoholug Allah ngi reg ambeg o Yerusalem libareg Allah ibam unggama unduhuk fik libag.
40004006	Unduhuk fik libareg, "Hat Allah amloho welahen halug hik toho wambimihin. Hik toho wambimihinmu haharehon hikit toho Allahn malaikat mon enepmisimu malaikat ininggiken aho roho Humbahalusama hambilan huwatmisi fug," ibag.
40004007	Ari ibagma Yesusen te, "Haren Hikni Allah wal hahun fug ulug hahareg lit wereg," ibag.
40004008	Ari ibagma Iblisen Yesus nin tom yaron fam hondoholug lahibareg o pumbuk obog toho men mun angge man angge fano angge kinangma werehon pilap haruk lit hiyag itfag.
40004009	Hiyag itfareg, "Nalukema hur atmihinteg nubam sembahyang imihinmu o pumbuk obog toho werehon irahandima hat ngi aruhunen og hitnin," ibag.
40004010	Ari ibagma Yesusen, "Hikni Allah ubam eneg sembahyang uk teg, Aren eneg mingming habuk teg ulug hahareg lit werehen wilip amin," ulug pet turuk lit yanggalfag.
40004011	Ari ibagma Iblis ino Yesus embeselug libagma malaikat watfareg Yesus suburu og Utuk lit At let turuk lit wereg latfag.
40004012	Yohanes ap ikma pilap eneptuk latisi ahun ino inggik hele watusa urukon hol hibareg Yesus o Galilea kinang fam libag.
40004013	Libareg Yesus o Nazaret embeselug o Kapernaum ik yenggelehon ayegma werehon o Zebulon men o Naftali men kinangon fam libag.
40004014	Libag ane alem ari atam Allah wene hiyag isaruk latfag ahun Yesaya inowen haharoho imbibahon hikir atfag.
40004015	Haharoho imbibahon tu, "Zebulon kinang, Naftali kinang ik yenggelehon fil larukon men Yordan fumag fil Galilea men ap enemu inap wereg ambeg
40004016	it arimano hik tegma welatusa angge famen seleg humon fanowon yet harusa. It war atukon apma welatuson arimano seleg fanowon apma atusa."
40004017	Yohanes watfag li itano Yesusen wene hiyag isaruk lit, "Allah ap obog toho Inikni aruhu sambil ketiya horog toho welahereg siyag-siyag ane hiren turuk lahebon ari imbisiyek," ibag.
40004018	Yesus ik Galilea yenggelehon ayegma larukmen hun Simon unuk eke Petrus ino men ot Andreas men weregma yer isibag. It itano ikan watuk inap wereg lit ikan watuk asum ikma pilaptukmu yer isibag.
40004019	Yer isibareg, "Nori, ikan fahet turuk lahep hag toho ap yami eneptuk lamuhuben Anden wol heneptuk lahireg maniyek," ibag.
40004020	Ari ibagma ikan watuk asum ino embeselug Yesus men ambiyeg laruk latfag.
40004021	Tot libareg yer isarukmen ap piren Zebedeus amloho Yakobus men are Yohanes men inikni Zebedeus men kou fam wereg lit ikan watuk asum seleben turuk lit weregma yer isibag. Weregma yer isibareg Yesusen it wol enepfagma
40004022	inikni men kou men embeselug Yesus men ambiyeg laruk latfag.
40004023	Yesus o Galilea pumbuk obog toho walinggoho laruk lit wene uruk ibamen Allah Hinikni aruhu ulug hiyag isil laruk lit enebe ouk waruk lit inine eleg toho werehon men fanowap enebil laruk latfag.
40004024	Aren ari turuk latfagma Siria kinang fam wereg inap arimanowen Aren ari turuk urukon hol hibareg enele sahalfareg ap ouk eke hag eke hag waruk lit siyag toho werehon men siyag angge unundama wereg lit nenek turukon men inil fulug turukon men unuyug siyahon men arimano og eneplug waharukmu fanowap eneptuk latfag.
40004025	Fanowap eneptil larukmu Galilea inap men Dekapolis inap, Yerusalem inap men Yudea inap men Yordan fumag fil wereg inap men At ombolim mondeg angge laruk latfag.
40005001	Yesusen ap anggolo arimano yer isibareg punumu lahibareg heriyegma Otsi ambeg watfag.
40005002	Watfagma Yesusen wene hiyag isaruk lit,
40005003	"Allah olohotma enenggengge elehon enehiyeg toho welamag. It enenggengge elehon ari Allah suwon anggengge it ininggikmu wereg.
40005004	Enehummu siyag toho werehon enehiyeg toho welamag. Allahn it enehiyehap enebuhu.
40005005	Inindi wiyig toho werehon enehiyeg toho welamag. Allahn mun angge man angge wal tibahon kinangma werehon it amuhup.
40005006	Mun ane man ane pikit aruhu ulug wenggeltukmen inindi ouk turukon enehiyeg toho welamag. Inindi ouk eleg aruhu.
40005007	Ap inindi enesuhon enehiyeg toho welamag. Ir oho Allahn indi enesug laruhu.
40005008	Inindi fano roho werehon enehiyeg toho welamag. Iren Allah ebe hahup.
40005009	Ap hili roho werehon mangnowap eneptukon enehiyeg toho welamag. Allahn An numaliki ulug ununuk suwal enebuhu.
40005010	Fano ane turuk famen unusulug mug eneplug larukmu enehiyeg toho welamag. Allah suwon anggengge it ininggikmu wereg.
40005011	An nubahet hininggaliyap henebil laruk lit hunusil larikim siyag ane turuk ulug henebug il larikim henehiyeg toho welamok.
40005012	Ari roho hit uwanma wene hiyag isaruk latfag inap oho unusil laruk latfag. Henehiyeg toho welamok, hinindi se roho welamok, Ninikni Allahn onggo suwon poholman og hisahu."
40005013	"Ap men hiyap men fahet saho hag toho hit welahep. Saho unduk siyag atuk halug nungge fam nin olokap tuhup? Nungge fahet foroho lamuhup. Ap unuyuhen sobir isawag ulug hik esemek.
40005014	Ap men hiyap men fahet hit seleg fanowon hag toho welahep. O pumbuk tom fam wirihon hirahoma wirig lam fug teg."
40005015	"Iral hunduhuk felug kou apma kilabuk fug teg. Ap olma werehon obog toho unubahet umbagpag tukag ulug o tikmu emberuk.
40005016	Hit fano ane turukmu aben yet hisahupteg iren oho Hinikni poholmon wel tuhuben hiniral enelukema ambulpul turuk lamag."
40005017	"Musa wene men indam nabi inap arimanowen haharoho imbibag ane men elehap tuhuwen waharisi puk fug. Elehap tuhuken waharikik fug, suwap tuhuken waharikik.
40005018	Pohol men kinang men eleg am fug angge weregma ilanggen tor angge famen haharehon eleg aruhu fug. Hahatfag ane roho tuhu sambil eneg eleg aruhu. Ari we tem toho hiyag hisaruk lahi.
40005019	Musan komo enepfag ane haharehon tor angge oho apma tebeseruk lit siyag ulug ap unubam hiyag isaruk ahun ino poholman te ori winon palimu weregma at apma welaruhu. Komo enepfahon hahatfag ane ino hikit toho turuk lit ap winon fam eke hiyag isaruk ahun ino poholman te palimu welaruhu.
40005020	Musa wene onoluk inap men Farisi inap menen fano ane anggolo turuk. Hiren it hag toho fano ane turuk lit nin sebe roho turuk lamuhup fugmu Allah weregma kuhup fug. Ari we tem toho hiyag hisaruk lahi."
40005021	" 'Ap unusuk fug, unusuruk ahun ino inggik hele wabuhup,' ulug ninikni nunumba fam ari ibag ane hiren holtikip.
40005022	Ari ibag ane holtikip angge famen Anden tot hiyag hisamin. Are fahet undaman olok haruk ahun ino inggik hele wabuhup. Are pet turuk lit, 'Hat mungguwat hahun,' uruk ahun ino inggik hele waroho ap suwon palu roho weregma hondoholug lahup. Are pet turuk lit, 'Hat hindi siyahon,' uruk ahun ino indok suwon fam hik isahup.
40005023	Allah fahet hubu lahapmin ulug wam eserik oho laruk lit hindi wenggel halug, 'Nareyen an fahet undaman olok haruk,' ulug hinggareg hundaman holuk atuk halug esetuk ane umbusuhun.
40005024	Esetuk angge embeselug hare ambeg tam lahunteg hare nim ambiyeg mangno amuhup halug eneg waruhunteg esetuk laruhun.
40005025	Paleg angge fahet suwahal uruk lit unggum kong turuk ahun ambeg lamin peruk angge famen keman suhuloho waharuk lamok. Suwahal hubam uruk ahunen hat hele waroho unggum kong turuk ahun og uruhumu at inowen hat penjara foroho ahun ino og uruhumu aren penjara hik hiyahu rohon.
40005026	Penjara hik hiyahumu paleg lahen angge obog toho og uruhunmu eneg wilip habuhu. Ari we tem toho hiyag hisaruk lahi."
40005027	" 'Ap unuhesi yarohuk fug,' ibag ane ari hiren holtikip.
40005028	Ari ibag ane holtikip angge famen Anden tot eke hiyag hisamin. Hiyap yet halug yarog tele undaman peruk ahun ino hiyap pal taruk ahun hag toho wereg.
40005029	Hil pikit filen yet hahunteg hindimuwen ari tele puhun halug hil hililoho hik esemok. Hubam werehon misig eneg siyag atuk halug ari fano. Hebe abir angge lisoho indokma hik hiyaruk halug ari siyag.
40005030	Hinggik pikit filen sen hahunteg ari tele puhun halug kong toho hik esemok. Hubam werehon misig eneg siyag atuk halug ari fano. Hebe abir angge indok olokon fam kuhunon ari siyag."
40005031	" 'Nuhe embesemin peruk ahun inowen imbisihi ulug suwesingga haharoho umbuhu,' ibag ane ari holtikip.
40005032	Ari ibag angge famen Anden tot eke roho hiyag hisamin. Hunuhesi umbusuk fug teg, we yaying turuk hiyap eneg umbusuk hag teg. Uhe embeseruk ahun inowen nuheyen siyag ane tukag peruk lit werehen at siyag. Hiyap ahunen embeserisiyon ap ekeyen hilaruk halug aben ohowon pal tarukon hag toho wereg."
40005033	"Indam ibag ane aru, 'Anden tik-tem toho ihi uruk anggeyen henele si uk fug. Allahn henele urukmu hol henesug lit weregma uruk ane fuki roho turuk lamuhup,' ulug niniknisi unumba fam ari ibag ulug hiren holtikip.
40005034	Ari holtikip angge famen Anden tot hiyag hisamin. 'Anden we tik-tem toho ihi,' ulug hiren te uk fug. 'An pohol apma welahiyonen tik-tem toho ihi,' uk fug. Ari uruk lahebon ariyen Allah heriyeg ambeg heneleyen siyahap turuk lamuhup.
40005035	'An kinangma unduhuk lahiyonen tik-tem toho ihi,' uk fug. Ari uruk lahebon ariyen Allah uyug ahongge heneleyen siyahap turuk lamuhup. 'O Yerusalem unuk uruk lahiyonen tik tem toho ihi,' uk fug. Ari uruk lahebon ariyen Ninikni suwon ibam heneleyen siyahap turuk lamuhup.
40005036	'Ninggareg nunggul wereg hag toho tem toho ihi,' uk fug. Hinggareg hunggulmu horuk wilibihon misig singap tuk fug teg lahen, hubuluwap tuk fug teg lahen.
40005037	Yu halug yu eneg uhup, fug halug fug eneg uhup. Tik-tem toho ihi ulug enele anggolo uruk inap ari siyahonen hiyag isarukmu uruk."
40005038	" 'Hebeloho watuk lit il fahet il wirim tuk teg, ayeg fahet ayeg wirim tuk teg,' ulug indam ibag ane ari hiren holtikip.
40005039	Holtikip angge famen Anden tot hiyag hisamin. Aben hit hunubam onolok ane turuk halug suwahal uk fug, horoholeanggen pikiron huwatuk halug fumag hare filon oho nuwarin ulug unug omok.
40005040	Aben paleg angge fahet hasum huyugmon og nimin ulug suwahal uruk halug haren te hebe famonet sebe roho og omok.
40005041	Ele ine roho il misig kema monde nubahik lamihin uruk halug hiren il piren hondoko imbisik lahup.
40005042	Hunubam heng heneptukon og omok. Ilamna foroho laruhuk ulug heng heneptukmu umbusuk fug."
40005043	" 'Honori hit men werehon hinindi reg lit hit men seli roho werehon hinirim teg lamuhup,' ulug indam ibag ane ari hiren holtikip.
40005044	Holtikip angge famen Anden tot hiyag hisamin. Ap seliyon hinindi roho welamuhup, hinindi siyahap heneptuk lit henebe hunusuk oho turukon fahet sembahyang uruk lamuhup.
40005045	Hiren ari roho turuk lamuhup ane ariyen Hinikni poholmon umalikisi amuhup. Hinikni inowen ap inindi siyahon fanowon unubam asinandi tukag ulug mo lahabik waharuk, pikir ane turukon hare ane turukon unubam osit pilabik waharuk.
40005046	Hit inindi hisarukon eneg hinindi roho welamuhup halug Allahn onggo nungge og hisahu? Uang embelug lalihip ulug heng eneptuk inaben oho onori inindi roho wereg eleg?
40005047	We honori eneg hi eneptuk hinaben fano ane nungge turuk lahep? Ap winon Allah wene enepeleg inaben oho ari roho onori hi eneptuk eleg?
40005048	Hinikni poholmon ino fano roho wereg hag toho hir oho fano roho wereg lamok."
40006001	"Niren Allah olohotma fano ane tirikim ap winonen yet nisahupteg wel nenebukag peruk lamuhup fug. Hiren wel nenebukag peruk lamuhubon ari fam Hinikni poholmonen onggo og hisahu fug.
40006002	Ap enengge elehon tor angge og isahunteg ari roho og isihi ulug ap hiyap iniline il laruk laruhun fug. Enele si uruk inap arimanowen aben wel nenebukag ulug funggalem keyen il laruk lit o sembahyang uruk ibamen oho ari il laruk. It arimano onggo og isa fug tehen, ihi ane aru we tem toho ihi.
40006003	Ap enengge elehon tor angge og isaruk lit hinggik pikit filonen og isaruk ane hinggik hare filon apeleg toho welamag.
40006004	Ap enengge elehon hirako og isaruk laruhun. Hikni hirahoman turuk ane oluk Ahun inowen onggo og huruhu."
40006005	"Hiren sembahyang uruk lit ap enele si uruk inaben uruk hag toho uruk lamuhup fug. Sembahyang urukmu aben yet nisawag ulug sembahyang uruk ibamen oho ke handuhal teg ambeg oho unduhuk lit sembahyang uruk. It arimano onggo og isa fug tehen, ihi ane aru we tem toho ihi.
40006006	Sembahyang imin ulug hibam nohoruk ambeg kulug sok lare felug Hikni hirahoma werehon fam sembahyang uruk lamok. Hikni hirahoman turuk ane oluk Ahun inowen onggo og huruhu.
40006007	Hiren sembahyang uruk lit wene enepeleg inaben uruk hag toho henele sahal-sahal uk fug. It arimanowen nit nenele anggolo ulmu Allahn hol nisamisi peruk.
40006008	Ari fahet hit it hag toho welam fug. Hinikni poholmon fam uwan heng tuk fugmu hit hinindimu werehon Oluk teg lit wereg.
40006009	Ari fahet sembahyang tu hag toho uruk lamuhup, 'Ninikni poholmon, Hat hunuk suwon fahet nenekolen welamul. Hat hunuk uruk lit welamul.
40006010	O aruma Hat wereg ambeg hag aruhu. It poholmonen Hat hele holeg lit wereg hag toho nit kinangmonen oho Hat hele holeg lit welamul.
40006011	Nit suburu yoho nulon Haren og nisimin.
40006012	Ap aruman ninindi siyahap neneptusama niren nenepeleg aha, niren Hindi siyahap Haptukukmu Hat hapeleg amag.
40006013	Niren siyag ane nunundaman wenggeltuk laheyon Haren elehap turuk lamin. Siyahonen nininggik lit neneptuk halug Haren windat nenebuhun. Ninikni ap suwon Hat eneg, mun angge man angge Hat holuk teg lit pohol ha kinang ha ki regman eneg welaruhun.'
40006014	Siyag ane aben hit hunubam turukon hiren henembolma umbusuhupmu siyag ane hiren turuk lahebon oho Allahn ambolma umbusuhu.
40006015	Siyag ane aben hit hunubam turukon hiren henembolma umbusuhup fugmu siyag ane hiren turuk lahebon oho Allahn ambolma umbusuhu fug."
40006016	"Sembahyang ul ulug hiyang wereg lit honorohole hinilaheg toho welam fug. Ap winonen hiyang wereg inap ukag ulug enele si ane uruk inap hag toho onorohole inilaheg atuk. It arimano onggo og isa fug tehen, ihi ane aru we tem toho ihi.
40006017	Sembahyang imin ulug hiyang wereg lit hunggul puhun toho horohole ik umako welaruhun.
40006018	Ap winonen kim hiyahupteg tu hiyang wereg ahun puhup fug. We Hikni hirahoma werehon inowen hat hiyang werehon yet hiyaruk lit wereg. Hikni hirahoman turuk ane oluk Ahun inowen onggo og huruhu."
40006019	"Mun angge man angge kinangma werehon ip orohole turukon mabiliyen narukon aben hirag tarukon andog toho foroho lam fug.
40006020	Mun angge man angge ip orohole turuk elehon mabiliyen naruk elehon aben hirag taruk elehon andog toho poholma foroho lamuhup.
40006021	Mun angge man angge andog toho foroho lahep ambeg ari hinindi oho wereg.
40006022	Henebe fahet hinil ari iral hag toho wereg. Hinil fano reg halug henebe abir angge seleg toho welahep.
40006023	Hinil siyag teg halug henebe abir angge hik toho welahep. Iral foroho lahebon ari war atuk halug hik teg ambeg ari mondabi hik teg laruhu.
40006024	Iknisi piren weregma enemingmingangge misig welam fug teg. Ikni eke indi haruk lit ikni eke irim toho wereg. Ikni ekeyen uruk ane sokowap feseruk lit ikni ekeyen urukon holtuk. Allah Hinikni weregma Mamon amingmingangge welam fug teg lahep."
40006025	"Ari fahet wene eke hiyag hisamin: Nangginoho wereg lit nungge-nungge naruk lamuhuk ulug hinindi fibuk fug. Nenebe nangginoho wereg lit nungge wan tuhuk ulug hinindi fibuk fug. Nit nenebe nonoluk welaheyon ari anggin tegma naruk angge ari se reg lit wereg. Nenebe welaheyon ari anggin tegma, nenehap selman wan turukon ari se reg lit wereg.
40006026	Suwe pohol ke larukon lahap homok. Suburu ei yag taruk eleg, ebe yahal taruk eleg, sum fam yuhat talug andog toho umbat taruk eleg angge famen Hinikni poholmonen naruk angge og isaruk. Hit ap welahebon Allah indi pulmu welahep. Suwe halug Allah ambolma wereg.
40006027	Ap war am hag tohonen indi anggin toho wereg lit tot amusun toho welaruhuk peruk angge famen oluk welam teg?
40006028	Hiren nungge fahet sum nungge wan tuhuk ulug hinindi fituk lahep? Walahen owil farema werehon yet homok. Sum yig talug suwe oruk ilil ta fug angge fano wilip atlug owil turuk.
40006029	Hun Salomo aliliyangge fano anggolo latfag angge famen walahen owil men ambi reg eleg. Ari we tem toho hiyag hisaruk lahi.
40006030	E farema werehon yoho wilip atuk halug sono indok yaltukon Allah ambolma wereg angge famen owil fanowon Allahn yig utuk. Hit ap Allah indi pulmu welahebon tam yig hisaruk laruhu. Nori, hit hinindi wenggeltuk lahep fuhon ari peruk lamok.
40006031	Hinindi anggin toho wereg lit, "Suburu nungge nahuk, ik nungge nahuk, sum nungge wan tahuk," peruk lamuhup fug.
40006032	Wene inindimu eleg inaben eneg ari roho peruk. Hit ari henesehet teg lahebon Hinikni poholmon Oluk teg lit wereg.
40006033	Allah wereg ambeg yami ruruk lit Allah wene tem toho urukon holtuk lamuhupmu mun angge man angge Aren sebe roho hit og hisahu.
40006034	Sono nangginoho welamuhuk ulug hinindi anggin toho wenggel ha fug. Sonowon fahet sono amu wenggel hahup. Hinindi anggin atuk halug yoho faheron yoho wenggel hahup, sono faheron sono wenggel hahup."
40007001	"Honoriyen hit hunubam unggum umbuk nowen hiren honori unubam unggum umbuk fug.
40007002	Hiren honori unubam unggum emberuk lahebon ariyen hebeloho hit hunubam aruhu. Hiren ap winon wirim eneptuk lahep hag toho wirimangge ari fam hir oho wirim heneptuk lamuhup.
40007003	Hinggareg hilmu uwag suwon werehon hapeleg anggeyen hare ilmu e asinggilin werehon ari nungge fahet haruk lahen?
40007004	Hinggareg hilmu uwag suwon wereg angge famen hare fam te, 'E asinggilin hilmu werehon oho-fesemin,' nungge fahet uruk lahen.
40007005	Hele si uruk hahun hubam tot imin. Uwag suwon hilmu werehon ari tam oho-fesiyok. Oho-fesuhunteg hil fano aruhumu e asinggilin hare ilmu werehon oho-fusuk teg laruhun."
40007006	"Fano angge meneyen nawag ulug og isahup fug. Unuyuhen sobir isahupmu hebeloho hir oho hunusuhup tohon ilembani umbagpag turukon wam elma hik isa fug."
40007007	"Heng turuk lamok, og hisahu. Yami ruruk lamok, hiyag hisahu. Kik turuk lamok, sok hut henebuhu.
40007008	Heng tuhup inap arimano og isahu. Yami ruhup inap arimano hiyag isahu. Kik tuhup inap arimano sok hur enebuhu.
40007009	Ap misig fam amlohowen suburu heng turukmu helep og um teg ano?
40007010	Amlohowen ikan heng turukmu pisanggo og um teg ano?
40007011	Hit siyahonen hunumalikisi naruk angge fanowon og isa reg halug Hinikni poholmon fanowon inowen Umalikisiyen heng turukmu fano angge tem toho og isahu."
40007012	"Aben nunubam fano ane tukag puhup ane ari hiren oho unubam fano ane turuk lamuhup. Musan haharoho imbibahon men Allahn ibag ane indam hiyag isaruk latfag inaben alem misig aru fahet haharoho imbibag.
40007013	Sok keleg tohon ari fam kuruk lamok. Siyagma war atuk ambeg laruk ke sok humon wereg, kebunggalem suwon haleg. Ke ariyen ap anggolo siyagma laruk.
40007014	Honoluk fano welamuhup ambeg laruk ke sok keleg tohon wereg, kebunggalem toron haleg. Ke toron ari ap tor anggeyen hiyahuk teg."
40007015	"Wene hiyag husul uruk anggeyen enele si uruk inap kahal enesug lamok. Enehap selman te wam domba fanowon hag toho waharuk angge famen unundaman te olomene olokon hag toho wereg.
40007016	Anggen yihik fuhubon ari fam honoluk aruhu. Folim alog ahen fam soluk anggen tahanuk teg? Hohom alog ahen fam sawe anggen tahanuk teg?
40007017	E fanowon fam anggen fanowon eneg yihik feruk. E siyahon fam anggen siyahon eneg yihik feruk.
40007018	E fanowon anggen siyahon yihik fuk fug teg. E siyahon anggen fanowon yihik fuk fug teg.
40007019	E anggen fanowon yihik feruk elehon muhuk fesuhureg indok yale fesuhu.
40007020	Ihi ane wenggel haruk lamuhupmu anggen fam honoluk aruhu.
40007021	Enembilik fam An nubam, 'Nikni, nikni,' uruk inap arimano obog toho Allah ambeg kuhup fug. We Nikni poholmon fam inindimu wenggel haruk lit Ele holtukon eneg kuhup.
40007022	'Ninikni, Ninikni, Hat hunuk fam wene ap hiyag isaruk latukuk fug? Hat hunuk fam setan yanggaloho wiliptukuk fug? Hat hunuk fam niren fano ane anggolo turukuk fug?' ulug An waruhuk sambil ap anggolowen An nubam ari uhup.
40007023	Uhupmu Anden te, 'Hit fahet An napeleg. Siyag ane eneg turuk latikipmu aliyek,' ulug seleg toho hiyag isahuk."
40007024	"Anden ihi ane aru holtuk lamuhubon arimano onoluk inap hag toho welamuhup. It arimano inibam kinang inema wit taruk inap hag toho welamuhup.
40007025	Osit humon narukmu masag waharuk lit siyelu waharuk lit o ino kik turukmu kinang fanoma wirihen tukum tuhu fug.
40007026	An nele inisanggo fam holuhup angge famen ihi ane aru turuk lamuhup fuhon enepeleg inap hag toho welamuhup. It inibam masag waruk ambeg wit taruk inap hag toho wereg.
40007027	Osit humon naruk lit masag waharuk lit siyelu waharuk lit o ino kik turukmu tukum tuhu. Tukum toho aluke lahabeg mondabi wambuhu," ulug hiyag isibag.
40007028	Yesusen ari ulug hiyag isibagma ap anggolo arimano yuk libareg enekol hibag.
40007029	Enekol hibareg, "Musa wene onoluk inaben hiyag nisaruk hag toho hiyag nesehek fug. Wene ngi ahun tu, Ele ine roho hiyag nesehek," ulug enele sahaltuk latfag.
40008001	Yesus punumuwen wamburukmen ap anggolo mondoko ambiyeg laruk latfag.
40008002	Ambiyeg laruk latfagma ap misig ahap salukangge rohon Ambeg watfareg Olohotma kunuk toho hur atfareg, "Nowe, Haren an fahet fanowap timin peruk lahen halug an fanowap nabin," ibag.
40008003	Ari ibagma Yesusen inggik fam ap ino ki hibareg, "Anden hat fanowap hapmin peruk lahi," ibareg, "Fano amin," ibagma ahap salukangge arimano fano atfag.
40008004	Fano atfagma Yesusen, "Anden hat hubam tihi ane ap winon hiyag isa fug. We imam inap enembeg hahap kim halusan lamihinteg fano ahi ulug Musa wene fam haharoho imbibahon ino hikit toho Allah fahet hubu lahapmihin. Hubu lahapmihinon ari famen imam inap arimano onoluk amag," ulug Yesusen ap ino hiyag itfag.
40008005	Yesus o Kapernaum kibareg weregma Roma inap sehen senehon onowe suwon misig watfareg Yesus fam hiyag Utuk lit,
40008006	"Nowe, an namingmingangge eke uyug siyahon ouk anggolo waruk lit olma eneg yinggig lit wereg," ibag.
40008007	Ari ibagma Yesusen, "Anden fanowap timinen ambiyeg lul," ibag.
40008008	Ambiyeg lul ibagma sehen seneg inap onowe inowen, "Nowe, an siyag ane turuk nahun nibam lamihin fuhen we tiyan Hele imihinmu namingmingangge ino fano atmisi.
40008009	An oho nowesi enepma welahimu an napma oho notsi wereg. Anden oho not eke fam, 'Lag!' uruk lahimu laruk, not eke fam, 'Ma!' uruk lahimu waharuk. Namingmingangge ubam, 'Yabuk wirin,' uruk lahimu wituk," ibag.
40008010	Ibag ane ari Yesusen hol hibareg fano ehek ulug Ombolim waharuk latfag inap arimano hiyag isaruk lit, "Ap tuwen tem toho An nubam wenggel hehek hag toho Israel inap misihen oho an nubam wenggel harukon harikik fug," ibag.
40008011	"Ap anggolo yali fil hubula fil werehon arimano wamuhupteg Abraham men Ishak men Yakub men Allah wereg ambeg heriyeg lit suburu ambiyeg nahup.
40008012	Allah wereg ambeg ngi ninap urukon arimano hik tegma hik isahupmu uba yatuk lit eneyeg kilit matuk lit welamuhup. Ihiyon ari tem toho hiyag hisaruk lahi," ibag.
40008013	Ari ibareg sehen seneg inap onowe ino fam, "Hundaman wenggel hehenon ari fam teko lamisiyen hibam lamihin," ibag. Ari ibagma amingmingangge olma werehon ino fano atfag.
40008014	Yesus Petrus ibam kibareg kim harukmen Petrus iyamalhe ouk waruk lit inahanen yinggigmu kim hibag.
40008015	Kim hibareg Inggiken sen harukmu itano inahan eleg atfag. Eleg atfagma in atfareg Yesus let turuk latfag.
40008016	Let turuk lit weregma o hup arik ohoma ap anggolo unundama siyag angge werehon arimano Yesus ambeg hondog eneplug watfagma Ele ine roho uruk lit siyag angge arimano wilip eneptuk lit ouk warukon arimano fanowap enepfag.
40008017	Alem tibag ane aru atam Allah wene hiyag isaruk latfag ahun Yesayan haharoho imbibahon hikit toho teko libag. Haharoho imbibag ane aru, "At inowen nit ninine elehon let neneptuk lit ouk nunubam werehon fanowap neneptisi."
40008018	Ap anggolo Yesus walinggoho weregma kim isibareg ik ahum keyen ik fumag nindig amul ulug Otsi fam hiyag isibag.
40008019	Hiyag isibagma Musa wene oluk ahun misig watfareg, "Nowe, Hat kema-kema larukmu an oho Hat men ambiyeg laruk laruhuk," ibag.
40008020	Ari ibagma Yesusen, "Olomene nohoruk ambeg ei helep elma wereg. Nin ari hag toho suwe nohoruk ambeg oho ei e fam wirig. At ap kinangmon atik ibahon ino Ibam yugmu unggul leko nohoruk ambeg eleg," ibag.
40008021	Ari ibagma Ot misihen Yesus fam ele uruk lit, "Nowe, an nikni tam indok yale fesuhuken lamin ulug heng Haptuk lahi," ibag.
40008022	Ari ibagma Yesusen, "Ap warehon arimanowen ap war atukon yal enebukag tohon hat te An nombolim laruk lamin," ibag.
40008023	Ari ibareg Yesus kou fam kibagma Otsi oho Ombolim ambiyeg kibag.
40008024	Kibareg ik ahum pali ke larukmen siyelu humon waharuk lit haglaburen kou ino hondo rurukmen Yesus nohoruk latfag.
40008025	Ari turukmu Otsi Onowe iraham watfareg, "Nonowe, ik haglabut anggolowen nit war amuk oho turuk lahereg let nenebin," ulug Onowe elelfag.
40008026	Elelfagma Aren otsi unubam, "Hit An nubam hinindi wenggel ha fug anggeyen nungge fahet henekol toho welahep?" ibag. Ari ibareg in atfareg siyelu men ik men pet tibagma ik haglabut ino mondabi yuwag atfag.
40008027	Ik ahum ino yuwag atfagma ap arimano yihi ibareg, "Siyelu men ik menen Ap aru ele holehesareg eleg ahayon ari Ap aru sa hag toho wereg," ulug enele sahaltuk latfag.
40008028	Ik ahum pali keyen nindig atfareg Gadara inap enengginang fam libagma ap piren setan siyag angge unundama werehon ap warehon sal eneptuk ambehen wilip atug Yesus ambeg watfag. It piren itano onolok anggolo rehen ap winon it wereg ke ari enekolen laruk latfag fug.
40008029	It piren itano watfareg enele hum toho uruk lit, "Hat Allah amloho nit nunubam nungge ane timihinen wahen? Nit uwan lahe angge famen nunusimin ulug wahen?" uruk lit enele hi roho uruk latfag.
40008030	It wereg ambeg itano horog toho wam anggolo roho kinang waruk lit welatfag.
40008031	Welatfagma setan piren itanowen, "Yanggal nenepmin peruk lahen halug wam unundama kilihip ulug hiyag nisamihin," ulug Yesus ubam heng tibag.
40008032	Heng tibagma Yesusen, "Aliyek," ulug hiyag isibagma it itano libareg wam unundama kibag. Kibagma wam arimano pule keyen imbil-imbil ik ahum ke waroho lin ibag.
40008033	Waroho lin ibagma wam foroho inap arimano olma libareg ap winon unubam hiyag isaruk lit ap piren siyag angge unundama werehon itano men wam anggolo war atfahon arimano men fahet hiyag isibag.
40008034	Hiyag isibagma o pumbuk ino welatfag inap arimano obog toho wilip atug Yesus ambeg libareg, "Hat te o aru welatmihin fug, Hamumu lamihin," ulug enele hum toho uruk lit yanggalfag.
40009001	Yanggalfagma Yesus kou fam kibareg ik fumag fil nindig atfareg Ibam yugmu libag.
40009002	Libareg weregman ap uyug siyahon misig heniye fam yinggig lit weregma aben paya roho walug watfag. Walug watfagma Yesusen kim isibareg ap aru tem toho hihit nisamisi unundaman pehesareg walug wahasa pibareg, "Namloho, siyag ane haren tirikinon eleg ahama An nubam hindi wenggel haruk lamin," ulug ap uyug siyahon ino hiyag itfag.
40009003	Ari urukmu Musa wene onoluk inap arimanowen hol hibareg hun tuwen Allah abug uruk ulug inindimuwen wenggel haruk latfag.
40009004	Iren pibag ane ino Yesus undaman oluk atfagma Yesusen, "Nungge fahet hinindimu siyag toho wenggeltuk lahep?
40009005	Alem keyon se regma, keyon anggin teg peruk lahep? Siyag ane Allahn elehap tehek uk fug teg ano? In atug lamihin uk fug teg ano?
40009006	Ap kinangmon atfahon ino Allahn ineyap tirisimu aben siyag ane turukon elehap tuk teg ulug honoluk toho welamuhuben iminon te tu holeg lamek," ibareg ap elenggen siyahon ino hebeloho yet haruk lit, "Nare, in amin, halit heniye hilamihinteg hibam lamihin," ibag.
40009007	Ari ibagma ap ino in atfareg ibam fil laruk latfag.
40009008	Ap ino larukmu ap anggolowen yet hibareg enekol haruk lit Allahn ap kinangmon nangginoho ineyap eneptisi ulug Allah wel turuk latfag.
40009009	Yesus o inowen wilip atfareg laruk lit yet harukmen ap misig unuk Matius uang embelug lalihip uruk ambeg heriyegma yet hibag. Yet hibareg ap ino fam, "An men ambiyeg lulen ma," ibagma Matius ino in atfareg ambiyeg laruk latfag.
40009010	Libareg Yesus ino Matius ibam heriyeg lit suburu narukmu pemerintah enemingmingangge uang ap fam heng eneptuk inap men siyag ane turuk inap men enebe anggolo roho watfagma Yesus otsi men ambiyeg suburu naruk latfag.
40009011	Ambiyeg suburu narukmu Farisi inap arimanowen yer isibareg Yesus otsi unubam, "Honowe aru nungge fahet pemerintah enemingmingangge men siyag ane turuk inap men suburu ambiyeg naruk?" ulug enele anggolo uruk latfag.
40009012	Urukmu Yesusen hol hibareg, "Nori, ap ouk waruk elehonen ap ekeyen hihit neneplep peruk eleg, ouk warukonen eneg ap ekeyen hihit neneplep peruk.
40009013	Iminon tu fahet hinibam lalihipteg fano roho wenggel haruk lit welamuhup, 'An fahet hubu lahaptuk inap Nirim peruk lit ap inindi enesug inap fahet fano peruk lahi.' Ap inindi pikiron wol enebuhuken waharikik fug, siyag ane turuk inap wol enebuhuken waharikik," ibag.
40009014	Yesus weregma Yohanes otsi Ambeg watfareg kapal haruk lit, "Nit men Farisi inap men sembahyang ul ulug hiyang welahe angge famen Hat hotsi men nungge fahet hiyang welahep fug?" ibag.
40009015	Ari ibagma Yesusen hebeloho hiyag isaruk lit, "Ap ekeyen hiyap hilarukmu ikni isingan wam hop turukon ino esetuk halug ori winon arimano enembilik seheno roho welam teg? Fobik welamuhupmu hiyap ngi ahun ino aben hondoko longgo uhupmu ori arimano inindi siyahen hiyang welamuhup.
40009016	Hekel keron fam sum miningon seleben tuk fug teg. Seleben tuhupmu hekel keron inowen sum ino tararag tuhureg ele hum aruhu.
40009017	Ari hag toho ik eleruk fanowon kubag warehon fam hinangguk fug teg. Hinanggurukmu kubag wareg keyen ik ino tep-tep wambuhureg eleg aruhumu ele ino hum aruhu. Ik kubag fam fano welaruhuwen aben ik eleruk fanowon kubag keron fam hinangguruk," ulug Ele indit toho hiyag isibag.
40009018	Yesusen wene ari hiyag isarikim ap misig sembahyang uruk ibam foroho ahun Ambeg watfareg Alukema hur atfareg heng turuk lit, "Nowe, ketiya eneg nahaloho war ahama hat watnihinteg Hinggik tung hamihinmu nahaloho oluk atmisi," ibag.
40009019	Ari ulug hiyag Itfagma Yesus in atfareg ap ino men Otsi men libag.
40009020	Funggalma larukmen hiyap misig amep wiliptukmen eneg mo nisanggowen atfag hiyap eke Yesus ambol fil horogma libareg Asum atog inggiken tung hibag.
40009021	Tung haruk lit undaman sum atog ninggiken tung haminmu fano atnin pibag.
40009022	Ari pibahon fahet Yesusen hebeloho kim haruk lit, "Nahaloho, hindi yuwag toho welamin, hindimu wenggel haruk lahenon ariyen fano ahen," ibag. Ari ibagma hiyap ino fano atfag.
40009023	Fano atfagma Yesus ino sembahyang uruk ibam foroho ahun ibam horogma libareg yet harukmen ap anggolo kibareg o piya sini fam uba yatuk lit enele anggolo uruk latfag.
40009024	Enele anggolo urukmen Yesusen, "Hit iming amek, malik aru war aha fug, nohoruk," ibagma ap arimanowen Yesus inggaliyap turuk lit inda yatuk latfag.
40009025	Inda yatuk latfagma Yesusen ap arimano yanggaloho wilip enepfareg kibareg malik ino inggik sen harukmen malik ino in atfag.
40009026	In atfahon fahet Yesusen ari tehek ulug o pumbuk obog toho aben hiyag isil laruk latfag.
40009027	Yesus larukmen ap piren il siyahon Ombolim waharuk lit enele hi roho, "Hat Daud amloho, nit Hindi nisimin," uruk latfag.
40009028	Ari urukmu Yesus o misig kibagma ap piren itano Yesus ambeg watfagma Yesusen kapal isaruk lit, "Anden hihit henebuk hag teg lahiyon ari fahet hiren we tem toho ulug hinindi wenggel haruk lahep ano?" ibagma iren, "Nonowe, we tem Haren hihit nenebuk hag teg lahen peruk lahe," ibag.
40009029	Ari ibagma Yesusen inilmu sen isaruk lit, "Hinindimuwen fano amul pehebon ari fam fano atihip," ibag.
40009030	Ari ibagma inil fenggen atfagma Yesusen ap piren itano fam Ele ine roho hiyag isaruk lit, "Anden hihit henebihi ane ap winon onoluk amuhup tohon hinindimu honoluk toho welamuhup," ibag.
40009031	Ari ibag angge famen it wilip atfareg ti roho hihit nenebehek ulug o pumbuk obog toho hiyag isil laruk latfag.
40009032	It piren itano wilip atfagma ap ele larehon undaman setan siyag angge werehon misig aben hondoholug Yesus ambeg watfag.
40009033	Watfagma Yesusen undama setan siyag angge werehon ino yanggaloho wili fisibagma ap ino ele uruk latfag. Ele uruk latfagma ap anggolo welatfahon arimano enekol hibareg, "Yesusen tehekon ari hag toho Israel inap wereg ambehen ari hag toho turukon yer isarukuk fug," uruk latfag.
40009034	Ari uruk latfagma Farisi inaben, " Setan onowe suwon inowen Yesus ineyap turukmu ap unundama siyag angge werehon yanggaloho wiliptuk," uruk latfag.
40009035	Yesus o pumbuk suwon men toron men obog toho walinggoho laruk lit wene uruk ibamen Allah Hinikni aruhu ulug hiyag isil laruk lit enebe ouk waruk lit inine eleg toho werehon men fanowap enebil laruk latfag.
40009036	Ap anggolo arimano Yesusen yer isibareg wam domba inikni elehon hag toho wereg lit sat anggolo roho turuk lit linggik-longgo uruken Nindiyen pibag.
40009037	Ari pibareg Otsi hiyag isaruk lit, "Suburu wirikon anggolo wereg angge famen yahaltuk inap we tor angge wereg.
40009038	Yabuk ngi ahun inowen suburu yahaltuk inap mon enebuhuwen ngi ahun fam heng tiyok," ulug Ele indit toho hiyag isibag.
40010001	Misihim Yesusen otsi nisanggowen wol enepfareg, "Ap unundama siyag angge werehon yanggaloho wili feseruk lamuhup, ap ouk waruk lit inine eleg toho werehon obog toho fanowap eneptuk lamuhup," ulug Yesusen otsi inineyap enepfag.
40010002	Otsi nisanggowen ununuk tuma ul: Tamon te Simon unuk eke Petrus, Petrus are Andreas men, Zebedeus amloho Yakobus men are Yohanes men,
40010003	Filipus men Bartolomeus men, Tomas men, pemerintah amingmingangge Matius men, Alfeus amloho Yakobus men, Tadeus men,
40010004	o Kana ahun Simon men, Yudas Iskariot huruwe libag ahun ino men, it obog toho enebe nisanggowen welatfag.
40010005	Otsi nisanggowen arimano mon enepmin ulug hiyag isaruk lit, "Nori, Allah unuk enepeleg inap enebunggalem men Samaria inap inibam pumbuk ke lahup fug.
40010006	We Israel inap wam domba longgo uruk hag toho longgo uruson arimano enembeg lahup.
40010007	Ninikni poholmon ap obog toho Inikni aruhuwon ino horog teg ulug hiyag isaruk lamuhup.
40010008	Ap ouk warukon hihir eneptuk lamuhup. Ap warehon onolukap eneptuk lamuhup. Enehap salukangge rohon hihir eneptuk lamuhup. Ap unundama siyag angge werehon yanggaloho wili feseruk lamuhup. Anden saplangge og hisarikik angge hiren oho saplangge og isaruk lamuhup.
40010009	Fano-fano angge ili ruruk angge sum hunuyugmuwon fam yuhat ta fug angge lahup.
40010010	Sum suknuk fug angge sum henebemon piren wan ta fug angge sepatu hunuyugmu kilap ta fug angge wanggun tomuk hila fug angge lahup. Yabuk wituk inap onggo og isa reg.
40010011	Pumbuk suwon ano toron ano kuhupteg ap indi fanowon misig yami ruruk lamuhup. Hiyahakupteg ap ino men welamuhupteg o winama luk oho lit embeselug wilip amuhup.
40010012	O misig kuhupteg o ari inap hi eneptuk lamuhup.
40010013	It inindi fanowon hiren hi enebuhupmu it unubam fano aruhu. It inindi siyahon hi enebuhup ane ari suhuloho hit hunubam waruhu.
40010014	Ap ekeyen, 'Hit tuma weregma henele holtul fug,' uruk halug o pumbuk ari famen wilip atuk lit kinang hunuyugmu werehon ho roho pila feseruk lamuhup.
40010015	Allahn unggum kong tuhu sambil ino o Sodom men Gomora men tot hayen angge famen o ari mondabi siyag aruhu. Ari we tem toho hiyag hisaruk lahi."
40010016	"Nori, hit wam domba hag toho olomene olokon sehelimu mon heneptuk lahi. Pisanggo indi anggat teg lit laruk hag toho laruk lamuhup. Suwe yalma olok eleg hag toho honolok eleg angge welamuhup.
40010017	Ap obog toho kahal enesug lamok. Hininggik hele waroho pemerintah unggum kong turuk inap wereg ambeg hondog henebuhup ane, sembahyang uruk ibamen e paleg fam hunusuhup ane ari hinindimu honoluk toho welamuhup.
40010018	At otsi wereg ulug hininggik hele waroho ap suwon men sen enesug inap men weregma hondog henebuhup. Hit hininggik hele wat henebuhup ane ariyen ap suwon men it wene enepeleg inap men An nunuk onoluk amuhup.
40010019	Hit hondog henebuhupmu nenele nungge ulteg nanggintul ulug hinindi anggin toho welam fug. It suwon unubam hiren uhup ane Hinikni Allahn o ino sambil hiyag hisahu.
40010020	Hiren henele uhup fug, Hinikni ahime hit hunundama wereg lit Ele uhu.
40010021	Areyen nare ware fusukag ulug huruwe lahu. Ikniyen namloho ware fusukag ulug huruwe lahu. Unumalikiyen iknisi isingasi fam enele siyag toho uruk lit unusukag ulug huruwe lahup.
40010022	At otsi wereg ulug ap obog tohowen hit ninirim ulug unundama onolok hahup. Hunusila ulug onolok hahup angge famen hinindimu henekol ha fug angge yuwag toho welamuhup halug Allahn mondabi fanowap henebuhu.
40010023	O pumbuk misihen hunusul ulug mug hisaruk halug o pumbuk eke fam lahup. O pumbuk Israel kinang fam werehon eke la eke la turuk lamuhup angge famen pumbuk winon eke la fugmu At ap kinangmon atik ibahon ino waruhu. Ari tem toho hiyag hisaruk lahi.
40010024	Ot palimu weregma owe apma wereg lam fug teg. Amingmingangge palimu weregma ikni apma welam fug teg.
40010025	Ot men owe men ambi roho weregma fano. Amingmingangge men ikni men ambi roho weregma fano. O ngi ahun ino hat setan uruk lit pet tuhup halug o ino welamuhubon arimano oho setan uruk lit per enebuhup.
40010026	Ap arimanowen hit pet henebuhup ane fahet henekol ha fug ulug hiyag hisaruk lahi. Mapmu reg lit werehon obog toho inam aruhu. Mun angge man angge hiraho lit werehon onoluk aruhu.
40010027	Anden hik tegma hiyag hisaruk lahiyon ari hiren seleg tegma hiyag isaruk lamuhup. Hinisanggo kilabeg hiyag hisahup ane hiren te lehoma unduhuk lit hiyag isahup.
40010028	Henehap selmon hunusuk hag teg angge famen henehime hunusuk fug teg inap fahet henekol toho welam fug. Henehap selmonet henehimeyet indok humon fam yal henebuk hag tohon ino fahet henekol toho welamuhup.
40010029	Suwe wiluwe piren fahet uang anggen misig eneg wa reg. Suwe ari siyag ulug onggo we tot wa reg angge famen Hinikni Allahn mako wambuhu rohon peruk ane ariyen kinangma wambuk fug teg.
40010030	Ari regma hir oho hununggulmu honoruk wilip atukon Allahn winag harisiyon wereg.
40010031	Suwe wiluwe anggolo famen Ambolma weregma hit Aluke fil welahebon henekol toho welam fug.
40010032	An fahet ap iniline fag toho uruk ahun fahet Anden oho Nikni poholmon Iline fag toho uhuk.
40010033	An fahet ap iniline awiya waruk ahun fahet Anden oho Nikni poholmon Iline awiya wahuk."
40010034	"Ap seli roho werehon mangnowap enebik oho waharisi puk fug. Mangnowap enebuhuk ulug waharikik fug, tog walug waharikik.
40010035	Ap eke ikni men ap uwag yinggoho wereg lit hili roho welamuhup ulug waharikik. Hiyap eke isinga men ap uwag yinggoho wereg lit hili roho welamuhup ulug waharikik. Hiyap eke ahun isinga men ap uwag yinggoho wereg lit hili roho welamuhup ulug waharikik.
40010036	Ininggareg inibam o misig werehonen seli roho welamuhup.
40010037	'Nikni men nisinga men nindi pulmu reg, Yesus nindi isanggoma,' peruk inap An niraham welam fug teg. 'Namloho men nahaloho men nindi pulmu reg, Yesus nindi isanggoma,' peruk inap An niraham welam fug teg.
40010038	Teltuk ahen ha rulug An nombolim laruk elehon An niraham welam fug teg.
40010039	An noluk welaruhuk peruk ahun ino oluk welaruhu fug. Nowe unuk fahet war atnin peruk ahun ino tem toho oluk welaruhu.
40010040	Ap san hit pali wat heneptuk halug An pali wat Naptuk. An pali wat Naptuk ahun inowen Nikni An mon Naptisiyon oho pali watuk.
40010041	Wene hiyag isaruk ahun tu ulug pali watukon ino onggo wene hiyag isaruk ahun og utukon at aruhu. Fano ane turuk ahun tu ulug pali watukon ino onggo fano ane turuk ahun og utukon at aruhu.
40010042	Ap toron tuma werehon ik obok haruk halug Yesus ot tu ulug ik og utuk ahun ino onggo og utuk ane longgo uhu fug. Ari tem toho hiyag hisaruk lahi," ibag.
40011001	Yesusen wene obog toho ari Otsi nisanggowen hiyag isibareg o ino embeselug libareg it inibam eke la eke la wene hiyag eseheg milal enebeheg turuk latfag.
40011002	Yohanes penjara wereg lit hol harukmen Kristus inowen ari-ari turuk urukmu hol hibag. Hol hibareg Yohanesen otsi mon eneptuk lit,
40011003	"Ap winon eke mangno ruruk lamuhuk ano, waruhu ibahon ino Har ano, kapal ha lalihip," ulug otsi mon enepfag.
40011004	Mon enepfagma libagma Yesusen hiyag isaruk lit, "Hiren yet hehep ane men hol hehep ane men lalihipteg Yohanes hiyag irik lalihip.
40011005	Ap inil hupnihon inil fano atug yet haruk, ap unuyug siyahon fano atug laruk, ap enehap salukangge rohon enehap fano atuk, ap inisanggo larehon husoho larikim hol haruk, ap warehon onoluk atuk, ap enengge eleg inap wene fanowon hiyag isaruk.
40011006	An fahet indi nin atug nirim peruk elehon ino ahiyeg toho wereg," ulug Yesusen Yohanes otsi itano hiyag isibag.
40011007	Yohanes otsi arimano libagma Yesusen ap anggolo arimano fam Yohanes fahet hiyag isaruk lit, "Nungge yet hul ulug farema larikip? Hame mulilik la mulilik wam turukon yet hul ulug larikip?
40011008	Nungge yet hul ulug larikip? Ap sum fanowon wan tehon yet hul ulug larikip? Sum fanowon wan tehon ap suwon inibam eneg wereg.
40011009	Nungge yet hul ulug larikip? Wene hiyag isaruk ahun yet hul ulug larikip? Wene atam hiyag isaruk latfag inap arimano at palimu weregma it apma reg, ari tem toho hiyag hisaruk lahi.
40011010	At fahet tam haharoho imbibahon tu, 'Yet himin, Hat halukema laruk laruhuwon Namingmingangge eke monde fuhuk. Hat waruhun ke aren hale feruk laruhu.'
40011011	It hiyaben indag eneptuson arimano Yohanes ikma pilap eneptuk latisi ahun palimu wereg hag toho misig oho wereg eleg. Wereg eleg angge famen Allah umalikisi atuson tot-toron arimano at apma regma it palimu wereg. Ari tem toho hiyag hisaruk lahi.
40011012	Yohanes ap ikma pilap eneptuk latisi ahun inam atisi liyen tulug ketiya oho aben Allah weregma taluk toho hulul ulug turuk. Taluk toho hilaruk inap arimanowen ap winon Allah weregma kuhup fug ulug sok latuk.
40011013	Wene hiyag isaruk latfag inap men Musa wene menen Yohanes inam aruhu ulug fulu roho haruk lit haharoho imbibag.
40011014	Elia waruhu ibahon ino at waha. Hiren at fahet fano peruk lahep ano?
40011015	Ap sa isanggo wereg halug uruk lahi ane aru holukag."
40011016	"Ap aruma werehon fahet nungge fam wirim hamin? It arimano malik toron ayeg waroho waruk ambeg heriyeg lit onori men enele uruk lit,
40011017	'Niren waruk tel hesehe angge famen hit yunggulehep fug, nit hunu sini ehema hit uba yarehep fug,' uruk hag toho ap aruma wereg.
40011018	Yohanes ino waharisireg ik men suburu men na fug angge weregma at undama siyag angge wereg uruk latusa.
40011019	Weregman At ap kinangmon atfahon ino waharisireg suburu na ik na turukmu yet harusareg, 'Ap aru ik men suburu men abuwap ahun waharisimu pemerintah amingmingangge uang embelug lalihip uruk inap men siyag ane turuk inap men enere tu,' uruk. Mun ane man ane alemet ondomiyet Allah oluk teg ane ari Aren turukon famen fag atuk," ulug hiyag isibag.
40011020	Ari ulug hiyag isibareg Yesusen ap wene holtuk elehon o pumbuk winon werehon per enepmin pibag. Ap arimanowen Yesusen fano ane anggolo turuk latfahon haruk latfag angge famen wenggel haruk latfag fuhon per eneptuk lit,
40011021	"Hit Korazim hinap, hinindi anggin amag! Hit Betsaida hinap, hinindi anggin amag! Hit ouk warukon fano atikip hag toho Tirus inap men Sidon inap men oho fanowap eneplepma it arimano atam inindi anggar atepma fesi lahaplep.
40011022	Allahn ap minggir enepmin puhu sambil o Tirus men Sidon men fano welamuhup, hit eneg mondabi siyag amuhup.
40011023	Hit Kapernaum hinaben Allahn poholman lisoho og nenebuhu peruk lahep? Eleg o nori, ap war atukon wereg ambeg pilap henebuhu. Hit ouk warukon fano atikip hag toho o Sodom inap fanowap eneplepma ketiya oho fano welalep.
40011024	Allah ap minggir enepmin puhu sambil o Sodom tot se reg angge famen hit mondabi siyag amuhup," ulug Yesusen hiyag isibag.
40011025	Yesusen ari hiyag isibareg, "Nikni, Haren pohol men kinang men seneg lahenma Anden wel Haptuk lahi. Mun ane man ane alem nonoluk ninap perukon Haren hiraho feruk lit ap siyahon toron enelukeman fag toho hiyag isaruk lahen.
40011026	Nikni, Hat hindiyen ari roho timin peruk lahen.
40011027	Mun angge man angge Ikniyen Amloho ubam emberisimu ap misihen oho Amloho onoluk teg elegma we Ikniyen eneg Oluk teg lit wereg. Ap misihen oho Ikni oluk teg elegma we Amlohowen eneg Oluk teg lit wereg. Amlohowen Ikni fahet fag toho hiyag isarukmu holuhup inap arimanowen Ikni fahet onoluk amuhup.
40011028	Hit anggin angge waruk lit sat toho turuk lahepma An nambeg maniyek, Anden let henebuk.
40011029	E paleg Anden hununggulmu umbuhukon ha ruruk lit Anden milal henebuhuk ane fuki roho turuk lamuhup. Nindi wiyig teg lit apma imbik wamburuk lahi. Ari roho turuk lamuhupteg hinindi yuwag toho welamuhup.
40011030	E paleg Anden hununggulmu emberuk lahiyon se rehen, sum sukni hunubaharuk lahiyon seyon sukni feruk lahi," ulug Yesusen hiyag isibag.
40012001	Misihim wene uruk sambil hari Sabat Yesus otsi men roti anggen fok tibag ambeg larukmen Otsi suburu obok hibareg roti anggen tahanoho wibareg naruk latfag.
40012002	Narukmu Farisi inaben yer isibareg Yesus hiyag Utuk lit, "O wene uruk sambil welahe angge famen Hat hotsiyen tuk fug teg ane turuk," ibag.
40012003	Ari ibagma Yesusen, "Dauren tibag ane fahet suwesingga fam haharoho imbibahon harikip fug? At men it ambiyeg laruk latfahon arimano men suburu oboken
40012004	Allah ibam kibareg suburu roti Allah ibam emberukon it usa inaben eneg narukon Daud otsi men na fug teg angge famen nibag.
40012005	Musa wene fam sembahyang uruk sambil mun ane man ane tuk fug ulug haharoho imbibag angge famen imam usa inap arimanowen Allah ibam kulug iren oho tuk fug teg ane turuk. Iren ari turuk angge famen haharoho imbibag ane unuyuhen sobir isaruk eleg ane ari hiren haruk lahep fug?
40012006	At tu werehon apma Allah wene uruk ibam wereg, ari tem toho hiyag hisaruk lahi.
40012007	Allah wene aru, 'An fahet hubu lahaptuk inap fahet Nirim peruk lit ap inindi enesug inap fahet fano peruk lahi,' ulug haharoho imbibag. Haharoho imbibahon tu wenggel helepma siyag ane turuk eleg inap aruma fahet enebug elep fug.
40012008	At ap kinangmon atfahon ino wene uruk sambil At ngi reg lit wereg," ulug hiyag isibag.
40012009	Hiyag isalug libareg Yesus iren wene uruk latfag ibam kibag.
40012010	Kurukmen ap misig inggik fumag fil hambuk teg angge welatfag. Welatfagma ap arimanowen, "Yoho wene uruk sambil hari Sabat welahereg ap hihir enebuk teg ano?" ulug Yesus kapal hibag. Kapal hibag ane ari siyag ane imisi ano fano ane imisi ano wal hul ulug kapal hibag.
40012011	Ari ibagma Yesusen te, "Hit welahebon aruma henembohom misig wene uruk sambil kiling elma wamburuk halug lisoho wilibuk fug teg ano?
40012012	Ap hime palimu reg ano, wam hime palimu reg ano? Ap hime palimu rehen wene uruk sambil oho let tuk teg," ulug hiyag isibag.
40012013	Ari hiyag isibareg Yesusen ap ino fam, "Hinggik pok himin," ibagma pok hibagma inggik fumag fanowon ino hag atfag.
40012014	Aren tibag ane kim hibareg Farisi inap wilip atfareg Yesus wabuhuk ulug enele sahaltuk latfag.
40012015	Iren peruk latfag ane Yesus oluk atfagma o inowen wilip atug amumu libag. Ap anggolo Yesus ombolim larukmu Aren it fanowap eneptuk latfag.
40012016	Atam Yesayan haharoho imbibahon ino hikir amag ulug Anden turuk lahi ane fahet ap winon hiyag isa fug ulug Ele ine roho komo enepfag.
40012018	Yesayan haharoho imbibahon tu, "Yet teg lamok, An namingmingangge mumal tarikikon tu ulug At fahet fano peruk lit Nindi reg lahi. An nahime fanowon At ubam umbuhukmu Aren Nawene ap obog toho hiyag isaruk laruhu.
40012019	At inowen ap per eneptuk lit Ele hi roho uruk laruhu fugmu ap sel ke werehon kebunggalem ke werehon menen Ele holuhup fug.
40012020	Fili hayu rohon si roho pilabe fesuhu fug, indok anggen fil turukon mondabi ware fesuhu fug. Allahn unggum kong tuhu ane Aren palimuwap tuhu.
40012021	Ap obog tohowen At mangno ruruk lit yet teg lit welamuhup."
40012022	Welatfagma ap eke undama siyag angge wereg lit nenek turukon Yesus ambeg hondoholug watfag. Ap ino il siyag teg lit ele lareg latfagma Yesusen ap ino hihitfagma fano atfareg ele uruk lit yet haruk latfag.
40012023	Yet haruk latfagma ap anggolo arimanowen yuk lagmag ibareg, "Hun aru Daud amloho wereg," ulug enele sahaltuk latfag.
40012024	Enele sahaltukmu Farisi inaben hol hibareg iren te: "Siyag angge setan onowe Beelzebul inowen ineyap tehekma setan yanggaloho wilip eneptuk," uruk latfag.
40012025	It inindimuwen peruk latfag ane Yesus oluk atfareg Aren te, "O pumbuk misig inaben hili roho welamuhupmu siyag amuhup. O yowi misig inaben hili roho welamuhupmu fano roho welamuhup fug.
40012026	Ari hag toho Iblis ekeyen Iblis eke yanggaltuk halug it-it hili roho wereg lit enemu suwahal uruk. Ari roho turuk lit o misihon nangginoho fano welamuhup?
40012027	Anden Beelzebul unuk fam ap undama siyag angge werehon yanggaloho wilip eneptuk uruk lahepma hit honotsi san inineyap eneptisimu siyag angge yanggaloho wilip eneptuk? Hininggareg honotsi arimanowen alem hunubam emberuk.
40012028	Allah hime fanowon inowen Nineyap naptisimu siyag angge yanggaloho wilip eneptuk lahi halug Allah Ninikni suwon ino hit weregma tuma inam atisi.
40012029	Ap misig ine anggolo ahun ibam kulug anggengge hilamin peruk halug ibam ngi ahun ino hele fam inggik pug tebelug eneg anggengge olma werehon hila reg.
40012030	Ap san An men mangno roho wereg eleg ahun ino men seli roho welahi. Ap san An niraham wereg lit suburu yunggat taruk eleg ahun inowen suburu hik-hak isaruk ahun hag toho wereg.
40012031	Ap unubam siyag ane turukon men Allah fahet Abug urukon men Allahn obog toho Ambolmayap tuhu. We Allah hime fanowon ino Abug uruk halug eneg Aren ambolmayap tuhu fug, ari tem toho hiyag hisaruk lahi.
40012032	At ap kinangmon atfahon ino fam ele siyag toho uruk lit suwahal uruk halug Allahn ambolmayap tuhu. Allah hime fanowon ino fam ele siyag toho uruk lit suwahal uruk halug ketiya welaheyon oho fobik welamuhukon oho Allahn ambolmayap tuhu fug.
40012033	E tu fano uruk lahebon anggen oho fano, e tu siyag uruk lahebon anggen oho siyag. Anggen ari yet halug e tu siyahon tu fanowon ulug honoluk atuk.
40012034	Hit pisanggo umaliki, hininggareg haloho welahep fug angge famen nangginoho henembilik fam fano ane uk teg lahep? Hinindi fam siyag angge werehon ari henembilik fam oho wilip atuk.
40012035	Ap fanowonen undaman fano-fano angge andog toho foroho lit fanowon eneg wiliptuk. Ap siyahonen undaman siyag-siyag angge andog toho foroho lit siyahon eneg wiliptuk.
40012036	Allahn unggum kong tuhu sambil ino henele ket-ker ane alem wal taneg uruk latikibon ari fahet alem hunubam umbuhu.
40012037	Hele uruk lahenon ariyen Allahn fanowap habuhu. Hambilik fam uruk lahenon ariyen unggum hubam umbuhu," ulug hiyag isibag.
40012038	Misihim Musa wene onoluk inap men Farisi inap menen Yesus kapal haruk lit, "Nonowe, poholmonen turuk ane niren yet hulen wal himin," ibag.
40012039	Ari ibagma Yesusen hiyag isaruk lit, "Ap siyahon ketiya werehon aruman inindi wenggel ha fug angge wereg lit poholmonen turuk ane yet hulen wal himin ulug Nubam ehesa. Ari ehesa angge famen Yunusen tibag ane ari wirimangge hag toho tibagma it arimanowen oho onoluk amag.
40012040	Hun Yunus ino ikan ahummu hup hinahanam welatfag hag toho At ap kinangmon atfahon ino oho kinang aru fam hup hinahanam welaruhu.
40012041	Hun Yunus inowen Niniwe inap hiren siyag-siyag ane turuk lahep ulug komo enepfagma inindi anggar atfareg Allah fam wenggel haruk latfag. Yunus ele apma reg angge famen Niniwe inaben at ele holtuk latfag. An nele palimu wereg angge famen hiren holtuk lahep fug. Holtuk lahep fugmu Niniwe inap arimano Allahn ap kinangmon minggir enebuhu sambil ino in amuhupteg hit ap aruma siyag ane turuk lahep ulug hininggaliyap henebuhup.
40012042	Ahamu fil wereg inap onowe hiyap angge suwon eke welatfahon inowen hun Salomo indi oluk anggolo rehen ele uruk ane holuhuk ulug yitmi-yatman Salomo ambeg watfag. Hun Salomowen uruk ane apma reg angge famen hiyap ino yatman ele holik watfag. An nele palimu wereg angge famen hiren holtuk lahep fug. Holtuk lahep fugmu hiyap suwon ino Allahn ap kinangmon minggir enebuhu sambil in aruhureg hit ap aruma siyag ane turuk lahep ulug hininggaliyap henebuhu."
40012043	"Siyag angge setan ino ap undaman wilip aruhureg anggenma lahureg la wam turuk lit kel taruk ambeg yami ril laruk angge famen hiyahaku fug.
40012044	Hiyahaku fureg nibam embeselug waharikik ambeg suhuloho lamin puhureg ibam ino lahureg o ino kolo regman anggengge puhun toho weregma kuhu.
40012045	Kuhureg siyag angge setan sabiren onolok anggolowon hondog enebik lahureg enebe mangno roho o ino fam welamuhup. Ari hag toho setan arimano ap undama welamuhupmu ap ino atam tot fano famen fobik mondabi siyag aruhu. Ap ketiya werehon siyag ane eneg turukon arimano ari hag toho welamuhup," ulug Yesusen hiyag isibag.
40012046	Yesusen ap anggolo arimano Ele hiyag isarukmu Isinga men Otsi men Ubam nenele ul ulug selma welatfag.
40012047	Selma welatfagma ap misihen Yesus hiyag Utuk lit, "Hisinga men Hotsi men Hubam nenele ul ulug wahasareg selma werehen pen isa lag," ibag.
40012048	Ari ibagma Yesusen At hiyag Itfag ahun ino fam, "Nisinga men Notsi men sa fahet ehen?" ibareg
40012049	Otsi fil Inggik tum pil haruk lit, "An nisinga men Notsi men tuma wereg.
40012050	An Nikni poholma werehon Ele holtuk lit fano ane turukon eneg it aruma An nare men Nerek men Nisinga men wereg," ibag.
40013001	O ino sambil Yesus wilip atfareg ik yenggelehon ayegma heriyeg latfag.
40013002	Heriyeg latfagma ap anggolo miyaloho waharuken at ino kou fam kibareg heriyegma ap anggolo arimano ik ayegma luhal arik watfag.
40013003	Luhaleg lit weregma alem anggolo fahet indit toho hiyag isaruk latfag. Hiyag isaruk lit, "Ap misig anggen fok timin perisireg wilip atisi.
40013004	Wilip atisireg fok turukmen anggen eke kebunggalma wamburusama suwe waharusareg obog toho narusa.
40013005	Anggen winon helep falma wamburusama kinang we tot werehen folo-folo wilip atisi.
40013006	Wilip atisi angge famen mowen yet harisimu umanggen elehen halo uruk lit ilim atisi.
40013007	Anggen winon hoholangge sehelimu wambirisimu hoholangge yat atuk lit waroho hondo isarisi.
40013008	Anggen winon kinang fanoma wamburusama anggen yihik ferusama winon teng hinahan yig atisi, winon teng piren yig atisi, winon teng misig yig atisi.
40013009	Ap san isanggo wereg halug uruk lahi ane ari fano holukag," ulug Yesusen hiyag isibag.
40013010	Ari ulug hiyag isibag ane fahet Otsi watfareg Onowe kapal haruk lit, "Nungge fahet Hele indit toho hiyag esehen?" ibag.
40013011	Ari ibagma Yesusen, "Allah ap obog toho Inikni aruhu ulug hiraho latisiyon hit fahet inamap tirisi angge famen it winon aruma eleg.
40013012	Ap san anggengge forohowon ino nin eke og uruhumu anggolo sebe roho foroho laruhu. Ap san anggengge elehon ino tor angge forohowon itano taluk toho hilahu.
40013013	Alem ari fahet Anden nele indit toho ap aruma hiyag isaruk lahi. Inil fam yet haruk anggeyen fuki roho yet haruk eleg. Inisanggo fam holtuk anggeyen fuki roho holuk fug angge inindi anggar atuk eleg.
40013014	Yesayan atam haharoho imbibahon hikit toho it aruman turuk ane fam teko laruk. 'Hinisanggo fam holtuk lahep angge famen hinindi anggar atuk eleg. Hinil fam yet haruk lahep angge famen hinindimu honoluk atuk eleg.
40013015	Ap aruma inindi sohu roho wereg lit inisanggo lareg lit inil hupnig lit wereg. Inil fenggen amuhupteg inisanggo husuhureg inindi anggar amuhup tohon. An nambeg suhuloho wamuhupmu Anden hihir enebuhuk tohon.'
40013016	Hit hinil fano werehen yet haruk lahebonen henehiyeg toho welahep. Hinisanggo fano holtuk lahebonen henehiyeg toho welahep.
40013017	Ap wene hiyag isaruk latfag inap men inindi pikit toho wenggel haruk latfag inap menen hiren haruk lahebon ari iren yet hila peruk latfag angge famen yet hibag fug. Hiren holtuk lahebon ari iren oho holta peruk latfag angge famen hol hibag fug. Ari tem toho hiyag hisaruk lahi.
40013018	Fok turuk ahun fahet indit toho ihiyon ari pikit toho iminon holeg lamok.
40013019	Allah ap obog toho Inikni aruhuwon fahet aben holtuk angge famen indi anggar atuk eleg halug siyahon inowen anggen fanowon ap indimu fok turukon ino waharuk lit heneko hilaruk. Ihiyon ari kebunggalma fok turukon fahet ihi.
40013020	Helep falma fok tirisi ihiyon ari Allah wene ahiyeg toho folo-folo holtuk angge famen
40013021	umanggen eleg hag toho werehen indi piren toho wereg ahun fahet ihi. At ino siyag toho wereg lit wene fahet wabul ulug abug il larukmu indi nin atuk.
40013022	Hoholangge sehelimu fok tirisi ihiyon ari wene holtuk angge famen nangginoho welaruhuk ulug indi fituk lit mun angge man angge foroho lale perukon ariyen wene fanowon ino hondo rebeserukmu anggen yihik feruk elehon hag toho wereg.
40013023	Kinang fanoma fok turuk ihiyon ari aben wene holtuk lit fano wenggel harukon fahet ihi. Winonen anggen teng hinahan yihik feruk, winonen teng piren yihik feruk, winonen teng misig yihik feruk hag toho wereg," ulug Yesusen hiyag isibag.
40013024	Hiyag isibareg Yesusen wene winon eke indit toho hiyag isaruk lit, "Allah ap obog toho Inikni aruhuwon ino ap misihen anggen fanowon iyabukmu fok turukon hag toho wereg.
40013025	Fok tebelug ap obog toho arimano nohorukmu seliyon waharuk lit anggen fanowon fok teg ambeg ino anggen siyahon fok tebelug hirag-hirag larisi.
40013026	Tot welatusama fok tirisi angge ino wilip atisireg anggen yihik ferisimu hoholangge anggolo wereg latisi.
40013027	Hoholangge anggolo wereg latisimu ngi ahun ino fam otsiyen hiyag utuk lit, 'Nonowe, anggen fanowon eneg haren fok tirikin angge famen siyag-siyag angge nangginoho wilip atisi?' ulug onowe kapal harusa.
40013028	Kapal harusama onowe inowen, 'Ap seliyonen anggen siyahon fok tirisimu wilip atisi,' irisimu otsiyen onowe fam, 'Hoholangge arima hene fisik lul ano?' ulug urusa.
40013029	Ari urusama onowe inowen, 'Nori, hoholangge henetuk lit halihipteg fanowonet mangno roho hene fesehep ha nowen imbisiyek,' irisi.
40013030	'Siyahonet fanowonet mangno roho wilip aruhureg wirik amag. Wirik aruhumu kong tuhup sambil ino anggen paltuk inap arimano fam: Hoholangge indok fam yaltukon fahet tam henetlihipteg het toho palu ruruk lit anggen fanowon eneg nibam kilabiyek ulug hiyag isahuk,' irisi," ulug Yesusen hiyag isibag.
40013031	Yesusen wene winon eke indit toho hiyag isibag. "Allah ap obog toho Inikni aruhuwon ino fahet soluk anggen fam wirim haruk lit hiyag hisamin. Anggen ino ap misihen walug iyabukmu fok tirisi.
40013032	Soluk anggen ino anggen winon su reg angge famen mondabi itik-itik angge wereg. Itik angge famen wilip atug su atukmu anggen winon famen wilip atukon tot teg angge famen soluk ino su atukmu suwe pohol ke larukon inggikmu ei wirik waharuk," ulug Yesusen hiyag isibag.
40013033	Nin eke Yesusen indit toho hiyag isaruk lit, "Allah ap obog toho Inikni aruhuwon ino sig angge roti wiratukon fam wirim timin. Sig angge ari hiyap misihen wak larisireg ul hag angge ino kou hinahan winag harisireg ul ino fam kila feserisireg weregma kila ferisi angge ino unduk eneg turuk latisi," ulug Yesusen indit toho hiyag isibag.
40013034	Wene obog toho ari Yesusen indit toho eneg hiyag isaruk latfag. Pikit toho eke uk fug angge indit toho eneg hiyag isaruk latfag.
40013035	Indit toho hiyag isaruk latfahon ari atam wene hiyag isaruk latfag ahunen haharoho imbibahon hikit toho teko libag. Haharoho imbibag ane aru, "Anden wene indit toho hiyag isaruk lit pohol kinang wal tibag sambil ino famen map toho welatfahon Anden hiyag hisamin peruk lahi."
40013036	Hiyag isibareg ap anggolo arimano fam hinibam lalihip ibareg ibam libag. Libareg weregma Otsiyen Onowe kapal haruk lit, "Anggen siyahon men fanowon men fahet indit toho hiyag esehenon arimano nir oho pikit toho hiyag nisimin," ibag.
40013037	Ibagma Yesusen, "Anggen fanowon fok turuk ahun ihiyon ari At ap kinangmon atfahon ino fahet ihi.
40013038	Yabuk ihiyon ari kinang aru fahet ihi. Anggen fanowon ari Allah umalikisi werehon fahet ihi, anggen siyahon ari siyahon umalikisi fahet ihi.
40013039	Seliyonen anggen siyahon fok turuk ihiyon ari Iblis fahet ihi. Anggen kong turuk sambil ihiyon ari pohol kinang eleg aruhu sambil fahet ihi. Kong turuk inap ari malaikat Allah otsi fahet ihi.
40013040	Hoholangge heneko het tuhupteg indok yaluhup hag toho pohol kinang eleg aruhu sambil ino ari roho tuhup.
40013041	At ap kinangmon atfahon inowen Otsi mon enebuhumu ap siyag ane turuk lit ap inindi nina feseruk inap kinangma werehon obog toho palu enebuhup.
40013042	Palu enebuhupteg indok suwon fam hik isahupmu eneyeg kilit matuk lit uba yatuk lamuhup.
40013043	Ari tuhup sambil ino ap inindi pikit toho wenggel harukon arimano mo ket laharuk lit asinandi ruruk hag toho Inikni Allah men ambiyeg weregma enebe umbagpag turuk lamuhup. Ap sa isanggo wereg halug at inowen holukag," ulug Yesusen hiyag isibag.
40013044	"Allah nit ap kinangmon obog toho fahet Ninikni aruhuwon ino fano-fano angge fam indit toho wirim timin," ulug Yesusen ibag. "Fano-fano angge ari kinang habuloho salegma ap ekeyen habul harukmen hiyaharisi. Hiyaharisireg nin sale feselug ibam larisi. Fano-fano angge hiyahaki ulug ahiyeg harisireg kinang ari an atmin ulug aren angge obog toho kinang ngi ahun ino wam fek ei yatuk hag toho og itisireg kinang ino at atisi," ulug Yesusen hiyag isibag.
40013045	Yesusen nin eke hiyag isaruk lit, "Allah Ninikni aruhuwon ino ilembani fam wirim timin. Ap misihen ap wereg ke ilembani umbagpag turukon ayeg waroho wamin ulug yami ril laruk latisi.
40013046	Yami ril larukmen ilembani fanowon misig umbagpag turukon yet harisi. Yet harisireg ibam larisimu aren angge obog toho ilembani onggo ulug ngi ahun ino og itisireg ilembani fanowon ino at atisi," ulug Yesusen hiyag isibag.
40013047	Yesusen nin eke hiyag isaruk lit, "Allah ap kinangmon obog toho Inikni aruhuwon ino ikan watuk asum fam wirim timin. Ikan watuk asum ari ik ahummu pilaptusama ikan eke hag eke hag yuhar atusa.
40013048	Yuhar atusama sum keleg irisimu ik ayegma lisoho imbik larusa. Imbik larusareg hur atusareg ikan fanowon eneko yuhare feruk lit siyahon hik isarusa.
40013049	Allah fobik waruhu sambil ino ari hag toho tuhu. Ap siyahon men fanowon men malaikat fobik wamuhupteg minggir enebuhup.
40013050	Minggir enebuhupteg siyahon indok suwon naruk ambeg hik isahupmu uba yatuk lit eneyeg kilit matuk lit welamuhup," ulug Yesusen hiyag isibag.
40013051	Ari ulug hiyag isibareg Otsi fam, "Ihi ane obog toho aru hinindi anggar aha?" ibagma Otsiyen te, "Yu holehe," ibag.
40013052	Ari ibagma Yesusen, "Musa wene oluk ahunen Allah ap obog toho Inikni aruhu ane fahet indi anggar atuk halug at ino o ngi ahun hag toho wereg lit fano angge andog toho forohowon arimano famen aren angge atamonet fobikonet filila roho wiliptuk ahun hag toho wereg," ulug hiyag isibag.
40013053	Yesusen wene indit tohon arimano obog toho hiyag isibareg o inowen wilip atug libareg
40013054	At welatfag ambeg ibam yugmu o sembahyang uruk ibamen ap wene hiyag isibag. Hiyag isibagma ap arimano lagmag ibareg, "Ap tu Oluk teg ane aru san hiyag itisimu Oluk atisi? Hihir eneptuk ane san Ineyap tirisi?
40013055	At ino o wituk ahun ino amloho fug? At tu hiyap unuk Maria ino amloho weregma Otsi Yakobus men Yusuf men Simon men Yudas men wereg eleg?
40013056	Erekisi nit men tuma wereg eleg? Aren uruk ane aru ap san Olukap tirisimu uruk?" ulug enele sahaltuk latfag.
40013057	Enele sahaltuk latfareg inindi nin atfagma ninirim pibag. Ninirim pibagma Yesusen, "Allahn monde feruk ahun fahet ap obog tohowen fano peruk angge famen we ibam yugmu wereg inap otsi owesi menen ninirim peruk," ibag.
40013058	Ari ibagma At ubam wenggel haruk latfag fugmu it sehelimuwen ap anggolo hihir enepfag fug.
40014001	Galilea kinang seneg latfag ahun Herodes ap suwon inowen Yesusen ari-ari turuk urukon hol hibag.
40014002	Hol hibareg otsi fam ele hiyag isaruk lit, "Ap haruk lahebon tu Yohanes ap ikma pilap eneptuk latisi ahun ino war atisi angge famen oluk atisireg uruk. Yohanes ubabut ino at ubam atisimu turuk," ibag.
40014003	Herodes inowen are Filipus uhe Herodias fahet Yohanes tam senetfareg inggik hele waroho penjara kilapfag.
40014004	Penjara kilapfag ane aru re Yohanesen, "Hare uhe nungge fahet pal tarikin," ulug Herodes komo ribahon fahet hele watfag.
40014005	Aren pinggi ware fesemin pibag angge famen ap anggolowen at Allahn monde ferisiyon wereg peruk latfag ane fahet akolen imbisibag.
40014006	Weregma Herodes indag atfag ane fahet seni esetuk sambil ino Herodias ahaloho it sehelimu kibareg yunggultukmu Herodes ahiyeg hibag.
40014007	Ahiyeg hibareg nungge-nungge hat hindi angge aru nubam heng napmihinon ari og hitmin ari tik-tem toho ihi ulug olukap tibag.
40014008	Olukap tibagma hili inowen isingan tam hiyag itfag ane roho Yohanes ap ikma pilap eneptuk latisi ahun unggul kong toho kubag fam kilaboho og nimin ulug heng tibag.
40014009	Heng tibag ane fahet ap suwon ino indi anggin atfag angge famen ap pohon iniline olukap tihi ane pisan timin fug pibareg og humul ibag.
40014010	Ari ibareg otsi mon eneptuk lit, "Yohanes inggik hele waroho penjara werehon ino unggul kong toho
40014011	kubag elma kila felug hili aru og itlihip," ibag. Ari ibagma Herodes otsi arimanowen Yohanes ino unggul kong tibareg kubag fam kilaboho hili ino og itfagma isinga ambeg hilalug libag.
40014012	Hilalug libagma Yohanes ap ikma pilap eneptuk latfag ahun ino otsi watfareg ebe hilalug kinangma sale fisibag. Sale fisibareg Yesus ambeg libareg Herodesen Yohanes ware fesehek ulug Yesus hiyag itfag.
40014013	Yesusen Herodesen tibag ane hol hibareg an namu keyen ap eleg ambeg lamin ulug kou fam kibareg libag. Yesus otsi men kou fam kehesareg laruk urukmu ap anggolowen hol hibareg it inibam embeselug kinang keyen onorohole paloho eneluke fil laruk latfag.
40014014	Yesus ik fumag fil libareg yer isarukmen ap anggolo luhaloho weregma yer isibag. Yer isibareg ap aruma Nindiyen-e pibareg it ouk warukon hihir eneptuk latfag.
40014015	It ler eneptukmen hup atfagma Otsi ambeg libareg, "Nit ap eleg ambeg anggenma weregman hup atuken ap aruma o wereg ke lalusareg suburu ayeg waroho hilalusan aliyek ulug hiyag isimin," ibag.
40014016	Ari ibagma Yesusen, "It nungge fahet lalusa, suburu hiren og isalihip," ibag.
40014017	Ari ibagma Otsiyen te, "Niren suburu fuwaben men ikan piren men eneg foroho lahe," ibagma
40014018	Yesusen, "Nambeg ulug maniyek," ibag.
40014019	Ari ibareg ap anggolo arimano unubam, "Hoholangge wereg ke hur amiyek," ibag. Ari ibareg suburu fuwaben itano men ikan piren itano men wibareg seneg lit pohol lahap halug sembahyang ibareg Otsi unubam, "Ap aruma fibir eneplihip," ibareg kut-kut Otsi og isibagma iren ap fibir enepfag.
40014020	Fibir enepfagma ap arimano obog toho nibareg enehum ouk atfag. Enehum ouk atfagma minggiroho imbibahon arimano andog toho sum nisanggowen fam yuharoho imbibag.
40014021	Suburu nibag inap arimano hiyap men malik men winag isa fug angge ap eneg teng-teng angge (lima ribu) atfag.
40014022	Welatfareg Yesusen otsi fam, "Hit kou fam kilihipteg ik fumag nindig atihip," ibareg ap anggolo arimano fam hinibam aliyek ibag.
40014023	Hinibam aliyek ibagma it libagma Yesus ninggareg sembahyang imin ulug punumu libareg amu weregma hup atfag.
40014024	Yesus otsi kou fam kibareg ik ahum pulmu larukmu homhomo eneluke fil waharuk lit ik haglabut anggolowen kou miyaltuk latfag.
40014025	O sakan tik oho lit suwe ele misig irikim Yesus it enembeg lamin ulug ik ahum pali ke sobil laruk latfag.
40014026	Ik ahum pali ke sobil larukmen Otsiyen yet hibareg mungguwat waharuk ano ulug yuk lagmag ibareg enekol haruk lit enele ya nga uruk latfag.
40014027	Ya nga uruk latfagma Yesusen te, "An Honowe waharuk lahireg henekol eleg toho welamek," ibag.
40014028	Ari ibagma Petrusen, "Nowe, Hat waharuk lahen halug an oho ik ahum pali ke watminen ma in," ibag.
40014029	Ma in ibagma Yesusen ma ibagma Petrus ino kou famen wambibareg Yesus olohotma ik ahum pali ke sobit-sobit laruk latfag.
40014030	Larukmen homhomo waharuk lit fu ruruk latfagma Petrus akol hibareg ikma wo uruk lit ele hum toho, "Nowe, Haren ninggik lit nabik ma," ibag.
40014031	Ari ibagma Yesusen folo-folo inggik lisoho unduhuk feruk lit, "Nare, hindi wenggel ha fug angge nungge fahet hindi piren teg lit welahen?" ibag.
40014032	Ari ibareg it kou fam kibagma siyelu yuwag atfag.
40014033	Yuwag atfagma ap kou fam welatfahon arimanowen te, "Hat tem toho Allah amloho welahen," ulug At wel turuk latfag.
40014034	Ik ahum ke nindig atfareg Genesaret kinangma libag.
40014035	Libagma ap o ino welatfahon arimanowen ap tu wahayon hun Yesus ino waha ulug onoluk atfareg ap obog toho o walinggoho werehon fam At waha ulug hiyag isaruk latfag. Hiyag isaruk latfagma ap arimanowen ouk warukon obog toho Yesus ambeg hondog eneplug waharuk latfag.
40014036	Waharuk lit Hasum atog eneg ki hul ulug Yesus fam heng turuk lit ap obog toho At asum ki hibahon arimano fano atfag.
40015001	Welatfagma Farisi inap men Musa wene onoluk inap men o Yerusalemen Yesus weregma watfareg kapal haruk lit,
40015002	"Nonowe, nungge fahet Hat hotsiyen ninikni unumban ibag ane sokowa feseruk lit suburu nuk oho lir oho ininggik umaho eleg angge suburu naruk?" ulug kapal hibag.
40015003	Kapal hibagma Yesusen te, "Hiren hinikni hunumban ibahon holtul peruk lit Allahn komo nenepfag ane nungge fahet sokowa feseruk lahep?
40015004	Allahn komo neneptuk lit, 'Hikni hisinga hindi roho welaruhun, ikni isinga fam siyag ane uruk lit per eneptuk ahun ino war aruhu,' ulug Allahn komo nenepfag.
40015005	Komo nenepfag angge famen hiren te, 'Ap san ikni isinga hiyag isaruk lit: Naruk angge hit fahet emberikik angge famen Allah famap tihireg hubu lahabihi uruk ahun inowen
40015006	ikni isinga fam siyag ane turuk eleg,' ulug hiren uruk lahep. Ari roho uruk lahep ane ariyen Allahn komo nenepfag ane ino mondabi apmayap turuk lit hiniknisi unumban ibag ane palimuwap tirikip.
40015007	Hit henele si uruk hinap! Yesayan ibag ane aru tem toho hit fahet haharoho imbibag,
40015008	'Ap aruma enembilik atogman An wel Naptuk famen inindi An men sebe roho wereg eleg.
40015009	Aben uruk ane fahet eneg milal eneptuk lit An nubam saplangge sembahyang uruk,' " ulug hiyag isibag.
40015010	Yesusen ari ulug it hiyag isibareg ap anggolo arimano wol enepfareg hiyag isaruk lit, "Nori, Anden iminon te hinisanggo fam holtuk lit hinindi anggar amag.
40015011	Henembilik fam naruk angge ariyen ap siyahap eneptuk eleg, ambilik fam wilip atukon ariyen ap siyahap eneptuk," ulug hiyag isibag.
40015012	Ari ulug hiyag isibagma Yesus otsiyen te onowe kapal haruk lit, "Haren ehen ane ari fahet Farisi inap aruman siyag perukon ari Hat holuk?" ulug kapal harukmen
40015013	Yesusen, "Yabukmu yatuk angge Nikni poholmonen yaho feruk elehon obog toho umanggenet heneko hik isahu.
40015014	Iren uruk ane ari imbisiyek. Inil hupnihon arimanowen onori inil hupnihon hondog eneptuk. Inil hupnihon arimano ininggik ilang toho larukmen enebe pirenet kiling elma mako wambuhup," ibag.
40015015	Ari ibagma Petrusen, "Nowe, indit toho ehenon ari pikit toho nit hiyag nisimin," ibag.
40015016	Ari ibagma Yesusen, "Nori, hit oho hinindi anggar am fug angge welahep?
40015017	Mun angge man angge aben narukmu enehummu wambuhureg onolombik ele ke yog men wilip aruhu ane ari hit henepeleg?
40015018	Ap siyahap eneptuk ane ari inindi fam wenggel halug enembilik fam wilip atukon ariyen ap siyahap eneptuk.
40015019	Inindimu wenggeltuk ane ariyen onolok ane inam atuk, ap unusuruk ane men, ap unuhesi pal taruk ane men, pabi ruruk ane men, yoholiyangge waruk ane men, enele si uruk ane men, ap enebug uruk ane men obog toho ari inindi famen wilip atuk.
40015020	Ari famen ap siyahap eneptuk. Inggik umaho eleg angge narukon ariyen ap siyahap eneptuk eleg," ulug Yesusen hiyag isibag.
40015021	Welatfareg Yesusen o aru embeselug longgo imin ulug o Tirus men Sidon men libag.
40015022	Libagma Kanaan hiyap o pumbuk ino fam welatfahon misig Yesus ambeg watfareg ele uruk lit, "Nowe, Hat Daud amloho welahenon aruwen an nahaloho undama siyag angge setan wereg lit ouk anggolo waruken Haren hindi niyamihinteg hihit nitnihin," ulug heng tibag.
40015023	Heng tibagma Yesusen hebeloho hiyag um fug angge welatfag. Hiyag um fug angge werehen Otsiyen Onowe fam heng uruk lit, "Hiyap aru ele anggolo uruken lawag tohon hiyag imin," ibag.
40015024	Ari ibagma Yesusen hiyap ino fam, "An mon naptisiyon Israel inap wam domba longgo uruk hag toho longgo uruson hiyag enebuhuken an mon naptisimu waharikik," ibag.
40015025	Ari ibagma hiyap ino Yesus iraham libareg Alukema hur atfareg, "Nowe, let nabin," ibag.
40015026	Ari ibagma Yesusen, "Suburu malik toron fahet wirako emberukon lisoho mene og utukon ari siyag," ibag.
40015027	Ari ibagma hiyap inowen, "Nowe, tem toho ehen angge famen suburu ahap siyahon aben hik isarukmu meneyen ondol heheg naruk," ibag.
40015028	Ari ibagma Yesusen hiyap ino fam, "Nahaloho, tem toho hindimuwen An nubam wenggel hehenma pehenon ari hag toho teko lamisi," ibag. Ari urukmu itano ahaloho ino fano atfag.
40015029	Welatfareg Yesus o ino embeselug ik Galilea yenggelehon ayegma libareg punumu lahibareg heriyeg latfag.
40015030	Heriyegman ap anggolo arimano mondeg angge Yesus ambeg waharuk lit ap unuyug siyahon men enembol simbuk tohon men inil hupnihon men enele larehon men ouk eke hag eke hag warukon men hondog eneplug Yesus alukema imbisik waharukmu obog toho Aren hihir eneptuk latfag.
40015031	Hihir eneptuk latfagma ap anggolo arimanowen yet harukmen enele larehon enele urukmu enembol simbuk tohon pikir atukmu unuyug siyahon fano atug larukmu inil hupnihon fano atug yet harukmu ap welatfahon arimanowen yihi uruk lit enekol hibareg Allah Israel inap Inikni wel turuk latfag.
40015032	Welatfareg Yesusen otsi Niraham tiya maniyek ulug wol enepfareg, "Ap anggolo aruma hup hinahanam suburu na fug anggeyen An men ambiyeg wahereg weregma Nindi isaruk lahi. Suburu hinik larukmen keman unuyug wiyig am nowen aliyek imin fug," ibag.
40015033	Ari ibagma Otsiyen te, "Ap eleg ambeg tuma welahereg ap teng-teng angge aruma nangginoho suburu og usulon fahet uruk lahen," ibag.
40015034	Ari ibagma Yesusen, "Suburu nombaren foroho lahep?" ulug kapal isibagma, "Suburu sabiren men ikan toron tot foroho lahe," ibag.
40015035	Ari ibagma Yesusen, "Ap aruma kinangma tuma hur amusa," ibareg
40015036	suburu sabiren men ikan men wibareg seneg lit sembahyang ibareg kut-kut Otsi og isibagma Otsiyen te ap anggolo arimano fibir eneptuk latfag.
40015037	Fibir eneptuk latfagma it obog toho nibareg enehum ouk atfagma minggir atfahon arimano sum sabiren yuharoho imbibag.
40015038	Ap suburu nibahon arimano hiyap men malik men winahuk fug angge ap suwon eneg teng-teng angge (empat ribu) arimano nibag.
40015039	Nibagma Yesusen hinibam aliyek ulug hiyag isibareg At kou fam kibareg o Magadan fil laruk latfag.
40016001	Welatfagma Farisi inap men Saduki inap men Yesus wal hul ulug watfareg, "Poholmonen turuk ane misig niren yet hulen timihin," ulug heng tibag.
40016002	Ari ulug heng tibagma Yesusen, "O hupmu hil yinggiruk halug hup hibi nohik ohoreg uruk lahep.
40016003	Hubet sakan tirikim hina het teg halug o muru rik ohoreg uruk lahep. Poholen turuk ane honoluk teg lahep angge famen enehangge fobik tuhuwon fahet henepeleg toho welahep.
40016004	Hit siyag ane turuk hinap tiya welahebonen poholmonen turuk ane yet hul ulug heng Naptuk lahep angge famen we wirimangge Yunus fam tibahon eneg fobik yet hahup," ulug hiyag isibareg Yesus it embeselug libag.
40016005	Yesus otsi men ik ahum ke nindig atuk lit Otsiyen suburu enepeleg atfag.
40016006	Suburu enepeleg atfagma larukmen Yesusen, "Farisi inap men Saduki inap menen sig angge suburu roti wirabuk oho lit kilaptuk angge yet teg lit hinindimu honoluk toho welamok," ibag.
40016007	Ari ibagma Yesus otsiyen, "Suburu nenepeleg aha ane fahet hiyag nisaruk ano," ulug enele enemu sahaltuk latfag.
40016008	Enemu sahaltuk latfag ane Yesus oluk atfareg, "Nori, An nubam hinindi wenggel ha fug angge nungge fahet suburu eleg ulug hinindi anggin toho wereg lit uruk lahep?
40016009	Hinindi anggar atuk eleg? Suburu fuwaben famen ap teng-teng angge (lima ribu) arimanowen narusama sum nombaren yunggaroho emberikip ane ino henepeleg atisi ano?
40016010	Suburu sabiren famen ap teng-teng angge (empat ribu) arimanowen narusama sum nombaren yunggaroho emberikip?
40016011	Anden ihi ane ari suburu fahet ihi fug angge famen nungge fahet suburu fahet ehek peruk lahep? Farisi inap men Saduki inap men sig angge roti wirabuk oho lit kilaptuk angge yet teg lit honoluk toho welamok ulug Anden hiyag hisaruk lahi," ulug Yesusen otsi hiyag isibag.
40016012	Fobik ibag ane ino famen suburu roti fahet ehek fug, Farisi inap men Saduki inap menen hiyag isaruk ane yet teg lamok ulug komo nenebehek ulug inindi anggar atfag.
40016013	Welatfareg Yesus o Kaisarea Filipusen witfag ibam libareg Otsi kapal isaruk lit, "At ap kinangmon atfahon fahet ap aruman sa peruk?" ibag.
40016014	Ari ibagma Otsiyen te, "It winonen Yohanes ap ikma pilap eneptuk latisi ahun ino urukmu it winonen Elia ino uruk, it winonen Yeremia ano, atam Allah wene hiyag isaruk latfahon misig waharisi ano uruk," ibag.
40016015	Ari ibagma Yesusen te, "Hiren te An fahet sa peruk lahep?" ulug kapal isibagma
40016016	Simon Petrus inowen, "Hat Mesias Allah oluk werehon Amloho ino Hat welahen," ibag.
40016017	Ari ibagma Yesusen, "Yunus amloho Simon hat hahiyeg toho welamin. Haren ehenon aru aben hiyag herehesama ehen fug, Nikni poholmonen hiyag herehekma ehen.
40016018	Anden hat hubam tot imin: Hat te Petrus helep ineyon hag toho welahen. Anden numalikisi mumal enebuhukon helep ineyon aru fam in enebuhukmu ap war atukon wereg ambehen siyagman sen enesug lamuhup fug.
40016019	Allah wereg ambeg kurukon sok husuruk angge hinggikmu umbuhuk. Kinangman pug tebuhunon poholman oho pug teg welaruhu. Kinangman lole fuhunon poholman oho loleg angge welaruhu," ibag.
40016020	Ari ibareg Yesusen otsi fam, "An fahet Mesias tu wereg uk fug," ulug Otsi komo enepfag.
40016021	O ino sambil ak tibareg Yesusen otsi hiyag isaruk lit, "An Yerusalem lahukmu it Yahudi inap onowesi men imam usane onoluk inap onowesi men Musa wene onoluk inap menen An nubam angginon umbuhupteg Nele ying Naptuk lit pinggi Nuwabuhupmu ninggik pirenam welaruhukteg hinahaneg angge Noluk aruhuk," ibag.
40016022	Ari ibagma Petrus inowen At inggik lisoho wibareg komo ruruk lit, "Nowe, ehen ane aru teko lahu fug, hele si ehen," ibagma
40016023	Yesusen Petrus hebeloho kim haruk lit, "Hat Iblis hebe, haren Nindi angginap Naptuk lit Allah poholmonen peruk ane wenggel ha fug angge ap kinangmonen peruk ane eneg wenggel haruk lahen," ulug Petrus pet tibag.
40016024	Pet tibareg Yesusen otsi hiyag isaruk lit, "Ap san An nombolim lamin perukon inowen inggareg apmayap taruk lit teltuk ahen ha rulug An nombolim laruk laruhu.
40016025	An noluk welaruhuk peruk ahun ino oluk welaruhu fug. Nowe unuk fahet war atnin peruk ahun ino Allah olohotma mondabi tem toho oluk welaruhu.
40016026	Ap misig mun angge man angge kinangma ngi aruhu angge famen indi wenggel ha fug angge Allah olohotman longgo uruk halug nungge fahet ngi aruhu? Mondabi fano welaruhu ane fahet nungge ayeg waroho og um teg?
40016027	At ap kinangmon atfahon Ikniyen Ineyap turukmu Otsi malaikat walinggoho wereg lit umbagpag toho wamuhup. At waruhu sambil ino ap obog toho arimanowen siyag ane fano ane turuk latuson arimano hikit toho ayeg waruhu.
40016028	Hit aruma welahebon sehelimu werehon winonen te At ap atik ibahon ino ap obog toho onowe reg lit wambik waharukmu war am fug angge honoluk wereg lit yet hahup," ulug hiyag isibag.
40017001	Wene ari hiyag isibagma hup falfalikenam atfagma Yesus otsi Petrus men Yakobus men Yohanes men hondog eneplug it ambiyeg punu yaron fam lahibareg it enemu wereg latfag.
40017002	Enemu wereg latfagma it hinahan itano inilmu Yesus ebe nin atfagma Orohole mo asinandi hag toho umbagpag turuk lit Asum umbagpag turuk lit o sakan tegma hag toho teg latfag.
40017003	Ari reg latfagma Musa men Elia men At men enele urukmu iren kilap enesug latfag.
40017004	Kilap enesug latfagma Petrusen Yesus fam te, "Nowe, nit tuma welahe ambeg fanoma welahereg Haren o sabo hinahan witihip imihinmu Hat fahet eke, Musa fahet eke, Elia fahet eke wibul," ibag.
40017005	At ele urukmu itano hina selehon ino watfareg it hililip enepfagma hina apmane Ap ele eke uruk lit, "An namloho fahet Anden fano peruk lit Nindi reg lahiyon tu, At ele holtuk lamuhup," urukmu hol hibag.
40017006	Ari urukmu hol hibareg Otsi enekol anggolo hibareg kinangma ying atfag.
40017007	Ying atfagma Yesus it enembeg watfareg sen isaruk lit, "Hit henekol fug, in amek," ibag.
40017008	Ari ibagma it onorohole leko yet harukmu ap winon elegma we Yesus amu eneg welatfag.
40017009	Punu ino famen wambik waharuk lit, "At ap kinangmon atfahon ino war aruhureg Oluk am fugmu hiren turukmu yet hehep ane ari ap misig oho hiyag isa fug," ibag.
40017010	Ari ibagma Otsiyen kapal haruk lit, "Ari reg angge famen Musa wene onoluk inaben Elia tam waruhu uruk ane ari nungge fahet uruk?" ibagma
40017011	Yesusen te, "Elia tam waruhureg obog toho arimano pikirap tuhu angge famen
40017012	Elia tam waharisi, ari tem toho hiyag hisaruk lahi. At waharisi angge famen ap enepeleg toho wereg lit we it ininggarehen peruk ane ubam eneg turuk latusa. Ari hag toho At ap kinangmon atfahon ino oho it arimanowen alem angginon ubam umbuhup," ulug Yesusen hiyag isibag.
40017013	Ari ulug hiyag isarukmu Yohanes ap ikma pilap eneptuk latfag ahun ino fahet hiyag nisaruk ulug inindi anggar atfag.
40017014	Tom famen Yesus otsi men ap anggolo wereg ambeg wambibareg weregman ap misig Yesus alukema hur atfareg
40017015	ele uruk lit, "Nowe, an numalik fahet Hindi himin. At il fulug turuk lit indokma keheg ikma wambeheg turuk lit ouk anggolo waruk.
40017016	Ari turuk lit werehen Hat hotsi enembeg walug waharikik angge famen iren fanowap tuk fug teg latusa," ibag.
40017017	Ari ibagma Yesusen, "Hit An nubam hinindi wenggel ha fug anggeyen henepeleg toho welahepma An hit men mondabi amusun toho welaruhuk ano? Nombarenam welaruhukteg hit sehelimuwen Nindi imbik wamburuk laruhuk? Malik ari ulug maniyek," ibag.
40017018	Malik ino ulug watfagma siyag angge undama werehon ino fam Yesusen ele ine roho pet tibagma siyag angge ino wilip atfagma malik ino fano atfag.
40017019	Fano atfagma Yesus otsi enemu wereg lit Onowe ubam, "Nungge fahet setan ino nit nenemuwen yanggaloho wilibuk fug teg lahe?" ulug Onowe kapal hibag.
40017020	Kapal hibagma Aren te, "Hit An nubam wenggel haruk lahep fuhon ariyen setan ino wilibuk fug teg lahep. Hinindimu Allah fam tem peruk lit soluk anggen hahon hunubam welalepma punu aru fam, 'Heneko ahamu yag arik lag!' elepma yag arik lelep. Mun angge man angge hiren tuk fug tohon wereg lalep fug.
40017021	Setan aru hahon wereg halug we hiyang wereg lit sembahyang urukmu eneg yanggaloho wilibuk teg," ulug Otsi hiyag isibag.
40017022	Yesus otsi men o Galilea welatfareg Yesusen it hiyag isaruk lit, "At ap kinangmon atfahon ino fobik ap ininggikmu aruhumu
40017023	iren At ino ware fesuhupmu inggik hinahaneg angge Oluk aruhu," ulug hiyag isibagma Otsi inindi anggin anggolo atfag.
40017024	Yesus otsi men o Kapernaum weregma Allah ibam fahet uang emberukon heng eneptuk inap Petrus ambeg watfareg, "Hit Honowe aruwen uang anggen piren itano Allah ibam fahet emberuk ano eleg ano," ulug kapal hibag.
40017025	Ari ulug kapal hibagma Petrusen te emberuk ibag. Ari ibareg olma Yesus wereg ambeg kibareg Yesus hiyag itmin ulug turukmen Yesusen tam at ubam ele uruk lit, "Simon, anden iminon tu fahet nungge pemihin. Ap suwon kinangma werehon arimanowen uang imbiyek ulug heng eneptuk ane ari ininggareg onotsi fam ano ap pohon unubam ano heng eneptukon ari fahet haren nungge pemihin?" ulug kapal hibag.
40017026	Ari ulug kapal hibagma Petrusen te, "Ap pohon unubam heng eneptuk," ibagma Yesusen, "Ari ehenma ininggareg onotsi arimano umbuhuk fug ulug inindi se roho welamag," ibag.
40017027	"Nit nunubam alem umbuhup tohon it inindi fano amag ulug haren ikan yami rik lamihin," ibag. "Ikan tam watnihinon ino wamihinteg ambilik kiyog hamihinmu ambilikmu uang anggen uhan weregma hamihin. Hamihinteg walug watnihinteg An faheret hat faheret it ininggikmu embemihin," ibag.
40018001	Misihim Yesus otsi Onowe ambeg libareg, "Allah wereg ambehen ap sa suwon welaruhu?" ulug kapal hibag.
40018002	Kapal hibagma Yesusen malik toron misig wol tibareg it walinggoho weregma it sehelimuwen unduhuk fibag.
40018003	Unduhuk fibareg, "Hit hinindimu siyag angge werehon umbusuk fug angge malik toron indi hag toho amuhup fug halug Allah ambeg kuhup fug," ibag.
40018004	"Inggarehen apmayap tarukon malik toron hag aruhuwon ino Allah ambeg kuhureg su aruhu," ibag.
40018005	"An nubam indi wenggel haruk lit malik toron tu hahon hondog talug foroho ahun inowen An fet nasug lit wereg," ibag.
40018006	"Malik toron aruma An nubam wenggel haruk angge famen inindi nina feseruk ahun ino anggolopma helep humon ililoho ik ahummu pila feselepma fano," ibag.
40018007	"Ap o kema-kema werehonen ap eke inindi angginap feseruk inap siyag amag. Ap inindi angginon kema-kema wereg angge famen we inindi anggina feserukon arimano siyag amag."
40018008	"Hinggik men huyug menen hindi nina feseruk halug kong toho hik esemok. Hinggik huyug kong tebeselug Allah weregma kuhunmu fano. Hinggik huyug abir angge weregma indok suwon fam hik hiyahupmu ari siyag.
40018009	Hilanggen fam yet halug hindi ninap haptuk halug hil misig hililoho hik isahunmu fano. Hil misig eneg weregma Allah wereg ambeg kuhunmu fano. Hil pirener angge weregma indok suwon fam hik hiyahupmu ari siyag.
40018010	Malik toron aruma apma wereg ulug wenggel hahup tohon honoluk toho welamok. It toron aruma fer enesuhon Allah otsi malaikat likiya hupmu Allah alukema werehen Anden hiyag hisaruk lahi.
40018011	At ap atik ibahon ino it longgo urukon arimano hiyag enebuhuk ulug waharisi."
40018012	"Hiren nangginoho peruk lahep? Ap ekeyen wam domba teng hinahan (seratus) foroho lit weregma sehelimuwon misig longgo elepma it werehon (sembilan puluh sembilan) itano anggenma tom alem ke embeselug longgo elebon ino yami relep fug ano?
40018013	Longgo elebon ino hiyag alep halug it winon arimano wereg angge famen misig longgo elebon ino fahet ahiyeg anggolo helep ulug ari we tem toho hiyag hisaruk lahi.
40018014	Hinikni poholmon inowen oho malik toron misig aruma longgo uhubon ari siyag peruk lit wereg."
40018015	"Hare eke siyag ane turuk halug ambeg lahunteg hare amu eneg weregma komo ruhun. Haren uhun ane hele holtuk halug nare indi fano aha puhun.
40018016	Hare amu eneg weregma uhun ane holtuk eleg halug ap misig piren hondog enebuhun. Hondog enebuhunmu iren oho hare komo ruhup. Atam haharoho imbibahon te, 'Alem weregma ap piren hinahan alem ino onolukonen enele uruk lit alem haloho umbuhup,' ulug haharoho imbibahon hikit toho iren oho hare komo ruhup.
40018017	Iren komo rurukmu holtuk eleg halug wene onoluk inap obog toho palu roho weregma holukag ulug hiyag isahun. Iren komo ruhup ane holtuk eleg halug ap tu Allah wene apeleg ahun siyag ane eneg turuk ahun hag toho wereg puhup.
40018018	Hiren kinangma tuman pug tebuhup halug poholman oho pug toho welaruhu. Hiren kinangma tuman lole fesuhup halug poholman oho loloho welaruhu. Ari we tem toho hiyag hisaruk lahi.
40018019	Nin eke misig hiyag hisamin: Ap piren kinangma werehon Allah fam tu heng tul ulug inindi misig atuk halug ari Nikni poholmonen og hisahu.
40018020	Ap piren hinahan An nunuk fam palu roho welamuhup halug An pulmu unduhuk laruhuk," ulug Yesusen hiyag isibag.
40018021	Yesusen ari ulug hiyag isibagma Petrus inowen Yesus fam te, "Nowe, nareyen nubam siyag ane turukmu ninggik winag harukmen nombarenam atuk halug nambolmayap turuk laruhuk? Siyag ane nubam turukmu ninggik sabirenam atuk halug hebeloho waruhuk ano?" ulug Petrusen Yesus kapal hibag.
40018022	Kapal hibagma Yesusen te, "Sabirenam atuk halug hebeloho wabuk fug. Teng sabirenam atukmu oho hebeloho wabuk fug angge hondo rebeseruk laruhun.
40018023	Allah ap obog toho Inikni aruhuwon ino ap suwon misig hag toho wereg. Ap suwon inowen otsi fam, 'Anden angge paleg lahebon winag hulen maniyek,' ulug wol eneptisi.
40018024	Wol eneptisimu otsi arimano waharusama paleg angge winag harukmu ap misig fam uang inggila teng-teng angge numen (berjuta-juta) og itfahon palehon welatisi.
40018025	Paleg angge fahet og um fug teg latisimu ap suwon inowen uhe men umalikisi men aren angge obog toho hilaminon aru famen anden angge obog toho ayeg war amag perisi.
40018026	Ari perisimu ap suwon ino alukema hur atisireg, 'Nikni, nilmu wereg atuk halug hanggengge fahet fobik og huruhuken hindi yuwag toho welamin,' irisi.
40018027	Ari irisiyon fahet ap suwon inowen indi harisireg inggik lole ferisireg, 'Paleg angge fahet fobik og nuruhun fug, lamihin,' irisi.
40018028	Lamihin irisimu ap ino wilip atisireg larukmen are eke uang inggila misig paleg latisiyon ino men kema salkal urusa. Salkal urusareg are ino sen harisireg anggolop pete haruk lit, 'Nanggengge paleg lahenon ari og nimin,' irisi.
40018029	Og nimin irisimu are ino alukema hur atuk lit, 'Nare, nilmu wereg atuk halug hanggengge fahet fobik og huruhuken hindi yuwag toho welamin,' irisi.
40018030	Ari irisimu are ino ele holuk fug anggeyen hele waroho penjara fam kila feserisireg, 'Palehon fahet og nuruhun halug eneg wilip aruhun,' irisi.
40018031	Ari turukmu ori winonen yet harusareg enere fahet inindi siyag atusama inikni ap suwon ino ambeg huruwe larusa.
40018032	Huruwe larusama ap suwon inowen, 'Ap ari nambeg watnisiyen hondohik lalihip,' ulug otsi mon eneptisi. Ap ino hondoholug waharusama ap suwon inowen, 'Nare, hat siyag hahun, haren an nubam hele ilaheg toho ehenma haren paleg lahenon fahet anden apmayap tihi.
40018033	Anden hat nindi hiyihi hag toho haren oho hare fahet hindi reg lalen,' irisi.
40018034	Ari irisireg olok harisireg inggik hele waroho unggum kong turuk inap wereg ambeg wabusa ulug og isarisireg, 'Nanggengge palehon fahet obog toho og nuruhumu eneg wilip fesuhup,' irisi.
40018035	Honoriyen hunubam siyag ane turukon fahet hinindi hondo rebeselug ambolmayap tuhup fugmu ap suwon inowen tirisiyon hag toho Nikni poholmonen oho hit hunubam tuhu," ulug Yesusen hiyag isibag.
40019001	Yesusen wene ari obog toho hiyag isibareg Galilean wilip atug o Yudea Yordan fumag fil werehon libag.
40019002	Ap anggolo luhaloho Ombolim laruk latfagma ouk warukon arimano Aren hihir eneptuk latfag.
40019003	Hihir eneptuk latfagma Farisi inaben At wal hul ulug watfareg kapal haruk lit, "Aben hiyap og talug anggeyen alem winon-winon ubam embelug hiyap ino umbusuk hag teg ano?" ulug umung hibag.
40019004	Umung hibagma Yesusen te, "Atam wal tibag Ahun inowen ap men hiyap men wal enepfag ane suwesingga fam haharehon harikip fug?
40019005	Wal enepfareg hiyag isaruk lit, 'Aben ikni men isinga men embeselug uhe men mangno roho wereg lit enebe misig welamuhup,' ibag.
40019006	Wal enepfag ahun inowen ari ibagma it itano enebe piren fug, enebe misig wereg. Allahn misihap tibahon ari aben pirenap tuk fug teg," ibag.
40019007	Yesusen ari ibagma iren te, "Aben nuhe embesemin peruk halug suwesingga fam, 'Hiyap tu imbisihi,' ulug haharoho hiyap ino inggikmu og uruhu ulug Musan ibag ane ari nungge fahet ibag," ulug Yesus kapal hibag.
40019008	Ari ulug kapal hibagma Yesusen, "Hit hinindi sohu roho welahebon ari fahet eneg hun Musan hunuhesi umbusuk teg lahep ulug hiyag isibag. Ari ibag angge famen Allahn mun angge man angge wal tibag sambil ari roho ibag fug.
40019009	Ap ekeyen uhe subon embeselug keron hilaruk ahun inowen ap unuhesi yarog taruk ahun hag toho wereg. Ari tem toho hiyag hisaruk lahi. We hiyap yaying turukon eneg umbusuk hag teg," ibag.
40019010	Yesusen ari ibagma Otsiyen te Onowe fam enele uruk lit, "Ahun uhe men ari turuk lit welamuhup peruk lahen halug aben hiyap waruk ane embeselepma fano," ibag.
40019011	Ari ibagma Yesusen, "Anden iminon aru ap obog toho inindi anggar amuhup fug, we Allahn inindi anggarap enebuhuwon fahet uruk lahi.
40019012	Ap winon inisingasiyen unuwali eleg angge indag enepfagma unuhesi men mangno roho nohuk fug tehen hiyap hilaruk eleg. Ap winon aben unuwali og eneptukmu unuhesi men mangno roho nohuk fug tehen hiyap hilaruk eleg. Ap winon nit Allah umalikisi At weregma kuhuk ulug ininggareg inindiyen hiyap men mangno roho nohuk fug teg lahe ulug hiyap hulul fug peruk lit wereg. Ap sa indi wereg halug ihi ane ari indi anggar amag," ulug Yesusen hiyag isibag.
40019013	Welatfagma aben malik toron unubam Yesusen sembahyang uruk lit Inggik ununggulmu embemisi ulug ambeg hondog eneplug waharuk latfag. Hondog eneplug waharukmu Otsiyen ap arimano per eneptuk latfag.
40019014	Per eneptuk latfagma Yesusen, "Malik toron arima An nambeg wamag tohon hiren per enebuk fug. Allah ap obog toho Inikni aruhuwon ino malik toron aruma unubabut hag toho werehon eneg Inikni aruhu," ibag.
40019015	Ari ibareg Inggik ununggulmu emberuk lit hi enepfareg o ino embeselug wilip atfag.
40019016	Ap misig Yesus ambeg watfareg, "Nowe, an Allah ambeg kuhukteg mondabi noluk welaruhukon fahet fano ane nungge ane turuk laruhuk, Haren hiyag nimin," ibag.
40019017	Ari ibagma Yesusen, "Fano ane nungge turuk laruhuk ulug nungge fahet An kapal Neyehen? Ap we misig eneg fanowon wereg. Allah ambeg kuhukteg welaruhuk peruk lahen halug Allahn komo neneptuk ane hikit toho turuk laruhun," ibag.
40019018	Ari ibagma ap inowen, "Nungge ane fam komo neneptukon fahet ehen," ulug kapal hibagma Yesusen, "Ap unusuk fug, ap unuhesi pal ta fug, yoholiyangge hila fug, hele si ane uruk laruhun fug,
40019019	hikni men hisinga men hindi roho welaruhun, hinggareg hindi reg lahen hag toho ap winon oho hindi reg laruhun," ulug hiyag itfag.
40019020	Ari ulug hiyag itfagma ap kabiniyon inowen, "Obog toho ehenon ari hikit toho turuk latikik, napelehon eke wereg ano," ulug kapal hibag.
40019021	Ari ulug kapal hibagma Yesusen, "Mondabi fano aruhuk pehen halug lamihinteg haren angge obog toho ayeg waruhunteg ap enengge elehon ayeg waruhun angge arimano og isa lahunmu haren tohon fano angge poholma welaruhu. Poholma werehen suhuloho Nambeg waruhunmu An men ambiyeg laruk lamuhuk," ibag.
40019022	Yesusen hiyag itfag ane ari hol hibareg ap kabiniyon ino aren angge anggolo werehen indi anggin atfagma ibam mondabi pok arik libag.
40019023	Pok arik libagma Yesusen otsi fam, "Ap enengge anggolo werehon Allah wereg ambeg nangginoho kuk teg. Ari tem toho hiyag hisaruk lahi.
40019024	Wam unta oho lisu fo reg keyen kuk hag teg? Ari hag toho ap anggengge anggolo werehon Allah ambeg kuk fug teg. Ari tem toho hiyag hisaruk lahi," ibag.
40019025	Yesusen ibag ane Otsiyen hol hibareg enekol anggolo atfareg Onowe fam te, "Ari reg halug ap sa Allah wereg ambeg kuhu?" ulug kapal hibag.
40019026	Ari ulug kapal hibagma Yesusen otsi hebeloho kim isibareg hiyag isaruk lit, "Aben te tuk fug teg angge famen Allahn eneg tuk teg lit wereg," ibag.
40019027	Yesusen ari ibagma Petrusen ubam ele uruk lit, "Nowe, mun angge man angge niren tohon obog toho embeserukukteg Hat men ambiyeg laruk lahe angge re nit fahet onggo nungge og nisa reg," ulug kapal hibag.
40019028	Kapal hibagma Yesusen, "Pohol men kinang men kerap tuhu sambil At ap atik ibahon ino umbagpag turuk ambehen lehoma heriyeg laruhumu hit An men ambiyeg larikibon oho hur atuk angge nisanggowen fam heriyeg lit Israel inap ununggul unuk nisanggowen werehon ino fam unggum werehon hiren kong tuhup. Ari tem toho hiyag hisaruk lahi.
40019029	Ap sa An nunuk fahet ibam men ori erekisi men ikni isinga men umalikisi men iyabuk men embeselug An men ambiyeg lahuwon ino embeselug lahu angge arimano fahet ubalma Allahn sebe roho og uruhureg At men mondabi oluk welaruhu.
40019030	Ap anggolo arimano tamon fobik amuhupmu fobikon tam amuhup," ulug hiyag isibag.
40020001	"Allah ap obog toho Inikni aruhuwon ino ap misig yabuk ngi ahun hag toho wereg. Ap ino hubet-habet hele anggur yabuk wibusan ap mingming enepmin ulug wilip atisi.
40020002	Hiyag eneptisireg, 'Uang inggila misig og hisamin,' irisimu iren fano urusama, 'Yabuk anden toho wirik lalihip,' ulug hiyag isarisi.
40020003	Hiyag isarisireg mo lahik waharisimu nin wilip atisireg yet harukmen ap winon eke saplangge silimu wereg latusa.
40020004	Wereg latusama, 'Hir oho anggur yabuk anden tohon wirik lalihipmu onggo anden og hesele perukon og hisamin,' irisimu ir oho larusa.
40020005	Larusama welatisireg mo anum pulmu weregma ap winon eke hondog enebik oho wilip atisi. Hupmu mo haya regma nin eke ap hondog enebik oho wilip atisi.
40020006	Nin eke sinal ele ik ohoma oho wilip atisireg silimu ap anggolo luhalegma larisireg, 'Nori, hit nungge fahet fahe angge heriyeg lit welahep?' irisimu
40020007	iren te, 'Hondog nenebik wahasa fugmu welahe,' urusama aren, 'Hir oho anggur yabuk anden toho wirik lalihip,' irisi.
40020008	Mondabi hup atisimu ap inowen amingmingangge fam, 'Yabuk wituk inap wol enepmihinteg onggo og isamihin. Fobik wahason tam og isamihinteg tam wahason fobik og isamihin,' irisi.
40020009	Ari irisimu it sinal ele ik ohoma waharuson oho wal taneg uang inggila misig-misig og isarisi.
40020010	Og isarisimu it tam waharuson arimanowen, 'Nit tot anggolo og nisamisi,' perusa angge famen ir oho wal taneg uang inggila misig-misig og isarisi.
40020011	Misig-misig og isarisimu yabuk ngi ahun fam enele onolok toho uruk lit,
40020012	'It fobik wahason yabuk we tot wirehesa angge famen nit atam waheyon yabuk anggolo wituk lit molok anggolo hehe angge famen nungge fahet it nim wirim toho og nesehen,' urusa.
40020013	Ari urusama ap suwon inowen it obog toho weregma ap misig fam, 'Nare, anden siyag ane hubam tihi fug. Uang inggila misig og hitmin ihimu fano ehen anggeyen nungge fahet uruk lahen?
40020014	Haren tohon hilalug lag. An nindiyen te it fobik wahason men hit tam wahebon men ambi roho og hisamin pihireg og hisihi.
40020015	An nanggengge nindiyen ap og isa fug teg lahi? Anden ap nindi enesug lahi ane fahet holok haruk lahen?' ulug pet tirisi.
40020016	Ari hag toho ap fobikon atam amuhupmu ap atamon fobik amuhup," ulug Yesusen hiyag isibag.
40020017	Yesus o Yerusalem lahakuk ulug kema laruk lit Otsi nisanggowen enemu hondog enepfareg hiyag isaruk lit,
40020018	"Ketiya nit o Yerusalem luk oho lahe. Lahakukmu At ap kinangmon atfahon ino imam usane onoluk inap men Musa wene onoluk inap men ininggikmu og isahupmu pinggi ware fusukag ulug unggum Ubam umbuhup.
40020019	Ubam umbuhupteg Allah unuk enepeleg inap ininggikmu umbuhupmu Inggaliyap turuk lit Ebe siyag toho wabuhupteg e fam tele fesuhupmu At o hinahaneg angge Oluk aruhu," ulug Otsi hiyag isibag.
40020020	Zebedeus uhe inowen Yesus fam heng angge heng timin ulug umalikisi men Ambeg watfareg Alukema hur atfag.
40020021	Hur atfagma Yesusen, "Nungge heng Napmin ulug wahen?" ibagma hiyap inowen, "Nowe, Hat palimuwap Habuhu ambehen an numaliki ariya misihon ninggik pikit fil misihon ninggik hare fil hur arik maniyek uhunen hiyag hitmin ulug wahi," ibag.
40020022	Ari ibagma Yesusen, "Heng Nabehep ane ari henepelehen ehep. Ik kubag Anden nahukon ari fam hir oho nenggep ha reg lahep?" ulug umung isibagma iren te, "Nir oho nengge ha reg lahe," ibag.
40020023	Ari ibagma Yesusen te, "Ik kubag Anden nahukon ari hiren oho nahup angge famen ninggik pikit fil hare fil hur arik maniyek uruk ane ari Anden uk fug teg lahi. Nikniyen unubale hale fuhureg tiya hur arik maniyek ulug Aren perukon eneg wol enebuhu," ibag.
40020024	Ibag ane ari Otsi numen itano hol hibareg onolok haruk lit ap piren itano per enepfag.
40020025	Per enepfagma Yesusen wol enepfareg hiyag isaruk lit, "Ap suwon kema-kema werehon onotsi enele ine roho apmayap eneptuk ane hit honoluk. Ap suwon it sen enesug inap arimanowen oho enele ine roho onotsi mingming enebil laruk.
40020026	Hiren oho ari roho tuhup fug. Hit sehelimuwon misihen an suwon welaruhuk peruk halug at ino henemingmingangge amag.
40020027	Hit sehelimuwon misihen an palimu aruhuk peruk halug at ino henemingmingangge wereg lit let heneptuk laruhu.
40020028	At ap kinangmon atik ibahon ino hiren At let tuhuben waharisi fug, Aren hit let heneptuk laruhuk ulug waharisi. Aren ap anggolo windar enebuhuk ulug Inggarehen oho Nuwabukag peruk," ulug Yesusen hiyag isibag.
40020029	Yesus otsi men o Yerikho embeselug kema larukmen ap anggolo mondeg angge Yesus ombolim laruk latfag.
40020030	Ombolim larukmen ap inil hupnihon piren funggalem ilanma heriyeg lit Yesus it pisan isalug laruk urukmu hol hibareg enele hi roho, "Nonowe, Hat Daud amloho welahenma nit Hindi nisimin," uruk latfag.
40020031	Ari uruk latfagma ap anggolo arimanowen henele imbisiyek ulug per eneptuk latfag. Per eneptuk latfag angge famen enele nin eke hi roho uruk lit, "Nonowe, Hat Daud amloho nit Hindi nisimin," uruk latfag.
40020032	Ari uruk latfagma Yesus in atfareg tiya maniyek ulug wol enepfag. Watfagma Yesusen, "Nungge nunubam timisi ulug uruk lahep," ulug kapal isibagma
40020033	iren te, "Nonowe, ninil fano alepma yet haruk lala peruk lit uruk lahe," ibag.
40020034	Ari ibagma Yesusen indi isibareg inilmu Inggik tung harukmu inil fano atfag. Fano atfareg yet haruk latfareg Yesus men ambiyeg laruk latfag.
40021001	Yesus otsi men o Yerusalem horogma o Betfage zaitun punu fam wirigmu ino libag. Libareg Otsi piren tam lalihip ulug mon enepfag.
40021002	Mon eneptuk lit, "Heneluke fil o pumbuk wirigmu lalihipteg yet halihipteg wam keledai isinga misig kumbi ililigmu umalik iraham weregma lalihip. Isinga ino loltihipteg pirenet Nambeg walug watihip.
40021003	Ap ekeyen, 'Wam ari nungge fahet loltuk lahep,' uruk halug hiren at ubam, 'Nonowe sehet teg lit wak aliyek ulug mon nenebehek,' ilihipmu walug aliyek ulug og hisamisi," ibag.
40021004	Tibag ane alem aru atam wene hiyag isaruk latfag ahunen haharoho imbibag ane hikir amag ulug tibag. Imbibag ane aru,
40021005	"Sion hilani malik ino wene hiyag umuhubon te tu: Honowe suwon henembeg waharukmu yet teg lamok. Indi wiyig teg lit wam keledai misig emberimu heriyegma waharuk. Wam keledai anggin angge ha rurukon umalik kabiniyon emberimu heriyegma waharuk."
40021006	Yesusen ari ulug Otsi mon enepfagma it libareg onoweyen hiyag isibag ane hikit toho
40021007	keledai ino lolfareg umalik men walug watfag. Walug watfareg enesum nonggoloho Yesus hur atmisi ambeg ulug keledai emberimu tuwale fibagma Yesus keledai palimu hur arik lahibag.
40021008	Hur arik lahibagma larukmen ap anggolo arimano luhaleg lit enesum nonggoloho kebunggalma Yesus watmisi ke ulug tuwaltil larukmu winonen te e inggik sombo roho funggalem ke tuwaltil laruk latfag.
40021009	Ap anggolo Yesus aluke fil Ambol fil miyaloho laruk latfahon arimanowen enele hi roho uruk lit, "Daud amloho Hat wel Haptuk lahe, Ninikni Allahn mon Haptisimu waharuk lahenon hi Haptuk lahe, lehoma welahenon wel Haptuk lahe," uruk latfag.
40021010	Ari il larukmu Yesus o Yerusalem kibagma Yerusalem inap obog toho ngik-ngog tibareg enele sahaltuk lit, "Ap tu sa waha," uruk latfag.
40021011	Ari uruk lit, "Tu Allahn monde ferisiyon Yesus Nazaret o Galilea wereg ahun ino waha," ulug enele sahaltuk latfag.
40021012	Yesus Allah ibam kibareg onggo paloho ayeg waroho waruk inap yanggal eneptuk lit uang hunduko emberuk ambeg e tuwalehon hebel isibareg suwe yalma ayeg waroho emberuk ambeg tel isibag.
40021013	Tel isibareg hiyag isaruk lit, "An nibam tu sembahyang uruk ibam wereg ulug haharoho imbibag angge famen hiren te ap siyag ane turuk lit enebe unusulug enengge hilaruk inap inibamap tirikip," ibag.
40021014	Ari ulug yanggal enepfareg weregman ap inil siyahon men unuyug siyahon men Allah ibam ino Ambeg waharukmu Yesusen hihir eneptuk latfag.
40021015	Hihir eneptukmu malik toron Allah ibam welatfahon arimanowen yet hibareg fano ane Aren turuk ulug, "Hat Daud amloho welahenon wel Haptuk lahe," uruk latfag. Ari uruk latfagma imam usa inap onowesi men Musa wene onoluk inap menen Yesusen tibag ane men maliken ibag ane men kim hibareg enehummu siyag atfareg
40021016	enele uruk lit, "Malik toron aruman uruk ane Hat holtuk lahen?" ulug kapal hibagma Yesusen hebeloho it unubam hiyag isaruk lit, "An holtuk lahi. Malik ag narukon sum fam fani roho werehon arimanowen sini yunggultuk lit Allah wel tuhup ulug haharoho imbibahon harikip fug?" ibag.
40021017	Ari ibareg Yesus o inowen it embeselug wilip atfareg o pumbuk Betania ino libareg nohibag.
40021018	Nohibareg likiya Yerusalem suhuloho watnin ulug kema waharukmen Yesus suburu obok turuk latfag.
40021019	Obok turuken kema laruk lit yet harukmen e ara soluk hag ahen misig weregma yet hibareg anggen namin ulug iraham larukmen e ino anggen elegman inggila eneg welatfag. Welatfagma e ino fam, "Anggen uk fug angge weregman eneg mo ilig am wirig am turuk laruhu," ulug pet tibag. Ari urukmu itano e ino ilim atfag.
40021020	E ino ilim atfagma Otsiyen yet hibareg enekol haruk lit, "Nangginoho e ara aru folo-folo ilim aha?" ibagma
40021021	Yesusen, "Hinindi piren teg eleg angge tem toho wenggel haruk lamuhup halug Anden e aru pet tihi hag toho hiren oho ari hag toho tuk teg lamuhup. Ari tor angge fam wal haruk lahe. Tom aru halog toho ik yenggelehon ahummu wambin uhupmu oho teko lahu. Ari tem toho hiyag hisaruk lahi.
40021022	Mun angge man angge fahet hinindimu tem toho peruk lit Hinikni fam heng turuk lamuhupmu Aren hit og hisahu," ibag.
40021023	Yesus Allah ibam kibareg wene hiyag isarukmu imam usa inap onowesi men Yahudi inap iniknisi men arimano Yesus ambeg watfareg kapal haruk lit, "Haren mun ane man ane turuk lahenon ari ap san hineyap Haptuk lit holukap Haptukmu turuk lahen?" ulug kapal hibag.
40021024	Ari ulug kapal hibagma Yesusen, "Anden oho hit hunubam il misig kapal hisamin. Anden kapal hisaminon fahet hebeloho hiyag Nitihip halug Anden oho nineyap Naptukmu mun ane man ane turuk lahiyon fahet hiyag hisamin.
40021025	Yohanes ap ikma pilap eneptuk latisi ahun ino poholman waharisi ano, ap kinangmonen turuk latisi ano," ulug kapal isibag. Ari ulug kapal isibagma it-it enemu enele sahaltuk lit, "Poholman waharisi ul halug nungge fahet at ele holtikip fug ik ohoreg.
40021026	Ap kinangmonen turuk latisi ul halug ap aruman pet nenebuk ohoreg. Ap anggolo aruman Yohanes Allahn monde ferisimu waharisi peruk angge re nenekol toho welahe," peruk lit it-it enele sahalfareg
40021027	Yesus fam te, "Nit nenepeleg," ibag. Ari ibagma Yesusen it unubam te, "Nenepeleg ehepma Anden oho An nineyap Naptukmu mun ane man ane turuk lahiyon ino fahet hiyag hisamin fug," ibag.
40021028	Yesusen wene eke hiyag isaruk lit, "Anden wene misig hiyag hisaminon fahet hiren nungge pelihip? Ap misig umalikisi piren welatusa. Misihim amloho wandabon ambeg larisireg, 'Namloho anggur yabuk anden tohon yoho wirik lamihin,' irisi.
40021029	Ari irisimu hun ino amlohowen, 'Nikni, fano,' irisi angge famen malik ino yabuk wirik larisi fug.
40021030	Wirik larisi fugmu fobik hun ino amloho fobikon ambeg larisireg, 'Namloho, anggur yabuk anden toho wirik lamihin,' ulug ot fam oho ari ik larisi. Ari ik larisimu malik inowen, 'Nirim,' irisi. Ari irisireg nin indi wenggel harisireg nikni ele imbisihi ulug fobik yabuk wirik larisi," ulug Yesusen hiyag isibag.
40021031	Hiyag isibareg, "Ikniyen irisi ane fuki roho san tirisi peruk lahep?" ulug kapal isibag. Ari ulug kapal isibagma iren te, "Fobikonen inikni ele holtisi," ibag. Ari ibagma Yesusen te, " Pemerintah amingmingangge men hiyap yaying turukon men siyag-siyag ane turuk angge famen Allah weregma it tam kuhup, hit fobik amuhup. Ari we tem toho hiyag hisaruk lahi.
40021032	Yohanes ap ikma pilap eneptuk latisi ahun ino kebunggalem fanowon hiyag hisik oho waharisi angge famen ele nale feserikip. Pemerintah amingmingangge men hiyap yaying turukon men siyag ane anggolo turusa angge famen Yohanes ele holtusa. Hiren te at hinilen harikip angge famen fobik tem toho uruk ulug hinindi wenggel harikip fureg ele nale feserikip," ulug Yesusen hiyag isibag.
40021033	"Wene eke indit toho hiyag hisaminon fahet holeg lamok. Ap misihen anggur yabuk eke witisireg elehet walinggoho kilaptisi. Ahaluwe pete roho kilaptuk ambeg ulug kinang fo roho habuli ferisireg yabuk foroho ahun fahet e pila ribik laharisi. Pila ribik laharisireg yabuk aru foroho lamuhup ulug ap hiyag isarisireg o winama larisi.
40021034	Larisireg wereg lit anggur anggen tahantuk li waharuk perisireg foroho inaben anggen eke minggiroho numbahakup ulug amingmingangge mon eneptisi.
40021035	Mon eneptisimu foroho inaben amingmingangge arimano sen eneptusareg eke yik angge ware feserusa, eke pinggi ware feserusareg nin eke helep fam pinggi ware feserusa.
40021036	Unusurusa angge famen yabuk ngi ahun inowen amingmingangge nin tot anggolo mon eneptuk latisimu atamon unusurusa hag toho fobikon oho unusuruk latusa.
40021037	Unusuruk latusama amloho monde feruk lit at fahet enekolen wabusa fug ulug monde ferisi.
40021038	Monde ferisimu yabuk foroho inap arimanowen malik ino waharukmu yet harusareg it-it enele uruk lit, 'Yabuk fobik ngi aruhu ahun tu waharuk, yabuk ari nit ngi amuhuken at ware fusul,' urusa.
40021039	Ari il laruk lit senetusareg elehet sel fil hik isarusareg pinggi ware feserusa.
40021040	Yabuk ngi ahun ino waruhureg yabuk foroho inap arimano nanggin enebuhu?" ulug Yesusen kapal isibagma
40021041	iren te, "Ap siyag ane turuk latuson arimano waroho yanggal eneptuk lit ap winon fam yabuk ino hiyag isahumu iren anggen tahantuk li tahanoho ngi ahun ino og utuk lamuhup," ibag.
40021042	Ari ibagma Yesusen, "Olun waruk inaben helep siyag tohon tu ulug hik isaruson ino ubule yag atisi, ari Ninikniyen nit nonolohotma turukmu yet haruk lahe. Aru atam haharoho imbibahon harikip fug?
40021043	Allah wereg ambeg ino hit hininggikmuwen taluk toho ap winon anggen fanowon urukon og isahumu iren ngi amuhup. Ari tem toho hiyag hisaruk lahi.
40021044	Ap eke helep ubule ino fam uyug kik turuk lit mako wambuhureg uyug fala roho uwag lilibug toho lin uhu. Helep inowen ap ino hondo ruhu halug ap ino lilibug toho kinang aruhu," ulug Yesusen ap arimano hiyag isibag.
40021045	Hiyag isibagma imam usa inap onowesi men Farisi inap men Yesusen indit toho ehekon ari nit fahet ehek ulug inindi anggar atfagma
40021046	at senebulteg wabul pibag angge famen ap anggolo aruman Yesus fahet Allahn monde ferisiyon wereg peruk ulug enekolen imbisibag.
40022001	Yesusen wene eke indit toho hiyag isaruk lit,
40022002	"Allah ap obog toho Inikni aruhuwon ino ap suwon misig hag toho wereg. Ap suwon ino amlohowen hiyap hilarisimu seni esetmin perisireg
40022003	namlohowen hiyap helehekon fahet seni esetminen ap atam hiyag isarikikon seni aru na wamusan hondog enebik lalihip ulug amingmingangge mon eneptisi. Mon eneptisi angge famen ap arimano ninirim ulug pok atusa.
40022004	Pok atusama amingmingangge winon eke mon eneptuk lit, 'Tam wamuhup irikikon enembeg lalihipteg hiyag isaruk lit wam sapi men senggeloho suwe pak men suburu men mangno roho eserihiyon aruma an yahaltukmu wamusa ehek ulug hiyag isa lalihip,' irisireg mon eneptisi.
40022005	Mon eneptisimu ap wol eneptisiyon arimanowen lul fug perusareg winon iniyabuk fahet wilip atusama winon ininggarehen tohon fahet pok atusa.
40022006	It winonen amingmingangge itano sen eneptusareg enele ying eneptuk lit waroho lahap eneptusareg pinggi unusurusa.
40022007	Unusurusama inikni ino indimu olok harisireg otsi sehen seneg inap unubam namingmingangge unuseheson fahet ap unusuruk lit inibam harep pisatihip ulug mon eneptisi.
40022008	Mon eneptisireg amingmingangge fam, 'Namlohowen hiyap helehekma seni eserihireg yahale fihi angge famen ap wol enebihiyon arimano siyag ane tehesama seni aru na fug teg.
40022009	Ari fahet ke handuhal teg ambeg lalihipteg weregma ap larukmu isalihibon hondog eneptug watlihipmu seni eserihiyon nalusa,' irisi.
40022010	Ari irisimu larusareg ap obog toho ke handuhal teg ambeg larukmu yer isaruson arimano siyag ane turuk inap men fano ane turuk inap men palu eneptusareg hondog eneplug waharusama seni esetisi ibam ino ap pohonen keleg irisi.
40022011	Ap suwon inowen pohon arimano yer isamin ulug kirisireg yer isarukmen ap misig sum fanowon wan teg eleg angge welatisi.
40022012	Welatisimu ap suwon inowen, 'Nare, sum fanowon wan tehen fug angge famen nangginoho tuma kik wahen?' irisimu ap ino ele eleg angge welatisi.
40022013	Ele eleg angge welatisimu ap suwon inowen amingmingangge fam, 'Ap aru inggik men uyug men hele fam pug tebelihipteg mondabi hik teg ambeg hik isa lalihipmu uba yatuk lit ayeg kilit matuk lit welaruhu,' irisi.
40022014	Ap anggolo wol eneptisi angge famen tor angge eneg mumal eneptisi," ulug Yesusen hiyag isibag.
40022015	Welatfagma Farisi inap palu ribareg Yesusen imisi ane ari fam alem Ubam umbuhukteg wabuhuken yoho kapal haruk lit aluwat hul ulug enele sahaltuk latfag.
40022016	Enele sahaltuk latfareg Farisi inap onotsi men Herodes otsi men mon enepfagma Yesus ambeg libareg kapal haruk lit, "Nonowe, Hat hindi wirik toho welahenon ari nit nonoluk. Allahn komo eneptukon hag toho eneg ap hiyag isaruk lit ap unubam Hakol eleg toho siyag ane ehek, fano ane ehek ulug iren pelusa puk fug anggeyen uruk lahen.
40022017	Haren peruk lahenon hiyag nisimin: Ap suwon Kaisar inowen uang heng neneptikim og um teg ano, og um fug teg ano?" ulug kapal hibag.
40022018	Ari ulug kapal haruk lit it unundaman peruk latfag ane Yesus tam Oluk atfareg Ele uruk lit, "Hit henele si uruk hinap, nungge fahet An wal Niyaruk lahep?
40022019	Uang Kaisar fahet emberukon misig An nubam unug hemek," ibagma iren uang anggen misig unug hibag.
40022020	Unug hibagma Yesusen kapal isaruk lit, "Orohole ilit tehon men unuk haharehon men ap sa unuk hahareg lit wereg?" ibagma
40022021	iren te, "Kaisaren tohon hahareg," ibag. Ari ibagma Yesusen, "Kaisar og um hahon Kaisar og umuhup. Allah og um hahon Allah og umuhup," ibag.
40022022	Ibag ane aru hol hibareg enekolen Yesus embeselug libag.
40022023	Welatfagma o ino sambil Saduki inaben ap war atukon Allahn onolukap enebuhu fug peruk inap Yesus ambeg watfag.
40022024	Watfareg kapal haruk lit, "Nonowe, Musan nit fahet haharoho imbibahon te, 'Ap misig umalik indag ta fug angge uhe tuhum weregma lin isalug war atukmu areyen nowe ubalmangge malik enderuhuk ulug hiyap ino hilahu,' ulug haharoho imbibag ane fahet niren kapal Huyul," ibag.
40022025	"Inikni misihen ondohowon ap sabiren nit sehelimu welatusa. Onowe wandabon ino hiyap hilarisireg weregman war atisi. Ubalmangge eke endebuk fug anggeyen war atisimu uhe ino ot fahet lin teberisi.
40022026	Otsi pirenehon hinahanehon oho ari roho hiyap inowen og enebil larukmen sabiren obog toho war atusa.
40022027	It obog toho itano war atil larikim hiyap ino oho war atisi.
40022028	Hiyap ino it sabiren itanowen oho latusa angge re Allahn ap warehon onolukap enebuhu sambil hiyap ino san hilahu?" ulug kapal hibag.
40022029	Ari ulug kapal hibagma Yesusen te, "Hit un ke laruk hinap haharoho imbibahon henepeleg toho welahebon ariyen Allah ine werehon ino eke henepeleg.
40022030	Allahn ap warehon onolukap enebuhu sambil ino aben hiyap heleheg hiyaben ap heleheg turuk ane eleg laruhumu Allah otsi malaikat wereg hag toho welamuhup.
40022031	Ap warehon Allahn onolukap enebuhu ane fahet Allahn ibag ane iminon tu haharoho imbibahon irikip fug?
40022032	Allahn ele uruk lit, 'Abraham Ikni An welahi, Ishak Ikni An welahi, Yakub Ikni An welahi,' ibag. Ibag ane aru Allah ap warehon Inikni wereg eleg, ap onoluk werehon Inikni wereg," ulug Yesusen hiyag isibag.
40022033	Ari ulug hiyag isibagma ap anggolo arimano hiyag isibag ane fahet enekol hibag.
40022034	Yesusen Saduki inap ininggaliyap enepfagma enele uk fug angge weregma Farisi inaben yer isibareg it luhal arik watfag.
40022035	Luhal arik watfareg it sehelimuwen Musa wene oluk ahun misihen At wal hul ulug kapal haruk lit,
40022036	"Nowe, wene atam Musan haharoho imbibahon te keyon palimu reg," ibagma
40022037	Yesusen te, "Hikni Allah hindimuwen hindi reg lit hahime men hebe obog tohowen hindi reg laruhun
40022038	ulug komo enepfag ane aru eneg palimu wereg peruk lahi.
40022039	Pirenehon ari hag toho werehon te tu imin: Hinggareg hindi reg lit welahen hag toho ap winon hindi enesug laruhun.
40022040	Alem piren ariya eneg palimu werehen Musa wene oho atam Allah wene hiyag isaruk latfahon oho ihiyon tu apma wereg," ulug hiyag isibag.
40022041	Farisi inap palu roho weregma Yesusen it kapal isaruk lit,
40022042	"Hiren Mesias fahet nungge peruk lahep? At ino ap sa amloho wereg peruk lahep?" ibagma iren te, "Daud amloho wereg," ulug hiyag Itfag.
40022043	Hiyag Itfagma Yesusen hebeloho kapal isaruk lit, "Ari reg halug Daud ino Allah hime fanowon inowen let turukmu aren ele hiyag isaruk lit nangginoho Mesias fam Nikni uk hag teg latfag.
40022044	Dauren ibag ane iminon tu, 'Nikni Allahn an Nikni fam Ele uruk lit Hat men seli roho werehon arimano Huyug apma umbuhuken Ninggik pikit fil tuma hur arik ma,' ulug Dauren ari ibag.
40022045	Daud inowen ele uruk lit, 'Nikni,' ibag angge famen Ikni ino nangginoho nin Amloho am teg?" ulug Yesusen kapal isibag.
40022046	Kapal isibag ane fahet ap misihen oho hebeloho Yesus hiyag Um fug teg latfag. O ino sambil oho o wina sambil oho ap misihen oho ambong se roho kapal ha fug teg latfag.
40023001	Yesusen ap anggolo arimano men Otsi men hiyag isaruk lit,
40023002	"Musa wene onoluk inap men Farisi inap men arimanowen Musa ubalmangge nit welahe peruk.
40023003	Ari fahet iren enele hiyag hisarukon holtuk lit fuki roho turuk lamuhup angge famen ininggik fam iren turukon ari hag toho hiren turuk lamuhup fug. Enele fam uruk angge famen ininggik fam turuk eleg.
40023004	Sum angginon het toho ap ununggulmu emberuk anggeyen ininggareg ininggiken tor angge oho sen haruk eleg.
40023005	Iren turukon ari fano ane turuk lahema aben yet nisalug wel nenebukag peruk lit turuk. Niren sembahyang urukmu aben yet nisawag ulug sohomanggen anggeyon men sum yaron men wan toho sembahyang uruk.
40023006	Iren seni esetuk ambehen oho lehoma hur amul peruk lit sembahyang uruk ibamen oho olohotma hur amul peruk.
40023007	Ayeg waroho waruk ambeg wereg inaben hi neneptuk lit niniknisi nonowesi ulug wel nenebukag ulug lehoma in atuk.
40023008	Nori, hit-hit hi-hi atuk lit, 'Nonowe, nonowe,' uruk lamuhup fug. Honowe we misig eneg weregma hit are men are men hag toho welahep.
40023009	Hiren ap kinangmon hi ruruk lit, 'Ninikni,' uruk lamuhup fug. We Hinikni misig poholmon ino eneg wereg, At ubam Ninikni uruk lamuhup.
40023010	Hiren hininggareg fahet milal neneptukon tu wereg uruk lamuhup fug. We hit milal heneptukon Mesias ino wereg.
40023011	Hit sehelimu an suwon welahi perukon ino henemingmingangge amag.
40023012	Ap san inggareg palimuwap tarukon ino apma aruhumu ap san inggareg apmayap tarukon ino palimu aruhu.
40023013	Hit Musa wene honoluk hinap men Farisi hinap men hinindi anggin amag. Hit henele si uruk lit Allah ibam kul perukon onolohotma sok latuk lahep. Hit hininggareg kuk fug teg lahebonen ap winon kul perukon sok hembit keleg tebeseruk lahep.
40023014	Hit Musa wene honoluk hinap men Farisi hinap men hinindi anggin amag. Hit henele si uruk hinap suburu enebit naruk hag toho hiyap yuwohon enenggengge inibam werehon feleng toho hilaruk lit aben fano helehesa ukag ulug sembahyang yaron il laruk lahebon alem angginon hunubam aruhumu mondabi siyag amuhup.
40023015	Hit Musa wene honoluk hinap men Farisi hinap men hinindi anggin amag. Hit henele si uruk hinaben te ap misig nonot aruhureg wene niren tohon kuhu ulug ik yenggelehon paltil tom luhatil laruk lit ap eke hiyaharuk lahep halug siyahon umalikap turukmu hiren siyag ane turuk lahebon se regma aren turukon mondabi anggin teg.
40023016	Hininggareg hinil hupnig angge famen ap hondog eneptuk lahe peruk lahebon ari hinindi anggin amag. Allah ibam fam tik-tem toho ihi ulug aben uruk halug sali ari pisan tuk teg uruk lahep. Allah ibam ili ruruk angge fam tik tem toho ihi ulug aben uruk halug sali ari pisan tuk fug teg uruk lahep.
40023017	Hit hinindi sohu rohon men hinil hupnihon men, Allah ibam palimu wereg ano, ili ruruk angge ino palimu wereg ano? Umbagpag turuk angge ino Allah ibamen fanowap turuk.
40023018	Hubu lahaptuk ambeg ino fam tik-tem toho ihi ulug aben uruk halug sali ari pisan tuk teg uruk lahep. Esetuk angge fam tik-tem toho ihi ulug aben uruk halug sali ari pisan tuk fug teg uruk lahep.
40023019	Hit hinil hupnig hinap, nungge palimu wereg: Hubu lahaptuk ambeg ano, esetuk angge ano? Hubu lahaptuk ambeg inowen esetuk angge fanowap turuken hubu lahaptuk ambeg palimu wereg.
40023020	Hubu lahaptuk ambeg fam tik-tem toho uruk ahun ino hubu lahaptuk ambeg men esetuk angge men fam sali emberuk.
40023021	Allah ibam fam tik-tem toho uruk ahun ino Allah ibam men o ino fam wereg Ahun men fam sali emberuk.
40023022	Pohol fam tik-tem toho ihi uruk ahun ino Allah hur atuk ambeg men hur atuk Ahun men fam sali emberuk.
40023023	Hit Musa wene honoluk hinap men Farisi hinap men hinindi anggin amag. Hit henele si uruk hinaben pingga men kami men amben fano angge ayeg waroho hilalug onggo og hisarukon palu numen tebelug numon ino Allah fahet emberuk lahep. Musa wene fam apma werehon hiren palimuwap turuk lahep, palimu werehon apmayap turuk lahep. Pikir ane turukon men ap hinindi enesuhon men hinindi wirik toho werehon men apmayap feseruk lahep. Eke ane turuk lit eke ane embeseruk lamuhup fug.
40023024	Hininggareg hinil hupnig angge famen ap hondog eneptuk lahe peruk lahep. Elemiyaha ik fam werehon filig toho hik isalug wam sapi hum angge famen abir angge henenggolobag ele ke kilaptuk lahep.
40023025	Hit Musa wene honoluk hinap men Farisi hinap men hit henele si uruk lahebon hinindi anggin amag. Kubag ik naruk angge men suburu narukon iya ruruk angge men sel fil werehon puhun toho umatuk lit undama fil henebuwaben yoholiyangge hilaruk lahebon arimano keleg toho weregma naruk lahep.
40023026	Hit Farisi hinap hinil hupnig lit welahebon, kubag ik naruk angge undama fil tam kul oho fuhupmu sel fil oho fano aruhu.
40023027	Hit Musa wene honoluk hinap men Farisi hinap men hit henele si uruk hinap hinindi anggin amag. Ap yal eneptukon amigmu elehet fano roho oko kilabeg lit hohol sel fil fano roho uruk angge famen undama fil ap uwag imbaluwal eneg het teg lit wereg. Ari hag toho hit nim wirim teg.
40023028	Henehap sel fil aben yet hisalug ap fanowon tuma wereg peruk angge famen hunundaman henele si uruk lit sibiling-sibiling ane uruk hinap welahep.
40023029	Hit Musa wene honoluk hinap men Farisi hinap men hit henele si uruk hinap hinindi anggin amag. Allah wene tam hiyag isaruk latfag inap sal enepfag ambeg hiren siye teberuk lit fano ane turuk latfag inap sal enepfag ambeg ungga fanowon sale feruk lahep.
40023030	Sale felug henele uruk lit, 'Nit ninikni umba welatfag li welala hahen ap atam wene hiyag isaruk latfag inap niren unusila fug,' uruk lahep.
40023031	Ari uruk lahebon ariyen atam hiyag isaruk inap unusibahon arimano unubalmangge nit welahe ulug fag toho uruk lahep.
40023032	Hit hinikni umban atam enesum sukun taruk latfahon hag toho hiren oho sukun taruk lamuhup.
40023033	Hit pisanggo umalikisi, imbalo puwami umalikisi, indok humon hunubam aruhumu nangginoho windat taruk lamuhup?
40023034	Yet teg lamok, hit henembeg Anden wene hiyag hisaruk inap men inindi anggat teg lit wene alem onoluk inap men mon eneptuk laruhuk. Mon eneptuk laruhukmu hiren winon pinggi unusuruk lit e fam tel eneptuk lamuhup. Winon wene uruk ibamen e paleg fam unusuruk lit winon o eke la eke la turukmu unusul ulug mug eneplug laruk lamuhup.
40023035	Hun Habel ino siyag ane tibag fug angge famen ap unusil laruk ane at famen ak tibareg unusil laruk lit ketiya Berekia amloho Zakharia ino Allah ibam honggoleg wam esetuk ambeg honggoleg pulmu itanowen hiren ware feserikipmu enemep ari fahet ayeg waroho hit hunusuhup.
40023036	Ap ketiya werehon aruma unubam ihi ane ari tem toho aruhu ulug hiyag hisaruk lahi."
40023037	Yesusen ele uruk lit, "Yerusalem hinap Nindiyen ulug hunubam uruk lahi. Wene hiyag hisaruk inap Allahn henembeg mon enebik waharisi angge famen helep fam unusil laruk lahep. Suwe ayam umaliki aherabul apma wol toho kilap eneptuk hag toho Anden hat humalikisi wol toho kilap enepmin perikik angge famen ninirim irikip.
40023038	Ninirim irikipmu hinibam aru ap eleg laruhumu ofoluk aruhu.
40023039	Ketiya famen hiren An niyahup fuhon fahet tem toho hiyag hisaruk lahi. 'Ninikni Allahn mon Haptisiyon waharuk lahenon tu wel Haptuk lahe,' ulug hiren uhup sambil eneg Niyahup," ulug Yesusen Yerusalem inap hiyag isibag.
40024001	Wene ari obog toho hiyag isibareg Allah ibamen wilip atug laruk latfag. Larukmen Otsiyen o Allah ibam wirihon aruma kim hamihin ulug hiyag Itfag.
40024002	Hiyag Itfagma Yesusen otsi hiyag isaruk lit, "Hiren obog toho yet haruk lahebon aruma helep misig oho eke palimu welaruhu fug, obog halog toho wambuhumu mondabi siyag aruhu. Ari tem toho hiyag hisaruk lahi," ibag.
40024003	Yesus zaitun punumu lahibareg heriyegma Otsiyen nenemu nenele ul ulug Ambeg watfag. Watfareg, "Fahe hiyag nesehen ane ari no sambil teko lahu ane fahet ehen? Hat waruhun sambil men pohol kinang eleg aruhu sambil men enehangge nungge fam nit tam nonoluk aruhu?" ibag.
40024004	Ari ibagma Yesusen hiyag isaruk lit, "Ke hare roho larukon fahet aben hinindi ninap henebuhup tohon yet teg lamok.
40024005	Ap anggolo arimanowen enele si uruk lit An nunuk il waharuk lit, 'An Mesias waharuk lahi,' ulug ap anggolo inindi ninap enebuhup.
40024006	Ap tog aptuk lit pin unusuruk urukon holuhupteg hinindimu henekol toho wereg lamuhup fug. Obog toho tuhup ane ari Allahn tam pibahon teko lahu. Teko lahuwon fahet pohol kinang ketiya eleg atmisi puk fug.
40024007	O pumbuk ekeyen te o pumbuk eke min tog aptuk lamuhup. Ap ekeyen te ap eke min seli roho welamuhup. Umu fil men ahamu fil men o mek waharuk lit suburu obok eke inam aruhu.
40024008	Hiyaben malik indag tik oho lit ak turuk lit ahum fato ruruk hag toho ap arimano siyag amuhup.
40024009	An nunuk fahet alem hunubam emberuk lit aben sen henebuhupteg pinggi hunusuruk lit ap obog tohowen hit fahet ninirim peruk lamuhup.
40024010	Ap anggolo owe or oho wereg angge famen inindi nin atikim ininggareg onori fahet ninirim peruk lit unusukag ulug huruwe laruk lamuhup.
40024011	Ap anggolo waharuk lit enele si ane nit Allah wene hiyag hisaruk ninap ulug ap anggolo ke hareyon hiyag isaruk lit inindi ninap eneptuk.
40024012	Onolok ane turukon su atuk lit ap inindi enesug ane mondabi sun aruhu.
40024013	Ap san fobik aruhu ane fahet indi wirik toho welaruhu halug at ino Allahn fanowap tuhu.
40024014	Allah ap obog toho Inikni aruhuwon fahet wene o pumbuk munon-manon obog toho hiyag isahupmu ap obog toho holuhupmu eneg pohol kinang eleg aruhu."
40024015	"Suwesingga aru uruk ahunen indimu oluk teg lit welaruhu. Nabi Daniel atam haharoho imbibahon hikit toho Allah ibam fanowon ino fam siyag angge mun angge man angge siyahap turukon unduhukmu yet hahupteg
40024016	ap o Yudea welamuhubon arimano longgo ul ulug folo-folo punumu lahakup.
40024017	Silimu o palimu heriyeg lit welaruhuwon at anggengge olma werehon hilamin ulug kuhu fug.
40024018	Yabukmu welaruhuwon ino nasum hilamin ulug olma lahu fug.
40024019	Siyag aruhu sambil ino hiyap malik forohowon men ag mon tarukon men inindi anggin toho welamuhup.
40024020	Hit longgo ul ulug lahup sambil ino sun wereg li men wene uruk sambil men lahup tohon sembahyang uruk lamuhup.
40024021	Pohol kinang wal tibag sambilen tibag fug ane nit ketiya welaheyon fobik welamuhubon ari hag toho tuhu fug angge famen we misihim sambil ino eneg alem angginon ap unubam aruhu.
40024022	Alem angginon unubam weregma amusun toho welalep angge famen Allahn il horohap tuhu. Horohap tuhu fug halug ap misig oho fano welaruhu fug. An numalikisi mumal tarikikon fano welamag ulug Allahn alem angginon ino il horohap tuhu.
40024023	Ari tuhu sambil ino ap ekeyen hiyag hisaruk lit, 'Yet hemek, Mesias ino tuma wereg, lumu wereg,' uruk halug tem toho uruk puk fug.
40024024	Ap enele si uruk inap waharuk lit, 'An Mesias ino waharuk lahi, an wene hiyag hisaruk nahun nabi waharuk lahi,' il wamuhupteg poholmonen turuk ane til ap hihir enebil wamuhup. Ari til waharuk lit Allahn mumal eneptisiyon oho ke hareyon hiyag isaruk lit inindi ninap enebuhuk puhup.
40024025	Iren tuhup ane Anden tam hiyag hisihi angge re hinindi anggat toho welamuhup.
40024026	It wamuhubon arimanowen, 'At ino farema werehen yet ha aliyek!' uruk halug hit la fug. 'O aru werehen kim halihiben kiyek!' uruk halug tem toho ehesa puk fug.
40024027	Lebeglu yali filen lek haruk lit asinandi hubula fil seleg turuk hag toho At ap kinangmon atfahon ino waruhu.
40024028	Sobon men pamo men enele ngu ruruk halug ari amben angge ita wereg," ulug Yesusen hiyag isibag.
40024029	"Alem angginon ino ap unubam aruhumu mo kun atuk lit pikalem hik aruhureg suhal poholman loloho wambuhupmu pohol ine werehon oho yuk tuhu.
40024030	Yuk tuhu sambil ino At ap kinangmon atfahon warik oho lit enehangge poholma tam inam aruhumu ap kinangmon obog toho enekolen ya nga uruk lamuhup. Ya nga uruk lit poholma lahap harukmen At ap atik ibahon ino Ebe ine roho il umbagpag toho o hina apmane waharukmu yet hahup.
40024031	Waruk ele hum toho tung-tang tirikim itano At inowen Otsi malaikat mon enebuhumu Allahn mumal eneptisiyon arimano ik eleruk fil ambut fil werehon men yali fil hubula fil werehon men pohol atogma kinang atogma werehon arimano obog toho palu arik wamuhup.
40024032	Sak fam wirim haruk lit iminon ari hinindi anggar amag. Sak alit anggolo yinggiltukmu sak li warik ohoreg ulug honoluk atuk.
40024033	Hiyag hisihi ane ari hikit toho turukmu yet hahupteg ketiya sok horogma warik ohoreg ulug hit honoluk aruhu.
40024034	Ap ketiya werehon aruma uwan eleg am fugmu Anden hiyag hisihi ane aru teko lahu. Ari tem toho hiyag hisaruk lahi.
40024035	Pohol men kinang men eleg aruhu angge famen Anden nele uruk lahi ane ari eleg aruhu fug.
40024036	Ihi ane teko lahuwon ke sambil tuhu ulug ap misihen oho oluk teg eleg. Malaikat poholma werehon men Allah amloho men enepeleg teg lit weregma we Ikni eneg Amu oluk teg."
40024037	"Ap kinangmon atfahon ino waruhu sambil ari indam hun Nuh umalikisi unubam atfahon ino hikit toho aruhu.
40024038	Ik humon ari yenggeluk fugmu ap arimano suburu nenggeg ik nenggeg aben hiyap heleheg hiyaben ap heleheg turuk lit weregma hun Nuh ino kou fam kibag.
40024039	Hun Nuh kou fam kibahon ino fahet inindiyen wenggel ha fug angge weregman ik humon yenggeltil laharuk lit it arimano waroho lin ibag. Ap kinangmon atfahon ino waruhu sambil ari hag toho welamuhup.
40024040	Ari tuhu sambil ino ap piren yabukmu weregman misig hilaruk lit misig umbusuhu.
40024041	Hiyap piren misigmu roti anggen lilibug turuk lamuhup angge famen misig hilaruk lit misig umbusuhu.
40024042	Ninikni waruhu sambil ke sambil waruhu ulug henepeleg angge re hinindi honoluk toho kahaleg lamuhup.
40024043	O ngi ahun misig ibam wereg lit yoholiyangge waruk ahun hubanggo warik ohoreg ulug oluk toho welaruhu halug nibam halog tuk nowen kema lamin fug ulug kahaleg lit welaruhu.
40024044	At ap kinangmon atfahon ino waruhu sambil hit henepeleg tegma waruhu rohon hit hinindi anggat toho welamuhup."
40024045	"Ap suwon amingmingangge asukun fano reg lit indi anggat toho wenggel harukon ino fam ikniyen te, 'Notsi winon fer enesug lit suburu og isaruk laruhun,' ulug ikniyen unduhuk ferukon ino sa fam wirim timin?
40024046	Ikni waruhu sambil ino amingmingangge ikniyen hiyag itisi ane fano turukmu waruhureg, 'Namloho, hahiyeg toho welamin,' uhu.
40024047	Ikni waruhureg amingmingangge ino fam anden angge obog toho hat foroho laruhun ulug hiyag uruhu. Ari tem toho hiyag hisaruk lahi.
40024048	Amingmingangge ino fano ane tuk fug angge
40024049	nikni folo waruhu fug peruk lit umalikisi winon unusuruk lit ik olokon nalug turuk inap men ambiyeg suburu nenggeg ik nenggeg turuk lit weregma
40024050	ikni waruhuwon ino watmisi fug puhureg apeleg toho weregma waruhu.
40024051	At waruhureg hat siyag uruk lit ebe waroho ap inindi wenggel haruk eleg inap ambeg hik isahumu uba yatuk lit ayeg kilit matuk lit welaruhu," ulug Yesusen hiyag isibag.
40025001	Yesusen wene eke indit toho hiyag isaruk lit, "Allah ap obog toho Inikni arik waruhuwon fahet hiyap numen fam wirim toho hiyag hisamin. Hiyap numen itano nenehe onggoma wam esetug waharukmu olohotma lul ulug iniral hindali ahaluwe walug laruk latusa.
40025002	Fuwaben itano enepeleg toho weregma fuwaben onoluk toho welatusa.
40025003	Enepeleg toho welatuson itano hindali ahaluwe tor angge kubag fam pilaboho warusa.
40025004	Onoluk toho welatuson itanowen hindali ahaluwe su roho kubag fam kilaboho warusa.
40025005	Keman yet teg lit weregman ap ino folo waharuk latisi fugmu noho inilen it obog toho nohoruk latusa.
40025006	Nohorukmen hup humanoho atisimu ap eneleyen elel eneptuk lit, 'Hun ino waharuken ketiya olohotma lalihiben in amek' uruk latusa.
40025007	Uruk latusama hiyap itano in atusareg enehindali ahaluwe kubag fam waruson arimano wal taneg hundutuk latusa.
40025008	Hundutuk lit hiyap enepeleg toho welatuson itanowen onoluk toho welatuson itano fam, 'Niniral war aruhu rohon hindali ahaluwe hiren wehebon tot og nesemek,' ulug heng urusa.
40025009	Heng urusama onoluk toho welatuson itanowen, 'A, og husulmu hiret niret hindali ahaluwe eleg arik ohoreg. Hit faher oho ayeg waroho hilag lalihip,' urusa.
40025010	Ari urusama wak larukmu hun ino waharisimu hiyap hindali ahaluwe ininggikmu werehon itano men ambiyeg mangno atusareg wam esetuk ambeg ino sok laroho kurusa.
40025011	Sok laroho kurusareg weregma hiyap winon itano waharusareg, 'Ninikni, sok hut nenebin, nir oho kik wamuk ohon,' uruk latusa.
40025012	Uruk latusama ap inowen, 'A, hit tem toho napeleg, hisarikik fug,' irisi," ulug Yesusen indit toho hiyag isibag.
40025013	Indit toho hiyag isibareg, "Allah waruhu sul men waruhu sali men henepelehen hinindimu honoluk toho yet teg lit welamuhup," ulug pikit toho hiyag isibag.
40025014	"Allah ap obog toho Inikni aruhuwon ino ap eke nibam embeselug yatma lamin perisiyon fam wirim timin. Ap inowen amingmingangge wol eneptisireg anden angge aruma foroho lamuhup ulug hiyag isarisi.
40025015	Hiyag isaruk lit namingmingangge misig tu fano roho foroho lam teg perisireg uang inggila fuwaben og itisi. Og itisireg namloho eke tu tot fano roho foroho lam teg perisireg uang inggila piren og itisi. Og itisireg namloho hinahanehon aru re fano roho foroho lam fug teg ulug uang inggila misig og itisi. Og isalug yatma larisi.
40025016	Yatma larisimu amingmingangge fuwaben og itisiyon inowen uang ino ap og isaruk lit ayeg wat heheg waruk lit weregman sebe roho numen atisi.
40025017	Numen atisimu amingmingangge eke uang inggila piren og itisiyon inowen oho piren og itisi angge famen hinahanehon men uhanehon men sebe roho warisi.
40025018	Warisimu amingmingangge hinahanehon misig og itisiyon inowen uang inggila misig ikniyen og itisiyon ino kinang habuloho sale feserisireg welatisi.
40025019	Sale feserisimu anunu roho welatusama ap itano inikni ibam waharisireg, 'Anden angge winag hulen maniyek,' ulug amingmingangge wol eneptisi.
40025020	Wol eneptisimu waharusareg uang fuwaben og itisiyon ino waharisireg uang numen itano og itisireg, 'Nikni, fuwaben og nitikin angge famen nin fuwaben ayeg waroho warikikteg mangno roho numen foroho lahi,' ulug ikni og itisimu
40025021	ikni inowen, 'Namloho, hasukun fano reg lit anden angge fano foroho latikin. Tor angge famen fano roho foroho latikinmu anggolo roho oho foroho laruhunen hiyag huruhuk. Nibam aruma kulug hahiyeg toho welamin,' irisi.
40025022	Ari irisimu uang piren og itisiyon ino waharisireg, 'Nikni, piren og nitikin angge famen ayeg waroho piren sebe roho warikikteg mangno roho uhan foroho lahi,' ulug og itisi.
40025023	Og itisimu ikniyen, 'Namloho, hasukun fano reg lit tor angge famen fano roho foroho latikinmu anggolo roho oho foroho laruhunen hiyag huruhuk. Nibam aruma kulug hahiyeg toho welamin,' ulug hiyag itisi.
40025024	Ari ulug hiyag itisimu misig og itisiyon ino waharisireg, 'Nikni, hat holok hahun angge re yatikin fuhon yahal taruk lahen, emberikin fuhon hilaruk lahen ane ari an noluk.
40025025	An hat nakolen te uang misig og nitikinon ino kinang habuloho sale ferikikteg welatikik. Haren angge tu wereg, hilamihin,' irisi.
40025026	Irisimu ikni inowen, 'Hasukun siyag hahun hat siyag. Yatikik fuhon yahal taruk lahi ane fahet, emberikik fuhon hilaruk lahi ane fahet holuk teg lahen angge re
40025027	uang anden tohon og hitikikon ap winon og eselen. Ap og eselenma walereg anden og hitikikoner angge ayeg waroho welenoner angge wele angge famen eleg,' irisi.
40025028	Ari irisireg amingmingangge winon fam, ' Uang misig ino taluk tilihipteg numen forohowon ino og emek,' irisi.
40025029	'At mun angge man angge forohowon ino sebe roho og uruhu. At anggengge elehon ino we tot werehon ino taluk tahu,' irisi.
40025030	'Namloho siyahon aru hik tegma eneyeg kilit matuk lit uba yatuk ambeg hik esemek,' irisi," ulug Yesusen hiyag isibag.
40025031	Yesusen eke hiyag isaruk lit, "At ap kinangmon atfahon inowen malaikat obog toho hondog enebuhureg enebe umbagpag toho wamuhupteg lehoma umbagpag turuk ambeg hur aruhu.
40025032	Hur aruhumu ap obog toho At alukema palu arik wamuhup. Palu arik wamuhupmu wam foroho ahunen domba hunon men heyon men minggir eneptuk hag toho Aren ap arimano minggir enebuhu.
40025033	Minggir enebuhureg heyon Inggik pikit fil umbuhureg hunon Inggik hare fil umbuhu.
40025034	Umbuhureg Ap suwon inowen Inggik pikit fil werehon unubam Ele uruk lit, 'Nori, hit An Nikniyen hi heneptisiyon maniyek, pohol kinang wal tibag sambil hit fahet o wit henepfahon ari hit ngi atihiben kik maniyek.
40025035	An suburu obok harikikmu hiren og Nitikip, ik obok harikikmu hiren hinang Nitikip. An pohon hag toho waharikikmu hiren o hiyag Nitikip.
40025036	An sum eleg angge welatikikmu hiren sum og Nitikip. An uk warukmu hiren pen Niya waharikip. An ninggik hele waroho weregma hiren pen Niyaruk latikip.' Inggik pikit fil werehon unubam ari ulug hiyag isahu.
40025037	Hiyag isahumu it ap fanowon arimanowen, 'Nowe, nosambil suburu obok toho weregma Hiyarukukteg og Hutukuk? Nosambil ik obok toho weregma Hiyarukukteg hinang Hutukuk?
40025038	Nosambil pohon hag toho waharukmu Hiyarukukteg o hiyag Hutukuk? Nosambil sum eleg angge weregma Hiyarukukteg sum og Hutukuk?
40025039	Nosambil ouk warukmu Hinggik hele waroho weregma yet Hiyarukukteg pen Hiyaruk latukuk?' ari ulug kapal hahup.
40025040	Kapal hahupmu Ap suwon inowen te, 'An not siyahon misig tuma werehon fam fano ane turuk latikip ane ari An nubam turuk latikip. Ari we tem toho hiyag hisihi,' ulug hiyag isahu.
40025041	Ari ulug hiyag isahureg Inggik hare fil werehon unubam te, 'Hit siyag ane turuk latikibon te An wereg ambeg tuma fug, aliyek. Iblis otsi men yal enebul ulug indok humon war atuk elehon munggaltusa ambeg aliyek.
40025042	An suburu obok harikikmu hiren og Nitikip fug. Ik obok harikikmu hiren hinang Nitikip fug.
40025043	An pohon hag toho waharikikmu o hiyag Nitikip fug. Sum eleg angge welatikikmu sum og Nitikip fug. An ouk warukmu Ninggik hele waroho weregma pen Niyarikip fug,' ulug Inggik hare fil werehon unubam ari ulug hiyag isahu.
40025044	Hiyag isahumu iren oho At ubam enele uruk lit, 'Nowe, nosambil suburu men ik men obok harikinmu og Hutukuk fug? Nosambil Hat pohon hag toho waharukmu, sum eleg angge weregma Hiyarukukteg let Haptukuk fug? Nosambil ouk warukmu Hinggik hele waroho weregma yet Hiyarukukteg pen Hiya larukuk fug?' ulug kapal hahup.
40025045	Ari ulug kapal hahupmu Aren te, 'An not siyahon misig tuma werehon fam fano ane tuk fug angge embeserikibon An numbaharuk latikip. Ari we tem toho hiyag hisihi,' ulug hiyag isahu.
40025046	It ari turuk latuson arimano mondabi siyagma kuhup, it fanowon arimano Allah men mondabi onoluk welamuhup," ulug Yesusen otsi hiyag isibag.
40026001	Yesusen wene arimano hiyag isibareg Otsi fam Ele uruk lit,
40026002	"Suburu roti sig elehon nahup sambil Paskah ino o ha welamuhukon ari hit honoluk. At ap atik ibahon ino e fam teloho ware fesuhuben ap ininggikmu aruhu," ulug hiyag isibag.
40026003	O ino sambil imam usa inap onowesi men Yahudi inap onowesi men imam onowe suwon unuk Kayafas ino ibam palu ribag.
40026004	Palu ribareg nungge fam Yesus ino alem Ubam embelug senebuhukteg ware fesuhuk ulug enele sahaltuk lit,
40026005	" Roti sig elehon nahuk sambil ino fug, ino sul ap anggolo wereg angge re enele anggolo uk nowen," uruk latfag.
40026006	Yesus ino o Betania Simon yowilangge reg latfag ahun ino ibam kibareg weregma
40026007	hiyap misig ahaluwe amben mondabi fanowon kubag fam hinanggoho walug kibag. Walug kibareg Yesus suburu naruk lit heriyegma ik ahaluwe ino Yesus unggulmu hilili fibag.
40026008	Hilili ferukmu Yesus otsiyen yet hibareg, "Nungge fahet ik ahaluwe amben fanowon ari saplangge hililtuk?
40026009	Ahaluwe amben fanowon ari fam uang teng-teng angge ayeg waroho walug ap enengge elehon og isawon famen turuk," uruk latfag.
40026010	Iren uruk latfag ane ari Yesusen oluk atfareg Yesusen, "Hiyap tuwen tehek ane Nubam fano ane tehek angge famen nungge fahet hiren at indi angginap turuk lahep?
40026011	Ap enengge eleg inap likiya hupmu hit men welamuhup angge famen An hit men likiya hupmu Noluk welamuhuk fug.
40026012	Ahaluwe amben fanowon Nebene hilil Nabehekon ariyen Nebe warehon owikmu kilap Nabuk ohoma Nubam tuhu ane roho tehek.
40026013	Mun ibam man ibam Allah wene hiyag isaruk lit at tuwen tehek ane fahet hiyag isaruk lamuhup. Hiyag isarukmu aren tehek ane aru fahet wenggel haruk lamuhup. Ari tem toho hiyag hisaruk lahi," ibag.
40026014	Yesus otsi nisanggowen itano misig unuk Yudas Iskariot ino imam usa inap onowesi enembeg libag.
40026015	Libareg hiyag isaruk lit, "Ketiya At ino senetihip ulug huruwe henembeg waruhukmu hiren an onggo nungge og numuhup," ulug kapal isibagma iren uang inggila teng misig nubam hilag hinahan (tiga puluh) og itfag.
40026016	Og itfagma Yesus hirahoma lahumu huruwe lahuk ulug indimu wenggel haruk latfag.
40026017	Suburu roti sig elehon naruk ane ak tibag sul Yesus otsiyen At ubam enele uruk lit, "Nonowe, wam domba Paskah o keman eserik lalusama nul peruk lahen?" ulug kapal hibag.
40026018	Kapal hibagma Yesusen, "O pumbukmu lalihipteg ap misig welatnisiyon fam, 'Nonoweyen te An nubam am teg ane horog atuken hat hibamen An notsi men wam esetihipmu nul ehek,' ilihip," ibag.
40026019	Ari ibagma Otsi itano libareg Onoweyen ibag ane roho wam domba Paskah ino osoko tug turuk latfag.
40026020	Hup atfagma Yesus otsi nisanggowen itano men o ino kibareg heriyeg lit esetfag angge arimano naruk latfag.
40026021	Suburu naruk lit itano Aren te, "Hit aruma welahebon misihen An nuwabukag ulug huruwe lamin peruk lit wereg. Ari tem toho uruk lahi," ibag.
40026022	Ari ibagma Otsi inindi su atfareg it enele uruk lit, "Nowe, an fahet ehen ano," ulug it enebe wal tanehen Yesus kapal haruk latfag.
40026023	Kapal haruk latfagma Yesusen, "Kubag misig fam nininggik ambiyeg kila felug naruk laheyon misihen fahet ihi, aren An fahet huruwe lahu," ibag.
40026024	"At ap kinangmon atfahon ino fahet atam haharoho imbibahon hikit toho At war aruhu. War aruhu angge famen ap huruwe lahu ahun ino eneg indi anggin amag, at ino isingan endetep fugmu fano," ibag.
40026025	Ari ibagma huruwe lamin pibag ahun Yudas inowen, "Nowe, an fahet ehen ano," ibagma Yesusen, "Hinggarehen ehen," ibag.
40026026	Yesusen ari ibareg it suburu narukmu suburu roti wibareg seneg lit sembahyang ibareg kut-kut Otsi og isaruk lit, "Wemek, amiyek, An nebe tu og hisaruk lahi," ibag.
40026027	Ari ibareg ik anggur ahaluwe kubag fam hinanggoho werehon lisoho wibareg sembahyang ibareg it og isaruk lit, "Kubag aru fam werehon hit obog toho nalihip.
40026028	An namep aru ap anggolowen siyag ane turukon eleg amag ulug wilip aruhu. Wilip aruhumu Allahn fanowap henebuhuk ibag ane tem toho ibag peruk lamuhup," ibag.
40026029	"Yoho famen hit men An men ahaluwe aru ambiyeg nahuk fug. We Allah weregma wereg lit eneg hit men ahaluwe keron nahuk, ari ihiyon tem toho hiyag hisihi," ibag.
40026030	Allah sini yunggulfareg Yesus otsi men Zaitun punumu lahibag.
40026031	Kema laruk lit Yesusen, "Yoho hup An fahet hit obog tohowen hinindi nonghong ik ohoreg. Allahn ele uruk lit, 'Wam domba inikni ino ware fesuhukmu ambohom arimano linggik-longgo uhup,' ulug haharoho imbibahon hikit toho tilihip.
40026032	Ari tuhup angge famen Noluk aruhukteg hit uwanma An tam o Galilea lahukteg welaruhuk," ibag.
40026033	Ari ibagma Petrus inowen, "It obog toho aruma Hat fahet inindi nonghong imisi angge famen anden eneg nindi nonghong imisi fug," ibag.
40026034	Ari ibagma Yesusen, "Yoho hubanggo suwe ayam ele uk fugmu haren An nubahet hinahanam hun ari an tem toho napeleg ulug awiya wamihin," ibag.
40026035	Ari ibagma Petrusen te, "Haret andet pinggi nunusul ulug turukmu anden Hat fahet hun ari napeleg ulug awiya wele fug," ibagma ori winonen oho ambi ane ibag.
40026036	Enele ari il-il Yesus otsi men silimu misig unuk Getsemani libag. Libareg Otsi unubam Ele hiyag isaruk lit, "An sembahyang lindima ik laminen hit tiya heriyeg lamok," ibag.
40026037	Ari ibareg Petrus men Zebedeus umalikisi piren men ambiyeg lul ulug hondog eneplug libag. Libareg Yesus indi anggin hibareg Akol peruk lit
40026038	Otsi fam te, "War arik oho lit hag toho Nindi anggin haruk lahireg hit tuma wereg lit hinil wirik toho welamek," ibag.
40026039	Ari ibareg horog tot libareg kinangma hur atfareg sembahyang uruk lit, "Nikni Allah, ik kubag aben og numuson ari namin fuhen Haren helelenma fano pihi angge famen Anden perukon famen fug, we Haren perukon famen timihin," ibag.
40026040	Ari ibareg Otsi wereg ambeg ari suhuloho waharukmen it nohoruk latfag. Nohoruk latfagma Petrus fam te, "We tor oho An men hinil wirik toho welahep ha fug teg?
40026041	Siyahonen hinindi ninap heneptuken hinil wirik toho wereg lit sembahyang uruk lamek. Hinindimu tehe ha reg peruk lahep angge famen hininggiken tuk fug teg lahep," ibag.
40026042	Ari ibareg pireneg angge sembahyang imin ulug libareg, "Nikni, ik kubag aben og numuson Haren hilag wam fug teg lahen halug naminmu Haren peruk lahen ane teko lamisi," ibag.
40026043	Ari ibareg suhuloho Otsi enembeg waharukmu Otsi noho inilen nohorukmu isa watfag.
40026044	Isa watfareg nin hinahaneg angge sembahyang ik libareg ambi ane ino ik libag.
40026045	Ari ik libareg Otsi enembeg watfareg it unubam hiyag isaruk lit, "Hit nohoruk lit kel taruk lahep. Ketiya At ap kinangmon atfahon ino ap siyag ane turuk inap ininggikmu atmisiyen yet hemek.
40026046	Huruwe lahayon ino horogma tuma waharuken luk ohon in amek," ibag.
40026047	Yesusen otsi unubam Ele irikim itano Otsi nisanggowen itano misig unuk Yudas inowen ap karohet firet seneg inap anggolo il oko hondog eneplug waharuk latfag. It waharuk latfahon arimano imam usa ane onoluk inap onowesi men Yahudi inap iniknisi menen mon enepfagma hondog eneplug waharuk latfag.
40026048	Huruwe libag ahun inowen ap arimano fam tam hiyag isaruk lit, "Anden mako pug toho hi riminon ino hiren senetihip," ulug tam hiyag isibag.
40026049	Waharuk lit itano Yesus iraham libareg Nowe uruk lit mako pug toho hi ruruk latfag.
40026050	Hi rurukmu Yesusen te, "Ap o nare, nungge ane timin ulug wahen," ibag. Ari urukmu itano ap arimano watfareg Yesus ki ribag.
40026051	Yesus ki rurukmu itano ap Yesus men welatfahon itano misihen karog lisoho wibareg imam onowe suwon amingmingangge misig karog fam kong turuk lahi ulug turukmen isanggo eneg sanog tibisibag.
40026052	Isanggo sanog tibisibagma Yesusen te, "Karog ari ei elma kilabe fisin," ibareg, "Ap san karog senetuk halug at ino karog fam siyag aruhu," ibag.
40026053	"An nikni fam heng telema malaikat asan nisanggowen An let Nabukag ulug Nikniyen mon eneplebon hat hapeleg?
40026054	Malaikaren let Naplepma ari roho tuhup ulug atam haharoho imbibag ane nangginoho hikir alep?" ibag.
40026055	Ari ibareg ap anggolo arimano fam, "Hiren ap unusuruk ahun pehepteg karohet firet walug wahepteg sen Nabul ulug wahep? Likiya hupmu Allah ibam heriyeg lit hiyag isaruk latikik angge famen sen Naptikip fug.
40026056	Hiren turuk lahebon aru atam wene hiyag isaruk latfag inaben haharoho imbibahon hikir amag ulug turuk lahep," ibag. Ari urukmu itano Otsi arimano obog toho At embeselug linggik-longgo ibag.
40026057	Yesus senetfareg hondoholug imam onowe suwon Kayafas ambeg Musa wene onoluk inap men Yahudi inap iniknisi men palu roho weregma walug libag.
40026058	Walug larukmu Petrus ino onombolim mug eneplug imam onowe suwon ibam horogma libareg owahalma libareg nungge ane ulusa ulug imam enemingmingangge arimano men ambiyeg heriyeg latfag.
40026059	Imam onowesi men palu roho welatfag inap arimano obog toho menen pinggi ware fusukag ulug un ane Ubam lombohap turuk latfag.
40026060	Ap anggolowen enele si un ane Ubam lombohap tibag angge famen alem suwon Ubam umbukon eleg latfag.
40026061	Eleg latfagma ap piren in atfareg hiyag isaruk lit, "Allah ibam halog tebesuhukteg nin hup hinahanam wiruhuk ulug hun tuwen irisi," ibag.
40026062	Ari ulug hiyag isibagma imam onowe suwon in atfareg Yesus fam, "Ap aruman Hat hubam lombohap Haptuk ane fahet Haren hebeloho hiyag isa fug teg lahen?" ibag.
40026063	Ari ibagma Yesus ele eleg angge welatfag. Welatfagma imam onowe suwon inowen Ubam ele uruk lit, "Mesias Allah amloho welahen halug hiyag nisimin. Ari Allah oluk werehon Unuk uruk lit heng Haptuk lahi," ibag.
40026064	Ari ibagma Yesusen, "Haren ehen ari. Yoho famen At ap kinangmon atfahon ino Allah suwon Inggik pikit fil heriyegma hina poholmon fene wambik waruhumu yet hahup. Aru tem toho hiyag hisaruk lahi," ibag.
40026065	Ari ibagma imam onowe suwon ino indi oloken inggareg asum tararag taruk lit, "Hun tuwen Allah abug urukmu hit obog tohowen holehep anggeyen nungge fahet alem winon yami ruruk lit ap winon kapal usul?
40026066	Hiren nungge peruk lahep?" ibagma it arimanowen, "At pinggi ware feselihip," ibag.
40026067	Ari ibareg Olohotma wasubag sup isaruk lit ininggik holum watuk lit Oroholiyanggenma ware feseruk latfag. Winonen At watuk lit,
40026068	"Hat Mesias angge re ap san Huwarehek, hiyag nisimin," ulug umungguruk latfag.
40026069	Iren ari tirikim Petrus owahalma silimu heriyeg lit welatfag. Heriyeg lit weregman ap suwon amingmingangge hiyap angge misig watfareg, "Har oho Yesus Galilea ahun ino men likiya hupmu ambiyeg welatikip," ibag.
40026070	Ari ibagma Petrusen, "Hat hindimu wenggel hehenteg ehenon ari an napeleg," ulug ap obog toho iniline awiya wibag.
40026071	Awiya wibareg elehet sok horogma libareg weregman amingmingangge winon misihen yet hibareg ap welatfahon arimano hiyag isaruk lit, "Hun tu Yesus Nazaret ahun ino men ambiyeg welatisi ahun," ibag.
40026072	Ibagma Petrusen ele ine roho, "Tik-tem toho ap ino an napeleg," ulug awiya wibag.
40026073	Tot welatfareg ap welatfahon arimano Petrus ambeg watfareg enele uruk lit, "Hele famen eneg tehen har oho it men welatikinon," ibag.
40026074	Ari ibagma Petrus inowen lukuram sipuk tibareg awiya waruk lit, "Hiren hun ari fahet uruk lahebon an we tik tem toho napeleg," ibag. Ari uruk li itano suwe ayam ele ibag.
40026075	Suwe ayam ele ibagma Yesusen te, "Suwe ayam ele uwan uk fugmu haren hinahanam An fahet awiya wamihin," ulug hiyag itfag ane ino Petrus undama oluk atfagma indimu siyag atfagma selma wilip atfareg uba yatuk latfag.
40027001	O sakan tirikim itano imam onowesi men Yahudi inap iniknisi menen Yesus pinggi ware fusukag ulug kong tibag.
40027002	Kong tibareg Inggik hele pug tibareg hun Pilatus kinang seneg ahun ambeg hondoholug libareg og itfag.
40027003	Og itfagma Yudas huruwe libag ahun inowen Yesus pinggi ware fusukag urukon hol hibareg indi anggin atfag. Indi anggin atfareg uang inggila teng misig nubam hilag hinahan (tiga puluh) og itfahon ino uwag oko imam onowesi men Yahudi inap iniknisi men enembeg imbisik libag.
40027004	Imbisik laruk lit, "Ap siyag ane turuk elehon famen Amep hinang tawag ulug henembeg huruwe waharikik ari an siyag," ibag. Ari ibagma ap arimanowen, "Niren nungge ane hiyag numusa ulug wahen? Hinggarehen hal tamihin," ibag.
40027005	Ari ibagma Yudasen uang ino Allah ibam hik-hak isalug wilip atfareg hele anggolopma ililoho inggarehen wat taruk tibag.
40027006	Wat taruk tibagma imam usa ane onoluk inap arimanowen uang hik isibahon ino palu ribareg, " Uang ap mep faheron kubag Allah fahet kilaptukon fam kilabuk fug teg,"
40027007	ulug enele sahaltuk latfareg ap pohon war atukmu sal eneptuk ambeg fahet kinang misig unuk Kinang Laltuk Ahun onggo palfag.
40027008	Onggo palfag angginang ino ketiya oho aben te unuk Mep Kinang uruk.
40027009	Alem tibag ane ari hun Yeremia Allah wene atam hiyag isaruk latfahon inowen haharoho imbibahon hikit toho tibag. Haharoho imbibag ane aru, " Uang inggila teng misig nubam hilag hinahan arimano ap ayeg watukon uang ari roho waruk lamuhup ulug atam kong tibahon hikit toho hilarusa.
40027010	Hilarusareg uang ino kinang laltuk ahun fam kinang onggo paltusa. Ari roho tuhup ulug Allahn hiyag nitisi," ulug Yeremia inowen haharoho imbibag.
40027011	Yesus ino hun Pilatus kinang seneg ahun ambeg walug libagma hun inowen kapal haruk lit, "Hat Yahudi inap onowe suwon raja welahen ano?" ibagma Yesusen, "We haren ehen," ibag.
40027012	Ari ibagma imam onowesi men Yahudi inap iniknisi menen alem Ubam lombog turukmu Yesus ele uk fug angge welatfag.
40027013	Welatfagma Pilatus inowen, "Alem angginon Hubam lombohap turuk ane holtuk lahen fug," ibagma
40027014	Yesus ele uk fug angge welatfagma Pilatus ino akol hibag.
40027015	O Paskah seni suwon esetuk sambil ino mo eke fam mo eke fam ap suwon kinang seneg ahun inowen ap ininggik hele warehon arimano misig-misig tu lol nisimin ulug aben heng turukon lol isaruk latfag.
40027016	O ino sambil ap misig unuk Barabas unuk eke Yesus at olok ane turukon fahet ap obog tohowen onoluk ahun hele waroho foroho latfag.
40027017	Yahudi inap arimano palu arik libagma hun Pilatusen te kapal isaruk lit, "Sa lol hisamin, Barabas unuk eke Yesus ino ano, Yesus unuk Kristus urukon ino ano?" ulug kapal isibag.
40027018	Kapal isibag ane ari Yahudi inap arimanowen Yesus turuk ane fahet enehummu siyahen walug wahasa ulug Pilatus oluk atfareg kapal isibag.
40027019	Pilatus ino unggum kong turuk ambeg heriyeg lit weregma uheyen te ap siyag ane turuk eleg ahun ari fahet yoho hup nei og hihi ane fahet nindi anggin ahama haren ap ari fahet alem haluk fug ulug amingmingangge monde fibag.
40027020	Imam onowesi men Yahudi inap iniknisi menen ap anggolo arimano unubam milal eneptuk lit, "Yesus pinggi ware fesemihinen Barabas lol nisimin iyok," ulug milal eneptuk latfag.
40027021	Milal eneptuk latfagma Pilatus inowen ap anggolo arimano kapal isaruk lit, "Hit hinindimuwen ap piren ariya sa lol nisamisi peruk lahep," ulug kapal isibagma iren te, "Barabas," uruk latfag.
40027022	Barabas uruk latfagma hun Pilatus inowen, "Hiren ari ehepma Yesus unuk eke Kristus aru fam nangginmin," il larikim it obog tohowen, "At e fam tele fusukag," ulug enele hum toho uruk latfag.
40027023	Ari uruk latfagma, "Hun aruwen siyag ane nungge tirisimu uruk lahep?" ibagma enele ngi hum uruk lit, "E fam tele fusukag," uruk latfag.
40027024	Tele fusukag uruk latfagma Pilatus inowen ap anggolowen ngik ngog turukmu yer isibareg anden nungge tuk fug teg lahi ulug ik wak libareg ap arimano onolohotman inggik umatuk lit, "Ap aru amep wambimisi ane an te fug, we hiren famen tilihip," ibag.
40027025	Ari ibagma ap anggolo arimanowen, "At amep wambimisiyon ari nit men nunumalikisi men nunubam wambimisi," uruk latfag.
40027026	Ari uruk latfagma, "Barabas ino lol isaruk lit Yesus e paleg fam watihipteg e fam teltihip," ulug otsi hiyag isibareg og isibag.
40027027	Pilatus kinang seneg ahun otsi sehen seneg inap arimanowen Yesus hondoholug unggum kong turuk ambeg libareg onori winon anggolo luhaloho maniyek ulug wol enepfagma Yesus walingguruk latfag.
40027028	Walinggoho wereg lit At asum nonggoloho hik isibareg sum huluwon wan tibisibareg
40027029	alog ahele mase roho Unggulmu kolog tibisibareg fili paleg misig Inggik pikiron fam imbibareg Yesus alukema hur atuk lit, "Yahudi inap onowe suwon ninikni hi haptuk lahe," ulug Inggaliyap turuk latfag.
40027030	Inggaliyap turuk lit wasubag Ebene sup isibareg fili ino lisoho Unggul arap toho watuk latfag.
40027031	Ari turuk lit Inggaliyap tibareg sum huluwon ino nonggole fibareg Inggareg asum ino wan tibil laruk lit e fam teltul ulug hondoholug wilip atfag.
40027032	O inowen wilip atfareg larukmen ap misig unuk Simon Kirene ahun men salkal ibareg at ino inggik lisoho teltuk ahen aru ha rin ulug hiyag itfag.
40027033	Hiyag itfareg laruk lit sili misig unuk Golgota nit nenele roho "Ap unggul uwag silimu" ino libag.
40027034	Libareg ik namisi ulug hele anggur ahaluwe men sig turuk angge men mangno roho og Itfagma tot nek harukmen sig turuken namin fug ulug imbisibag.
40027035	E fam tele fisibareg Asum arimano wal taneg hulul ulug enehangge hik tibag.
40027036	Enehangge hik tibareg welatfareg heriyeg lit At foroho latfag.
40027037	Yahudi inap onowe suwon welahi uruk latisiyon fahet tele fesehe ulug At unggul palimu Yesus Yahudi inap onowe suwon tu ulug haharoho lombog tibibag.
40027038	Yesus tele fisibareg ap hirako unusuruk latfag inap piren oho misihon Inggik pikit fil misihon Inggik hare fil tele fisibag.
40027039	La wam turuk latfag inap arimanowen, "Haren Allah ibam halog tuhukteg o hinahanam wuruhuk irikin angge re Hat Allah amloho welahen halug Hinggarehen holukap tamihinteg e tel Habeheson ari famen wambik ma," ulug unum hilik uruk lit At inggaliyap turuk latfag.
40027041	Inggaliyap turukmu imam onowesi men Musa wene onoluk inap men Yahudi inap iniknisi arimanowen oho Inggaliyap turuk lit,
40027042	"Ap winon fanowap eneptuk latisi angge famen Inggareg fanowap ta fug teg. At ino Israel inap onowe suwon wereg halug e fene ari wambik watmisimu niren yet hulteg tem toho pul," uruk latfag.
40027043	Ari uruk lit, "An Allah amloho welahi ulug Allah fam Indi wenggel haruk latisi angge re Allahn indi reg halug let timisi," uruk latfag.
40027044	Ap piren ap unusuruk latfag inap At men ambiyeg telfahon itanowen oho ambi ane uruk lit Inggaliyap turuk latfag.
40027045	Inggaliyap turukmu mo anum pulmu weregman famen o mondabi hup atuk hag atfareg mo haya regma itano sakan tibag.
40027046	Mo haya regma itano Yesusen ele hi roho uruk lit, "Eli, Eli, lama sabakhtani?" ibag ane ari nit nenele roho "Allah, Nikni Allah, nungge fahet An numbahakenteg welahen?" ibag.
40027047	Ari irikim ap welatfahon arimano winonen hol hibareg, "Elia wol turuken holeg lamek," ibag.
40027048	Ari ibareg ap misig folo-folo watfareg usande nuruhum hahon wak libareg hele ahaluwe sihon fam kila fibareg Yesus namisi ulug fili yaron fam hak toho Yesus og Itfag.
40027049	Og Itikim itano ap winonen, "Imbisin, Elia ino watnisireg At lisoho pilabik watnisiyen niren yet hulen imbisin," uruk latfag.
40027050	Ari urukmu itano Yesus ele hum toho uruk lit sat eleg atfag.
40027051	Sat eleg atukmu itano Allah ibam kuruk ambeg sok latuk asum ino pul ke pilang tibisibag. Pilang tibisibagma o mek turuk lit tom oho pul ke pilang tibag.
40027052	Ari turuk lit ap sal enepfag ambeg arimano oho sok husoho libareg ap inindi fanowon tam war atfahon arimano onoluk atfareg in atfag.
40027053	Yesus oluk atfag sambil ino it tam war atfahon oho sal enepfag ambehen wilip atfareg Allah ibam Yerusalem pumbukmu kibareg ap anggolo iniline inam atfag.
40027054	Sehen seneg inap onowe men otsi men Yesus foroho latfahon arimanowen o mek tibag ane men teko libag ane obog toho yet hibareg, "Ap tu tem toho Allah amloho war aha," uruk lit enekol hibag.
40027055	Yesus Galilea weregma let turuk lit ambiyeg laruk latfag hiyap arimano eke enebe anggolo roho yatma wereg lit yet haruk latfag.
40027056	Yet haruk latfahon arimano enesehelimu Maria Magdala hiyap ino men, Yakobus Yusuf inisinga Maria men, Zebedeus amlohoki inisinga men welatfag.
40027057	O hupmu atfagma ap misig anggengge anggolo wereg ahun unuk Yusuf Arimatea ahun Yesus ele oho holtuk latfag ahun ino welatfag.
40027058	Welatfareg at ino Pilatus ambeg libareg Yesus ebe wareg angge heng tibagma Pilatusen hilag lamisi ulug otsi hiyag isibag.
40027059	Hiyag isibagma Yesus ebe wareg angge e famen pilabe fibareg og itfagma sum yanggowon fanowon fam hililip toho
40027060	helep owik ket inggareg fahet habulfag ambeg kila fibag. Kila fibareg owik elma helep humon imbiloho sok lare fibag.
40027061	Lare felug libagma Maria Magdala hiyap ino men Maria winon eke men owik ino sokole fil heriyeg latfag.
40027062	Likiyamon Allah wene uruk sambil hari Sabat sakan tibagma imam onowesi men Farisi inap men Pilatus ambeg libareg:
40027063	"Nonowe, Ele si ane uruk latisi Ahun ino Oluk wereg lit o hinahaneg angge Noluk aruhuk uruk latisi ane nit nonoluk.
40027064	Otsi lalusareg At ebe wareg angge hirag talug lalusareg ap winon hiyag isaruk lit, 'Nonowe ap war atuk ambehen Oluk aha,' uhup tohon haren sehen seneg inap mon enepmihinmu owik ino forohoman o hinahanam aruhu. Otsiyen nonowe ap warehon sehelimuwen Oluk atisi uhupteg enele si uruk lit tam uruk latusa ane ari tot, fobik enele si uruk lamuhup ane anggolo roho uruk lamuhup," ulug Pilatus hiyag itfag.
40027065	Ari ulug Pilatus hiyag itfagma Pilatusen te, "Notsi sehen seneg inap tuma werehon hondog eneplug lalihipteg owik ino fano kahaleg latihip," ibag.
40027066	Ari ibagma it sehen seneg inap hondog eneplug owikmu libareg sok ino fam enehangge imbibareg kahaleg latfag.
40028001	Sembahyang uruk sambil hari Sabat welatfareg likiyamon sehelet misig atfagma o sakan tirikim Maria Magdala hiyap ino men Maria eke winon men Yesus kilapfag ambeg kim hul ulug laruk latfag.
40028002	Larukmen o mek hum toho turukmen malaikat Ninikni Allahn monde fibagma wambik watfareg helep ino miyaloho imbisik libareg palimu heriyeg latfag.
40028003	Orohole lebeglu hag toho turukmu asum yanggowon ino fene ili faya rurukon wan teg latfag.
40028004	Ari turuk latfagma ap kahaleg latfahon arimano enebe elek-elek angge turuk lit enekolen ap warehon hag toho welatfag.
40028005	Welatfagma malaikat inowen hiyap itano fam, "Hit henekol ha fug. Yesus e fam teltuson ino yami rik wahebon ari an noluk.
40028006	At ino tuma wereg eleg, atam irisiyon hikit toho Oluk ahama At yinggi fik kurusa ambeg kim ha watihip.
40028007	Hinilen kim halug folo-folo lalihipteg Otsi hiyag isaruk lit, 'Honowe ap war atuk ambehen Oluk aha,' ik lalihip. At tam o Galilea lahareg weregma umunowen At ino hiren yet hahup. Ari tem toho anden hiyag hisaruk lahi," ibag.
40028008	Ari ibagma hiyap itano owik kilapfag ambeg inowen wilip atfareg suhuloho laruk lit enekol hibag angge famen enehiyeg anggolo roho laruk latfag. Folo-folo libareg Yesus otsi hiyag usul ulug larukmen
40028009	Yesus it enelukeman unduhuk lit naholani ulug hi enepfag. Hi enepfagma hiyap itano Iraham libareg Aluke fil hur atfareg Uyug ki haruk lit hi ribag.
40028010	Hi rurukmu Yesusen te, "Henekol toho welam fug, lalihipteg nori hiyag isaruk lit o Galilea eremunowen eneg An kim Niyahuben lahup ehek ulug hiyag isa lalihip," ulug hiyag isibag.
40028011	Hiyap itano kema larukmu ap owik elma kahaleg latfag inap o Yerusalem libareg imam onowesi fam owik ino famen tibag ane hiyag isibag.
40028012	Hiyag isibagma imam onowesi arimanowen Yahudi inap iniknisi men enele sahalfareg sehen seneg inap arimano uang anggolo og isibareg
40028013	unubam enele uruk lit, "Lalihipteg ap hiyag isaruk lit hubanggo nit nohorukmu Yesus otsi arimano wahasareg Ebe hirag talug lahasa ulug hiyag isaruk lamuhup.
40028014	Hiyag isaruk lamuhup ane kinang seneg ahun hinikni inowen holuhureg hit hunubam alem umbuhu rohon niren at ubam nenele uhuk," ibag.
40028015	Ari ibagma kahaleg latfag inap arimanowen uang ino hilibareg it unubam komo enepfag ane ino hag toho turuk latfag. Kahaleg latfag inap arimanowen uruk latfag ane ariyen ketiya oho Yahudi inaben, "Otsiyen Yesus ebe wareg angge hirag ta libag," uruk.
40028016	Yesus otsi nanggoloben itano o Galilea punumu Yesusen hiyag isibag ambeg ino lahibag.
40028017	Lahibareg wereg lit Onowe yet hibareg Alukema hur atfareg hi ruruk lit it winonen tem toho waha ano ulug inindi piren-paren uruk lit welatfag.
40028018	Ari perukmu Yesus it sehelimuwen Ele hiyag isaruk lit, "Poholma kinangma werehon obog toho fahet An palimuwap Nabehekteg nineyap Nabehek.
40028019	Ari fahet lalihipteg o pumbuk obog toho An numalikiyap eneptuk lit Ninikni unuk fam, Amloho unuk fam, Allah hime fanowon unuk fam ikma pilap eneptuk lamuhup.
40028020	Anden hiyag hisaruk lit komo heneptuk latikik ane obog toho it milal eneptuk lamuhup. An likiya hupmu hit men wereg lit let heneptukmen eneg pohol kinang eleg aruhu. Ari tem toho hunundama honoluk teg lit welamuhup," ulug hiyag isibag.
41001001	Yesus Kristus Allah amloho wene fanowon alem tu.
41001002	Yesaya Allahn ibag ane hiyag isaruk latfag ahun inowen haharoho imbibahon tu, "Allahn ele irisiyon tu: Yet teg lamok, An not misig Hat halukema monde fuhuk, Hat laruk ke aren hale fuhuwen at monde fuhuk.
41001003	At farema wereg lit, 'Nonowe suwon waharuk ke hale feruk lit pikit toho yaho fiyek,' ulug ele hi roho uruk lit wereg." Allahn ibag ane Yesayan haharoho imbibahon aru.
41001004	Haharoho imbibahon hikit toho Yohanes ap ikma pilap eneptuk latfag ahun ino watfag. Watfareg farema wereg lit ap hiyag isaruk latfag. Hiyag isaruk lit, "Siyag ane wenggeltuk lahebon ari imbisiyek. Siyag ane turuk lahebon ari Allahn ambolmayap turuk lit elehap tuhuwen anden ikma pilap heneptuk laruhuk," ulug hiyag isibag.
41001005	Hiyag isarukmu Yudea inap men Yerusalem inap men obog toho Yohanes ambeg waharuk latfag. Yohanes ambeg watfareg, "Niren siyag ane ari-ari turuk latukuk," ulug Yohanes fag toho hiyag utukmu Yordan ikma pilap eneptuk latfag.
41001006	Yohanes ino sum wam unta oruk yiko welatfahon wan teg latfag. Wam sapi ahap ahale eke alunggu ke pug teg lit herenangge men kin altap men naruk latfag.
41001007	Ari roho wereg lit ap hiyag isaruk lit, "At suwon fobik waruhureg an siyag nahun nubam At suwon inowen, 'Hur amin, sepatu Anden tohon lole Nubahin,' uhu fug," ulug hiyag isibag.
41001008	"Anden ik fam eneg pilap heneptuk lahi angge famen At suwon inowen Allah hime fanowon hunubam pilabik waruhu," ulug hiyag isibag.
41001009	Ari ulug hiyag isarukmen Yesus ibam Nazaret o Galilea embeselug Yohanes ambeg wirig atfag. Wirig atfagma Yohanesen Yesus Yordan ikma pilapfag.
41001010	Pilapfagma ikman lahik waharuk lit yet harukmen pohol fo roho Allah hime fanowon suwe yalma hahon At ubam wambik waharikim yet hibag.
41001011	Yet hibagma, "An namloho Nindi reg lahiyon Hat, An Hat fahet Nahiyeg toho welahi," ulug Allah ele poholman urukmu hol hibag.
41001012	Hol hibareg weregman Allah hime fanowon inowen Yesus farema hondoholug libag.
41001013	Hondoholug libagma wereg lit hup teng misig nubam hilag nuwalen (empat puluh hari) farema welatfag. Farema weregman Iblisen Allah ubam indi wenggel haruk ano ulug Yesus ele ying turuk latfag. Ele ying turuk latfagma Yesus suwe pak wereg ambeg farema welatfag. Weregman Allah otsi poholmon malaikat wambik watfareg let turuk lit foroho latfag.
41001014	Yesus ino weregman Yohanes inggik hele watug libagma Yesus o Galilea watfareg Allah wene fanowon hiyag isaruk latfag.
41001015	Wene hiyag isaruk lit, "Allah ap obog toho Inikni aruhu sambil ketiya horog toho welahe. Siyag ane wenggeltuk lahebon ari imbisiyek, Allah wene fanowon ari hinindi wenggel haruk lamuhup," ulug hiyag isaruk latfag.
41001016	Hiyag isaruk latfareg Yesus ik Galilea yenggelehon ayeg ke laruk lit Simon men ot Andreas men ikan yuhar atuk asum ikma pilaptukmu yer isibag. It piren itano ikan watuk inap welatfag.
41001017	Ikan watuk inap welatfagma Yesusen yer isibareg, "Hit An men lulen tiya maniyek. Ikan yami ruruk latikip hag toho ap wene hiyag usul ulug yami eneptuk lamuhup," ibag.
41001018	Yesusen ari ibagma ikan watuk asum lin isalug Yesus min ambiyeg libag.
41001019	Tot horogma libareg Zebedeus amlohoki Yakobus men ot Yohanes men kou fam heriyeg lit ikan watuk asum seleben turukmu yer isibag.
41001020	Yer isibareg wol enepfag. Wol enepfagma it inikni Zebedeus men amingmingangge men lin isalug Yesus min ambiyeg libag.
41001021	Yesusen otsi wol enepfahon itano min ambiyeg o Kapernaum libag. Libareg weregman sembahyang uruk sul atfagma sembahyang uruk ibam kibag. Kibareg Yesusen wene ap hiyag isibag.
41001022	Hiyag isarukmu ap welatfahon arimano yuk libareg, "Musa wene onoluk inaben hiyag nisaruk hag toho Aren hiyag nisaruk eleg, Aren hiyag nisaruk ane aru Ele ine roho hiyag nisaruk," uruk latfag.
41001023	Ari uruk latfagma Yesusen kim harukmen sembahyang uruk ibam ap misig undama siyag angge werehon eke welatfag.
41001024	Ap welatfahon inowen ele hum toho uruk lit, "Hat Yesus Nazaret Hahun nit min welamul fug, nit nunusik oho wahen. Hat Allahn mon Haptisimu wahenon an noluk," ibag.
41001025	Ari ibagma Yesusen siyag angge ino fam, "Hat hele eleg angge welamin, ap aru undama werehon wilip amin," ulug pet tibag.
41001026	Wilip amin ulug pet tibagma siyag angge setan ino wilip atuk lit hun ino miyaloho hik isibareg ele hum toho il laruk lit wilip atfag.
41001027	Setan ino wilip atfagma ap welatfahon arimano obog toho enekol hibareg it-it umung-umung atuk lit, "Ap tu sa hag toho wereg? Wene keron Ele ine roho hiyag nisaruk," ibag. "Siyag angge setan ap unundama werehon Yesusen komo eneptikim Ele holtuk," ulug uruk lit enekol hibag.
41001028	Enekol hibareg Yesusen ari roho tehek ulug o pumbuk Galilea werehon obog toho hiyag isil noruk latfag.
41001029	Larukmu sembahyang uruk ibam inowen wilip atfareg Simon men Andreas men inibam it Yesus men Yakobus men Yohanes men ambiyeg kibag.
41001030	Kurukmen Simon iyamalhe ouk waruk lit ubam inahanen yinggig latfag. Yinggigmu ap welatfahon arimanowen ouk waruk ulug Yesus hiyag Itfag.
41001031	Hiyag Itfagma Yesus at wereg ambeg libareg inggik seneko unduhuk fibag. Unduhuk fibagma inahan ino eleg atfag. Eleg atfagma fano atfareg suburu isag isibag.
41001032	Hup atfagma mo wambirikim ap ouk warukon men nenek turuk inap men obog toho Yesus ambeg hondog eneplug watfag.
41001033	Hondog eneplug watfareg ap o pumbuk ino welatfag inap arimano obog toho sokolma luhal arik watfag.
41001034	Luhal arik watfareg weregman ap anggolo ouk eke hag eke hag waruk lit siyag toho welatfahon arimano oho Yesusen hihir enepfag. Siyag angge ap unundama welatfahon anggolo yanggaloho wilip eneptuk latfag. Wilip eneptukmu siyag angge arimanowen, "Hat fahet nit nonoluk toho welahe," elep angge famen Yesusen, "Hit henele uk fug!" ulug per enepfag.
41001035	Hubet mo wam fugmu Yesus in atlug wilip atfareg farema libareg sembahyang uruk latfag.
41001036	Sembahyang ik libagma Simon min at min welatfahon itano Yesus kema laha ulug yami rik libag.
41001037	Yami ril larukmen weregma hiyahibareg, "Ap anggolo arimanowen At kema laha ulug yami Haptuk," ulug Yesus hiyag Itfag.
41001038	Hiyag Itfagma Yesusen, "O pumbuk winon eke wene hiyag isaminen lul. Ari fahet waharikik," ibag.
41001039	Ari ibareg o Galilea walinggoho werehon arimano pumbuk eke la pumbuk eke la turuk lit sembahyang uruk ibamen wene hiyag isaruk latfag, siyag angge ap unundama werehon oho yanggaloho wilibi feseruk latfag.
41001040	Wilibi feseruk latfagma ap eke ebene yowilangge rehon Yesus ambeg libag. Libareg Yesus alukema hur atfareg, "Hat hindimuwen hihit napmin pehen halug hihit napmihin," ulug Yesus fam ari ibag.
41001041	Ari ibagma Yesusen nindi hibareg ap ino ubam Inggik tung hibareg, "Hihit habihi, fano amin," ibag.
41001042	Fano amin ibagma yowilangge arimano eleg atfagma ahap fano atfag.
41001043	Fano atfagma Yesusen ele ine roho, "Ketiya lamihin," ibareg,
41001044	"Hihit habihi ane ap fam hiyag isa fug," ulug komo ribag. "Allah ibam foroho inap wereg ambeg lamihinteg hebe unug hamihin. Hebe unug hamihinteg Musan haharoho imbibahon hikit toho Allah fahet hubu lahapnihin," ibag. "Ap aru Musa wene apma wereg pelusan hubu lahapnihin," ibareg monde fibag.
41001045	Monde fibagma ap ino libareg, "Yesusen ari roho hihit nabehek," ulug ap iniline hiyag isil noruk latfag. Noruk latfagma Yesus ap enembeg la fug angge inam am fug angge farema welatfag. Farema eneg weregman ap anggolo Ambeg laruk latfag.
41002001	Farema hup pirenam hinahanam welatfareg Yesusen nin o Kapernaum kik watfareg weregma ibam waha urukmu hol hibareg
41002002	ap anggolo luhal arik watfag. Olma luhal arik watfareg keleg ibareg sokolma luhalegma wene hiyag isaruk latfag.
41002003	Hiyag isaruk lit weregma ap uhanen ap uyug siyahon eke Yesus ambeg paya roho walug watfag.
41002004	Walug watfareg kim harukmen ap anggolo keleg tehen nangginoho walug kul fug ulug unggama lahibareg Yesus unggul ke ungga piyar isibareg uyug siyahon ilit heniyeyer angge hele fam ililoho pilabe fibag.
41002005	Pilabe fibagma Yesusen fuki roho kim hibareg Anden hihit nisamisi ulug unundaman pehesareg walug wahasa pibareg uyug siyahon ino fam Ele uruk lit, "Namloho, haren siyag ane tirikinon ino Allahn ambolmayap tehekma eleg aha," ibag.
41002006	Ari ibagma Musa wene onoluk inap heriyeg lit welatfahon itanowen,
41002007	"Ehek ane ari nungge fahet ehek, Allah fahet Abug ehek," pibag. "Aben siyag ane turukon ari re Allahn eneg eleg aha uk teg," ulug unundaman peruk latfag.
41002008	Unundaman ari peruk latfag ane Yesus oho Undaman oluk atfareg, "Hit hunundaman anden uk fug teg peruk lahep ane ari nungge fahet peruk lahep?" ibag.
41002009	"Ap uyug siyahon aru fam nungge ihi ha reg, 'Siyag ane tirikinon Allahn ambolmayap tehekma eleg aha,' ihi ha reg? 'In amin, heniye seneko lamihin,' ihi ha reg lahi?" ulug it ap welatfahon unubam umung isibag.
41002010	"At ap atfahon inowen ap kinangmonen siyag ane turukon ari Allahn ambolmayap tehekma eleg aha uk hag teg ane ari honoluk amag," ibag.
41002011	Honoluk amag ibareg ap uyug siyahon ino fam, "Hat in amin, halit heniye ki rimihinteg hibam lamihin ulug hubam uruk lahi," ibag.
41002012	Hat hubam uruk lahi ibagma ap ino in atfareg alit heniye seneko wilip atukmu ap obog toho arimanowen yet hibag. Yet hibareg it enekolen Allah wel turuk lit, "Ap winonen oho ari roho hihitukon isarukuk fug," uruk latfag.
41002013	Welatfareg Yesus ik Galilea yenggelehon ayegma libag. Libagma ap anggolo Yesus ambeg watfagma wene hiyag isaruk latfag.
41002014	Wene hiyag isibareg larukmen Alfeus amloho Lewi ap unubam uang heng toho emberuk ibam heriyeg lit weregma Yesusen yet hibag. Lewi ino pemerintah amingmingangge uang embelug lalihip uruk ahun welatfag. Weregma Yesusen yet hibareg, "An min ambiyeg lulen ma," ulug wol tibagma Yesus men ambiyeg libag.
41002015	Ambiyeg libareg hun Lewi ino ibam kibareg suburu naruk lit weregma pemerintah amingmingangge uang embelug lalihip uruk inap anggolo roho, siyag ane turuk inap anggolo roho Yesus otsi men weregma kibareg ambiyeg olma suburu naruk latfag. Ap anggolo arimano Yesus men ambiyeg libareg kibag.
41002016	Kibagma Farisi inap Musa wene onolukon arimanowen pemerintah amingmingangge men siyag ane turuk inap men Yesus min suburu narukmu yer isibareg, "Yesus men suburu naruk inap aruma pemerintah amingmingangge uang embelug lalihip uruk inap min siyag ane turuk inap min nungge fahet suburu ambiyeg naruk," ulug Otsi unubam ari ibag.
41002017	Otsi unubam ari urukmu Yesusen hol isibareg, "Ap fano werehonen ap ekeyen hihit nenebukag peruk eleg, ouk waruk inap inindimuwen ap ekeyen hihit neneplep peruk," ulug Ele indit toho hiyag isibag. "Fano ane turuk inap wol enebuhuk ulug waharikik fug, siyag ane turuk inap wol enebuhuk ulug waharikik," ibag.
41002018	It Yohanes otsi men Farisi inap men sembahyang uk oho lit suburu hiyang welatfag. Hiyang welatfagma ap winon Yesus ambeg watfareg, "Yesus, Yohanes otsi men Farisi inap onotsi men sembahyang uk oho lit it suburu na fug anggeyen hiyangangge wereg. Hiyangangge weregman Hat hotsi nungge fahet sembahyang uk oho lit suburu naruk," ulug umung hibag.
41002019	Umung hibagma Yesusen, "Hiyap ikni isingan wam hop turukon ino ori isag isaruk halug ori itano wam na fug angge hiyangangge welam teg? Wam isag isalug hiyangangge welam fug teg," ulug Ele indit toho hiyag isibag.
41002020	"Ari turuk ahun ino fobik aben hondoko longgo uhup. Hondoko longgo uhup sambil ino eneg ori itano hiyangangge welamuhup," ibag.
41002021	"Sum obog kiririp teg asum hekel keron fam seleben tuk fug teg. Seleben tuhupmu hekel keron weregman miningon tararag tuhu," ulug Ele indit toho ibag.
41002022	"Ik eleruk fano ahik ino ikag onggorik sog tohon fam hinangguk fug teg. Hinanggurukmu ik onggorik sog teg keyen wamburuk lit ik eleg atuk. Ik eleruk fano ahik ino ikag fanowon fam hinangguk teg," ulug Ele indit toho ibag.
41002023	Misihim sambil sembahyang uruk sul hari Sabat Yesus otsi men suburu inggilama laruk latfag. Laruk lit roti anggen ondomi keyon Yesus otsiyen lol til laruk latfag.
41002024	Lol til larukmu Farisi inaben yer isibareg Yesus fam, "Yesus, sembahyang uruk sul welahe angge famen Hotsi aruman nungge fahet tuk fug teg ane turuk," ibag.
41002025	Ari ibagma Yesusen, "Daud men welatfag inap itanowen suburu obok teg lahe ulug tibag ane ari suwesingga fam haharoho imbibahon irikip fug?" ibag.
41002026	"Hun Abyatar ino Allah ibam ngi inap onowe suwon welatfagma Allah ibam ino kibareg suburu roti Allah fahet imbibahon itano nibag. We Allah ibam ngi inap itano eneg suburu roti ari na reg angge famen Dauren nibareg at men watfahon eke kur isibag ane fahet suwesingga fam haharoho imbibahon irikip fug?" ulug umung isibag.
41002027	"Allahn sembahyang uruk sul o sabit ari kel taruk lamuhup pibag. Inindi anggin toho welamuhup pibag fug. Sembahyang uruk sul o sabit ari ap enehiyeg toho welamuhup pibag," ulug Yesusen hiyag isibag.
41002028	"Sembahyang uruk sul ari we At ap kinangmon atfahon inowen eneg ngi reg lit wereg," ibag.
41003001	Misihim sambil Yesus sembahyang uruk ibam kibag. Kurukmen ap inggik siyahon eke welatfag.
41003002	Welatfagma ap winon welatfahon arimanowen, "Yoho sembahyang uruk sul hari Sabat wereg lit mun ane man ane tuk fug teg angge famen Yesusen ap aru hihitnisi ano?" ulug kilap haruk latfag. Hihituk halug niren alem Ubam umbuhuk peruk latfag.
41003003	Ari peruk lit weregma Yesusen ap inggik siyahon ino fam, "In atug pulmu tiya ma," ibag.
41003004	Ari ibareg Yesusen it unubam kapal isaruk lit, "Sembahyang uruk sul welahe angge famen siyag ane turuk lit fano ane tuk fug teg? Ap unusuk teg ano, windar enebuk teg ano?" ulug umung isibagma it enele eleg angge welatfag.
41003005	Enele eleg angge welatfagma Yesusen ap welatfahon arimano walinggoho kim isibareg undaman ap aruma sohu ane eneg turuken Nundama siyag peruk lahi pibareg inggik siyahon ino fam, "Hinggik pok himin," ibagma inggik pok hibagma fano atfag.
41003006	Fano atfagma Farisi inap welatfahon arimano folo-folo wilip atfareg Herodes otsi men mangno roho luhalfareg Yesus nangginoho wabuhuk ulug enele sahaltuk latfag.
41003007	Welatfareg Yesus otsi min ik yenggelehon ayeg ke larukmu Galilea inap anggolo luhalfareg Ombolim laruk latfag.
41003008	Libareg weregma Yudea inap men Yerusalem inap men Idumea inap men, ik Yordan fumag fil inap men, Tirus inap men, Sidon inap men it arimanowen, "Yesusen mun ane man ane turuk latisi," urukon hol hibareg luhaloho At ambeg kik waharuk latfag.
41003009	Waharuk latfagma Yesusen ap anggolo hihir enepfagma ap anggolo ouk warukon ap iming isil Yesus ebe nininggiken ki hul ulug kuruk latfag. Kuruk latfagma Yesusen otsi fam, "Ap anggolo aruma Nambeg kik waharuken kou fam ik ahum ke lulen kou misig Niraham imbik maniyek," ibag.
41003011	Imbik maniyek ibagma siyag angge unundama werehon arimanowen Yesus hibareg Alukema hur atfareg enele hum toho, "Hat te Allah amloho," uruk latfag.
41003012	Ari uruk latfagma Yesusen, "At Allah amloho ulug ap iniline fag toho hiyag isa fug," ulug Ele ine roho komo enepfag.
41003013	Fobik punumu lahibareg wereg lit ap winon hondog enepmin pibareg wol enepfagma Ambeg luhal arik watfag.
41003014	Ambeg luhal arik watfagma ap nisanggowen An men wereg lit Allah wene ap hiyag isa lahuben mon enebuhuk ulug in enepfag.
41003015	"Siyag angge ap unundama werehon yanggaloho wili feseruk lamuhup," ulug Otsi enele ineyap enepfag.
41003016	Ap nisanggowen An men welamuhuk ulug in enepfahon ununuk te, "Simon hunuk eke Petrus welaruhun," ulug unuk suwalfag.
41003017	Zebedeus amlohoki Yakobus men ot Yohanes men unubam, "Hit hununuk Boanerges nit nenele roho ululu umalikisi suwal henebihi," ibag.
41003018	Nin eke Andreas men Filipus men Bartolomeus men Matius men Tomas men Alfeus amloho Yakobus men Tadeus men Simon Zelot ahun men
41003019	Yudas Iskariot ino Yesus wabukag ulug huruwe libahon ino men wol enepfag.
41003020	Welatfareg Yesus ibam watfareg weregma ap anggolo Ambeg luhal arik watfag. Ap anggolo luhal arik watfagma Yesus otsi men suburu na fug teg latfagma
41003021	Yesus isinga men Otsi yuhon menen suburu na fug teg lit wereg urukon hol hibareg nenek turuk pibareg, "Lulteg Inggik seneko hondoholug wamul," ulug Ambeg libag.
41003022	Larukmen Musa wene onoluk inap arimano o Yerusalemen ilihig watfareg, " Setan onowe suwon Beelzebul ino Yesus undama kirisireg Ele ineyap turukmu ap unundama siyag angge werehon heneko wilip eneptuk," uruk latfag.
41003023	Ari uruk latfagma Yesusen, "An nambeg tiya maniyek," ulug wol enepfareg Ele indit toho hiyag isaruk lit, "Iblis ekeyen te Iblis eke nangginoho yanggaloho wili fusuk teg," ibag.
41003024	"O pumbuk misig inaben seli roho wereg lit fano welam fug teg," ibag.
41003025	"Ap yowi misig inaben seli roho wereg lit fano welam fug teg," ulug Ele indit toho hiyag isibag.
41003026	"Ari hag toho Iblis inowen inggareg wat taruk lit hili roho wereg halug fano welam fug teg, siyag aruhu.
41003027	Ap ekeyen olok ahun anggengge anden taluk tamin peruk halug ngi ahun ino weregma ibam kuk fug teg. We inggik hele ware felug eneg ibam kuk teg, inggik hele ware felug eneg aren tohon taluk toho hila reg," ulug Ele indit toho hiyag isibag.
41003028	"Aben siyag-siyag ane turuk halug Allahn ambolmayap turuk lit elehap tuk teg. Allah fahet Abug uruk halug ari eke Ambolmayap turuk lit elehap tuk teg," ibag.
41003029	"We Allah hime fanowon fahet Abug uruk ahun ino mondabi fano am fug teg. Ari uruk ahun ino mondabi siyag ane ehek ulug at mondabi siyahap tuhu. Ari we tem toho uruk lahi," ibag.
41003030	Ap arimanowen, "Yesus undama siyag angge wereg," uruk latfag ane fahet Yesusen ari ulug hiyag isibag.
41003031	Hiyag isarukmu Yesus isinga men Otsi yuhon men watfareg selma wereg lit Yesus nit nenembeg wilibig watnisiyen hiyag Itlihip ulug hiyag isibag.
41003032	Hiyag isibagma ap anggolo Yesus walinggoho heriyeg latfahon arimanowen, "Yesus, Hat hisinga men Hotsi men selma wereg lit wol Haptuk," ibag.
41003033	Wol Haptuk ibagma Yesusen te, "An nisinga notsi sa men fahet ehep?" ibareg
41003034	ap walinggoho heriyehon kim isaruk lit, "An nisinga men Notsi men tuma wereg," ibag.
41003035	"Allahn peruk ane hikit toho turuk inap fahet eneg An not An nerek An nisinga ihi ha reg," ibag.
41004001	Misihim ik yenggelehon ayegma Yesusen ap wene hiyag isibag. Hiyag isarukmu ap anggolo Iraham keleg ibagma Yesusen an kema in atnin fug ulug kou fam kibag. Kou fam kibareg ik ahummu wereg lit ap ik ayegma luhaleg latfahon arimano wene hiyag isaruk latfag.
41004002	Wene hiyag isaruk lit mun angge man angge fahet indit toho hiyag isaruk latfag. "Indit toho hiyag hisaminon tu holeg lamok," ibareg,
41004003	"Ap ekeyen anggen fok tik larisi," ibag.
41004004	"Fok tirikim anggen eke ke funggalma wambirisi. Ke funggalma wambirisimu suwe waharusareg lit heheg naruk latusa," ibag.
41004005	"Anggen eke fok tirikim helep falma kinang we tot wereg ambeg wambirisireg kinang we tot werehen folo-folo wilip atisi," ibag.
41004006	"Folo-folo wilip atisimu mowen yet haruk lit halo irisireg umanggen yat la fug anggeyen ilim atisi," ibag.
41004007	"Anggen eke fok tirikim hoholangge sehelimu wambirisimu hohol yat atuk lit anggen fanowon ino waroho hondo ririsimu anggen uk fug angge siyag atisi," ibag.
41004008	"Anggen eke fok tirikim kinang fanoma wambirisiyon ino wilip atisireg anggen fano roho yihik ferisi. Uwag ekeyen anggen teng misig, uwag ekeyen anggen teng piren, uwag ekeyen anggen teng hinahan yihik ferisi," ibag.
41004009	Yesusen ari ulug Ele indit toho hiyag isibareg, "Hit hinisanggo wereg halug Anden ihiyon ari fano holtuk lamok," ulug hiyag isibag.
41004010	Yesus otsi men enemu libareg wereg lit, "Hele indit toho hiyag nesehenon ari nungge fahet hiyag nesehen," ulug Otsi nisanggowen men ap winon At men welatfahon arimanowen Onowe kapal hibag.
41004011	Kapal hibagma Yesusen, "Allah ap obog toho Inikni aruhu ane ari mapmu reg latisi angge famen hit fahet inamap hisarisi. It enemu inap fahet mun ane man ane indit toho hiyag isaruk lahi," ibag.
41004012	"Inil seleg toho haruk angge famen inindimu onoluk aruhu fug, inisanggo fano holtuk angge famen inindi anggar aruhu fug, siyag ane iren turukon umbusuhupmu Allahn it windar enebuhu rohon ulug indit toho hiyag isaruk lahi," ibag.
41004013	"Nele indit toho ihiyon faher oho hinindi anggar atuk eleg halug fobik indit toho uhukon fahet nangginoho hinindi anggar aruhu?" ibag.
41004014	"Ap anggen fok turuk latisiyon ino wene fok turuk latisi," ibag.
41004015	"Ke funggalma wambirisiyon ari re: Wene fok turukmu holtuk angge famen wene unundama fok toho werehon ino Iblisen folo-folo hilak waharuk," ibag.
41004016	"Helep falma fok tirisiyon ari re: Wene enehiyeg toho holtuk angge famen
41004017	unundama umanggen eleg hag toho werehen inindi piren teg lit wereg," ibag. "It arimano fobik siyag toho welamuhup halug aben Allah wene fahet per enebuhupmu ninirim ulug folo-folo enembol yig umuhup," ibag.
41004018	"Hoholangge sehelimu fok tirisiyon ari re: Wene holtuk angge famen
41004019	nangginoho welamuhuk ulug inindi anggin toho wenggel haruk lit wereg, mun angge man angge ariyen inindi nina feserukmu enebuwap fahet eneg wenggeltuk ane ariyen wene fanowon hondo rebeserukmu anggen yihik eleg hag toho welamuhup," ibag.
41004020	"Kinang fanoma fok tirisiyon ari re: Wene holtuk inaben fano holuhuk peruk lit wereg. It arimano anggen teng misig yihikon hag toho welamuhup, anggen teng piren yihikon hag toho welamuhup, anggen teng hinahan yihikon hag toho welamuhup," ibag.
41004021	Yesusen ele indit toho hiyag isaruk lit, "Aben iral hunduko walug watug kou fam aluke pilabeg sahung tubuk fug teg, ilit heniye toko rebelug heniye apma leho fuk fug teg. O tik fene eneg iral leho feruk," ibag.
41004022	"Mun angge man angge mapmu reg lit werehon ari inam aruhu, hiraho lit werehon ari obog toho fag aruhu," ibag.
41004023	"Hit hinisanggo wereg halug Anden uruk lahiyon ari fano holtuk lamok," ibag.
41004024	"Hinisanggo holeg lamek: Hininggik winako og isaruk lamuhupmu Allahn oho Inggik winako og hisahu, nin fobik sebe roho og hisahu," ulug Ele indit toho hiyag isibag.
41004025	"Ap enenggengge anggolo foroho lit werehon arimano Allahn sebe roho og isahu. Enenggengge foroho elehon arimano tot forohowon ari taluk toho hilahu," ulug Ele indit toho ibag.
41004026	"Allah ap obog toho Inikni aruhuwon ino aben roti anggen yabukmu fok teberuk hag toho wereg," ulug Yesusen ele indit toho hiyag isibag.
41004027	"Anggen fok tebelug hubanggo noholug sakan turukmu in atug weregma anggen amu fahaltug wilip atuk angge famen ap ino apeleg toho wereg.
41004028	Apeleg toho weregma kinangman anggen ino amu wilip atuk. Atam ubahare firuhuk felug lahalug pulmuwen ondomi lahalug fobik anggen ondomimuwen uruk.
41004029	Anggen mondabi yihikmu ngi ahunen yet hahureg wirik tehen palik lahu," ulug indit toho hiyag isibag.
41004030	Yesusen wene eke indit toho hiyag isaruk lit, "Allah ap obog toho Inikni aruhu sambil fahet nangginoho hiyag hisamin? Nungge fam wirim haminteg hiyag hisamin?" ibareg,
41004031	"Soluk anggen fam wirim hamin," ibag. "Mun ibam man ibamen aben anggen fok turuk angge obog toho suwon eneg wereg. We soluk anggen ari aben fok turukmu itik-itik angge wereg," ibag.
41004032	"Fok turukmu wilip atuk lit yat lahalug su atuk. Winon aben yatukon we horog angge eneg wereg. Soluk yat atug inggik yaron eke tuwalik larukmu suwe pohol ke larukon sakoma ei wirik waharuk," ulug Ele indit toho hiyag isibag.
41004033	Hiyag isibareg wene holukag ulug mun ane man ane fahet indit toho hiyag isaruk latfag.
41004034	Ele indit toho eneg hiyag isaruk latfag anggeyen ap winon libagma Otsi men enemu eneg wereg lit pikit toho hiyag isaruk latfag.
41004035	Yesusen wene hiyag isarukmen hup atfagma Otsi fam, "Kou fam kik maniyek, ik ahum pali keyen ik fumag nindig amulen," ibag.
41004036	Nindig amulen ibagma Otsiyen te ap anggolo welatfahon arimano fam, "Hit hinibam aliyek," ibareg kou fam kibareg Onowe Yesus it min ambiyeg laruk latfag. Larukmen kou winon eke ambiyeg laruk latfag.
41004037	Larukmen o siyelu humon waharuk lit ik haglaburen kililoho kou hondo ruruk lit kou fam ik anggolo yenggelfag.
41004038	Yenggeltukmu Yesus kou ondoholukmu heniye palimu nohoruk latfag. Nohorukmu Otsiyen in amin ulug elelfareg, "Nonowe, nit iken nunusik oho turukmu Hat hapeleg toho nohoruk lahen?" ibag.
41004039	Ibagma Yesus in atfareg siyelu pet tibareg ik haglabut fam, "Hele-a, yuwag amin," ibag. Yuwag amin ibagma siyelu eleg atfagma ik ahum yuwag atfag.
41004040	Yuwag atfagma Yesusen otsi fam, "Hit nungge fahet henekol toho welahep? An nubam hinindi wenggel haruk lahep fug?" ibag.
41004041	Yesusen ari ibagma it enekol anggolo hibareg, "Ap tu sa hag toho wereg. Siyelu men ik haglabut men per enebehekma Ele holehesa," ulug enele sahaltuk latfag.
41005001	Ik yenggelehon ahum pali keyen o Gerasa inap wereg ambeg nindig atfag.
41005002	Nindig atfareg kou famen wilip atfareg larukmen ap eke undama siyag angge setan wereg ahun misig ap warehon kilap eneptuk owik itano famen Yesus ambeg watfag.
41005003	Ap ino ap warehon kilap eneptuk owik ino fam welatfag. Welatfag ahun ino aben hele kumbi ineyon fam oho inggik pug toho umbuk fug teg latfag.
41005004	Aben inggik uyug ke hele pug turuk latfag angge famen inggik hele pug tibahon ino sipuk isaruk lit uyugmu pug tibahon oho tag isaruken ap misihen oho senebuk fug teg latfag.
41005005	Hup hunduhuk unukoho hunduhuk ap warehon kilap eneptuk owik ino fam wereg lit punumu lahalug ngi hum uruk lit helep fam inggarehen wat taruk latfag.
41005006	Ari turuk latfag ahun inowen Yesus larukmu yatma yet hibareg Ambeg watfareg Yesus alukema hur atfag.
41005007	Hur atfareg ele hum toho uruk lit, "Yesus, Hat Allah poholmon amloho an nubam Hele nungge imin ulug wahen? An nuwatmin ulug wahen angge famen Allahn hol nasug lit weregma nuwatmihin fug uruk lahi," ibag.
41005008	Yesusen atam, " Setan hat siyag. Ap tu undaman welahenon wilip amin," ibagma hun inowen ibag ane ari uruk latfag.
41005009	Uruk latfagma Yesusen, "Hat hunuk sa," ibagma setan inowen, "Nunuk Legion, nenebe luhaloho welahe," ibag.
41005010	Luhaloho welahe ibareg, "Nit tuman yanggal nenepmihin fug," ulug Yesus fam heng tibag.
41005011	Kono ke arimano wam anggolo wereg lit kinang hilaruk latfag.
41005012	Welatfagma setan arimanowen, "Wam unundama kulen Haren kiyek in," ibagma, "Kiyek," ibag.
41005013	Kiyek ibagma setan arimano ap ino undaman wilip atfareg wam unundama kibag. Kibagma wam arimano pule keyen hik-hik ikma wambibareg ik ahum keyen war atuk latfag. Wam teng-teng angge (dua ribu) arimano war atfag.
41005014	War atfagma wam foroho latfag inap arimano libareg onori olma welatfahon men yabukmu welatfahon men unubam hiyag isaruk lit, "Nenembohom war ahasa," ulug yonggo libag. Yonggo libagma nangginehekma wam war ahasa ulug Yesus weregma isa watfag.
41005015	Isa lul ulug waharukmen ap ino setan anggolo undama weregma nenek turuk latfahon ino indi pikir atfareg sum wan teg lit Yesus men heriyegma yet hibareg enekol hibag.
41005016	Enekol hibagma hihitukmu yet hibahon itanowen ap ket watfahon fam, "Nenek turuk ahun Yesusen ari roho hihirehekma wam ari roho ikma kehesa," ulug hiyag isibag.
41005017	Hiyag isibagma it arimanowen Yesus fam, "Hat nit min tuma welatnihin fug, lamihin," ulug pet tibag.
41005018	Pet tibagma Yesus lamin ulug kou fam kurukmu ap nenek turuk latfahon inowen te, "Hat men welamuhuken ambiyeg lul," ibag.
41005019	Ari ibagma, "A, ambiyeg lul fug, hat hibam tuma wereg lit Ninikni Allahn an Indi neyehekteg hihit nabehek ulug hori hiyag isil noruk laruhun," ibag.
41005020	Ari ibagma o pumbuk numen itano o eke la o eke la turuk lit, "Ari roho hihit naptisi," ulug hiyag isaruk latfagma ap arimano enekol hibag.
41005021	Welatfagma Yesus nin suhuloho kou fam nindihig watfareg ik yenggelehon ayegma weregma ap anggolo luhalik watfag.
41005022	Luhalik watfagma ap misig sembahyang uruk ibam ngi ahun unuk te Yairus watfag. Watfareg Yesus weregma kim hibareg Alukema hur arik watfareg,
41005023	"Nahaloho ouk waruk lit war arik oho turuken Hinggiken ki hamihinmu fano atnisireg oluk welaruhuwen ambiyeg lul," ulug Yesus hiyag Itfag.
41005024	Hiyag Itfareg Yesus men ambiyeg larukmu ap anggolo arimano Ombolim miyaloho laruk latfag.
41005025	Miyaloho larukmen hiyap eke welatfahon Yesus ambeg watfag. Hiyap ino mep wilip atukmen eneg mo ilig am wirig am turukmen mo nisanggowen atfag.
41005026	Mep wilip atukmen hal inap anggolowen hihitukmu aren angge obog toho arimano onggo og isibag angge famen hiyap ino fano am fug angge ouk ino anggin atfag.
41005027	Hiyap inowen hol harukmen Yesusen ap hihir eneptuk urukon hol hibareg watfareg ap iming isil iming isil Yesus ambolma watfareg Yesus asum inggiken tung hibag.
41005028	Asum tung haminteg fano atnin pibareg tung hibag.
41005029	Tung hibagma mep ino palfagma hibareg undaman fano ahi peruk latfag.
41005030	Fano ahi peruk latfagma Yesusen nubam eneg tehekma ketiya ap eke hihirihi pibareg hebeloho Ambol fil yet hibareg, "Nasum san tung Neyehek?" ibag.
41005031	San tung Neyehek ibagma Otsiyen, "Ap anggolo aruman miyal Haptuk lahason isaruk lahen fug? Nasum san tung Neyehek ulug nungge fahet ehen?" ibag.
41005032	Ibagma Yesusen san tung Neyehek ulug hebeloho Ambol fil kim hibag.
41005033	Kim hibagma hiyap inowen an hihit nabehek ulug undaman pibareg akolen uwag elek-elek angge turuk lit Alukema hur atfareg, "An hihit nabehen," ulug fag toho hiyag Itfag.
41005034	Hiyag Itfagma Yesusen, "Nahaloho, hat hindimuwen hihit napmisi pehenon ariyen fano ahen, mep wilip atukon ari mondabi palehekma hindi se roho lamihin," ibag.
41005035	Enele urukmu itano sembahyang uruk ibam ngi ahun ino amingmingangge piren hinahan watfag. Watfahon itanowen Yairus fam, "Nit nonowe wene hiyag isaruk ahun aru nungge fahet hondoholug lamihin. Hahaloho mondabi war aha," ibag.
41005036	War aha urukmu hol hibareg Yesusen sembahyang uruk ibam ngi ahun ino fam, "Hakol ha fug, An nubam wenggel haruk lit hindi se roho welamin," ibag.
41005037	Ari ibareg ap obog toho arimano unubam pok amek ibareg we Petrus men Yakobus men Yakobus ot Yohanes men unubam, "Hit eneg ambiyeg lul," ibareg hondog eneplug libag.
41005038	Libareg sembahyang uruk ibam ngi ahun ino ibam larukmen ap anggolo luhaloho wereg lit enele anggolo uruk lit ngi hum uruk lit uba yatukmu kim isibag.
41005039	Kim isibareg, "Nungge fahet henele ngi hum uruk lit uba yatuk lahep? Malik ari war aha fug, nohoruk lit wereg," ibag.
41005040	Yesusen ari ibag ane fahet ap arimano inda yatuk latfag. Inda yatuk latfagma hit obog toho selma wilip amek ulug yanggal enepfareg we malik aru ikni men isinga men at min watfahon itano men eneg malik ino yinggig ambeg it itano hondog eneplug kibag.
41005041	Kibareg malik ino inggik sen haruk lit it enele roho, "Talita kum," ibag. Ibag ane ari nit nenele roho, "Malik tu in amin!" uruk.
41005042	In amin ibagma malik ino in atfareg laruk latfag. Malik ino tuhum arik oho hag teg latfag (dua belas tahun). Malik ino oluk atfagma ap arimano enekol hibareg yihi uruk latfag.
41005043	Uruk latfagma Yesusen, "Hihirihi ane ari fahet ap hiyag isa fug," ulug Ele ine roho komo enepfareg, "Malik aru suburu og emek," ibag.
41006001	Yesus o inowen wilip atfareg Ikni welatfag ambeg ibam yugmu Otsi men libag.
41006002	Libareg weregman wene uruk sambil sembahyang uruk ibam libareg ap hiyag isibag. Hiyag isarukmu ap luhaloho welatfahon arimanowen hol hibareg yihi ibareg, "At ino san hiyag itisi ane hiyag nisaruk? San Indi anggarap tirisimu uruk? Ap hihir eneptukon nangginoho hihir eneptuk?" uruk latfag.
41006003	"Ap aru o wituk latisi ahun, Maria amloho At ino tu. Yakobus men Yoses men Yudas men Simon men onowe ino tu. Hiyap nit men tuma werehon itano enerek ino tu," uruk lit unundaman ninirim peruk latfag.
41006004	Ninirim peruk latfagma Yesusen, "Ap Allahn monde ferukon fahet ibam yugmu wereg inap arimanowen eneg ninirim peruk. At ori men owe ot arimanowen eneg ninirim peruk," ibag.
41006005	Ari ibareg o inowen ap hihir enebuk fug teg latfag, we ap ouk warukon piren hinahan eneg Inggiken sen isaruk lit fanowap enepfag.
41006006	Fanowap enepfareg, "Yihi, ap aruma inindi wenggel haruk eleg inap eneg wereg," pibag. Ari pibareg o pumbuk walinggoho werehon arimano wene hiyag isil noruk latfag.
41006007	Hiyag isil noruk latfareg Otsi nisanggowen arimano fam maniyek ulug wol enepfareg, "Hit welahebon aruma piren-piren laruk lamuhuben mon henepmin," ibag. Ibareg ap unundama siyag angge werehon yanggaloho wilibi feseruk lamuhup ulug Otsi enele ineyap enepfag.
41006008	Enele ineyap enepfareg, "Hiren mun angge man angge walug lalihip fug, we wanggun eneg senetlug lalihip," ibag. "Suburu men sum men uang men yunggaroho wa fug angge henebe eneg lalihip," ulug hiyag isibag.
41006009	" Sepatu eneg hunuyugmu wan toho sum piren wan tuk fug angge misig eneg wan toho lalihip," ulug hiyag isibag.
41006010	"O pumbuk ino lahupteg o eke la eke la tuk fug angge o atam kuhup ibam ino eneg welamuhup, we o winama luk oho lit eneg lul uhupteg lahup," ibag.
41006011	"Ap ekeyen, 'Hit tuma noholihip fug,' uruk lit, 'Niren hit henele holtul fug,' uruk halug o ari embeselug lahup. Aben it arima siyag pukag ulug kinang hit hunuyugmu werehon ino tel isalug lahup," ibag.
41006012	Tel isalug lahup ulug hiyag isibareg ketiya lalihip ulug mon enepfagma it arimano libareg, "Siyag ane wenggeltuk lahebon ari imbisiyek," ulug komo eneptuk lit wene hiyag isil noruk latfag.
41006013	Hiyag isil noruk lit ap unundama siyag angge werehon anggolo yanggaloho wilibi feseruk latfag. Ouk waruk inap ununggulmu ahaluwe amben fanowon hilil enepfareg ap anggolo fanowap eneptuk latfag.
41006014	Fanowap eneptukmu ap obog toho arimano Yesus fahet hiyag isarukmu holtuk latfagma Herodes ap suwon inowen oho Yesusen ari turuk urukmu hol hibag. Ap arimanowen, "Yohanes ap ikma pilap eneptuk latisi ahun ino war atisi angge famen oluk atug waharisi," uruk lit, "At inowen ari roho ap hihir eneptuk," uruk latfag.
41006015	It winonen, "Elia waharisi," uruk latfag. It winonen, "Allahn ibag ane indam hiyag isaruk latfag inap hag toho Ar oho Allahn monde fik waharisi," uruk latfag.
41006016	Iren uruk latfag ane ari Herodes inowen hol hibareg, "A, Yohanes anggolop kong toho ware feserikik ahun ino oluk atug ketiya waharisi," ibag.
41006017	Herodes inowen, "Yohanes senerik lalihipteg inggik hele waroho walug watihipteg penjara kilabik watihip," ulug umalikisi mon enepfagma hondohik libareg hele waroho walug watfareg o penjara kilabik watfag. Inggik hele waroho kilapfahon ari Herodes uhe Herodias inowen, "Hele waroho kilabin," uruk latfagma kilapfag. Herodias ino Herodes ot Filipusen og talug latfag angge famen owe Herodes inowen pal tibagma
41006018	Yohanesen, "Hot uhe famen pal tarikinon ari hat siyag," ulug komo ribag.
41006019	Komo ribagma Herodias inowen Yohanes ware fusukag ulug likiya hupmu wenggeltuk latfag. Wenggeltuk latfag angge famen hun Herodes inowen Yohanes fahet indiyen wabuk fug angge foroho latfag.
41006020	Herodes inowen, "Yohanes ino Allahn monde ferisiyon hag toho indi fano weregma hihireg nakol," ulug fano roho foroho latfag. Foroho lit likiya hupmu Yohanesen hiyag utukmu ele holtuk lit indi anggin atfareg ahiyeg toho holtuk latfag.
41006021	Welatfareg misihim Herodesen, "Indag napfag sali yoho sakan tehekma seni isag isamin," ulug, "Notsi suwon men sehen seneg inap onowesi suwon men Galilea inap onowesi men hondog enebik lalihip," ulug amingmingangge mon enepfag. Mon enepfagma hiyap Herodias inowen undaman yoho ware fisiyek imin pibag.
41006022	Yoho ware fisiyek imin peruk lit weregma ap suwon arimano obog toho watfareg weregma Herodias ahaloho ino kibareg it ap arimano iniline si roho yunggultuk latfag. Yunggultuk latfagma ap obog toho arimano men ikni Herodes men, "Malik aru fano si roho yunggulehek," ulug enehiyeg hibag. Enehiyeg hibagma ap suwon Herodes inowen ahaloho ino fam, "Haren og netep peruk lahen angge heng napnihinmu og hitnin," ibag.
41006023	"Mun angge man angge haren heng napnihinmu og hitnin, o pumbuk aruma anden seneg lahi angge re heng napnihinon ari minggiroho og hitnin. Ari we tem toho ihi," ibag.
41006024	Tem toho ihi ibagma hili ino wilip atfareg, "Nungge-nungge heng tamin," ulug isinga fam umung hibagma isingan, "Yohanes ap ikma pilap eneptuk latisi ahun ino unggul kong toho og nimin ulug heng tamihin," ibag.
41006025	Heng tamihin ibagma pupu angge ap suwon weregma kibareg, "Nikni, ketiya og nitmihin angge heng hapmin," ibareg, "Yohanes ap ikma pilap eneptuk latisi ahun ino unggul anggolop keyen kong toho kou fam kilaboho og nimin," ulug heng tibag.
41006026	Heng tibagma ap suwon Herodes ino indimu siyag atfag. Siyag atfag angge famen, "Ap obog toho weregma iniline tem toho og hitmin ihireg og itmin," pibag.
41006027	Ari pibareg ap ununggul kong eneptuk ahun ino fam, "Yohanes unggul kong toho walug watnihin," ulug monde fibagma ap ino libareg o penjara kibareg Yohanes unggul anggolop keyen kong tibag.
41006028	Kong tibareg kou fam kilaboho malik ino og irik watfagma aren isinga og irik libag.
41006029	Og irik libagma Yohanes otsiyen at ware fesehesa urukmu hol hibareg ebe wareg angge ino wak libareg kinangma sale fisibag.
41006030	Yesus otsi atam mon enepfahon arimano suhuloho At ambeg palu arik watfareg ap wene hiyag isaruk lit ari-ari turuk latukuk ulug Yesus hiyag Utuk latfag.
41006031	Hiyag Utuk latfagma ap anggolo la wam turuken Otsi nangginoho suburu nul fug ulug werehen Yesusen, "Notsi, hit henemu tot kel talihiben ap eleg ambeg lul," ibag.
41006032	Lul ibareg kou fam kibareg ap eleg ambeg enemumu libag.
41006033	Libagma aben it larukmu yer isibareg it lul pibag ambeg onoluk atfagma o pumbuk umu filon ahamu filon obog toho ik ayeg keyen onorohole paloho it lul pibag ambeg ino libag.
41006034	Libareg weregma Yesusen kou famen wilip atuk lit yer isarukmen ap anggolo luhaleg latfag. Luhalegma yer isibareg, "Ap aruma wam domba ikni elehon hag toho werehen Nindiyen," pibareg wene anggolo hiyag isaruk latfag.
41006035	Hiyag isarukmen o hup atfagma Yesus otsi At iraham libareg, "Nonowe, aruma o wirig eleg ambeg anggenma welahe.
41006036	Hup ahama ap aruma unubam, 'O indi men ahandi men lalihipteg suburu heng toho na lalihip,' imihin," ibag.
41006037	Ari ibagma Yesusen, "Hiren suburu og isalihip," ibagma iren, "Nit uang we tor angge werehen te uang teng-teng angge fahet suburu roti teng-teng angge nangginoho wak lulteg og usul," ibag.
41006038	Ari ibagma Yesusen, "Hiren suburu roti nombaren foroho lahep, kim ha aliyek," ibagma iren kim ha libareg, " Roti fuwaben men ikan piren men foroho lahe," ibag.
41006039	Foroho lahe ibagma Yesusen, "Hoholangge wereg ke ap aruma o wiroho hur atil lalihip iyek," ibag.
41006040	Ari ibagma ap arimano teng piren enemu teng uhan enemu wal taneg o wiroho hur atil libag.
41006041	Hur atil libagma Yesusen suburu roti fuwaben men ikan piren men itano wibareg poholma lahap haruk lit sembahyang ibag. Sembahyang ibareg roti itano og isalihip ulug Otsi kut-kut og isibagma fibir enepfag. Ikan piren itano oho kong toho fibir enepfagma
41006042	it enebe obog toho nibag.
41006043	Nibareg enehum ouk atfagma roti men ikan men minggiroho imbibahon palu ribagma sum lahabeg nisanggowen keleg ibag.
41006044	Ap suburu nibahon arimano teng-teng angge ap eneg (lima ribu) welatfag.
41006045	Welatfagma Yesusen otsi fam, "Anden ap anggolo aruma fam hinibam aliyek iminen hit An numbahalug o Betsaida nindig amlihiben folo kou fam kiyek," ibag.
41006046	Ari ibareg ap anggolo welatfahon arimano unubam, "Hinibam aliyek," ibareg libagma Allah fam sembahyang imin ulug punumu lahibag.
41006047	Punumu lahibareg hup atfagma Otsi ik yenggelehon ahum pulmu larukmu At amu kinangma welatfag.
41006048	Yesus ik ayegma wereg lit yer isarukmen Otsi kou fam wereg lit homhomo anggolowen miyal eneptuken e fam ik il watuk latfag angge famen folo-folo laruk latfag fug. Folo laruk elegma yer isibareg o sakan tik ohoma Yesus ik ahum ke sobit-sobit libareg pilinggar isalug lamin ulug turuk latfag.
41006049	Pilinggar isalug lamin ulug turukmen Otsiyen ik ahum ke larukmu yet hibareg mungguwat waharuk ulug enekolen enele ya nga ruruk latfag.
41006050	Yesus otsi kou fam welatfahon itano obog tohowen Yesus larukmu yet hibareg yuk libareg enele ya nga uruk latfag. Ari uruk latfagma Yesusen, "Notsi, henekol imbisiyek, An Honowe waharuk lahireg hinindi se roho welamek," ibag.
41006051	Hinindi se roho welamek ibareg kou fam it wereg ambeg kibagma homhomo eleg atfag. Eleg atfagma Yesusen nangginehekma eleg aha ulug Otsi enekol toho welatfag.
41006052	Yesusen roti kuroho og isarukmu hibag angge famen inindi anggat teg eleg lit sohu roho welatfag.
41006053	Kou fam ik yenggelehon pal halug nindihig watfareg o Genesaret nindig arik watfag.
41006054	Watfareg kou famen wilip atukmu aben yet hibareg Yesus waha ulug onoluk atfag.
41006055	Onoluk atfareg o eke la o eke la til laruk lit Yesus waha ulug onolukap enebil laruk latfagma hol hibareg ap ouk warukon arimano enehelit heniyer angge paya roho og eneplug Yesus ambeg waharuk latfag.
41006056	Yesus o pumbuk sumu totma anggenma eke laruk latfagma ap ouk warukon walug watug silimu imbik waharuk latfag. Waharuk lit Yesus fam, "Hasum atogma nininggiken ki hulen waharuk lahe," ulug heng tibareg Asum atog ki hibahon arimano obog toho fano atfag.
41007001	Welatfagma Musa wene onoluk inap o Yerusalemen ilihig watfareg Farisi inap men mangno roho Yesus ambeg palu arik watfag.
41007002	Palu arik watfareg Yesus otsiyen suburu roti ininggik umaho eleg angge saliyog narukmu yer isibag.
41007003	Yahudi inap men Farisi inap men obog toho arimanowen inikni umban tibag ane hikit toho suburu enehap umaho eleg angge saliyog naruk eleg.
41007004	Mun angge man angge ayeg waroho hilalug nuk oho lit saliyog nul fug ulug ininggik umag talug eneg naruk. Inikni umban ekeyon-ekeyon anggolo tibag ane roho iren oho anggolo turuk. Ikag men kubag men kou men fam saliyog nul fug ulug ik umatuk.
41007005	Farisi inap men Musa wene onoluk inap arimanowen, "Hat hotsiyen nunumbasiyen ibag ane holuk fug anggeyen ininggik ik umaho eleg anggeyen suburu saliyog nungge fahet naruk," ulug Yesus umung hibag.
41007006	Umung hibagma Yesusen, "Hit hinindi piren teg lahebon hunubahet Yesayan pikit tem toho haharoho imbibag. Allahn hiyag itikim haharoho imbibahon tu hiyag hisamin, 'Ap aruman enembilik fam eneg wel Naptuk lit inindiyen An nele embeseruken un ane peruk lit wereg.
41007007	Iren we hasabut Ninikni uruk, An nawene hiyag isawon famen aben uruson eneg hiyag isaruk.' Yesayan indam haharoho imbibahon ari wirim toho hit aruman turuk lahep.
41007008	Hit aruman Allahn komo enepfag ane ino embeseruk lit aben ibag ane eneg holtuk lahep," ibag.
41007009	"We hit hininggarehen peruk ane eneg turuk lamuhuk ulug Allahn komo henepfag ane ino sokowa feseruk lahep.
41007010	Musa inowen, 'Hikni hisinga hindiyen welaruhun,' ibareg, 'Ikni isinga fam siyag ane uruk ahun ino war aruhu,' ibag.
41007011	Musan ari ibag angge famen hiren hiniknisi hinisingasi hiyag isaruk lit, 'Hit og hisila angge famen Allah fahet imbihi,' uruk lahep.
41007012	Allah fahet imbihi uruk lahep anggeyen fobik hiniknisi hinisingasi tot og isaruk lahep fug.
41007013	Hiren og isa fug angge hit hinindi henemu wenggeltuk lahep ane ariyen Allahn ibag ane ari apmayap turuk lahep. Hiren ari roho anggolo turuk lit likiya hupmu Allah wene siyahap turuk lahep," ulug Yesusen hiyag isibag.
41007014	Ari ibareg ap luhaleg latfahon unubam maniyek ulug wol enepfareg, "An nele fum toho holeg lamek," ibag.
41007015	"Mun angge man angge sel fil werehon aben nahupmu siyag amuhup fug. Ap siyahap eneptukon ino mun angge man angge ap inindimu weregma wenggel harukon ariyen eneg siyahap eneptuk," ibag.
41007016	Hit hinisanggo wereg halug Anden uruk lahiyon ari fano holtuk lamok.
41007017	Ap luhaleg latfahon arimano embeselug olma kibagma Otsiyen, "Hele indit toho hiyag esehenon ari nungge fahet hiyag esehen?" ulug Onowe umung hibag.
41007018	Umung hibagma Yesusen, "Hit hinindi anggat teg elehon welahep? Mun angge man angge sel fil werehon aben nahupmu siyag amuhup fug ane ari henepeleg toho welahep?
41007019	Nahup angge ino hinindimu welaruhu fug, we henehummu kuhureg yog men pikit lahu," ibag. Ari ulug Yesusen mun angge man angge saliyoha fisibag.
41007020	Saliyoha fisibareg, "Ap unundaman wenggel haruk ane ariyen ap siyahap eneptuk," ibag.
41007021	"Siyag ane ap inindimuwen wenggel harukon aru: Hiyap yarog enebil larukon men, aben tohon hirag tarukon men, ap unusurukon men,
41007022	ap unuhesi pal tarukon men, ap enenggengge helele perukon men, siyag-siyag ane turukon men, indi piren tohon wenggel harukon men, suburu abuwap tohon men, indimu het teg lit werehon men, ap unubam ele siyag ane urukon men, awelwel tubat tarukon men, indi elehon men alem obog toho ariyen ap siyahap eneptuk.
41007023	Mun angge man angge siyahon ap unundaman wenggel harukon ariyen eneg ap siyahap eneptuk," ibag.
41007024	Welatfareg o inowen wilip atfareg o Tirus libareg o misig kibag. Olma kibareg hirako welatnin pibag angge famen At waha ulug ap arimanowen onoluk atfag.
41007025	O ino hiyap eke ahaloho undama siyag angge setan werehon welatfag. Hiyap inowen Yesus wereg urukon hol hibareg Yesus ambeg watfareg Alukema hur arik watfag.
41007026	Hiyap ino amu hiyap unggul unuk Yunani ibam Siro-Fenisia hiyap welatfag. Hiyap inowen, "Siyag angge nahaloho undama werehon ari Haren yanggaloho wili fesemihin," ulug Yesus fam heng tibag.
41007027	Heng tibagma Yesusen, "Suburu malik toron ininggikmu werehon iniknisiyen taluk toho mene og isarukon ari siyag. Malik toron tam naruk lamuhup," ulug Ele indit toho ibag.
41007028	Ibagma hiyap inowen, "Nikni, we tem toho ehen angge famen suburu anggen siyahon maliken pila ferukon mene apma werehonen ondol heheg narukon ari fano," ibag.
41007029	Ibagma Yesusen, "Hat hele fano ehenma hibam lamihin. Siyag angge hahaloho undama werehon ino wilip aha," ibag.
41007030	Wilip aha ibagma isinga ibam libareg kim harukmen ahaloho undama siyag angge werehon ino wilip atfagma heniyema fano roho yinggig lit weregma libag.
41007031	Welatfareg o Tirus inowen wilip atug libareg o Sidon keyen tulug ik Galilea yenggelehon ayegma o pumbuk numen wirigmu libag.
41007032	Libagma aben isanggowet eleyet lareg ahun eke hondoholug watfareg, "Ninikni, Hat hinggiken ki himin," ulug hiyag Itfag.
41007033	Hiyag Itfagma ap anggolo luhaloho werehen Yesusen ap ino hondoholug amumu anggenma libareg Inggik tum isanggoma imbibareg wasubag Inggik tummu sup tibibareg ambilikanggenma tung hibag.
41007034	Tung hibareg poholma lahap haruk lit Indiyen ngesekum tibareg it enele roho, "Efata," nit nenele roho husukag ulug ap isanggo larehon ino fam ibag.
41007035	Ari ibagma isanggo husibareg ambilikanggen lebe ruruken ele pikit toho uruk latfag.
41007036	Pikit toho uruk latfagma Yesusen, "Ap winon fam hiyag isa fug," ulug ap welatfahon arimano komo enepfag. Komo enepfag angge famen ari roho hihirehek ulug hiyag isil noruk latfag.
41007037	Hiyag isil norukmu ap arimanowen, "Mun angge man angge fanowap turuk lit inisanggo larehon hur eneptuk, enele larehon hur eneptuk," urukmu hol hibareg enekol anggolo haruk latfag.
41008001	Welatfareg ap anggolo Yesus ambeg watfareg weregman suburu obok haruk lit werehen Yesusen otsi tiya maniyek ulug wol enepfag.
41008002	Wol enepfareg, "Ap anggolo aruma An men weregman eneg hup hinahanam ahama suburu obok haruk lit werehen Nindiyen," ibag.
41008003	"Suburu na fug angge hinibam aliyek ulug hiyag eselema keman suburu oboken war atep. It winon inibam yatman waharuson wereg," ibag.
41008004	Ibagma otsiyen te, "Nit aruma o eleg ambeg welahereg suburu elehen nungge minag usul," ibag.
41008005	Ibagma Yesusen, "Suburu roti nunggeyen foroho lahep?" ulug umung isibagma, "Suburu sabiren foroho lahe," ibag.
41008006	Foroho lahe ibagma, "Ap arimano kinangma hur atihip," ibareg suburu sabiren itano wibareg seneg lit sembahyang ibag. Ibareg kut-kut Otsi og isibareg, "Ap enebe wal taneg og isalihip," ibagma og isibag.
41008007	Og isibagma ikan piren hinahan eke welatfag. Ikan itano oho seneg lit sembahyang ibareg, "Ap og isalihip," ibag.
41008008	Ibagma og isibagma it enebe obog toho nibag. Nibareg enehum ouken minggiroho imbibahon arimano palu ribagma sum sabiren keleg ibag.
41008009	Ap nibahon arimano teng-teng angge (empat ribu) welatfag. Welatfahon arimano nibagma Yesusen, "Nori, ketiya hinibam lalihip," ibag.
41008010	Hinibam lalihip ibareg Yesus otsi men folo-folo kou fam kibareg o Dalmanuta libag.
41008011	Libagma fobik Farisi inap Yesus ambeg libareg At men suwahal uruk lit, "Poholmonen turuk ane timihinmu nit kim hulen Haren wal hamihin," ibareg wal ha reg ano, wal ha fug teg ano aluwat hul pibag.
41008012	Aluwat harukmen Yesusen undaman ngesekum ibareg, "Poholmonen turuk ane nit kim hulen wal hamihin ulug ap aruman nungge fahet uruk. Ap ketiya kinangma werehonen kim hahup tohon tot wal hamin fug, ari we tem toho ihi," ibag.
41008013	We tem toho ihi ibareg it embeselug kou fam kibareg ik fumag nindig atfag.
41008014	Nindig atuk lit Yesus otsiyen suburu roti enepeleg atug libag. Suburu roti misig eneg walug kou fam kibareg ik yenggelehon ahum keyen nindig atfag.
41008015	Nindig atuk lit Yesusen, "Sig turuk angge Farisi inap men Herodes menen forohowon siyahen hinindi anggat toho welamok," ulug Ele indit toho hiyag isibag.
41008016	Hiyag isibagma, "Suburu roti nenepeleg atug waheyon ino fahet uruk ano," ulug enele umung-umung atuk latfag.
41008017	Umung-umung atukon Yesus undaman oluk atfareg, "Suburu eleg ulug nungge fahet hinindi anggin toho welahep. Hit hinindi anggat teg eleg angge henepeleg toho welahep? Hit hinindi sohu roho welahep?" ibag.
41008018	"Hinil wereg angge famen haruk lahep fug? Hinisanggo wereg angge famen hol haruk lahep fug? Anden tirikikon henepeleg atisi?" ulug per enepfag.
41008019	"Suburu fuwaben ap teng-teng angge teng fuwaben (lima ribu) kur isarikikmu narusareg enehum ouken emberuson sum nombaren yuhare ferikipmu keleg irisi?" ulug kapal isibagma, "Lahabeg nisanggowen yuharoho emberukuk," ibag.
41008020	Ibagma, "Suburu sabiren ap teng-teng angge teng uhanen (empat ribu) kur isarikikmu narusareg enehum ouken emberuson sum nombaren yuhare ferikipmu keleg irisi?" ulug kapal isibagma, "Ilihig sabiren yuharoho emberukuk," ibagma Aren te,
41008021	"Nungge fahet hinindi wenggel ha fug angge welahep?" ibag.
41008022	Welatfareg Yesus o Betsaida libareg weregma ap il siyahon eke oriyen hondoholug watfareg Yesus fam, "Hinggiken ki himin," ulug heng tibag.
41008023	Heng tibagma Yesusen hun ino inggik senetfareg hondoholug o pumbuk inowen wilip atug anggenma libag. Libareg wasubag sup toho ilmu imbibareg Inggiken ki hibareg, "Ketiya hilen yet haruk lahen ano?" ulug kapal hibag.
41008024	Kapal hibagma yet hibareg, "Ap larukon fahet e hag toho larukmu yer isaruk lahi," ibag.
41008025	Ibagma Yesusen nin eke Inggiken il ki hibagma ap ino il seleg atfagma mun angge man angge fuki roho yet haruk latfag.
41008026	Fuki roho yet haruk latfagma Yesusen, "O pumbuk wina keyen lamihin fug, we pikit hibam lamihin," ibag.
41008027	Welatfareg Yesus otsi men o Kaisarea Filipusen witfag ibam ino walinggoho o winon pumbuk wiroho weregma libag. Kema laruk lit, "Ap aruman An nubahet sa peruk?" ulug Otsi kapal isibagma
41008028	Otsiyen, "Ap aruma winonen Hat hubahet Yohanes ap ikma pilap eneptuk latisi ahun ino uruk. It winonen Elia ino uruk. It winonen Allahn ibag ane hiyag isaruk latfag inap arimano misig waharisi uruk," ulug hiyag Itfag.
41008029	Hiyag Itfagma Yesusen, "Hiren An fahet sa peruk lahep?" il larikim Petrusen, "Hat Mesias ino Allahn tam hiyag isaruk lit fanowap henebuhuwon waruhu ibahon ino," ibag.
41008030	Ari ibagma, "Hiren An nubahet At Mesias ulug ap hiyag isa fug," uruk lit Ele ine roho komo enepfag.
41008031	Komo enepfareg Yesusen otsi hiyag isaruk lit, "At ap atfahon ino aben anggolo wabuhup. Wabuhupteg it ap suwon men Allah ibam ngi inap onowesi men Musa wene onoluk inap menen At ware fusukag uhupteg pinggi ware fesuhup. Pinggi ware fesuhupmu hup pirenam wareg laruhureg hinahanehon fam Oluk aruhu," ulug hiyag isibag.
41008032	Wabuhup ulug Otsi iniline fag toho hiyag isaruk latfagma Petrusen Yesus tot lisoho amumu hondoholug libareg, "Nuwabuhup ehenon Hele si ehen, Huwabuhup fug," ulug ele ine roho hiyag Itfag.
41008033	Hiyag Itfagma Yesusen hebeloho Ambol fil Otsi kilap isaruk lit Petrus pet turuk lit, "Iblis, hat hele eleg amin, haren Allahn tohon wenggeluk fug angge aben tohon fahet eneg wenggeltuk lahen," ulug pet tibag.
41008034	Ari ulug pet tibareg ap luhaleg latfahon men Otsi men horog tiya maniyek ulug wol enepfareg hiyag isaruk lit, "Ap san An min ambiyeg lamin peruk halug at inowen inggareg siyahap taruk lit teltuk ahen ino ha rulug Nombolim laruk laruhu.
41008035	An noluk welaruhuk peruk lit wereg ahun ino oluk welaruhu fug. An men Allah wene men fahet ware fesuhubon ino we tem toho oluk welaruhu," ibag.
41008036	"Ap misihen mun angge man angge kinangma wereg angge ngi aruhu angge famen indi wenggel ha fug angge weregma at ino mondabi war aruhu. At ino war aruhu halug nungge fahet ngi aruhu?" ibag.
41008037	"Mondabi war atuk ane nirim peruk lit noluk welale peruk halug nungge fam ayeg wabuk fug teg," ibag.
41008038	"Ap ketiya kinangma werehonen mun ane man ane fahet siyag ane turuk lit Allah ele embeseruk. Embeserukmu ap sa it onolohotman An men Nawene men fahet ininggali roho welamuhup halug At ap kinangmon atfahon ino oho it fahet Inggali roho welaruhu. Fobik At ap atfahon ino Ikni Allah lehoma werehon inowen Ineyap turukmu Otsi poholmon malaikat fanowon men wambik wamuhup sambil it fahet Inggali hahu," ibag.
41009001	"Allah ap obog toho Inikni aruhu sambil ino uwan wam fugmu hit aruma welahebon winon eke war am fug angge wereg lit Ebe ine roho waharukmu yet hahup. Ari we tem toho hiyag hisaruk lahi," ibag.
41009002	Inggik falfalikenam welatfareg Yesusen otsi Petrus men Yakobus men Yohanes men hondog eneplug tom yaron fam lahibareg it enemu welatfag. Weregman it iniline Yesus anggelem atfag.
41009003	Yesus anggelem atfagma Asum umbagpag turuk lit yanggo ribag. Ap kinangmonen sum ik umatikim we tot yanggo ruruk. Yesus ebe anggelem atfagma Asum yanggo ruruk lit umbagpag anggolo tibag.
41009004	Umbagpag anggolo tibagma Otsiyen yet harukmen Elia men Musa men inam atfareg Yesus men enele uruk latfag.
41009005	Enele urukmu Petrusen, "Nowe, o tuma fanoma welahe. O sabo hinahan wibul. Hat fahet eke, Musa fahet eke, Elia fahet eke tuma wit husul," ibag.
41009006	Wit husul ibag ane ari it Petrus men Yakobus men Yohanes menen inindimu enekol anggolo hibareg Petrusen un ane ibag.
41009007	Ari urukmu hinan it sal enepfag. Sal enepfagma Allah ele hina apmaneyen, "An namloho Nindi reg lahiyon tu Ele holtuk lamuhup," urukmu hol hibag.
41009008	Allah ele hol hibareg it Petrus menen hebeloho yet harukmen Yesus amu eneg weregma yet hibag.
41009009	Yet hibareg tom famen wambik waharuk lit Yesusen, "Hiren nit weregma yet nesehep ane ap unubam hiyag isa fug," ulug komo enepfag. "At ap atfahon ino war aruhureg Oluk aruhumu eneg yet hehep ane ari ap hiyag isahup," ibag.
41009010	Ibag ane ari Otsiyen wenggel haruk lit, "War aruhureg Oluk aruhu ehek ane ari nungge fahet ehek?" ulug enele sahaltuk latfag.
41009011	Sahaltuk lit, "Nonowe, Musa wene onoluk inaben Elia tam waruhu uruk ane ari nungge fahet uruk?" ulug Yesus kapal hibag.
41009012	Ari ulug kapal hibagma Yesusen te, "We tem, Elia ino mun angge man angge halik oho tam waruhu. At ap atik ibahon ino aben anggolo wabuhupteg inda yako Inggali wabuhup ulug haharoho imbibag ane nungge fahet imbibag peruk lahep?" ibag.
41009013	"Elia ino tam waharisimu aben ubam tuhuk ulug inindimuwen perusa ane turusa ulug tem toho hiyag hisaruk lahi. Atam ari roho tuhup ulug haharoho imbibahon ino hikit toho turusa," ibag.
41009014	Enele il Otsi winon wereg ambeg wambik waharukmen ap anggolo luhaleg lit weregma Musa wene onoluk inap arimano min Yesus otsi min suwahal urukmu hol-hol wambibag.
41009015	Wamburukmu ap luhaleg latfahon arimanowen Yesus yet hibareg enehiyehen yuk lagmag ibareg folo-folo hi rik libag.
41009016	Hi rik libagma Yesusen, "Nungge fahet suwahal uruk lahep?" ulug umung isibag.
41009017	Umung isibagma ap welatfahon arimano misihen, "Nowe, an namloho undama siyag angge setan wereg lit ele uruk elehen Hat hambeg hondoholug wahi," ibag.
41009018	"Siyahon ino undama kil laruk lit malik ebe lisoho kinangma pilaptuk. Pilaptukmu malik ambilikmu elemahuwe salno ruruk lit ayeg kilit matuk lit ebe war atuk. War atuk lit ari turukon Hotsiyen yanggaloho wilibusa pihi angge famen iren yanggaluk fug teg lit wereg," ibag.
41009019	Ari ibagma Yesusen, "Hit aruma welahebon An nubam hinindi wenggel haruk lahep fug. An hit min nowenam welamuhukmu An fahet honoluk aruhu? Hit fahet Nindi imbik wamburuk lit ninggik nowenam welaruhuk? Malik ari An nambeg tiya walug maniyek," ibag.
41009020	Walug maniyek ibagma Yesus ambeg walug watfagma siyag angge inowen Yesus hibareg malik ino miyaloho hik isaruk latfag. Ari tirikim malik ino kinangma ying atuk lit imbil-imbil libareg elemahuwe salno ruruk latfag.
41009021	Elemahuwe salno ruruk latfagma Yesusen, "Ketiya eneg turuk ano, indam eke turuk latisi ano," ulug ikni umung hibagma ikniyen te, "Malik ebe fu anggema ubam atisireg ketiya oho ari eneg turuk," ibag.
41009022	"Siyag angge inowen ware fesemin ulug indokma kilabil ikma pilabil til noruk latisi. Ari til noruk lit werehen Haren hihibuk teg lahen ano, hihibuk fug teg lahen ano. Hihibuk teg lahen halug Hindi nisamihinteg hihit nisamihin," ibag.
41009023	Ari ibagma Yesusen, "Haren hihibuk teg lahen ano ehenon ari nangginoho ehen. Allah fam wenggel harukon inowen mun ane man ane tuk teg," ibag.
41009024	Ari ibagma malik ikni inowen ele hum toho uruk lit, "Nowe, Allah fam nindimu wenggel haruk lahi, amu ane wenggel haruk lahiyon ari elehap nabin," ibag.
41009025	Ari ibagma ap anggolo luhalik waharukmu Yesusen yer isibareg malik ino undama siyag angge setan werehon ino fam, "Hat setan siyag angge aruwen ap enele men inisanggo men siyahap eneptuk lahen," ulug pet tibag. Pet tibareg, "Malik aru undama welahenon wilip amin, wilip atnihinteg nin fobik kuhun fug ulug Anden yanggal haptuk lahi," ulug pet turuk lit yanggalfag.
41009026	Yanggalfagma siyag angge inowen ele hum toho uruk lit malik ino miyaloho kinangma yinggi feselug wilip atfag. Wilip atfagma malik ino warehon hag toho yinggig lit werehen ap anggolo arimanowen yet hibareg, "War aha," uruk latfag.
41009027	War aha uruk latfagma Yesusen malik ino inggik seneko unduhuk fibagma fano atfag.
41009028	Fano atfagma Yesus otsi men inibam libareg enemu wereg lit, "Nonowe, siyag angge malik undama welahayon ino hahon niren nungge fahet yanggaloho wilibuk fug teg lahe," ulug umung hibag.
41009029	Umung hibagma Yesusen, "Ari hahon yanggaltukmu wilip am fug teg. We sembahyang urukmu eneg wilip am teg," ibag.
41009030	Yesus otsi men o inowen wilip atfareg o Galilea ap wereg ambeg pisan isalug laruk lit, "Yesus waha ulug ap onolukap enebuk fug," ibag.
41009031	Ari ibareg, "At ap atfahon ino ap ininggikmu aruhumu iren wabuhup. Wabuhupmu hup pirenam wareg nohokureg hinahaneg angge Oluk aruhu," ulug Otsi hiyag isibag.
41009032	Hiyag isibag ane ari fahet Otsi inindi su atfareg enekolen Yesus umung hibag fug.
41009033	Yesus otsi men o Kapernaum watfareg olma kibareg Yesusen te, "Kema waharuk lit henele ehebon ari nungge fahet ehep?" ulug umung isibagma enele eleg angge welatfag.
41009034	Kema waharuk lit hat suwon ano an suwon ano il waharuk latfag anggeyen Yesusen umung isibagma enele eleg angge welatfag.
41009035	Enele eleg angge welatfagma Yesus hur atfareg horog tiya maniyek ulug Otsi nisanggowen arimano wol enepfareg, "An honowe aruhuk urukon ino hit honot atuk lit henemingmingangge aruhu," ulug hiyag isibag.
41009036	Hiyag isibareg malik toron eke ma ibareg it sehelimu unduhuk fibareg mako pug toho ki reg lit wene hiyag isaruk lit,
41009037	"Ap san An nubam indi wenggel haruk lit malik toron tu hahon hondog talug foroho ahun inowen An fet Nasug lit wereg," ibag. "Ap sa An fet Nasuhon inowen An eneg fet Nasug eleg, Nikni mon Nabik waharisiyon ino oho foroho lit wereg," ibag.
41009038	Ari ibagma Yohanesen Yesus fam, "Nowe, ap eke Hat hunuk uruk lit ap unundama siyag angge werehon yanggaloho wili feserukmu harukuk. Hat hunuk uruk latisi angge famen nit men ambiyeg larukuk fug," ibag. "Nit men laruk lahe fureg, 'Haren siyag angge ap unundama werehon yanggaloho wilibuk fug,' ulug komo rurukuk," ibag.
41009039	Ari ibagma Yesusen, "An nunuk uruk lit hihir eneptuk inaben An nabug siyahon uk fug tehen hiren ari ulug komo ruk fug," ibag.
41009040	"Ap sa seliyon fil wereg elehon nit ninibil wereg.
41009041	Hit Kristus otsi ik obok toho wahep peruk lit ik hinang hisaruk ahun ino Allahn fobik onggo og uruhu. Ari tem toho hiyag hisihi," ibag.
41009042	"Malik toron aruma An nubam wenggel haruk angge famen aben inindi ninap toho wene inirima feseruk halug helep humon enenggolopma ililoho ik ahummu pilap isarukmu fano," ibag.
41009043	"Hinggiken hindi ninap haptuk halug kong tebesuhun. Hinggik misig kong toho embeselug hat mondabi onoluk welamuhup ambeg lahunmu fano. Hinggik pirenet weregma siyagma indok war am fug angge mondabi naruk ambeg lahunmu mondabi siyag aruhun," ibag.
41009045	"Huyuhen hindi ninap haptuk halug kong tebesuhun. Huyug misig kong toho embeselug hat mondabi onoluk welamuhup ambeg kuhunmu fano. Huyug pirenet weregma siyagma hik hiyahupmu ari siyag," ibag.
41009047	"Hilen hindi ninap haptuk halug hililoho hik isahun. Hil fuma eneg weregma Allah wereg ambeg kuhunmu fano. Hil pirenet weregma siyagma hik hiyahupmu ari siyag," ibag.
41009048	"Siyagma imbalo yaba ruruk ambeg, indoken hinaruk ambeg hik hiyahupmu mondabi hinaruk laruhu," ibag.
41009049	"Ap obog toho enebene Allahn indok saho foltuk hag toho fol enebuhu.
41009050	Saho fano angge famen olok eleg aruhumu nin nangginoho olokap tuhup?" ibag. "Saho fanowon foroho lit honori men suwahal uk fug angge mangno roho welamuhup," ibag.
41010001	Ari ibareg Yesus o inowen wilip atfareg o Yudea keyen tulug ik Yordan fumag fil nindig atfag. Nindig atfagma nin ap anggolo luhalik watfagma wene atam hiyag isaruk latfag hag toho hiyag isibag.
41010002	Hiyag isarikim Farisi inap watfareg, "Nonowe, aben uhe oho angge famen umbusuk hag teg ano, umbusuk fug teg ano," ulug kapal haruk lit fano ane imisi ano, siyag ane imisi ano aluwat hul pibareg kapal hibag.
41010003	Kapal hibagma Yesusen, "Musan alem ari fahet nungge haharoho imbibag?" ibag.
41010004	Ibagma iren, "Suwesingga fam hiyap tu imbisihi ulug hahatuk lit hiyap oho angge famen umbusuk hag teg ulug Musan haharoho imbibag," ibag.
41010005	Ari ibagma Yesusen, "Hit mondabi hinindi sohu roho welahebon fahet Musan ari roho turuk lamuhup ulug hit fahet haharoho imbibag.
41010006	Allahn mun angge man angge wal tibareg ap men hiyap men wal enepfahon ari famen
41010007	ahunen ikni men isinga men embeselug uhe men enebe misig hag toho welamuhup pibag.
41010008	Enebe piren hag toho wereg angge famen fobik enebe misig hag toho welamuhup ibag ane ariyen hili roho welam fug teg, we mangno roho welam teg," ulug hiyag isibag.
41010009	"Allahn mangnowap enepfahon ari aben minggibuk fug teg," ibag.
41010010	Ari ibareg Otsi men inibam watfareg Otsiyen, "Ehen ane ari nungge fahet ehen?" ulug Onowe umung hibagma
41010011	Yesusen, "Aben uhe subon embeselug keron hilaruk halug uhe subon ino indi siyahap turuk lit ap unuhesi umung isarukon hag toho wereg.
41010012	Hiyaben ahun subon embeselug ap eke ambeg wing kuruk halug hiyap inowen ap pal taruk hag toho turuk," ibag.
41010013	Weregman malik toron Yesusen sembahyang uruk lit Inggik ununggulmu embemisi ulug inisingasiyen hondog eneplug watfag. Hondog eneplug watfagma Yesus otsiyen malik toron tuma fug ulug per enepfag.
41010014	Per eneptukmu Yesusen yer isibareg Olok haruk lit, "Malik aruma An nambeg fano wahasama hiren per enebuk fug. Allah ap obog toho Inikni aruhu sambil ino malik aruma hag toho werehon eneg Inikni aruhu," ibag.
41010015	"Malik toronen, 'Allah ap obog toho Inikni aruhuwon nir oho Ninikni,' uruk. Ap san malik toronen uruk hag toho uruk elehon ino Allah weregma kuk fug teg. Ihiyon ari tem toho ihi," ibag.
41010016	Tem toho ihi ibareg malik arimano Inggik ununggulmu emberuk lit mako pug toho hi enepfag.
41010017	Hi enepfareg Yesus wilip atfareg funggalma larukmen ap misig orohole paloho watfareg Alukema hur atfareg, "Nowe, Hat fano Hahun, Allah men mondabi noluk welaruhuken nanggin-nanggin turuk laruhuk, Haren tot hiyag nimin," ibag.
41010018	Hiyag nimin ibagma Yesusen, "Nungge fahet fano Hahun ehen. Ap sa fanowon wereg eleg, we Allah misig eneg fano," ibag.
41010019	"Allah wene numon ibahon hat holuk teg lahen, 'Ap hiyap unusuk fug, ap unuhesi pal ta fug, aben tohon hirag ta fug, ap enebug henele si uk fug, ap enengge taluk toho hila fug, hikni hisinga hindi enesug laruhun,' ibag ane hat holuk teg lahen," ibag.
41010020	Hat holuk teg lahen ibagma ap inowen, "Nowe, an malik toron hag tegma noluk latisi angge ketiya oho holtuk lahi," ibag.
41010021	Holtuk lahi ibagma Yesusen ap ino Indiyen orohole kim hibareg, "We misig eneg hindimu wereg eleg," ibag. "Lamihinteg haren angge obog toho ayeg waroho ap og isamihinteg uang ayeg waroho og humuson itano obog toho ap enengge elehon saplangge og isamihin. Og isamihinteg haren tohon poholma welaruhu. Poholma werehen An nambeg watnihinmu An men mangno roho welamuhuk," ibag.
41010022	Yesusen ari ibagma ap inowen nanggengge anggolo werehen nangginmin ulug indi anggin atfagma mondabi libag.
41010023	Mondabi libagma Yesusen otsi Ambolma hebeloho kim isibareg, "Ap enengge anggolo werehon Allah weregma nangginoho kuhup," ibag.
41010024	Nangginoho kuhup ibag ane fahet Otsi enekol hibag. Enekol hibagma Yesusen nin eke, "Numaliki, mun angge man angge fahet wenggeltuk inap nangginoho Allah weregma kuhup," ibag.
41010025	"Wam unta lisu fo reg keyen kuk hag teg? Ari hag toho ap enengge anggolo werehon Allah weregma kuk fug teg," ibag.
41010026	Ari ibagma Otsi yuk lagmag ibareg, "Ap sa nangginoho Allah weregma kuhu?" ulug umung-umung atuk latfag.
41010027	Umung-umung atukmu Yesusen kim isibareg, "Aben tuk fug teg ane ari Allahn eneg tuk hag teg, mun ane man ane Allah amuwen eneg tuk hag teg lit wereg," ibag.
41010028	Ari ibagma Petrusen, "Niren angge mun angge man angge obog toho embeserukukteg Hat men ambiyeg laruk lahe," ibag.
41010029	Ari ibagma Yesusen, "Wene fano ulug An nubam ebet haruk inap arimano inibam onotsi onowesi inisingasi iniknisi unumalikisi iniyabuk iren angge umbusuhup halug
41010030	Allahn teng obog toho sebe roho og isahu. Ketiya kinangma tuma wereg li hinibam men hiniyabuk men honowesi honotsi men hinisingasi men hunumalikisi men tuma wereg ulug Allahn hiyag isaruk. Aben wene fahet unusurukmu Allahn o keron hiyag isaruk. Kinang ketiya welaheyon eleg aruhumu Allahn keron wal tuhuwon ino fam it arimano mondabi onoluk welamuhup. Ihi ane ari we tem toho ihi," ibag.
41010031	"Ap anggolo enelukema werehon enembolma amuhup. Ap enembolma werehon enelukema amuhup," ibag.
41010032	Welatfareg Yesus otsi men Yerusalem lul ulug laruk lit keman Yesus tam atfag. Yesus tam atfagma laruk lit Otsi enekol anggolo roho laruk latfagma onombolim laruk latfahon arimano oho enekol hibag. Laruk lit Yesusen otsi nisanggowen itano fam Niraham tiya maniyek ulug wol enepfareg ketiya Nuwabuhup angge honoluk toho ulug hiyag isibag.
41010033	Hiyag isaruk lit, "Nit Yerusalem laruk lahe," ibag. "Aben At ap atfahon ino inggik hele waroho Allah ibam ngi inap onowesi men Musa wene onoluk inap men enembeg hondoholug lahup," ibag. "Hondoholug lahupmu ap tu ware fusukag uhupteg Allah unuk enepeleg inap wereg ambeg hondoholug lahup.
41010034	Hondoholug lahupmu iren inda yako Inggaliyap turuk lit Orohole ke wasubag sup isaruk lit e paleg fam watuk lit pinggi wabuhup. Pinggi wabuhupmu hup pirenam wareg nohokureg hinahaneg angge Oluk aruhu," ibag.
41010035	Ari ibagma Zebedeus amlohoki Yakobus men Yohanes men Yesus iraham watfareg, "Nonowe nit nunubahet Haren tuhu peruk lahe ane ari heng Habulen wahe," ibag.
41010036	Ari ibagma Yesusen, "Hit hunubahet nungge tuhuk ane fahet heng Naplihip?" ibagma
41010037	iren, "Hat Allahn suwap Habuhumu nit hiyag nisaruk lit hat eke Ninggik pikit fil tu hur arik ma, hat eke Ninggik hare fil tu hur arik ma ulug nunubam uhunen heng Haptuk lahe," ibag.
41010038	Ari ibagma Yesusen, "Hiren uruk lahep ane ari hinindi anggat teg elehen uruk lahep. Kubag Anden nahukon ari fam hir oho nenggep ha reg lahep? An ikma pilap Nabuhup hag toho hit eke wambehep ha reg lahep?" ulug Ele indit toho umung isibag.
41010039	Umung isibagma iren te, "Ari fano, ik kubag fam nengge ha reg lahe, ikma wambehe ha reg lahe," il larikim Yesusen, "Kubag Anden nahukon ino fam hir oho nahup. An ikma pilap Nabuhubon ino hag toho hir oho pilap henebuhup.
41010040	Ninggik pikit fil hare fil hur arik maniyek urukon ari Anden uhuk fug. Allah inggareg indiyen wol enebuhuwon itano eneg An niraham hur amuhupteg welamuhup," ibag.
41010041	It Yakobus men Yohanes men enele ari urukmu onori winon welatfahon arimanowen hol hibareg unundama onolok hibag.
41010042	Onolok haruk latfagma Yesusen hit obog toho tiya maniyek ulug wol enepfareg, "Ap suwon pemerintah urukon o kema-kema werehonen enele ine roho uruk lit ap enele ying eneptuk ane ari hit honoluk. Ap onowesi suwon arimanowen enele onolok toho uruk lit unusuruk ane ari hit honoluk," ibag.
41010043	"Hiren ari tuk fug. Ap san an ap suwon aruhuk perukon ino hit henemingmingangge aruhu.
41010044	Ap san an honowe aruhuk perukon ino hit honot aruhu," ibag.
41010045	"At ap atfahon ino ap mingming enebuhuk ulug waharisi fug. Ap enemingmingangge aruhuk ulug waharisi. Ap anggolo ininggik hele waroho wereg hag toho werehon arimano Allahn lol enebuhumu fano roho welamuhubon fahet At ino ware fesuhup," ibag.
41010046	Fobik Yesus men Otsi men o Yerikho libareg nin wilip atug ap anggolo ambiyeg larukmen ap il siyahon hun Timeus amloho Bartimeus ino kema heriyeg latfag. At ino il siyag tehen kema wereg lit ap la wam turukon fam suburu heng eneptuk latfag.
41010047	Heng eneptuk lit weregma Yesus Nazaret ahun waharuk urukmu hol hibareg, "Yesus Nowe, Hat Daud amloho welahenonen an Hindi niyimin," ulug ele hi roho ibag.
41010048	Ibagma ap anggolo welatfahon arimanowen hele imbisin ulug pet tibag. Pet tibag angge famen ele ine roho, "Daud amloho, Hindi niyimin," ulug hi roho uruk latfag.
41010049	Ele hi roho uruken Yesus laruk latfag angge in atfareg wamag tohon wol tiyek ibagma iren il siyahon ino fam, "Hindi se roho wereg lit wol Haptuken in amin," ibag.
41010050	Ari ulug hiyag itfagma asum hik isibareg in atfareg folo-folo Yesus ambeg watfag.
41010051	Watfagma Yesusen, "Nanggin hapninen hele ine roho uruk lahen?" il larikim ap il siyahon inowen, "Nowe, nil fano ale peruk lit uruk lahi," ibag.
41010052	Ari ibagma Yesusen te, "Hat we tem hihit napmisi pehenon ariyen hil fano ahenma hibam lamihin," ibag. Ari ibagma il fano atfareg Yesus men ambiyeg laruk latfag.
41011001	Libareg o Yerusalem horogma tom Zaitun alem keyen o Betfage men Betania men libareg Yesusen otsi piren atam lalihip ulug mon enepfag.
41011002	Mon eneptuk lit, "O pumbuk lindi lalihipteg keledai kabiniyon misig ap emberimu hur atusa fuhon kumbi ililigmu yet halihip. Yet halihibon ari loloho walug watihip," ibag.
41011003	"Ap ekeyen te, 'Nungge fahet loltuk lahep?' uruk halug hiren te, 'Nonowe asehet tehen mon neneptuk lit nin fobik imbik lalihip ehekma loltuk lahe,' ilihip," ibag.
41011004	Ibagma libareg funggalem o iraham ke larukon sok iraham keledai ino ililigmu yet hibareg lolfag.
41011005	Loltul ulug turukmen ap unduhuk lit welatfahon arimanowen, "Nungge fahet keledai aru loltuk lahep?" ibagma iren,
41011006	"Nonowe asehet tehen mon nenebehekma loltuk lahe," il larikim enele eleg atfag.
41011007	Enele eleg atfagma keledai kabiniyon ino Yesus ambeg walug watfareg enesum nonggoloho emberimu imbibagma Yesus hur arik lahibag.
41011008	Hur arik lahibagma ap luhaleg latfahon arimano it winonen enesum nonggoloho kebunggalma tuwale fibag. It winonen anggen keyen e inggik kong toho kebunggalma tuwaltuk latfag.
41011009	Tuwaltuk latfagma ap arimano atam larukon men Ombolim larukon menen Nonowe suwon waharuk uruk lit, "Ninikni Allahn monde fehekma waharukon tu wel turuk lamuhup," uruk latfag.
41011010	"Ninikni Daud welatfahon ino ubalmangge waharukon wel turuk lamuhup. Allah poholma werehon oho wel turuk lamuhup," uruk latfag.
41011011	Ari urukmu Yesus o Yerusalem kibareg Allah wene uruk ibam ino wereg angge obog toho walinggoho kim hibag. Kim hibareg hupmu atfagma Otsi nisanggowen men wilip atfareg o Betania suhuloho nohik watfag.
41011012	Likiyamon Yesus otsi men o Betanian wilip atfareg larukmen At suburu obok hibag.
41011013	Suburu obok hibareg larukmen e ara soluk hag ahen misig anggen naruk ahen inggila regma yatman yet hibag. Yet hibareg anggen wereg ano ulug iraham ha libag. Iraham ha libareg kim harukmen li waharuk elehen anggen yihik elegma inggila eneg wereg latfag.
41011014	Inggila eneg wereg latfagma Yesusen, "E aru re, hanggen mondabi aben hinahup fug," urukmu Otsiyen hol hibag.
41011015	Hol hibagma o Yerusalem Allah wene uruk ibam kibareg Yesusen it onggo fahet walug kuruk inap heriyeg lit werehon arimano yanggal enepfareg uang ayeg waroho emberuk ambeg e tuwalehon hebel isibareg suwe yalma ayeg waroho og isarukon emberuk ambeg tel isibag.
41011016	Tel isibareg, "Mun angge man angge Allah ibam ha rulug la fug," ulug komo enepfag.
41011017	Komo enepfareg wene hiyag isaruk lit, "An nibam aruma ap obog toho fahet sembahyang uruk ibam aruhu haharoho imbibag angge famen hiren ap siyag ane turuk lit enebe unusulug enengge hilaruk inap inibamap tirikip," ibag.
41011018	Ari ibagma Allah ibam ngi inap onowesi men Musa wene onoluk inap men Yesusen ari tehek urukon hol hibareg Yesus wabuhuk ulug enele sahaltuk latfag. Sahaltuk latfag angge famen Yerusalem inaben Yesusen hiyag isibag ane holfareg we tem toho fano ane ehek ulug enekol hibag. Enekol haruken Allah ibam ngi inap arimanowen ap obog toho Yesus ibil ahasa ulug enekol hibareg wabuhuk pibag.
41011019	Hup atfagma Yesus otsi men o pumbuk inowen wilip atfareg suhuloho watfag.
41011020	Likiyamon e ara soluk hag ahen ino alma libareg yet harukmen e ino uwahet umanggenet ilim teg latfag.
41011021	Ilim tegma yet hibareg Petrusen Yesusen tam ibag ane fahet indi wenggel hibareg, "Nowe, yet himin, e ara Haren pet tirikinon ino mondabi ilim atuk," ibag.
41011022	Ari ibagma Yesusen, "Allah fam hinindi wenggel haruk lamok," ibag.
41011023	"Allah fam wirik toho wenggel harukon inowen heng timinon ari hikit toho og nuruhu peruk lit tom misig fam, 'In atmihinteg ikma hik toho wambin,' uruk halug at ino Allahn og uruhu.
41011024	Sembahyang uruk lit heng tuhubon Allahn tem toho og nisahu ulug wenggel haruk lamuhupmu Aren og hisahu ihi ane ari holeg lamok," ibag.
41011025	"Hunundaman honori fahet honolok haruk lahebon sembahyang uk oho lit in amuhupteg henembolma umbusuhup. Henembolma umbusuhupmu Hinikni poholmonen oho hiren siyag ane turuk lahebon ari Ambolma umbusuhu.
41011026	Henembolma umbusuhup fugmu Hinikni poholmonen oho hiren siyag ane turuk lahebon eke Ambolma umbusuhu fug," ulug hiyag isibag.
41011027	Ari ibareg Yesus otsi men nin o Yerusalem libag. Libareg Allah ibam kibareg weregma Allah ibam ngi inap onowesi men Musa wene onoluk inap men Yahudi inap onowesi men Yesus ambeg watfag.
41011028	Watfareg, "Nungge famen Hine atikinteg turuk lahen? Haren turuk lahen ane aru san Hineyap haptisimu mun ane man ane turuk lahen?" ulug kapal hibag.
41011029	Ari ulug kapal hibagma Yesusen, "Anden oho hit hunubam il misig kapal hisamin. An nele atog walihipmu Nineyap naptisiyon ari fahet Anden oho fag toho hiyag hisamin," ibag.
41011030	"Ap ikma pilap eneptuk latisi ahun Yohanes ino Allahn monde fik waharisi ano, we aben monde ferusa ano, hiren oho hiyag nemek," ibag.
41011031	Ari ibagma it enele enemu sahaltuk lit, "Allahn monde fik waharisi ulmu Aren te, 'Nungge fahet ele holtikip fug?' ulug nit nunubam imisi," pibag.
41011032	"Aben monde ferusa ila angge famen ap winonen pet nenebuk nowen ulug nenekol," ibareg enele eleg angge welatfag. Ap obog toho arimanowen Yohanes ino fahet Allahn uruk latisi ane hiyag nisaruk latisi peruk latfag. Ari peruk ulug nenekol pibag.
41011033	Nenekol peruk lit Yesus fam, "Nenepeleg," ibag. Nenepeleg ibagma Yesusen, "Nenepeleg ehepma An nineyap Naptisiyon ino faher oho hiyag hisamin fug," ibag.
41012001	Welatfareg Yesusen ele indit toho hiyag isaruk lit, "Ap ekeyen hele anggur yabukmu yatisi. Yatisireg elehet walinggoho oho ferisireg kou ahaluwe pete roho pilaptukon irisireg yabuk foroho ahun fahet e pila roho o palimu wiri fik laharisi. Laharisireg yabuk aru foroho lamuhup ulug ap hiyag isarisireg yatma larisi.
41012002	Larisireg wereg lit ketiya anggen momi ririsi lit teg perisireg, 'Anggen eke wak lamihin,' ulug ot eke monde ferisimu yabuk foroho inap enembeg waharisi.
41012003	Waharisimu yabuk foroho inap arimanowen waroho ebe enehangge yanggaltusa.
41012004	Yanggaltusama nin fobik ot eke yabuk foroho inap enembeg monde ferisi. Monde ferisimu unggul arap toho waroho pet turusareg yanggaltusa.
41012005	Yanggaltusama nin fobik ap eke monde ferisimu ap ino pinggi ware feserusa. Ware feserusama nin fobik ap eke mon eneptisimu nin tog sinat unusuruk lit nin pinggi unusurusa."
41012006	"Unusurusama ngi ahun men amloho misig indi reg latisiyon ino eneg welatisi. An namloho fahet enekol halusa ulug fobik amloho monde ferisi.
41012007	Monde ferisimu ap yabuk foroho inap arimanowen, 'Ngi aruhuwon ino aru waharuk,' il laruk lit, 'Yabuk aru nit amuhuken at ware fusul,' uruk latusa.
41012008	Ware fusul urusareg sen harusareg pinggi waroho elehet selma hik isarusa," ulug Yesusen ele indit toho hiyag isibag.
41012009	Ari ulug hiyag isibareg, "Yabuk ngi ahun ino ibam waruhureg it ap arimano nanggin enebuhu," ibag. "Wahil laruk lit foroho inap arimano unusuhureg yabuk ino ap winon hiyag isahu," ibag.
41012010	"Allah wene indam haharoho imbibahon Anden iminon tu holtikip fug? 'Helep elehet wituk inaben helep eke siyag ulug hik isarusa. Hik isaruson ino elehet ubule atisi.
41012011	Ubule atisiyon ari Ninikni Allahn emberisi. Emberisiyon ari fano emberisi peruk lahe.' Haharoho imbibag ane aru holtikip fug?" ulug kapal isibag.
41012012	Ari ulug kapal isibagma it Yahudi inaben indit toho ehekon ari nit nunubahet ehek ulug Yesus senebul ulug tibag anggeyen ap anggolo werehen enekolen embeselug libag.
41012013	It libagma Farisi inap men Herodes otsi menen, "Yesus weregma lalihipteg fano ane imisi ano siyag ane imisi ano ulug aluwat halihip," ulug ap mon enepfag.
41012014	Mon enepfagma Ambeg watfareg, "Nonowe, Hat hele wirik toho uruk lahen. Hat ap fahet Hakol eleg toho hiyag isaruk lahen. Ap tu fanowon tu siyahon ulug onorohole kim enebuk fug anggeyen Allah undaman peruk ane hikit toho wirik toho ap hiyag isaruk lahen. Misig kapal Huyulon fahet hiyag nisamihin: Kaisar ap suwon inowen uang heng neneptikim og um teg ano, og um fug teg ano, og umuhuk ano, og umuhuk fug ano?" ulug umung hibag.
41012015	Umung hibagma Yesusen iren urukon tu enele si uruk ulug Oluk atfareg, "Nungge fahet wal Niyaruk lahep. Uang anggen misig ari hinanggoho og nirik maniyek," ibagma hinanggoho og Itfag.
41012016	Og Itfagma Yesusen, "Tu sa orohole ilit teg? Sa unuk hahareg," il larikim iren, "Hun Kaisar suwon ino orohole men unuk men ilit toho hahareg," ibag.
41012017	Ibagma Yesusen, "Kaisar og um tohon at og umuhup. Allah og um tohon Allah og umuhup," ibag. Ari ibahon fahet enekol hibag.
41012018	Misihim Saduki inap ap warehon fobik onoluk amuhup fug peruk inap arimano Yesus ambeg watfareg,
41012019	"Nonowe, Musan suwesingga hahatuk lit, 'Ap ekeyen malik indag ta fug angge uhe tuhum angge lin isalug war atuk halug at ot inowen nowe ubalmangge indag tahuk ulug hilahu,' ulug haharoho imbibag.
41012020	Suwesingga haharoho imbibahon fahet tot kapal Huyul: Ap misig amlohokisi enebe sabiren welatusa. Monggiyonen hiyap eke hilarisireg malik indag ta fug angge war atisi.
41012021	War atisimu monggiyon ombolimon inowen hiyap ino hilarisireg ar oho umalik indag ta fug anggeyen war atisi. It war atusa hag toho hinahanehon ino oho ambi roho war atisi.
41012022	Ari roho ap sabiren itano malik indag ta fug angge war atusama hiyap ino oho fobik war atisi.
41012023	Ap warehon fobik onoluk amuhup sambil hiyap ino it sabirenen oho latusa angge famen ap sabiren itano keyonen ngi roho oho laruhu?" ulug umung hibag.
41012024	Ari ulug umung hibagma Yesusen, "Hiren hiyag Nerehep ane ari Allah wene haharoho imbibahon henepelehen, At inggik ineyon ino oho henepelehen ket-ker ane uruk lahep," ibag.
41012025	"Ap warehon onoluk amuhupteg hiyap hilaruk lit onggoma waruk lit welamuhup fug, Allah otsi poholmon malaikat hag toho welamuhup," ibag.
41012026	"Ap warehon onoluk amuhup ulug Musan haharoho imbibahon harikip fug? Musa ino e folim iraham weregma Allahn te at ubam, 'Abraham men Ishak men Yakub men Inikni Allah An welahi,' ibag ulug haharoho imbibahon harikip fug?
41012027	Allah ap warehon Inikni fug, ap onoluk werehon Inikni. Hit ket-ker ane anggolo uruk lahep," ibag.
41012028	It enele urukmu Musa wene oluk ahun misihen hol hibag. Hol hibareg Yesusen tem toho hiyag esehek pibareg, "Allahn ari roho tuhup ulug komo enepfag ane alem ke palimu wereg?" ulug Yesus umung hibag.
41012029	Umung hibagma Yesusen, "Komo nenepfag ane alem iminon aru, 'Hit Israel hinap holeg lamok. Ninikni Allah we misig, At ino eneg Ninikni.
41012030	Hinikni Allah hunundaman hinindi reg lamok, hinindimuwen hinindi reg lit hinine roho seneg lamok.'
41012031	Komo nenepfag ane eke tu men ambi rohon aru hiyag hisamin, 'Hit min welahebon arimano hit hininggareg hinindi reg lahep hag toho hinindi enesug lamok.' Wene alem palimuwon we ita, eke eleg," ibag.
41012032	Ari ibagma Musa wene oluk ahun inowen, "Nowe, Hat we tem toho Hele wirik toho ehen. Allah At misig eneg wereg, eke eleg.
41012033	Allah unundaman inindi reg lit inindimu wenggel haruk lit, inine roho seneg lit wereg inap arimano fano. Ap it men werehon arimano oho ininggareg inindi reg hag toho inindi enesug lit wereg inap arimano fano. Allah fahet wam waroho hubu lahaptukon men mun angge man angge At fahet emberukon men we tot apma reg," ibag.
41012034	Ari ibagma Yesusen ap aru indi anggat teg lit ehek pibareg, "Hat te Allah wereg ambeg horogma welahen," ibag. Ari ibagma ap arimanowen enekolen fobik umung hibag fug.
41012035	Welatfareg Allah ibamen Yesusen wene hiyag isaruk lit, "Musa wene onoluk inaben Mesias ino Daud amloho urukon ari nungge fahet uruk?" ibag.
41012036	"Allah hime Daud ubam weregma at ino inggarehen ele uruk lit, 'Nikni palimu werehon inowen Hat men seli roho welahebon arimano Huyug apma umbuhuken Ninggik pikit fil tiya hur arik ma ulug an Nikni hiyag Itisi,' ulug haharoho imbibag.
41012037	Dauren ari uruk lit inggarehen te Mesias ino an Nikni uruk angge famen Mesias ino Daud amloho urukon ari nungge fahet uruk?" ulug hiyag isibag. Hiyag isibagma ap luhaloho welatfahon arimanowen Yesus ele urukmu holeg lit unundama enehiyeg toho welatfag.
41012038	Yesusen wene eke hiyag isaruk lit, "Musa wene onoluk inap enele holuk fug. Enesum yaron wan toho laruk inap, mun angge man angge ayeg waroho wak kuruk ambeg lalug aben wel neneptuk lit hi nenebukag peruk inap enele holuk fug," ibag.
41012039	"It arimano sembahyang uruk ibam kulug lehoma hur atuk lit seni esetuk ambehen oho lehoma hur amul eneg peruk.
41012040	Suburu enebit naruk hag toho hiyap yuwohon enenggengge inibam werehon feleng toho hilaruk. Aben fano helehesa ukag ulug sembahyang yaron uruk angge famen Allahn hit siyag ulug lukuram unubam sipuk tuhureg mondabi siyahap enebuhu," ibag.
41012041	Ari ibareg Allah fahet uang emberuk ambeg Yesus horogma hur atfareg ap anggolowen uang emberukmu yer isaruk latfag. Yer isarukmen ap suwonen uang anggolo emberuk latfag.
41012042	Emberukmu hiyap yuwohon misig at angge elehon watfareg uang anggen piren imbik kuruk latfag.
41012043	Imbik kuruk latfagma Yesusen notsi tiya maniyek ulug wol enepfareg, "Hiyap yuwohon aru angge eleg angge famen su roho embehek. Ap obog toho aruman tor angge embehesa, ari we tem toho ihi," ibag.
41012044	"Iren enengge anggolo werehon olma umbat talug we tot embehesa. Hiyap aru angge eleg angge famen uang suburu heng toho nahuk ulug fet taluhon itano obog toho embehek," ibag.
41013001	Allah ibamen wilip atfareg Yesus ot misihen, "Nowe, helep humon fam o humon wirig ibam tu nakol," ibag.
41013002	Ari ibagma Yesusen, "O humon aru haruk lahen? Helep yaho fibahon palimu werehon misig oho welaruhu fug, we obog halog toho wambuhu," ibag.
41013003	Ari ibareg Yesus Zaitun punumu lahibareg Allah ibam lema fil hur arik libagma Petrus men Yohanes men Yakobus men Andreas men itanowen nenemu tuman umung hul pibareg,
41013004	"Nonowe, ehenon ari nosambil tuhuwon fahet ehen? Ari teko lahu sambil yoho puhuken nungge ane yet hahukteg nonoluk aruhu?" ulug Yesus umung hibag.
41013005	Umung hibagma Yesusen, "Hit hinindi ninap henebuhup tohon hinindi honoluk toho welamuhup," ibag.
41013006	"Ap anggolo wamuhupteg An nunuk uruk lit, 'Kristus waruhu uruk lahebon ino an wahi,' uruk lit ap anggolo inindi ninap enebuhup," ibag.
41013007	"Horogma yatma tog aptuk urukmu holuhupteg hinindi henekol toho welamuhup fug. Allahn ari roho tukag peruken aben ari roho turuk lamuhup. Ari roho tuhup angge famen pohol miningon kinang miningon eleg aruhu li ino folo-folo horog aruhu fug," ibag.
41013008	"O pumbuk ekeyen pumbuk eke min tog abul ulug in atug laruk lamuhup. Ap misig otsiyen ap eke otsi men tog abul ulug laruk lamuhup. Ari turukmu o mek umu filen ahamu filen waharuk lit suburu obok inam aruhu. Hiyap malik enderik oho lit ahum fato ruruk ane ket ak teberuk hag toho ap siyahap eneptuk ane ebenam aruhu," ibag.
41013009	"Hinindi anggat toho wereg lit honoluk toho welamuhup. Hit hininggik hele waroho ap suwon palu roho wereg ambeg hondog heneplug lahupteg Yahudi inap sembahyang uruk ambehen e paleg fam hunusuhup. At otsi wereg ulug hininggik hele waroho ap suwon men kinang seneg inap men wereg ambeg hondog heneplug lahupmu hiren An nunuk fahet fag toho hiyag isaruk lamuhup," ibag.
41013010	"Fobik teko lahu sambil uwan inam atuk elegma wene fanowon ap kema-kema werehon obog tohowen tam holukag ulug hiyag isa lahup," ibag.
41013011	"Hit hininggik hele waroho ap suwon enembeg hondog henebuhupmu nungge ul ulug hinindi anggin toho welamuhup fug. O ino sambil hit henele uhup ane ari Allah hime fanowon inowen tu ilihip ulug hinindimu hiyag hisahuwon ari uhup," ibag.
41013012	"Areyen nare pinggi ware fusukag ulug huruwe lahu. Ikniyen namloho pinggi ware fusukag ulug huruwe lahu. Umalikisiyen iknisi isingasi fam enele siyag toho uruk lit unusukag ulug huruwe lahup.
41013013	At otsi wereg ulug ap obog tohowen hit fahet ninirim uruk lit unundaman onolok hahup. Onolok hahup angge famen hit hinindi yuk tuk fug angge yuwag toho welamuhup halug Allahn fanowap henebuhureg hondog henebuhu," ibag.
41013014	Ap san suwesingga aru kim haruk lit indimu oluk toho welaruhu, "Siyag angge mun angge man angge siyahap turukon welam fug teg ambeg weregma yet hahupteg ap o Yudea welamuhubon arimano folo-folo wilip amuhupteg punumu lahakup.
41013015	O hinawi welamuhubon arimano folo-folo hik toho wilip amuhupteg nenengge olma werehon hulul ulug kuhup fug.
41013016	Ap yabukmu welamuhubon arimano nenesum olma werehon hulul ulug suhulik wamuhup fug," ibag.
41013017	"Ari tuhup sambil ino hiyap malik fet taluhon men ag mondotukon men arimano anggolo siyag amuhup.
41013018	Ari roho teko lahu ane ari o sun turuk li inam aruhu rohon sembahyang uruk lamuhup.
41013019	Ari tuhu sambil ino ap anggolo siyag amuhup ane Allahn pohol kinang wal tibag sambilen tibag fug ane ketiya oho teko laruk eleg ane fobik oho teko lahu fug.
41013020	Ap kinangmon siyag amuhup ane ari Allahn il horohap telep fugmu ap kinangma werehon misig oho fano oluk welalep fug. Allahn an numaliki mumal tarikikon arimano fano welamag ulug ap siyahap eneptuk ane il horohap tuhu," ulug hiyag isibag.
41013021	"O ino sambil ap ekeyen hit hiyag hisaruk lit, 'Mesias ino tuma wahama yet hemek', ekeyen, 'Lumu wahama yet hemek,' urukmu holuhupteg enele tem toho uruk puhup fug.
41013022	Enele si uruk inap arimanowen henembeg wamuhupteg at ekeyen, 'An Mesias ino wahi,' urukmu at ekeyen, 'An Allahn peruk ane hiyag isaruk nahun nabi wahi,' uruk lamuhup. Ari uruk lit Allahn an numalikisi amuhup ulug mumal eneptisiyon arimano inindi ninap enebul ulug ap arimanowen poholmonen turuk ane ulug enele si ane ouk warukon hihir enebil laruk lamuhup.
41013023	Ari roho turukon fahet hinindi anggat toho yet teg lamuhup. Mun ane man ane teko lahu ane fahet Anden uwanma tam hiyag hisihi," ibag.
41013024	"Ari roho tuhu sambil ino ap anggolo siyag amuhupmu mo kun aruhureg pikalem hik aruhu,
41013025	suhal poholman loloho wamburuk lit pohol ine werehon ari yuk tuhu.
41013026	Yuk tuhumu At ap atfahon ino o hina apmane waharukmu yet hahup. At ino Ine roho Ebene umbagpag toho waharukmu yet hahup.
41013027	Yet hahupmu Aren otsi poholmon malaikat mon enebuhureg Allahn mumal eneptisiyon arimano yali fil werehon men hubula fil werehon men pohol alma kinang alma palu enebik lahu," ibag.
41013028	"Sak fam wene indit toho hiyag hisamin. Sak alit anggolo yinggiltukmu yet halug sak li warik ohoreg uruk lahep.
41013029	Sak li waharukmu haruk lahep hag toho Anden ihi ane ari yet teg lamuhup. Hiyag hisihi ane turukmu yet hahupteg ketiya Ebe horogma waharuk ulug honoluk aruhu.
41013030	Ap ketiya tuma welahebon uwan war am fug angge welamuhupmu Anden hiyag hisihi ane ari teko lahu, ihiyon ari tem toho ihi.
41013031	Pohol men kinang men eleg aruhu angge famen Nele uruk lahiyon ari eneg eleg aruhu fug," ibag.
41013032	"Ari roho tuhu ane ari ke sambil tuhu ulug ap obog toho arimano misihen oho oluk teg eleg. Allah otsi malaikat poholmon men Inggareg amloho men enepeleg teg lit weregma Ninikni Allah inggareg eneg Oluk teg lit wereg."
41013033	"Ari tuhuwon ke sambil tuhu ulug hit henepeleg teg lit welahepma yet teg lit hinindimu honoluk toho welamuhup.
41013034	At waruhuwon ino ap misig hag toho wereg: Ap ino ibam embeselug yatma lik oho lit amingmingangge fam, 'Hiren an nibam ngi roho foroho lamuhup,' irisireg, 'Ari-ari turuk lamuhup,' ulug hiyag isalug sok ngi ahun fam, 'Hindimu holuk teg lit welamok,' irisi," ulug hiyag isibag.
41013035	"Hit hinindimu honoluk teg lit welamuhup. Ngi ahun ino waruhu li hit henepeleg, hupmu waruhu ano, hubanggo waruhu ano, suwe ele irikim waruhu ano, likiya waruhu ano, waruhu sambil ari hit henepeleg.
41013036	At waruhuwon hit nohorukmu waruhu rohon hinindimu honoluk toho welamuhup.
41013037	Hit fam ihiyon ari ap obog toho fam hiyag hisaruk lahi: Hinindimu honoluk toho welamuhup," ibag.
41014001	Yahudi inaben suburu roti sig elehon nahuk sul Paskah ino o ha tuhuk ulug uwanma o pirenam welatfag. Uwan wereg lit Allah ibam ngi inap onowesi men Musa wene onoluk inap menen, "Yesus hiriki-hirako nangginoho senebuhukteg wabuhuk," ulug enele sahaltuk latfag.
41014002	Enele sahaltuk lit, "Ap anggolo Yesus ibil amuhupteg enele anggolo uhup tohon Paskah tuhuk sambil fug," uruk latfag.
41014003	Uruk latfagma Yesus o Betania Simon ahap yowilangge reg latfag ahun ino ibam kibag. Kibareg suburu naruk lit weregman hiyap eke ahaluwe amben fanowon onggo palimu rohon fam wibareg kubag fam hinanggoho seneko walug kik watfag. Kik watfareg kubag abilit husoho ahaluwe ino Yesus unggulmu hilili fisibag.
41014004	Hilili fisibagma ap welatfahon arimanowen, "Ahaluwe fanowon ari nungge fahet hasangge hilili fesehek," ulug inindimu onolok hibag.
41014005	"Ahaluwe ari fahet uang teng-teng angge (tiga ratus uang perak) ayeg waroho welepteg uang ari ap enengge elehon og eselepma fano," uruk lit hiyap ino pet tibag.
41014006	Pet tibagma Yesusen, "Imbisiyek, nungge fahet hiyap aru pet turuk lit indi siyahap turuk lahep? An nubam tehek ane fano ane tehek," ibag.
41014007	"Ap enengge elehon likiya hupmu hit men welamuhuben hininggareg hinindiyen unubam fano ane tuk teg lahep. An mondabi hit men noluk welaruhuk fug.
41014008	Aren tehekon tuk teg ane tehek. Fobik Nebe warehon owikmu kilap Nabuhuben aren atam ahaluwe fam puhun toho umag Nabehek," ibag.
41014009	"Allah wene mun ibam man ibam hiyag isaruk lit hiyap tuwen tehek ane fahet hiyag isaruk lamuhup. Hiyag isaruk lamuhupmu hiyap tuwen tehek ane fahet ap winonen wenggel haruk lamuhup. Ihi ane ari we tem toho ihi," ibag.
41014010	Welatfagma Yudas Iskariot Yesus otsi nisanggowen itano misihen Allah ibam ngi inap onowesi enembeg libareg, "Yesus hirahoma lahumu an huruwe waruhuk," ulug hiyag isibag.
41014011	Hiyag isibagma hol hibareg enehiyeg hibareg, " Uang onggo og humuhuk," ibag. Og humuhuk ibagma Yudas ino Yesus hirahoma lahumu huruwe lahuk ulug undaman wenggeltuk lit welatfag.
41014012	Welatfagma suburu roti sig elehon naruk sul ino sehelet teg lit wam domba Paskah esetuk sul ino wereg lit Yesus otsiyen te, "Nonowe, wam domba Paskah o kema nulen eserik lalusa peruk lahen?" ulug Onowe umung hibag.
41014013	Umung hibagma Yesusen otsi piren fam, "O pumbuk keyen lalihipteg ap ik hinanggulug larikim halihipteg ombolim mutug lalihip," ulug Otsi hiyag isibag.
41014014	"Ap ino ombolim mutug lalihipteg olma kimisimu o ari ngi ahun fam henele ilihip," ibag. "Nonoweyen te, 'An notsi min wam domba Paskah osoko o keyen nul?' ehek ilihip.
41014015	Ari ilihipmu o suwon mun angge man angge wereg ibam ari hiyag hisamisi. Hiyag hisamisimu o inowen wam domba isag neneplihip," ulug Otsi itano mon enepfag.
41014016	Mon enepfagma o pumbuk ino libareg Yesusen ari wereg ibag ane roho weregma libareg wam Paskah esetfag.
41014017	Esetfagma hup atfagma Yesus otsi nisanggowen min o ino kibag.
41014018	Kibareg Yesus otsi men hur atfareg suburu naruk lit weregma Yesusen, "Hit An men suburu kuroho naruk lahebon aruma misihen An nuwabukag ulug huruwe lamin peruk lit wereg ane ari tem toho Noluk teg lahi," ibag.
41014019	Ari ibagma Otsiyen san ulug inindi anggin atfareg enele uruk lit, "Nowe, an fahet ehen ano?" ulug enebe wal tanehen Yesus kapal haruk latfagma
41014020	Yesusen, "Hit notsi nisanggowen welahebon ariya misihen fahet ihi. Suburu an min kuroho narukon inowen," ibag.
41014021	"At ap atfahon ino Allah wene atam haharoho imbibahon hikit toho war aruhu. Wabukag ulug huruwe lamisi ahun ino at te siyag. Isingan endetep fugmen fano," ibag.
41014022	Ari ibareg it narukmu Yesusen suburu roti seneg lit sembahyang ibareg kuroho og isaruk lit, "Ti, An nebe tu nalihip," ibag.
41014023	Ibareg og isibareg kubag seneg lit sembahyang ibareg hinanggoho og isibagma it arimano obog toho nibag.
41014024	Narukmu Yesusen, "An namep tu, ap anggolo fahet Namep aru wilip aruhu. Namep wilip atukmu yet Niyahupteg Allahn fanowap henebuhuk ibag ane tem toho ibag peruk lamuhup," ibag.
41014025	"Anggur ahaluwe fobik aruman nahuk fug. We Allah weregma wereg lit eneg ahaluwe keron nahuk. Ihi ane ari tem toho ihi," ibag.
41014026	Tem toho ihi ibareg Allah asini yunggulfareg Zaitun punumu lul ulug wilip atfag.
41014027	Wilip atfareg Yesusen it unubam, "Hit obog tohowen An fahet At ninirim ilihip. Allah wene tam haharoho imbibahon fam, 'Wam domba inikni ware fesuhukmu umaliki linggik-longgo uhup,' ulug haharoho imbibag ane hikit toho hiren ninirim ilihip," ibag.
41014028	Ari ibareg, "An noluk aruhukteg hit henelukema An o Galilea lahuk," ibag.
41014029	Ari ibagma Petrusen, "It obog toho aruman Hat fahet ninirim uruk isalug anden ari imin fug," ibag.
41014030	Ari ibagma Yesusen, "Yoho hubanggo suwe ayam ele pirenam uk fugmu haren hinahanam ap ino napeleg ulug awiya wamihin. Ari tem toho hiyag hutuk lahi," ibag.
41014031	Ari ibagma Petrusen nin eke ele uruk lit, "Haret andet pinggi nunusuk oho turukmu ap ino napeleg ulug awiya wahuk fug," ibagma aren ibahon ino hag toho it obog tohowen uruk latfag.
41014032	Ari il-il Yesus otsi men o Getsemani libag. Libareg Yesusen otsi unubam, "An sembahyang ik laminen hit tuma heriyeg lit welatihip," ibag.
41014033	Welatihip ibareg Petrus men Yakobus men Yohanes men hondog eneplug libareg Indi pong-pong angge turuk lit Akol hibag.
41014034	Akol hibareg, "An war atmin ulug Nindi anggin haruk lahireg hit tuma wereg lit hinil wirik toho welamek," ibag.
41014035	Hinil wirik toho welamek ibareg sembahyang imin ulug horog tot libareg kinangma hur atfareg yoho Nuwabuson ari Numbahamihin halug Numbahamihin ulug Allah fam sembahyang uruk lit,
41014036	"Allah Nikni, Haren mun angge man angge tehen ha reg. Ik kubag fam naminon ari namin fuhen hilak watnihin. Anden perukon fam fug, we Haren peruk lahenon fam hilak watnihin," ulug Allah fam sembahyang ibag.
41014037	Ari ibareg Otsi imbisibag ambeg itano watfareg Otsi kim isarukmen nohoruk latfag. Nohoruk latfagma Petrus fam, "Simon, hat nohoruk lahen? We tot hil wirik toho welam fug teg lahen?" ulug kapal hibag.
41014038	"Hinil wirik toho welamek. Siyahon inowen hinindi ninap henebik waharuken sembahyang uruk lamek. Hinindimuwen tehe ha reg peruk lahep angge famen henebeyen tehep ha fug tehen sembahyang uruk lamek," ibag.
41014039	Ari ibareg nin horog tot libareg sembahyang uruk lit atam ibag ane ino fobik oho ambi ane ibag.
41014040	Ibareg nin watfareg Otsi atam nohoruk latfag hag toho nohorukmu watfareg, "Nungge fahet nohoruk lahep?" ibagma nungge-nungge uk fug teg lahe ulug enele eleg angge welatfag.
41014041	Enele eleg angge welatfagma inggik hinahaneg angge sembahyang ik libareg watfareg, "Ketiya kel taruk lit nohoruk eneg lahep? We ita hiyag hisihi. An nuwabuhup irikikon yoho Nuwabuk ohoreg. At ap atfahon ino senebusareg ap siyag ane turuk inap enembeg hondoko imbik lalusa," ibag.
41014042	"At wabukag ulug huruwe laha ahun inowen hondog eneplug horogma waharuken luk ohon, in amek," ibag.
41014043	Yesusen otsi unubam Ele irikim Ot nisanggowen itano misig unuk Yudas inowen ap karohet eyet seneg latfahon anggolo roho hondog eneplug waharuk latfag. Ap anggolo waharuk latfahon arimano Allah ibam ngi inap onowesi men Musa wene onoluk inap men ap suwon menen mon enepfagma waharuk latfag.
41014044	Kema waharuk lit Yudasen, "Anden mako pug toho hi riminon ari hiren senetihipteg hele waroho walug lalihip," ulug hiyag isil waharuk latfag.
41014045	Waharuk latfagma Yudas ino Yesus iraham libareg, "Nowe," uruk lit mako pug toho hi ribag.
41014046	Hi ririkim itano iren senetfareg Inggik hele watfag.
41014047	Inggik hele watikim itano Yesus min ambiyeg welatfag inap arimano misihen Allah ibam ngi inap onowe suwon amingmingangge ino karog fam isanggo kong tibag.
41014048	Isanggo kong tibagma Yesusen, "Tahanangge ruruk inap senetuk hag toho ki Nabul ulug karohet eyet seneko wahepteg ki Nabehep," ibag.
41014049	"Likiya hupmu Allah ibamen wene hiyag hisaruk latikikmu hit welatikip anggeyen sen Naptikip fug. Hiren turuk lahebon ari atam suwesingga fam haharoho imbibahon hikit toho turuk lahep," ibag.
41014050	Yesusen ari irikim Otsi obog toho At embeselug hirag-hirag laruk latfag.
41014051	Laruk latfagma malik kabiniyon misig sum ebemon eneg wan toho Yesus ombolim laruk latfag. Ombolim laruk latfagma iren at senebul ulug turukmen
41014052	sum ino hog toho embeselug abiye hirag atfareg longgo ibag.
41014053	Longgo ibagma it arimanowen Yesus hondoholug Allah ibam ngi inap onowe suwon ambeg libag. Ambeg libagma Allah ibam ngi inap onowesi men ap suwon men Musa wene onoluk inap arimano obog toho luhal arik watfag.
41014054	Luhal arik watfagma Yesus hondoholug libag ambeg ino Petrus onombolim fobik libareg owahalma hur atfareg ap suwon ino amingmingangge min indok yet taruk latfag.
41014055	Yet taruk latfagma Allah ibam ngi inap onowesi men ap suwon men palu roho welatfahon arimanowen siyag-siyag ane nungge tirisiyon fahet ware fusul ulug ap unubam umung isaruk latfagma Yesusen siyag ane tibahon eleg latfagma hiyag isa fug teg latfag.
41014056	Ap anggolo rohowen enele si uruk lit siyag ane ari tirisi ulug hiyag isibag angge famen we misig ane uk fug angge alem ekeyon-ekeyon uruk lit eneleyen werehap turuk latfag.
41014057	Uruk latfagma ap piren in atfareg enele si uruk lit Yesusen ari irisi ane holtukuk ulug hiyag isibareg,
41014058	"Allah ibam aru aben witfahon halog tuhukteg aben wituk eleg toho o hinahanam wiruhuk irisi ane niren holtukuk," ulug hiyag isibag.
41014059	Hiyag isarukmu kapal isibag angge famen misig ane uruk latfag fug, ekeyen amu ane ekeyen amu ane uruk latfag.
41014060	Ari uruk latfagma Allah ibam ngi inap onowe suwon ino pulmu in arik libareg, "Iren ari irisi ulug Hubam uruk ane enele atog wamihin fug?" ulug umung hibagma
41014061	Yesus ele eleg angge welatfag. Ele eleg angge welatfagma Allah ibam ngi inap onowe suwon inowen, "Mesias niren Allah wel turuk laheyon ino Amloho Hat welahen?" ulug umung hibagma
41014062	Yesusen, "Ehenon ari An welahi," ibag. "At ap atfahon ino Allah ineyon inggik pikit fil heriyegma yet hahubon ino poholman hina fene wambik waharukmu yet hahup," ibag.
41014063	Ari ibagma Allah ibam ngi inap onowe suwon ino indi oloken asum tararag tibareg, "Aren siyag ane irisiyon fag tilihip ulug nungge fahet ap umung isaruk lahe," ibag.
41014064	"Allah abug ehekon hiren holehepteg nungge peruk lahep?" ibagma iren te, "Niren peruk laheyon ari war amag peruk lahe," ibag.
41014065	Ari ibagma ap winonen wasubag At ubam sup isibareg Orohole sale fisibareg ininggik yinggilig watuk lit, "San Huwarehek, hiyag nisimin," uruk latfag. Ari urukmu ap suwon ino otsiyen oho Yesus orohole ke watuk latfag.
41014066	Yesus watikim Petrus owahalma silimu wereg latfag. Wereg latfagma Allah ibam ngi inap onowe suwon ino amingmingangge hiyap angge misig Petrus wereg ambeg watfag.
41014067	Watfareg Petrus indok yet tarukmu kim hibareg, "Hat te Yesus Nazaret ahun ino min welatikin," ibag.
41014068	Welatikin ibagma Petrusen, "A, an napeleg, hat hele ehenon ari holihi fug," ulug awiya wibareg silimu ino embeselug elehet sel fil libagma suwe ayam ele ibag.
41014069	Ele ibagma hiyap inowen at nin yet hibareg ap it ambiyeg welatfahon itano unubam, "It men wereg latisiyon tu," ulug hiyag isibag.
41014070	Hiyag isibagma Petrusen, "A, an fug," ulug nin eke awiya wibagma tot welatfareg it ambiyeg welatfahon arimanowen, "Hat we tem it men wereg latikin, hat Galilea hahun," ibag.
41014071	Ari ibagma Petrusen, "Hiren ap unuk uruk lahebon ari we tem an napeleg," ulug awiya wibareg lukuram sipuk tibagma
41014072	suwe ayam ele nin eke ibag. Ele nin eke ibagma Petrus inowen Yesusen atam ibag ane ari, "Suwe ele pirenam uk fugmu haren hinahanam an napeleg ulug awiya wamihin," ehek ane tem toho ehek ulug oluk atfareg uba yatuk latfag.
41015001	Likiyamon it Allah ibam ngi inap onowesi men ap suwon men Musa wene onoluk inap men it ap suwon eneg luhal atfareg enele sahaltuk latfareg Yesus inggik hele waroho hondoholug libareg Pilatus ap suwon ino ambeg libag.
41015002	Ambeg libagma Pilatus inowen, "Hat Yahudi inap onowe suwon welahen?" ulug umung hibagma Yesusen te, "We ehen," ibag.
41015003	Ehen ibagma Allah ibam ngi inap onowesi arimanowen, "Aren siyag-siyag ane eneg turuk," ulug Pilatus hiyag utuk latfag.
41015004	Hiyag utuk latfagma Pilatusen Yesus fam, "Enele urukon atog wamihin fug? Hat hubahet siyag-siyag ane eneg turuk ulug urukon holtuk lahen fug?" ibag.
41015005	Holtuk lahen fug ibagma Yesus ele uk fug angge welatfagma Pilatus akol hibag.
41015006	Wam Paskah esetuk latfag sul Yahudi inaben hun Pilatus ino fam ap inggik hele waroho foroho latfahon arimano misig nit lol nisimin ulug heng teheg tirikim aren wam Paskah naruk sambil ino li waharukon fam misig-misig lol eseheg turuk latfag.
41015007	O ino sambil ap eke unuk te Barabas inowen sehen seneg inap min tog aptuk lit ap eke pinggi ware fisibagma ori men ininggik hele waroho fer enesug latfag.
41015008	Fer enesug lit weregma Pilatus ambeg Yahudi inap anggolo libareg, "Ap winon lol nisaruk latikin hag toho yoho eke misig lol nisamihin," ulug heng tibag.
41015009	Heng tibagma Pilatusen Allah ibam ngi inap onowesi enehummu siyahen Yesus inggik hele waroho walug wahasa ulug undaman oluk atfareg, "Yahudi inap onowe suwon tu lol hisaminen uruk lahep?" ulug kapal isibag.
41015011	Kapal isibagma Allah ibam ngi inap onowesi arimanowen ap unubam milal eneptuk lit, "Barabas lol nisimin iyek," ulug enele ine roho ap hiyag isaruk latfag.
41015012	Ari uruk latfagma Pilatusen, "Yahudi inap onowe suwon tu uruk lahebon ubam nangginoho timin, hiren hiyag nemek," ibagma
41015013	enele hum toho uruk lit, "Yesus aru e fam telmihin," uruk latfag.
41015014	Uruk latfagma Pilatusen, "Siyag ane nungge tirisimu uruk lahep," ibagma iren enele obog toho uruk lit, "Telmihin," uruk latfag.
41015015	Telmihin eneg uruk latfagma Pilatusen Yahudi inap enehiyehap timin pibareg Barabas ino lol isibareg, "Yesus ware feselihipteg e fam teltihiben hondoholug aliyek," ulug amingmingangge fam hiyag isibag.
41015016	Ibagma sehen seneg inaben Pilatus ibam owahalma silimu Yesus hondoko imbik libareg sehen seneg inap obog toho maniyek ulug wol enepfareg
41015017	Yesus sum huluwon ap suwon asum ulug wan tibisibareg hele alog ahale sehene hag toho mase roho unggulmu kolog tibisibag.
41015018	Kolog tibisibareg Ele ying turuk lit, "Ninikni, Yahudi inap inikni suwon Hat," ulug Inggaliyap turuk latfag.
41015019	Inggaliyap turuk lit e paleg fam Unggul arap heheg watuk lit wasubag Ubam sup heheg Alukema hur atuk lit ninikni ulug hi ruruk lit Inggaliyap turuk latfag.
41015020	Inggaliyap turuk latfareg sum huluwon ino nonggole fisibareg Inggareg asum wan tibisibareg e fam teltul ulug hondoholug libag.
41015021	Hondoholug larukmen ap eke Kirene ahun misig unuk te Simon Aleksander men Rufus men inikni ino kema salkal ibag. Salkal ibareg Simon ino sehen seneg inaben senetfareg, "Yesus teltul ahen tu ha rin," ulug unggulmu ha ribisibareg hondoholug libag.
41015022	Hondoholug laruk latfareg Golgota silimu libag. Sili ari it enele roho Golgota, nit nenele roho unuk te "Ap unggul uwag sili" welatfag.
41015023	Sili ino fam libareg sig turuk angge men ik anggur ahaluwe min mangno roho namisimu il fulug tukag ulug Yesus hinang Itfag angge famen imbisibag.
41015024	Imbisibagma Yesus ino e fam telfag. Telfareg Yesus asum huhul kul ulug, "Tu san hilamisi ari san hilamisi," ulug enehangge hik tibag.
41015025	Likiya mo lahik waharikim Yesus e fam telfag.
41015026	Telfareg Yesusen Yahudi inap onowe suwon An welahi uruk latisi ane fahet ware fesehe ulug, "Yahudi inap onowe suwon tu," ulug At unggul palimu hahare fibag.
41015027	Hahare fibareg ap piren eke ap hirako unusil noruk latfahon itano e fam Yesus men ambiyeg tel eneptuk lit misig Inggik pikit fil, misig Inggik hare fil tel enepfag.
41015028	Tel enepfag ane ari fahet atam haharoho imbibahon aru, "At ino siyag ane til noruk inap men ambi roho wereg," ulug haharoho imbibahon ari hikir atfag.
41015029	Tel enepfagma la wam turuk inap arimanowen unum hilik tibareg, "Yoho, Allah ibam aru halog tuhukteg o hinahanam wuruhuk uruk latikin angge
41015030	Hat hamuwen windat talug e ari fene wambik ma," ulug Yesus inggaliyap turuk latfag.
41015031	Yesus inggaliyap turuk latfagma Allah ibam ngi inap onowesi men Musa wene onoluk inap arimano menen oho, "Ap winon hihir eneptuk latisi angge famen Inggareg hihit ta fug teg," ulug Inggaliyap turuk latfag.
41015032	"An Israel inap ler enebuhuk uruk latisiyon ino Israel inap onowe suwon niren yet hulteg tem toho irisi pulen e fene wambik wamag," uruk latfag. Uruk latfagma it piren Yesus min ambimu e fam tel enepfahon itanowen oho Yesus inggaliyap turuk latfag.
41015033	Inggaliyap turukmu mo anum pulmu weregma o mondabi obog toho hup atfareg fobik mo haya ririkim sakan tibag.
41015034	Mo haya regma Yesusen it enele roho, "Eloi, Eloi lama sabak tani," ulug Ele hi roho ibag. Ibag ane ari nit nenele roho, "Allah, Allah, nungge fahet An numbahalug lahenteg hiraho lit welahen?" ibag.
41015035	Ari ibagma ap welatfahon arimanowen hol hibareg, "Holeg lamok, Elia wol turuk," uruk latfag.
41015036	Ap ekeyen usande nuruhum hahon wak libareg anggur ahaluwe olokon sehelimu kila fibareg fili yaron fam hak tibibareg Yesus namisi ulug ambilikmu lahabe fibag. Lahabe fibagma, "Yoho, Elia inowen At lisoho pilabe fik watnisiyen yet hul," uruk latfag.
41015037	Ari urukmu Yesus ele hum toho uruk lit war atfag.
41015038	Yesus war atukmu itano Allah ibam sum kebunggalma latuk asum pul ke pilang tibisik wambik watfag.
41015039	Sehen seneg inap onowe misig Yesus iraham unduhuk lit welatfahon inowen Yesus ari roho war atukmu yet hibareg, "Yoho, ap aru tem toho Allah amloho war aha," ibag.
41015040	Yesus war atukmu hiyap anggolowen yatman yet teg latfag. Hiyap yet teg latfahon arimano enesehelimu welatfahon Maria o Magdala hiyap ino men, Yakobus toron ino men Yoses ino men inisinga Maria men, Salome men itanowen yer enesug latfag.
41015041	Yesus Galilea weregma hiyap itano At amingmingangge hag toho wereg lit let turuk latfag. Yesus Yerusalem larikim hiyap anggolo Ombolim libahon arimano oho wereg latfag.
41015042	Sono sembahyang uhuk ulug weregman hup atfagma
41015043	ap eke Arimatea ahun unuk Yusuf watfag. At ino Yahudi inap onowe sehelimuwon eke welatfag angge famen Allah ap obog toho Inikni aruhu ulug indi wenggel haruk lit welatfag. Sono sembahyang uhuk sambil welamuhuk ulug Pilatus ambeg akol eleg toho libareg, "Yesus ebe warehon pilabe fik lamin," ulug Pilatus fam heng tibag.
41015044	Pilatus fam heng tibagma Pilatusen ketiya telehesa angge famen folo-folo war aha pibareg, "Sehen seneg inap onowe ino kapal haminen watnisi," ulug wol tibag. Wol tibagma watfagma, "Fahe war aha ano, horog ketiya war aha ano," ulug umung hibag.
41015045	Umung hibagma sehen seneg ahun inowen, "Fahe war aha," ulug hiyag itfagma Pilatusen Yusuf fam, "Ebe warehon ino hilalug lamihin," ibag.
41015046	Hilalug lamihin ibagma Yusuben sum yanggowon fanowon onggo paloho wak libareg Yesus ebe warehon e fene pilabe fibareg sum ino fam yinggiloho owik eke ap warehon kila feruk ambeg kila fibag. Kila fibareg helep humon imbiloho owik elma lare fisibag.
41015047	Lare feserikim hiyap Maria Magdala hiyap ino men Yoses isinga Maria menen Yesus emberukmu yet hibag.
41016001	O sembahyang uruk sambil welatfareg hup atfagma Maria o Magdala hiyap ino men, Yakobus isinga Maria men, Salome men itanowen Yesus ebene are ribik lahuk ulug ahaluwe fanowon onggo paloho wak libag.
41016002	Wak libareg noholug likiyamon te hubet mo yatma waharikim sembahyang ibahon likiyamon ino owik Yesus kilapfag ambeg ino libag.
41016003	Kema laruk lit, "Owik elma helep humon werehon ari san miyal nisamisi," il laruk latfag.
41016004	Laruk lit yet harukmen helep humon ino imbiloho ilanma weregma owik husigmu yet hibag.
41016005	Owik husigmu yet hibareg iraham libareg inggik pikit fil ap kabiniyon eke sum yanggowon yaron wan toho heriyegma hibareg yuk libag.
41016006	Yuk libagma ap inowen, "Nungge fahet yuk lahep. Yesus Nazaret ahun e fam teltuson ino yami rik wahebon an noluk. At te Oluk aha, tuma wereg eleg. At emberusa ambeg tuma ha maniyek," ibag.
41016007	"At tam o Galilea lahu. O Galilea umuno lahupteg Yesusen irisi ane roho At weregma hahup. Otsi Petrus men ori winon men weregma lalihipteg unubam ari ehek ulug hiyag isa lalihip," ibag.
41016008	Hiyag isa lalihip ibagma enekolen inindi pong-pong angge ril folo-folo owik embeselug hirag-hirag libag. Libareg enekolen ap unubam tot hiyag isa fug angge welatfag. Welatfareg hiyap itano Petrus men otsi winon men enembeg libareg, " Malaikat yet heheyon inowen ari-ari ehek," ulug hiyag isibag. Hiyag isibagma Yesus inggareg ebenam atfareg, "Allahn ap kinangmon mondabi fanowap enebuhuk ulug wene fanowon eleg am fuhon ino o yalimu hubulama hiyag isa laruk lamuhup," ulug Otsi hiyag isibag.
41016009	Sembahyang ibag sambil likiyamon hubet Yesus oluk atfareg Maria o Magdala hiyap ino iline atam ebenam atfag. Hiyap ino atam siyag angge enebe sabiren undama weregma Yesusen yanggaloho wili fisibag hiyap ino iline tam ebenam atfag.
41016010	Ebenam atfagma ap Yesus min tam welatfag inap itano enehummu siyahen uba yatuk lit weregma enembeg libareg, "Yesus oluk ahama yet hihi," ulug hiyag isibag.
41016011	Yesus oluk ahama yet hihireg welahi ibag ane ari hol hibag angge famen ele si ehek peruk latfag.
41016012	Tot welatfareg Yesus otsi piren o pumbuk eke lul ulug kebunggalma larukmu Yesus ap amuwon hag toho ebenam atfagma yet hibag.
41016013	Yet hibareg suhuloho libareg Otsi winon fam, "Yesus oluk ahama hehe," ulug hiyag isibagma iren oho enele si ehesa peruk latfag.
41016014	Welatfareg Yesus otsi nanggoloben suburu narukmu Yesus ebenam atfag. Ebenam atfareg, "Nori, Nonowe oluk ahama yet hehe ehesa angge famen hiren nungge fahet enele si ehesa peruk lit hinindi sohu roho welahep," ulug per enepfag.
41016015	Per enepfareg, "O munon-manon indit-indit werehon enembeg lahupteg ap munon-manon wene fanowon hiyag isahup.
41016016	We tem peruk lamuhubon ikma pilap enebuhupmu Allahn fanowap enebuhu. Enele si peruk lamuhubon arimano fam Allahn lukuram uhureg siyahap enebuhu.
41016017	We tem peruk lamuhubon arimanowen turuk lamuhubon fahet tu hiyag hisamin: An nunuk uruk lit ap unundama siyag angge werehon yanggaloho wili feseruk lamuhup. Ap enele wal taneg urukon holtuk lamuhup.
41016018	Pisanggowen fato eneptukmu war amuhup fug. Aben narukmu war atuk angge nahup halug war amuhup fug. Ap ouk warukon ininggiken ki isahupmu fano amuhup," ibag.
41016019	Nonowe Yesusen otsi unubam ari hiyag isibagma Allahn Yesus poholman lisoho wibag. Wibagma Allah inggik pikit fil hur atfag.
41016020	Onowe poholma lahibagma Yesus otsi mun ibam man ibam libareg wene fanowon hiyag isaruk latfag. Hiyag isarukmu Yesusen it ler eneptuk lit weregma ap wene holukag ulug ouk warukon hihir eneptuk lit fano ane turuk latfag.
42001001	Teofilus nare, ap anggolowen nit weregma ebenam atisi ane fahet haharoho emberusa.
42001002	Haharoho emberuson ari re atam Yesusen turuk latfag ane haruk latfag inaben wene fanowon tu ulug hiyag nisaruk latusa. Hiyag nisaruk latusa ane fahet it arimanowen haharoho emberusa.
42001003	Anden oho haharoho emberuson ari men teko larisi ane ari men ke roho teko larisi ulug alem fuki roho yami ririkikteg buku aru fam andog toho haharoho umbuhuk perikik.
42001004	Mun ane man ane hat hiyag hutuson ari we tem toho peruk laruhun ulug anden suwesingga aru hat fahet haharoho emberuk lahi.
42001005	O Yudea ap suwon raja Herodes weregma imam ahun misig unuk te Zakharia umba Abia ubalmangge welatfag. Uhe Elisaber oho Harunen ondohowonen ondohowon welatfag.
42001006	Ahun men uhe men itanowen Allah olohotma we fano ane eneg turuk lit Allahn ibag ane eneg turuk lit siyag-siyag ane tuk fug angge welatfag.
42001007	Siyag ane tuk fug angge welatfag angge famen Elisabet malik indag ta fug angge ibili roho weregman eneg ahunet uheyet sabal atfag.
42001008	Misihim hun Abia umalikisi Zakharia ori men Allah fam sembahyang uruk sambil atfagma Allah ibamen hubu lahapmin ulug olma kibag.
42001009	It imam inap arimanowen turuk ane roho sa kimisi ulug enehangge hik turukmen Zakharia ubam atfagma hubu lahapmin ulug kibag.
42001010	Ap obog toho owahalma palu arik watfareg sembahyang urukmu Zakharia ino olma hubu lahaptuk latfag.
42001011	Hubu lahaptuk lit yet harukmen malaikat Allahn monde fibagma indok iraham inggik pikit fil unduhukmu yet hibag.
42001012	Unduhukmu yet hibareg yuk libareg akol hibag.
42001013	Akol hibagma malaikat inowen, "Zakharia, hat hakol ha fug. Hat sembahyang urukmu Allahn hol hiyarisi angge re huhe Elisabet ino malik ap angge indag tahu. Indag tahumu unuk Yohanes suwaluhun.
42001014	Hiren malik indag tahupteg henehiyeg hahup hag toho ap anggolo malik ari fahet enehiyeg hahup," ulug malaikaren hiyag itfag.
42001015	"Allahn perukon te malik aru An nalukema suwon welaruhu ulug isingan malik ari ket indag tahumu Allah hime fanowon ubam aruhureg anggur ahaluwe men ik olokon men na fug angge welaruhu peruk.
42001016	Aren wene hiyag isaruk laruhumu yet hahupteg Israel inap anggolo suhuloho Inikni Allah olohotma wamuhup.
42001017	Elia ubabut hag toho ele ine roho hiyag isaruk lit Onowe suwon fobik waruhuwon ino Alukema aruhu. Iniknisi unumalikisi mangnowap eneptuk lit Allah wene ninirim peruk inap inindi anggarap eneptuk lit andog enebuhuwon arimanowen Allah yet teg lit welamuhup," ulug malaikat inowen Zakharia hiyag itfag.
42001018	Hiyag itfagma Zakharia inowen hebeloho ele uruk lit, "An oho nuhe oho sabal atukuk angge famen haren ehenon tem toho ehen angge famen ke roho pemin," ibag.
42001019	Ari ibagma malaikat inowen, "An Gabriel, Allah amingmingangge welahiyon wene fanowon aru hiyag irik lamihin ulug mon nabehekma wahi," ibag.
42001020	"Anden ihi ane ari fahet si ane ehek pehenma hambilik lar atmisimu hele uk fug angge welaruhun. Ihi ane aru teko lahu sambil hele uruk lit tem toho irisi puhun," ibag.
42001021	Malaikaren ele urukmu ap anggolo owahalma welatfahon arimanowen Zakharia mangno ruruk lit fahe kehek angge famen nungge fahet folo wilip atuk eleg peruk latfag.
42001022	Ari peruk latfagma at wilip atfareg it welatfahon arimano fam ele uk fug teg latfag. Ele uk fug teg latfagma it luhaloho welatfahon arimanowen te, "Allahn nungge hiyag erehek?" peruk latfag. Peruk latfagma hun Zakharia inowen inggik fam hinibam aliyek ulug hiyag isibagma inibam libag.
42001023	Tot welatfareg Allah ibamen tuk teg ane yoho tibihi ulug ar oho ibam libag.
42001024	Ibam libareg tot welatfagma uhe Elisabet ino malik ahummu atfagma pikalem fuwaben selma la fug angge olma welatfag.
42001025	"An malik indag ta fug angge ibili atikim aben ninggaliyap naptusa angge re Allahn ninggali elehap tehek," ulug Allah wel turuk latfag.
42001026	Elisabet ino malik fet talug latfahon pikalem falfaliken atfagma Allahn malaikat unuk Gabriel ino o pumbuk misig Galilea kinangma werehon o Nazaret ino
42001027	hiyap tuhumon misig unuk Maria weregma monde fibag. Hiyap ino Yusuf Dauren ondohowonen ondohowon inowen hilahuk ulug elenggen kuruk latfag.
42001028	Malaikat ino Maria ibam kibareg ele uruk lit, "Nahaloho, Ninikni Allahn indi hiyarisireg hat fet hasug lit wereg," ulug hi ribag.
42001029	Malaikaren ibag ane hol hibareg akol hibareg, "Hi nabehekon ari nungge fahet ehek," ulug indimuwen wenggel hibag.
42001030	Wenggel hibagma malaikat inowen, "Maria nahaloho, hakol ha fug, Allahn indi hasug lit wereg," ibag.
42001031	"Welaruhunmu malik hahummu aruhumu malik ap angge indag tahunteg unuk Yesus suwaluhun," ibag.
42001032	"At ap suwon aruhumu Allah palimu werehon Amloho tu uruk lamuhup. Umbusag Daud heriyeg latfag ambeg lehoma Allahn te ubalma heriyeg laruhun uhu.
42001033	Yakub umalikisi fet enesugmen eneg eleg am fug angge mondabi welaruhu," ibag.
42001034	Ari ibagma Maria ino malaikat ino fam, "Nahun men nohuk fugmu haren ehenon ari nangginoho aruhu?" ibagma malaikat inowen,
42001035	"Allah hime fanowon hat hubam aruhu, Allah ine roho palimu werehon ino Ahuhe apma welaruhun. Welaruhunon ari fam malik indag tahunon Allah amloho fanowon tu uruk lamuhup.
42001036	Howe Elisabet ibili atuk uruk latuson ino sabal atisi angge famen malik ap umalik ahummu atisi sambil ino yoho pikalem falfalikon welahe.
42001037	Allahn mun ane man ane aben tuk fug tohon tuk hag teg lit wereg," ibag.
42001038	Ari ibagma Maria inowen, "Nikni Allah amingmingangge an welahi angge re haren ehenon ari an nubam aruhu," ibagma malaikat ino Maria embeselug libag.
42001039	Malaikat ino Maria embeselug libagma tot welatfareg Maria ino Elisabet ambeg lamin ulug o Yudea punumu lahibag.
42001040	Lahibareg Zakharia ambeg kuruk lit Marian nowe ulug hi rurukmu
42001041	Elisabet hol hibagma malik ahummu fet talug latfahon ino lebe ruruk latfag. Lebe ruruk latfagma Allah hime fanowon ubam weregma ele ine roho uruk lit,
42001042	"O pumbuk winon hiyap anggolo wereg angge famen Allahn hat Indi hiyarisireg hi haptisireg malik hahummu werehon ino oho Allahn hi ririsi.
42001043	An hiyap sa hag toho welahimu Nowe suwon isinga nambeg pen niya wahen?" ibag.
42001044	"Fahe nibam kik waharuk lit hi nabehenon hol hihimu malik nahummu werehon nahiyeg ulug lebe rehek.
42001045	Ninikni Allahn nubam irisi ane fahet tem toho ehek perikinteg hahiyeg haruk laruhun. Aren sali watisi ane tem toho teko lahu," ulug Elisabet inowen Maria fam ari ibag.
42001046	Elisabet inowen ari ibagma Marian Allah wel turuk lit, "Nikni Allah nindi fam wel turuk lahi.
42001047	Nikni Allahn windat nabuhu ulug nahiyeg haruk lahi.
42001048	An At amingmingangge apma welahiyon yet niyarisimu ketiya famen fobik welamuhubonen oho an nubahet at ahiyeg toho wereg ulug wel naptuk lamuhup.
42001049	At inggik ineyon inowen fano ane anggolo nubam turuk latisimu At unuk palimu welaruhuwon fahet ap obog tohowen wel turuk lamuhup.
42001050	Welatfahonet welamuhubonet At fahet enekol toho welamuhupmu Allahn indi enesug laruhu.
42001051	At inggik ine roho wereg lit ininggareg wel taruk inap yanggal eneptuk laruhu.
42001052	Aren nit suwon welahe perukon apmayap enebuhureg toron inilaheg toho werehon palimuwap enebuhu.
42001053	Ininggikmu eleg angge inilaheg toho werehon Aren fano roho og isahureg nenenggengge anggolo wereg peruk inap og isa fug angge alpal enebuhu.
42001054	Israel inap Nindi enesug lahi ulug at amingmingangge ler eneptuk laruhu.
42001055	Nunumba Abraham umalikisi tam welatfahon men let heneptuk laruhuk ulug sali watfahon ino hag toho let neneptuk lit eneg welaruhu," ari ulug Marian Allah wel tibag.
42001056	Allah wel tibareg Maria ino Elisabet men weregman pikalem hinahan libagma ibam suhuloho libag.
42001057	Maria suhuloho ibam libagma hiyap Elisabet ino welatfareg malik indag taruk sambil horog atfagma malik ap angge indag tibag.
42001058	Indag tibagma ap it inibam walinggoho welatfahon arimano men otsi owesi menen ibili welatisi angge famen Allah indimu perisiyon fam malik indag tehek ulug it obog toho kibareg enehiyeg toho wereg lit Allah wel turuk latfag.
42001059	Wel turuk lit welatfagma malik ino indag tibahon sali o likin teg latfagma ambilahap paltul ulug watfareg ikni unuk suwaleg hag toho Zakharia suwaltul ulug turuk latfag.
42001060	Zakharia suwaltul ulug turukmen isingan hiyag isaruk lit, "Ikni unuk fam fug, unuk Yohanes suwaltihip," ibagma it arimanowen,
42001061	"Hat howesi hotsi ari hag toho suwalehon wereg eleg," ulug
42001062	ikni fam, "Malik aru unuk sa suwaltul," ulug ininggik tum pil haruk lit umung hibag.
42001063	Umung hibagma helep hahatuk angge heng enepfareg hahatuk lit, "Unuk Yohanes," hahare fibagma ap arimanowen it aruwon ununuk ari hahon eleg angge famen unuk suwalehek ulug enele sahaltuk latfag.
42001064	Malik ino unuk suwaltikim itano hun Zakharia ino ambilik husibareg ele uk hag teg latfagma Allah wel turuk latfag.
42001065	Allah wel turukmu it ambiyeg welatfahon arimano enekol hibareg ambilik husibag ane ari fahet o Yudea punumu o pumbuk obog toho welatfahon enele sahaltuk latfag.
42001066	Enele sahaltuk lit holfahon arimanowen, "Malik aru Allahn inggik famen indag tarisiyon fobik su aruhureg nanggintuk laruhu," ulug wenggel haruk latfag.
42001067	Yohanes ikni Zakharia ino Allah hime fanowon ubam atfagma teko lahu ane fahet hiyag isaruk lit,
42001068	"Nit Israel ninaben Ninikni Allah suwon wel turuk lamul. Siyag toho weregma yet nisarisireg nininggik lisoho nunumbaharisi.
42001069	Allah amingmingangge Daud welatfahon ubalmangge ineyon inowen nininggik lisoho nunumbahukag ulug monde ferisi.
42001070	Wene atam hiyag isaruk latfag inap arimano fam hiren wene aru hiyag isa laruk latihip ulug mon enepfag.
42001071	Seliyonen nunuselep angge Aren tel nenebehekteg nit fahet inirim perukon windat nenebehek.
42001072	Ninikni nunumba fam hit Nindi henesug lahi ulug hiyag isaruk lit sali watfahon ino hag toho teko lahu.
42001073	Nunumba Abraham hiyag utuk lit, 'Seliyonen hininggik hele wat henebuhupmu lol henebuhuk ulug we tem toho uruk lahi,' ulug hiyag itfag.
42001075	Lol nenebuhuwon ino wereg ulug nenekol eleg toho At alukema amingmingangge hag toho welamuhuk. Ari roho Allah olohotma wereg lit pikir ane eneg wenggel haruk lit weregman sabal amuhuk.
42001076	Hat an namloho aru Allah palimu werehon inowen hisanggoma emberuk ane haren ap hiyag isaruk laruhun. Nonowe suwon waruhuwon Alukema laruk lit kebunggalem pikit toho yaho feruk laruhun.
42001077	Allah umalikisi hiyag isaruk lit, 'Allahn siyag ane hiren turuk latikibon Ambolmayap tuhureg fanowap henebuhu,' ulug inindi anggarap enebuhun.
42001078	Ninikni Allah amuwen Indi nenesug lit mo lahap nisa waharuk.
42001079	Mo lahap nisa waharukmu o hik teg ambeg wereg inap men warehon laruk ambeg hag toho wereg inap men fahet mo asinandi umbagpag tuhu. Umbagpag tuhumu seli roho welam fug angge nit mangno roho wereg lit kebunggalem fanowon nunuyug fam sobit-sobit lahuk," ulug Zakharian Allah wel tibag.
42001080	Weregman malik ino su atfareg indi anggar atfagma ap eleg ambeg anggenma welatfag. Weregman Allahn ketiya Israel inap ebenam toho hiyag isamisi pibagma anggenma ino embeselug libag.
42002001	Welatfagma ap suwon Kaisar Augustus inowen ap obog toho kema-kema werehon ununuk suwesingga fam emberuk lit winag isahup ulug otsi mon eneptuk latfag.
42002002	Otsi mon eneptuk latfag sambil o Siria ap suwon eke unuk Kirenius welatfag. Ununuk suwesingga fam emberuk latfahon ari re atam oho imbibag fuhon we ari sambil eneg imbibag.
42002003	Ap obog toho nununuk suwesingga fam umbukag ulug inikni unumba welatfag ambeg laruk latfag.
42002004	Yusuf o Galilea kinang fam o Nazaret welatfag ahun ino an Dauren ondohowonen indag nasug ulug Daud welatfag ambeg Yudea punumu o Betlehem ino libag.
42002005	An oho nuhe oho nununuk suwesingga fam umbukag ulug uhe Maria malik ahummu fet talugmu ambiyeg libag.
42002006	O pumbukmu libareg Maria ino malik indag ta hag teg latfag.
42002007	Indag ta hag teg latfareg malik wandabon ap angge indag tibag. Indag tibareg malik ino sum fam yinggiloho fanoma it nohoruk ambeg elehen te wam domba suburu naruk ambeg imbik libag.
42002008	O Betlehem ino horogma wam domba elehet oko kilabeg ambeg domba foroho inap arimanowen hubanggo enembohom foroho latfag.
42002009	Foroho lit weregman malaikat Allahn monde fibagma enembeg wambik watfareg it horogma unduhukmu enebene umbagpag turuk latfagma enekol anggolo haruk latfag.
42002010	Enekol harukmen malaikat inowen, "Hit henekol ha fug. Anden fano wene walug wahiyon aru ap obog toho fahet walug wahi. Wene aru hinisanggo fam holuhupteg henehiyeg hahup.
42002011	O yoho re fanowap henebuhuwon Nonowe Kristus ino Daud indam welatfag ambeg indag tehek.
42002012	Malik ino ha lalihipteg tem pelihiben hiyag hisamin: Malik ket indag tehekon ino sum fam yinggiloho wam suburu naruk ambeg yinggig lit weregma ha lalihip," ulug hiyag isibag.
42002013	Hiyag isibagma malaikat misig ino wereg ambeg it poholmon obog toho palu arik wambik watfareg Allah wel turuk latfag.
42002014	"Ninikni Allah poholma werehon wel turuk lamuhup. Allahn ap kinangmon Indi enesug lit werehon arimano mangno roho welamuhup," uruk latfag.
42002015	Ari uruk latfareg poholma lahibagma wam domba foroho inap arimanowen, "O Betlehem lulteg Ninikni Allahn malik indag tehek ulug hiyag nesehekma ha lul," ibag.
42002016	Ibareg folo-folo libareg Maria ino Yusuf men unumalik indag tibahon ino wam suburu naruk ambeg yinggig lit weregma isa libag.
42002017	Malik ino weregma hibareg, "Wene malik tu fahet malaikaren hiyag nesehek," ulug ap arimano fam hiyag isibagma holfahon arimano enekol hibag.
42002019	Enekol toho weregma Maria wene ari indimu wenggel haruk latfag.
42002020	Wam domba foroho inap arimano malik ha libareg suhuloho waharuk lit, "Mun ane man ane malaikaren hiyag nesehekon ninisanggowen holehereg ninilen ha wahe," ulug Allah wel turuk latfag.
42002021	Yesus indag tibag sali hup likinenam welatfareg ambilahap paltuk sambil ino yoho welahe ulug malik isinga ahummu am fugmu malaikaren unuk Yesus suwaluhun ulug hiyag itfahon ino suwalfag.
42002022	Musa wene fam atam haharoho imbibahon hikit toho hiyap malik ket indag talug selma la fug angge olma welamuhup ulug hahatfag hag toho Maria oho olma welatfag angge yuhun atfag sambil ino Maria ahun men unumalik Ninikni Allah ubam unug hul ulug Yerusalem laruk latfag.
42002023	Musa wene fam haharoho werehon aru re, "Ap umalik wandabon Ninikni Allah ngi roho welaruhu," ulug haharoho imbibag.
42002024	Nin eke, "Suwe yalma suwon piren yaltuk lamuhup. Suwon eleg halug toron piren yaltuk lamuhup," ulug hahatfahon ino hikit toho iren oho yaltuk latfag.
42002025	O Yerusalem ap misig unuk Simeon fano ane turuk lit Allah fahet akol toho wenggel haruk lit Israel inap fanowap enebik oho waruhuwon yet teg lit welatfag. Welatfahon ino Allah hime fanowon ubam wereg lit,
42002026	"Mesias Ninikni Allahn monde fuhumu waruhuwon ino yet hahunteg eneg war aruhun," ulug Allah hime fanowon inowen hiyag itfag.
42002027	Yesus ikni isinga menen Musa wene fam turuk latfag ane tul ulug Yesus walug Allah ibam kibagma Allah hime fanowon inowen Simeon hondoholug watfag.
42002028	Hondoholug watfagma olma kuruk lit pen hibareg malik ino mako pug toho hi ruruk lit Allah wel turuk latfag.
42002029	"Allah Nikni, ketiya an Hat hamingmingangge Hinggik obog nubahakunmu nindi se roho nahiyeg toho Haren hiyag nitikin hag toho lahuk.
42002030	Nit fanowap nenebukag ulug monde fik waharikinon ino nilen hihi.
42002031	Haren ap obog toho fahet mumal tarikinon ino
42002032	o pumbuk obog toho seleg amag ulug iral hag toho emberikin. Ap obog toho arimanowen Israel inap sehelimu iral fanowon wereg ulug wel eneptuk lamuhup," ibag.
42002033	Hun Simeonen ari ulug Allah wel turukmu Ikni Isinga menen hol hibareg, "Nungge ane uruk," ulug enekol hibag.
42002034	Enekol hibagma Simeonen Ikni Isinga hi enepfareg isinga Maria fam ele uruk lit, "Israel inap eke pilap enebuhu, eke lahap enebuhu ulug Allahn malik ari mumal tarisi. Aben siye teberuk hag toho Allahn malik aru siyengge hag toho pilabik waharisi angge famen ap ekeyen ninirim ulug pisan isalug laruk lamuhup.
42002035	Hat hindimu karog olokon ahako folok tuhu. Siye ari fam ap anggolo inindimu wenggel harukon inam aruhu," ulug Simeonen isinga hiyag itfag.
42002036	Weregman Asyer hiyap eke unuk te Hana Fanuwel ahaloho welatfag. Hana ino ap ohoma mo ilig am wirig am turukmu sabiren atfagma ahun war atfagma yuwog weregman sabal atfag.
42002037	Indag tibahon sali mo ilig am wirig am turukmu teng hinahan nubam hilag hinahan (delapan puluh empat tahun) welatfareg yaman atfag. Allah wene uruk ibam embeselug wilip am fug angge hiyang wereg lit likiya hupmu sembahyang uruk latfag.
42002038	O ari sambil Yesus ikni men isinga men weregma watfareg Allah wel turuk lit ap arimano o Yerusalem inap windar enebuhuwon waruhu ulug yet teg latfahon arimano unubam malik Yesus fahet hiyag isaruk latfag.
42002039	Obog toho hiyag isibagma Musa wene fam turuk lamuhup ulug haharoho imbibahon hikit toho obog toho tebehe ulug inibam yugmu o Galilea kinang fam o Nazaret suhuloho libag.
42002040	Libareg welatfagma malik ino Ebe ine roho su atfareg Allahn malik ari Indi reg lit let turukmu Indi anggat teg lit tuk hag ane eneg turuk latfag.
42002041	Mo ilig am wirig am turukmu Yesus ikni isinga men wam Paskah esetukmu nahuk ulug o Yerusalem laruk latfag.
42002042	Yesus indag atfahon mo ilig am wirig am turukmen nisanggowen (dua belas tahun) atfagma Ikni Isinga laruk latfag hag toho enemloho hondoholug wam Paskah fahet o Yerusalem libag.
42002043	Paskah ino obog toho tibagma malik Yesus ino o Yerusalem pok atfagma Ikni men Isinga men enepeleg toho suhuloho inibam fil laruk latfag.
42002044	Ap uwan nonombolim waharukon men waharuk pibareg larukmen hup atfag. Hup atfagma nonori men ap winon nit nim werehon arimano men wereg lam ulug yami ruruk latfag.
42002045	Eleg latfagma nin suhuloho Yerusalem libareg yami ruruk latfag.
42002046	O hinahanam yami ribareg Allah wene uruk ibam weregma hiyahibag. Musa wene hiyag isaruk inap walinggoho weregma At pulmu heriyeg lit it enele holeg lit kapal isaruk lit welatfag.
42002047	Aren kapal isaruk ane holtuk latfag inap arimanowen Indi anggat teg umalik Ele tem ane uruk umalik tu ulug yihi peruk latfag.
42002048	Ari peruk lit weregma Ikni Isingan yet hibareg yuk libag. Yuk libareg Isingan, "Namloho, nungge fahet nit nunumbahalug longgo irikin? Hikni men an men ninindi anggin toho Hat yami Haptuk lahe," ibag.
42002049	Ibagma Aren te, "Nungge fahet An yami Naptuk lahep? An nikni ibam welam hag toho welahiyon hit henepeleg?" ibag.
42002050	Ari ibag ane fahet nangginoho ehek ulug inindi su atfag.
42002051	Inindi su atfagma Ikni men Isinga men ambiyeg Nazaret libareg weregma Ikni Isingan uruk ane Asukun fano roho turuk latfag. Yesusen ibag ane Isinga indimu wenggel haruk latfag.
42002052	Welatfagma Yesus su atuk lit Indi anggar atuk latfagma Allahn indi harukmen aben oho fano ane eneg turuk ulug inindi haruk latfag.
42003001	Ap suwon Kaisar Tiberius unduhuk fibagma mo ilig am wirig am turukmu nuwal fimahen (lima belas tahun) atfagma ap suwon Yudea kinang seneg latfahon Pontius Pilatus ino weregma o Galilea ap suwon Herodes welatfag. Herodes are Filipusen te Iturea men Trakhonitis men kinang seneg latfag. Lisanias ap suwon wereg lit Abilene kinang seneg latfag.
42003002	It itano pemerintah onowesi suwon weregma Hana men Kayafas men Yahudi inap imam onowesi suwon toho welatfag. It itano ap suwon toho weregma Yohanes Zakharia amloho ap eleg ambeg anggenma libareg weregma Allahn ele hiyag utuk latfag.
42003003	Hiyag itfagma Yohanes Yordan ikma libareg, "Hiren siyag ane turuk lahebon fahet Allahn olok puhu fuhen siyag ane embeselihipteg nambeg watihipmu ikma pilap henebuhuk," ulug ele hi roho uruk latfag.
42003004	Atam hun Yesaya wene hiyag isaruk latfag ahun inowen haharoho imbibahon hikit toho hiyag isaruk latfag. "Ap misig anggenma wereg lit ele hi roho uruk lit Ninikni Allah waruhu ke hale feruk lit At waruhu ke pikit toho yaho feruk lamek.
42003005	Fanggong teg ambeg ambi far aruhu, punu reg ambeg men hu reg ambeg men tuwal aruhu, hare reg ambeg pikir aruhu, lahuk wambuk teg ambeg tonggo aruhu.
42003006	Ap obog toho Allahn windat henebuhuk ulug waruhuwon yet hahup," ulug Yesayan haharoho imbibag.
42003007	Ap anggolo arimano Yohanesen ikma pilap nenepmisi ulug ambeg watfagma hiyag isaruk lit, "Hit pisanggo umalikisi wereg lahebon Allahn hit hunusik ohoma hit koloweg wilip amuhup ulug san hiyag hisarisi?
42003008	Hit hinindimu siyag ane wenggeltuk lahebon embeselug anggen fanowon yihik feruk lamuhup. Hit hinindimu Abraham umaliki welahe peruk lahep angge famen Allahn te helep aruma fam Abraham umaliki lal enebuk teg.
42003009	E anggen fanowon yihik feruk elehon muruhukteg indok yale fesuhuk ulug Allahn yaha olokon e alma wep toho emberisi," ulug hiyag isaruk latfag.
42003010	Hiyag isarukmu ap anggolo arimanowen, "Ari ehenma nit nanggintuk lamuhuk?" ulug kapal hibag.
42003011	Kapal hibagma, "Ap misihon sum ebemon piren wereg halug are elehon misig og utuk laruhu. Naruk angge wereg halug ari hag toho turuk lamuhup," ibag.
42003012	Ari ibagma pemerintah amingmingangge uang embelug lalihip uruk inap watfareg nir oho ikma pilap nenepmisi ulug, "Nonowe, nungge ane turuk lamuhuk?" ulug kapal hibagma
42003013	Yohanesen hebeloho hiyag isaruk lit, " Uang pemerintah inowen hiyag hisaruson hag toho ap fam heng eneptuk lit sebe roho heng eneptuk lamuhup fug," ibag.
42003014	Ari ibagma sehen seneg inap arimanowen kapal haruk lit, "Nit sehen seneg ninap aruman oho nangginoho turuk lamuhuk?" ulug kapal hibagma, "Aben angge taluk toho hila fug, enebe unusulug enengge hila fug, we uang og hisarukon ari eneg naruk lamuhup," ibag.
42003015	Aren hiyag isaruk ane ap anggolowen hol hibareg, "Mesias Allahn monde fuhu uruson ino yet teg laheyon ino Yohanes aru ano," ulug inindi wenggel haruk lit umung-umung atuk latfag.
42003016	Umung-umung atuk latfagma Yohanesen hebeloho hiyag isaruk lit, "Anden hit ik fam pilap heneptuk lahi angge re At fobik waruhuwon ino, At suwon palimu werehon inowen sepatu lole Nubahin ulug nubam uhu fug. At inowen Allah hime fanowon indok ambulpul hag toho hunubam pilabik waruhu.
42003017	Aben sinali ei indokma wiratug ininggikmu lilibug toho embelug alinglong angge fu isalug anggen naruk hag toho Allahn oho ari hag toho tuhuwon inggikmu wereg," ulug hiyag isibag.
42003018	Yohanesen ari ulug komo eke hag eke hag komo eneptuk lit wene fanowon ap anggolo hiyag isaruk latfag.
42003019	Herodes ap suwon welatfahon ino, "Hare uhe Herodias pal tarikin," ulug komo ruruk lit siyag ane winon eke tirikin ulug komo ribahon fahet olok hibareg
42003020	Yohanes hele waroho penjara kilapfag.
42003021	Ap anggolo Yohanesen ikma pilap enepfareg Yesus oho Yohanesen ikma pilapfagma sembahyang urukmu pohol husoho
42003022	suwe yalma hag toho Allah hime fanowon Ubam wambik watfag. Wambik waharukmu Ele poholman uruk lit, "Hat An namloho Anden mumal Haptikikteg Nindi Hasug lahiyon Hat welahen," ibag.
42003023	Yesus indag tibag sali mo ilig am wirig am turukmu teng misig nubam hilag hinahan atfagma (tiga puluh tahun) Aren yabuk turuk ane ak tibibag. Aben te Yesus ikni Yusuf uruk latfahon te inikni unumba ununuk tuma ul: Yusuf ikni Eli,
42003024	Eli ikni Matat, Matat ikni Lewi, Lewi ikni Malkhi, Malkhi ikni Yanai, Yanai ikni Yusuf,
42003025	Yusuf ikni Matica, Matica ikni Amos, Amos ikni Nahum, Nahum ikni Hesli, Hesli ikni Nagai,
42003026	Nagai ikni Maat, Maat ikni Matica, Matica ikni Simei, Simei ikni Yosekh, Yosekh ikni Yoda,
42003027	Yoda ikni Yohanan, Yohanan ikni Resa, Resa ikni Zerubabel, Zerubabel ikni Sealtiel, Sealtiel ikni Neri,
42003028	Neri ikni Malkhi, Malkhi ikni Adi, Adi ikni Kosam, Kosam ikni Elmadam, Elmadam ikni Er,
42003029	Er ikni Yesua, Yesua ikni Eliezer, Eliezer ikni Yorim, Yorim ikni Matat, Matat ikni Lewi,
42003030	Lewi ikni Simeon, Simeon ikni Yehuda, Yehuda ikni Yusuf, Yusuf ikni Yonam, Yonam ikni Elyakim,
42003031	Elyakim ikni Melea, Melea ikni Mina, Mina ikni Matata, Matata ikni Natan, Natan ikni Daud,
42003032	Daud ikni Isai, Isai ikni Obed, Obed ikni Boas, Boas ikni Salmon, Salmon ikni Nahason,
42003033	Nahason ikni Aminadab, Aminadab ikni Admin, Admin ikni Arni, Arni ikni Hezron, Hezron ikni Peres, Peres ikni Yehuda,
42003034	Yehuda ikni Yakub, Yakub ikni Ishak, Ishak ikni Abraham, Abraham ikni Terah, Terah ikni Nahor,
42003035	Nahor ikni Serug, Serug ikni Rehu, Rehu ikni Peleg, Peleg ikni Eber, Eber ikni Salmon,
42003036	Salmon ikni Kenan, Kenan ikni Arpakhsad, Arpakhsad ikni Sem, Sem ikni Nuh, Nuh ikni Lamekh,
42003037	Lamekh ikni Metusalah, Metusalah ikni Henokh, Henokh ikni Yared, Yared ikni Mahalaleel, Mahalaleel ikni Kenan,
42003038	Kenan ikni Enos, Enos ikni Set, Set ikni Adam, Adam ikni Allah.
42004001	Yesus Allah hime fanowon inowen ineyap tibareg hondoholug Yordan ikma embeselug ap eleg ambeg farema libag.
42004002	Libareg hup teng misig nubam hilag lahabeg nuwalen (empat puluh hari) farema weregma Iblis inowen wal hamin ulug Ambeg watfag. At farema wereg lit suburu na fug angge weregma suburu obok hibag.
42004003	Suburu obok harikim Iblisen Ubam ele uruk lit, "Hat Allah amloho welahen halug helep aru suburu amin imihinmu suburu atuk halug namihin," ibagma
42004004	Yesusen te, "Suburu nalug eneg ap onoluk welam fug teg ulug hahareg lit wereg," ibag.
42004005	Ari ibagma Iblis inowen Yesus hondoholug lehoma libareg o pumbuk obog toho pilap himin ulug hiyag Itfareg,
42004006	"O pumbuk aruma werehon obog toho an ngi reg lit ap winon oho anden hiyag isa reg lahi. Mun angge man angge werehon aruma Hat palimuwap Hapminmu ngi aruhunen
42004007	Hat nalukema hur atmihinteg nubam sembahyang imihin," ibag.
42004008	Ari ibagma Yesusen, " 'Ninikni Allah ubam eneg sembahyang uk teg, Aren eneg ap mingming enebuk teg,' ulug hahareg lit wereg," ibag.
42004009	Ibagma Iblisen Yesus hondoholug o Yerusalem libareg Allah ibam unggama unduhuk fibareg, "Hat Allah amloho welahen halug tiyan hik toho wambimihin.
42004010	'Allahn malaikat mon enepmisimu ininggik indanggenen wanggi wat Habusama Huyug heleben Huwatmisi fug,' ulug hahareg lit wereg," ulug Ubam ibag.
42004012	Ibagma Yesusen, "Hinikni Allah wal hahun fug ulug wene fam hahareg lit wereg," ibag.
42004013	Ari ibagma Iblisen nin wal ha fug angge eke sambil wal hahuk ulug embeselug libag.
42004014	Libareg Allah hime fanowon Yesus ineyap tibagma o Galilea libagma ap o pumbuk kema-kema werehonen At fahet fano ulug Unuk uruk latfag.
42004015	Unuk uruk latfagma wene uruk ibamen ap hiyag isarukmu ap anggolowen At wel turuk latfag.
42004016	Yesus ebe su atfag ambeg o Nazaret libareg sembahyang uruk sul wina sambil kuruk latfag hag toho sembahyang uruk ibam kibag. Kibareg welatfareg suwesingga Allah wene fam wene eke hiyag hisamin ulug in atfag.
42004017	Hiyag hisamin ulug in atfagma Yesayan haharoho imbibahon buku foroho ahunen og Itfagma wiriloho Yesayan hahatfag ane tu hiyahibareg uruk latfag.
42004018	"Ninikni hime fanowon An nubam atisi. Ap enenggengge elehon Allah wene hiyag isaruk laruhun ulug Nunggulmu amben fanowon are Naptisireg mon Naptisi. Ininggik hele warehon Allahn lol henebuhu, inil siyahon Allahn fanowap henebuhu, ininggik lisoho emberuson fano roho laruk lamuhup,
42004019	Allahn ap obog toho Indi enesug li horog teg ulug hiyag isaruk laruhun ulug monde Nubaharisi."
42004020	Yesayan hahatfag ane ari suwesingga fam ibareg buku yinggiloho foroho latfag ahun og itfareg, "Yesaya awene ihiyon fahet hiyag hisamin," ibagma hiyap ap inil Yesus kilaboho latfag.
42004021	Kilaboho latfagma, "Wene aru yoho hiniline inam aha," ibag.
42004022	Inam aha ibag ane fahet yihi peruk lit, "Fano ane hiyag nisaruk," il laruk lit, "Tu Yusuf amloho haruk lahep fug?" uruk latfag.
42004023	Tu Yusuf amloho haruk lahep fug uruk latfagma Yesusen te, "Ap ekeyen indit toho urukon, 'Oluk ahun oluk ane roho hihit tamisi,' ul peruk lit welahep. 'O Kapernaumen turuk latisi hag toho at ibam tuma oho Aren ari timisi,' ulug hunundaman ari peruk lahep," ibag.
42004024	"Ari peruk lahepma Anden te: Allah wene uruk ahunen ibam yuhonen hiyag isaruk halug ele holtuk eleg. Ari tem toho hiyag hisaruk lahi," ibag.
42004025	"Hun Elia osit eleg amag ibagma mo ilig am wirig am turukmu hinahanam minggiroho (tiga tahun) atfareg osit eleg latfagma Israel inap suburu obok anggolo welatfagma Israel hiyap yuwohon o eke o anggolo welatfag.
42004026	Anggolo welatfag angge famen Allahn te o Sarfat o Sidon horogma amu hiyap yuwohon misig wereg ambeg Elia monde fibag," ulug hiyag isibag.
42004027	"Hun Elisa wene hiyag isaruk latfag ahun welatfagma enehap salukangge reg inap Israel kinangon anggolo wereg latfag angge famen embeselug Siria ahun Naaman eneg hihitfag," ulug hiyag isibag.
42004028	Hiyag isibagma it sembahyang uruk ibam welatfag inap arimanowen hol hibareg unundama onolok anggolo hibag.
42004029	Onolok hibareg in atfareg Yesus ininggiken miyaltil inibam Nazaret apma fil pulema miyaloho pilabul ulug turukmen
42004030	Yesus it seheli keyen tulug embeselug libag.
42004031	Yesus it embeselug o Kapernaum Galilea kinang fam werehon ino libareg wene uruk sambil hari Sabat ap arimano wene hiyag isaruk latfag.
42004032	Hiyag isarukmu holfag inap arimanowen yuk libareg Ele ine roho hiyag nisaruk ulug enekol hibag.
42004033	Enekol hibagma wene uruk ibam ino ap misig setan siyag angge undama werehon inowen ele hum toho uruk lit,
42004034	"Yesus Nazaret ahun, Hat men nit men mangno roho welam fug teg. Nit siyahap nenebik oho wahen? Allahn mumal Haptisiyon Hat welahenon an noluk," ibag.
42004035	Ibagma Yesusen ap ino pet turuk lit, "Hele-a, hundama werehon ari wilip amag," ibagma setan ino wilip atuk lit ap ino miyaloho it sehelimu yinggi fisibagma ap ino ubam ouk tuk fug angge seleg toho welatfag.
42004036	Seleg toho welatfagma ap arimano yuk libareg it-it enele sahaltuk lit, "Hun tuwen nungge wene hiyag nisaruk? Ele ine roho ap undama siyag angge setan werehon per eneptukmu Ele holehesareg wilip ahasa," ibag.
42004037	Ari roho tibahon fahet Yesus unuk o pumbuk kema-kema saho ribag.
42004038	Yesus wene uruk ibamen wilip atfareg Simon ibam libagma iyamal he ouk waruk lit inahan anggolo rehen hihit nisamihin ulug heng tibag.
42004039	Ari heng tibagma Yesus hiyap ino yinggigmu iraham libareg inahan eleg amag ibagma ouk ino eleg atfag. Ouk ino eleg atfagma hiyap ino in atfareg suburu isag isaruk lit ler eneptuk latfag.
42004040	Weregman mo ubuk irikim ap obog toho arimanowen ap ouk eke hag eke hag warukon hondog eneplug waharuk latfag. Waharuk latfagma Yesusen ap enebe wal taneg Inggik ununggulmu emberuk lit hihir eneptuk latfag.
42004041	Ap anggolo unundama setan siyag angge wili fisibagma enele hum toho uruk lit, "Hat Allah amloho welahen," uruk latfag. Setan arimanowen Mesias waruhu uruk latuson tu waha ulug onoluk atfagma Yesusen, "Hiren ari roho tehek ulug ap onolukap enebuk fug, henele eleg angge welamok," ulug komo enepfag.
42004042	Likiya sakan tirikim Yesus wilip atfareg ap eleg ambeg libagma ap anggolowen Yesus ombolim mutug libareg hiyahibareg nit nunumbahalug lamihin fug uruk latfag.
42004043	Ari uruk latfagma Yesusen ele unubam uruk lit, "O pumbuk winon oho ap obog toho Inikni Allah aruhuwen hiyag isa lahun ulug An mon Naptisi," ibag.
42004044	Ari ibareg o Yudea wene uruk ibamen ap wene hiyag isaruk latfag.
42005001	Misihim Yesus ik Genesaret yenggelehon ayegma weregma ap anggolo palu arik waharuk latfagma Allah wene hiyag isaruk latfag.
42005002	Hiyag isaruk lit yet harukmen ik ayegma kou piren weregma yet hibag. Ikan watuk inap kou famen wilip atfareg ikan yuhar atuk asum ino ik umatukmu yer isibag.
42005003	Yer isibareg Yesus ino kou Simonen tohon fam lahibareg, "Kou aru tot ik ahum pulmu mon ha lag," ibag. Ibareg hur atfareg kou famen ap wene hiyag isaruk latfag.
42005004	Wene obog toho hiyag isibareg Simon fam te, "Ik ahum pulmu lalihipteg ikan yunggar atmisiyen ikan watuk asum pilaplihip," ibag.
42005005	Pilaplihip ibagma Simonen, "Nowe, hup misig hunduko asengseng toho yami rehe angge famen ikan misig oho yunggar aha fug. Yunggar aha fug angge famen Haren ari ehenma ikan watuk asum pilabik lul," ibag.
42005006	Ari ibareg pilabik libagma ikan anggolo yuhar atfagma ikan angginen sum tararag tibag.
42005007	Sum tararag tibagma onori kou winon fam werehon, "Sum let nenebik maniyek," ulug ininggik manggap toho wol enepfag. Wol enepfagma watfareg ikan minggiroho kou piren fam kilapfagma ikan angginen ikma wambuk hag toho laruk latfag.
42005008	Simon Petrus inowen ikan watfahon arimano yet hibareg Yesus alukema hur atfareg, "Nowe, an siyag nahun, an men welam fug teg lahenma lamihin," ibag.
42005009	Ibag ane aru ori at men welatfahon arimanowet ikan anggolo yuhar atfag ane fahet enekol hibareg ibag.
42005010	Simon ori at men welatfahon Zebedeus umalikisi Yakobus men Yohanes men oho enekol hibag. Enekol hibagma Yesusen, "Simon, hakol fug, ketiya famen ikan yami ruruk latikin hag toho ap yami eneptuk laruhun," ibag.
42005011	Ibagma kou ik ilahema imbik libareg mun angge man angge lin isalug Yesus men ambiyeg libag.
42005012	Misihim Yesus o pumbuk misig fam libareg weregma ap salukangge rohon misihen Yesus yet hibareg Yesus alukema hur arik watfareg, "Nowe, Hat hindiyen hihitmin pemihin halug hihit nabuk teg lahen," ulug heng tibag.
42005013	Heng tibagma Yesusen ap ino sen hibareg, "An nindiyen hat hahap fano amag," ibagma ahap ke yowilangge eleg atfag.
42005014	Yowilangge eleg atfagma Yesusen hihit habihi ane fahet ap hiyag isa fug ulug komo ribareg, " Imam inap wereg ambeg lamihinteg hahap unug isamihin. Unug isamihinteg Musa wene fam haharehon hikit toho ap aru Musa wene apma wereg pelusan Allah fahet hubu lahapmihin," ibag.
42005015	Yesusen ap hiyag isa fug ulug komo ribag angge famen alem turuk latfag ane ino fahet o pumbuk obog toho saho ribagma holfareg wene hiyag nisaruk lit ouk hihit nenepmisi ulug ap anggolo Yesus ambeg palu arik watfag.
42005016	Palu arik watfagma Yesus sembahyang imin ulug amumu ap eleg ambeg libareg sembahyang uruk latfag.
42005017	Misihim Yesusen wene hiyag isarikim Farisi inap men Musa wene onoluk inap men o pumbuk welatfahon wal toho Galilea inap Yudea inap Yerusalem inap watfareg heriyegma wene hiyag isaruk latfag. Allahn Yesus ineyap tibagma Aren ouk waruk inap hihir enebuk teg latfag.
42005018	Hihir enebuk teg latfagma ap eke elenggen siyahon oriyen ilit heniyeyer angge paya roho walug Yesus alukema imbik lul ulug waharuk latfag.
42005019	Waharukmen ap anggolo wereg lit keleg tehen unggama walug lahibareg ungga piyar isalug ap elenggen siyahon ino Yesus olohotma alit heniyeyet pilapfag.
42005020	Yesusen yer isibareg ap aru we tem toho fanowap nisamisi pehesareg walug wahasa ulug wenggel hibareg ap ino fam Ele uruk lit, "Nare, siyag ane tirikinon Allahn elehap tehek," ibag.
42005021	Ari ibagma Farisi inap men Musa wene onoluk inap arimanowen inindimu wenggel haruk lit, "Ap tuwen Allah abug urukon ap aru sa? Aben siyag ane turukon Allahn eneg elehap tuk teg angge famen ap tuwen nangginoho ehek?" pibag.
42005022	Pibagma iren peruk latfag ane Yesus undaman oluk atfagma unubam Ele uruk lit, "Hit nungge fahet hinindimu ari roho wenggel haruk lahep?
42005023	Alem keyon se reg, keyon anggin teg peruk lahep? Siyag ane Allahn elehap tehek uk hag teg ano? In atug lamihin uk hag teg ano?
42005024	Ap kinangmon atfahon ino Allahn ineyap tirisimu aben siyag ane turukon elehap tuk teg ulug honoluk toho welamuhuben iminon te tu holeg lamek," ibareg ap elenggen siyahon ino fam hebeloho yet haruk lit, "Nare, hat hubam Nele uruk lahi. In amin, halit heniye hilamihinteg hibam lamihin," ibag.
42005025	Ari ibagma ap ino it enelukeman in atfareg alit heniye hilalug wilip atfareg Allah wel til laruk latfag.
42005026	Wilip atukmu yet hibareg ap arimano yuk libareg, "Yoho hun aruwen aben tuk fug teg ane turukmu yet hehe," ulug enekolen Allah wel turuk latfag.
42005027	Yesus o inowen wilip atfareg yet harukmen ap misig pemerintah amingmingangge uang embelug lalihip uruk ahun unuk te Lewi uang emberuk ibam heriyegma yet hibareg, "An men ambiyeg lulen ma," ibag.
42005028	Ari ibagma in atfareg aren angge embeselug Yesus men ambiyeg laruk latfag.
42005029	Libareg Lewi inowen Yesus fahet ibamen seni humon esetfagma nul ulug pemerintah amingmingangge uang embelug lalihip uruk inap men ap winon anggolo watfagma Yesus men seni ino naruk latfag.
42005030	Narukmu yet hibareg Farisi inap men Musa wene onoluk inap menen Yesus otsi enebug uruk lit, "Ap siyag ane turuk inap men pemerintah amingmingangge men nungge fahet suburu ambiyeg naruk lahep," ulug kapal isibagma
42005031	Yesusen, "Nori, hit henebe fano welahebonen ap ekeyen hihit neneplep pehep fug. It ouk warukon aruma inindimuwen ap ekeyen hihit neneplep pehesa.
42005032	Ap inindi pikiron wol enepmin ulug waharikik fug. Ap inindi siyahon unubam siyag ane embeselug hinindi fano amuhup ulug hiyag isa waharikik," ibag.
42005033	Ibagma it arimanowen, "Yohanes otsi men Farisi inap onotsi men likiya hupmu sembahyang ul ulug hiyang emberuk angge famen Hat hotsi hiyang welam fug angge naruk," ulug Yesus fam kapal hibag.
42005034	Ari ulug kapal hibagma Yesusen ele indit toho hebeloho hiyag isaruk lit, "Ap ekeyen hiyap hilarukmu ikni isingan wam hop turukon ino esetuk halug ori winon arimano hiyang welam teg?
42005035	Fobik welamuhupmu hiyap ngi ahun ino aben hondoko longgo uhupmu ori arimano hiyang welam teg lamuhup,"
42005036	ulug hiyag isibareg wirimangge eke hiyag isaruk lit, "Ap ekeyen asum tararag turuk halug sum keron famen hekel lisoho walug sum miningon fam seleben tuk fug teg. Ap inowen ari turuk halug asum keron siyag aruhumu hekel keron ino sum miningon fam wirim teg laruhu fug.
42005037	Ik eleruk fanowon kubag warehon fam hinanggurukmu kubag wareg keyen ik ino tep-tep wambuhureg eleg aruhu.
42005038	Ik eleruk fanowon kubag fanowon fam eneg hinangguk teg.
42005039	Ik eleruk keron nek haruk ahun ino ik halowon unduk siyag ulug sup isahu. Ik eleruk keron eneg unduk fano ulug naruk," ulug ele indit toho hiyag isibag.
42006001	Misihim wene uruk sambil hari Sabat Yesus otsi men yabuk keyen laruk lit Otsiyen roti hilimbag anggen hahon ondomi keyon tahanoho ilahal wat heheg nil laruk latfag.
42006002	Nil laruk latfagma Farisi inap itanowen, "Nungge fahet wene uruk sambil tuk fug ane turuk lahep?" ibagma
42006003	Yesusen hebeloho, "Dauren tibag ane fahet haharoho imbibahon irikip fug? Suburu roti Allah ibam emberukmu imam inap eneg na hag teg latfag angge famen Daud suburu oboken Allah ibam kulug nibareg otsi oho kut-kut fibir enepfagma nibag," ulug hiyag isibag.
42006005	Hiyag isibareg, "At ap kinangmon atfahon ino wene uruk sul hari Sabat At ngi ahun wereg," ibag.
42006006	O eke sambil wene uruk sul hari Sabat Yesus wene uruk ibam kibareg wene hiyag isaruk latfagma ap misig inggik pikiron eneg war atfareg lilog teg angge welatfag.
42006007	Musa wene onoluk inap men Farisi inap menen o wene uruk sambil welahe angge famen ap aru fanowap timisi ano, fanowap turuk halug ari famen unggum Ubam umbuhuk ulug kilaboho lit welatfag.
42006008	Iren ari peruk latfahon Yesusen oluk atfareg ap inggik warehon fam Ele uruk lit, "In atug pulmu in arik ma," ibagma ap ino in atfag.
42006009	In atfagma Yesusen, "Nori, ke hahon fano peruk lahep? Wene uruk sambil nungge tuk hag teg: Fano ane tuk teg ano, siyag ane tuk teg ano? Ap hihir enebuk teg ano, ware fusuk teg ano?" ulug kapal isibag.
42006010	Ari ulug kapal isibareg misig-misig enembilikmu kim isibareg ap inggikmu warehon ino fam, "Hinggik pok himin," ibagma pok harukmen mondabi fano atfag.
42006011	Fano atfagma ap arimano inindimu siyag toho peruk lit onolok anggolo hibareg alem keyon At ubam lombohap tuhukteg wabuhuk ulug enele sahaltuk latfag.
42006012	Welatfareg misihim Yesus sembahyang imin ulug punumu lahibareg hup misihim hunduko Allah fam sembahyang uruk latfag.
42006013	Urukmen sakan tibagma Yesusen otsi wol enepfareg ap sehelimu mon heneptuk laruhuk ulug enebe nisanggowen mumal eneptuk lit yonggo laruk inap suwal enepfag.
42006014	It ununuk te Simon unuk eke Petrus suwalfahon ino men, Simon are Andreas men, Yakobus men Yohanes men, Filipus men Bartolomeus men,
42006015	Matius men Tomas men, Alfeus amloho Yakobus men, Simon Zelot ahun uruk latfahon men,
42006016	Yakobus amloho Yudas men, Yudas Iskariot Yesus wabukag ulug huruwe libag ahun ino men mumal enepfag.
42006017	Yesusen otsi arimano mumal enepfareg punumuwen tonggoma wambibareg welatfag. Weregma otsi anggolo luhalfagma ap winon eke anggolo watfahon arimano Yudea inap men Yerusalem inap men ik ayegma welatfag inap Tirus inap men Sidon inap men watfag.
42006018	It watfahon arimanowen wene hiyag nisaruk lit ouk warukon hihit nenepmisireg siyag angge nunundama werehon yanggaloho wilip nenepmisi ulug watfagma fano atfag.
42006019	Yesus ubam ine werehon wilip atfareg ouk warukon fanowap eneptuk latfagma ap arimanowen sen hul ulug turuk latfag.
42006020	Yesus otsi kim isaruk lit wene hiyag isaruk latfag. "Allah suwon Anggengge hit ngi amuhuben henenggengge elehon henehiyeg toho welamuhup.
42006021	Hit ketiya suburu obok toho welahebon henehiyeg toho welamuhup. Allahn sebe roho og hisahumu naruk lamuhup. Hit ketiya hinindi anggin toho wereg lit uba yatuk lahebon henehiyeg toho welamuhup. Allahn hinindi seyap henebuhumu inda yatuk lamuhup.
42006022	Ap kinangmon atik ibahon ino Otsi ulug aben hit hunubahet ninirim ulug yanggal heneptuk lit henebug uruk lit hununuk uhupteg wasubag sup hisarukmu henehiyeg toho welamuhup.
42006023	Hit hunubam ari turuk isalug onggo suwon poholma fet nenesug ulug hinindi se roho wereg lit henehiyeg toho welamuhup. Hit hunubam ari turuk lamuhup hag toho wene hiyag isaruk latfag inap Allahn mon enepfahon ari roho unusuruk latfag.
42006024	Hit henenggengge anggolo werehon hinindi anggin toho welamuhup. Atam hiren angge anggolo werehen hinindi se roho welatikip.
42006025	Hit suburu henehum ouk toho naruk lahebon hinindi anggin toho welamuhup. Fobik hit suburu obok hahup. Ketiya inda yatuk lahebon hinindi anggin toho welamuhup. Fobik hinindi siyag toho wereg lit uba yatuk lamuhup.
42006026	Aben ketiya hit wel heneptukon hinindi anggin toho welamuhup. Ari hag toho Allah wene hiyag husul uruk lit enele si uruk latfahon arimano inikni unumban we tem toho uruk ulug wel eneptuk latfag," ari ulug Yesusen otsi hiyag isibag.
42006027	Yesusen wene hiyag isaruk lit, "Hit An nele holtuk lahebon tot hiyag hisamin: Ap seliyon hinindi roho welamuhup. Hit hunubam ninirim perukon unubam fano ane turuk lamuhup.
42006028	Hit pet heneptukmu hi eneptuk lamuhup. Hit yik hunusurukmu unubam sembahyang uruk lamuhup.
42006029	Ap ekeyen suwahal uruk lit horoholiyanggen fumag huwatuk halug fumag fil oho nuwarin ulug unug uruhun. Hasum hebemon taluk haptuk halug sum undamon oho hilimin ulug og uruhun.
42006030	Aben foroho laruhun angge fahet heng haptuk halug foroho laruhun angge og uruhun, og uruhun angge famen nin uwag oko og nimin ulug heng tuhun fug.
42006031	Hiren ap winonen let neneptep peruk lahebon hag toho ap winon ler eneptuk lamuhup.
42006032	Hit honolohotma werehon eneg hinindi reg lamuhupmu Allahn onggo nungge og hisahu? Ap siyag ane turuk inaben oho onori onolohotma werehon inindi enesug lit wereg.
42006033	Hit hunubam fano ane turukon eneg hiren oho fano ane turuk lamuhup halug Allahn onggo nungge og hisahu? Ap siyag ane turuk inaben onori fam ari roho turuk.
42006034	Nonori folo-folo hebeloho og nisa waharuk inap ulug henengge ilamna og isahup halug Allahn onggo nungge og hisahu? Ap siyag ane turuk inaben oho ambi roho hebeloho og nisa waharuk ulug siyag ane turuk inap ilamna og isaruk.
42006035	Nori, hiren seliyon hinindi enesug lit unubam fano ane turuk lamuhup. Honoriyen, 'Suhuloho og hisa wamulen heng heneptuk lahe,' uruk isalug hiren og isaruk lit suhuloho og nisa wamusa ulug wenggeltuk lamuhup fug. Ari roho wenggeltuk lamuhup fugmu Hinikniyen onggo suwon og hisahumu Allah palimu werehon Umaliki amuhup. Inindimu onolok toho wereg lit Allah ubam Ninikni uruk eleg angge famen Allahn unubam fano ane turuk.
42006036	Hinikni indi fano wereg hag toho hir oho hinindi fano roho welamuhup."
42006037	"Allahn hit hunubam unggum umbuhu rohon hiren honori unubam unggum umbuk fug. Allahn hit hele wat henebuhu rohon hiren oho honori hele war enebuk fug. Hit hunundama pug toho foroho lamuhubon pisala rebesuhup halug honoriyen pug toho forohowon pisala rebesuhup.
42006038	Hiren og isahup halug iren oho og hisahup. Hiren honori saho kubag fanowon fam og isaruk lit hililoho kilaptukmen keleg uruk halug hininggiken hondo roho tung halug kolo reg ambeg hilili felug hindal-hindal wamburukmu honori og isaruk lahep hag toho Hinikni Allahn mun angge man angge og hisaruk laruhu. Saho og isaruk lit kubag wirim toho og isahup halug iren oho wirim toho og hisahup," ulug Yesusen hiyag isibag.
42006039	Yesusen nin indit toho hiyag isaruk lit, "Ap il siyahon ekeyen are il siyahon eke inggik senetug la reg? It pirenet samalingmu mako wambuk fug teg?
42006040	Ap mun ane man ane oluk ahun misihen ot eke uwan hiyag utukmu ot inowen owe palimu wereg eleg. Obog toho oluk atuk halug eneg owe ino men ambi roho wereg.
42006041	Hare ilmu e asinggilin toron werehon haruk lahen angge famen e uwag suwon hinggareg hilmu werehon nungge fahet haruk lahen fug?
42006042	E uwag suwon hilmu werehon yet ha fug teg lahen angge famen hare fam, 'Ma, e asinggilin toron werehon hilmu oho-hubahamin,' nangginoho uk teg lahen? Hat hele si uruk hahun! Hat hilmu e uwag suwon tam oho fuhunteg hil seleg aruhumu hare ilmu e asinggilin toron werehon oho-fesuhun halug fano."
42006043	"E fanowonen anggen siyahon yihik fuk fug teg, e siyahonen anggen fanowon yihik fuk fug teg.
42006044	E obog toho anggen yihikmu pen halug e ebe honoluk atuk. Wiringgil alog ahen fam sawe anggen tahanuk fug teg. Folim alog ahen fam soluk anggen tahanuk fug teg.
42006045	Ap fanowonen indimu fano angge forohowon eneg wilibuk teg. Ap siyahonen indimu siyag angge forohowon siyahon eneg wilibuk teg. Ap enembilik fam urukon inindimu forohowon eneg wilibuk teg."
42006046	"Hit nungge fahet henembilik fam An nubam, 'Nikni, Nikni,' uruk lahep? Nikni uruk lahep angge famen Anden hiyag hisaruk lahiyon senetuk lahep fug.
42006047	Ap An nambeg waharuk lit Nele fano holtukon ap sa fam wirim timin? Ap ino fahet wirimangge hiyag hisamin.
42006048	Ap ekeyen o witnin ulug o ulun fo roho oho felug kinang ineyon fam uwag pilaptisi. Osit humon naruk lit ik fu waharuk lit o ino kik turukmu o uwag ine roho pilaptisimu yuk turuk latisi fug.
42006049	Ap an nele isanggo famen holtuk angge famen Anden urukon hikit toho turuk eleg halug ibam kinang ine elegma wit tarisi ahun hag toho wereg. O ari roho wirihon ino ik fu waharuk lit hebeloho ikma wambirisimu siyag atisi," ulug indit toho hiyag isibag.
42007001	Yesusen ap anggolo wene hiyag isibareg o Kapernaum kibag.
42007002	O pumbuk ino sehen seneg inap onowe inowen amingmingangge indi reg latfahon ino ouk anggin toho waruk lit war am hag teg latfag.
42007003	Sehen seneg inap onowe inowen Yesusen ap hihir eneptuk urukon hol hibareg Yahudi inap onowesi fam, "Hit lalihipteg namingmingangge hihit nirik watmisiyen hondoholug watihip," ibag.
42007004	Aren ari ibagma it Yesus ambeg watfareg enele ine roho heng turuk lit, "At asukun fano roho werehen amingmingangge hihir itmihin ulug hondog Habik wahe.
42007005	Aren nit fahet indi nenesug lit wene uruk ibam wibukag ulug let neneptisi," ulug Yesus hiyag itfagma Yesus it men ambiyeg laruk latfag.
42007006	Yesus men ambiyeg sehen seneg inap onowe ibam ino horogma larukmen ap suwon inowen ori Olohotma lalihip ulug mon enepfagma Yesus fam enele uruk lit, "Nowe, an siyag nahun nibam At kuk fug tehen sat toho watmisi fug ehek.
42007007	An siyag nahun pihireg Olohotma watnin fug ulug pok ahireg Ele il misig imisimu namingmingangge fano atmisi peruk lahi ehek.
42007008	An oho nowesi suwon enepma welahimu an napma oho notsi wereg. Not misig fam, 'Lag!' uruk lahimu laruk. Misig fam, 'Ma!' uruk lahimu waharuk. Namingmingangge fam, 'Yabuk aru wirin!' uruk lahimu wituk ehek," ulug Yesus hiyag Itfag.
42007009	Iren hiyag Itfag ane hol hibareg Ahiyeg hibareg hebeloho ap Ombolim laruk latfahon arimano fam, "Hun ariyen An nubam wenggel hehek hag toho ap Israel inap An nubam wenggel harukon misig oho isarikik fug," ibag.
42007010	Ari ibagma ap mon enepfahon arimano suhuloho inibam libareg kim harukmen sehen seneg inap onowe amingmingangge ino fano atfag.
42007011	Misihim Yesus men Otsi men o Nain larukmu ap anggolo Ombolim laruk latfag.
42007012	O pumbuk ari elehet walinggoho kilabegma elehet sok horogma larukmu ap warehon paya rulug sok ino fam wilibig waharuk latfag. Isinga yuwohon amloho we misig eneg welatfahon ino war atfagma ap anggolo hiyap ino men wilip atuk latfag.
42007013	Wilip atuk latfagma Nonowe Yesusen hiyap ino yet hibareg Indi haruk lit, "Uba yatuk eleg," ibag.
42007014	Ari ibareg paya rulug larukmu Yesus iraham libareg sen haruken ap itano unduhuk latfagma Yesusen, "Namloho, Anden hat hubam in amin uruk lahi," ibag.
42007015	Yesusen ari ibagma malik ino in atfareg heriyeg lit ele uruk latfagma Yesusen inggik lisoho isinga og itfag.
42007016	Isinga og itfagma ap anggolo arimanowen enekol hibareg Allah wel turuk lit, "Ap suwon nabi Allahn monde ferisiyon nit sehelimuwen inam aha. Ninikni Allahn let nenebik oho pen nisa waha," uruk latfag.
42007017	Yesusen ari tibag ane Yudea inap obog toho, o pumbuk walinggoho werehon obog toho onoluk atfag.
42007018	Yesusen turuk latfag ane Yohanes otsiyen hol hibareg Yohanes hiyag itfareg libagma aren otsi piren wol enepfag.
42007019	Wol enepfareg hiyag isaruk lit, "Hat waruhu uruk latuson ino waharikin ano, fobik winon eke waruhuwon mangno ruruk lamuhuk ano ulug kapal ha lalihip," ulug mon enepfag.
42007020	Mon enepfahon itano Yesus ambeg libareg kapal haruk lit, "Yohanes ap ikma pilap eneptuk latisiyon inowen Hat hambeg kapal ha lalihip ulug mon nenebehekma wahe," ibareg, "Hat waruhu uruk latuson ino wahen ano, eke winon mangno ruruk lamuhuk ano," ulug Yesus kapal hibag.
42007021	Yohanes otsi itano watfag sambil ino Yesusen ap ouk unubam eke hag eke hag werehon, siyag angge setan unubam werehon, inil hupnihon anggolo hihir eneptuk latfag.
42007022	Yesusen Yohanes otsi itano fam, "Yohanes ambeg lalihipteg hinilen haruk lahebon, hinisanggowen holtuk lahebon aruma hiyag irik lalihip: Ap inil hupnihon inil fenggen atuk, ap unuyug siyahon fano atuk, ap enehap salukangge rohon fano atuk, ap inisanggo larehon inisanggo husuruk, ap warehon onoluk atuk, ap enenggengge elehon wene fanowon hiyag isaruk.
42007023	An fahet indi nin atuk elehon ahiyeg toho welaruhu ulug Yohanes hiyag irik lalihip," ibag.
42007024	Yohanesen otsi mon enepfahon suhuloho libagma Yesusen ap anggolo arimano fam Yohanes fahet hiyag isaruk lit, "Nungge yet hul ulug farema larikip? Hame mulilik la mulilik wam turukon yet hul ulug larikip?
42007025	Nungge yet hul ulug larikip? Ap sum fanowon wan tehon yet hul ulug larikip? Sum fanowon wan teg inap arimano mun angge man angge fano roho naruk lit ap suwon inibam weregma isa lelep.
42007026	Nungge fahet yet hul ulug larikip? Wene hiyag isaruk ahun ha larikip? We tem toho at wene hiyag isaruk ahun wereg, atam wene hiyag isaruk latfahon arimano ununuk palimu at wereg.
42007027	At fahet haharoho imbibahon tu wereg, 'Yet teg lamok, Hat waharuk abunggalem hale fukag ulug atam Not misig monde fuhuk.'
42007028	Hiyaben indag eneptusa inap arimano Yohanes palimu werehon eleg angge famen Allah umalikisi atukon tot toron arimano at apma weregma it palimu wereg. Ari we tem toho hiyag hisaruk lahi," ibag.
42007029	"Ap anggolo Yohanes ele holtuson men pemerintah amingmingangge uang embelug lalihip uruk inap men nit Allah apma welahe ulug Yohanes ambeg ikma pilap nenepmihin ulug laruk latusa.
42007030	It Farisi inap men Musa wene onoluk inap arimano menen Allah fahet ninirim peruk lit ikma wamburukon fahet ninirim ulug pok atusa," ibag.
42007031	Ari ulug hiyag isibareg Yesusen nin eke indit toho hiyag hisamin ibareg, "Ap ketiya werehon arimano sa hag toho wereg, sa fam wirim hamin?
42007032	It arimano malik toron onggo paloho waruk ambeg heriyeg lit enele abilit-abilit atuk lit, 'Niren waruk telehema hit yunggulehep fug, nit hunu sini ehema hit uba yarehep fug,' ulug malik toronen uruk ane hag toho wereg," ibag.
42007033	"Yohanes ap ikma pilap eneptuk latisi ahun ino waharisireg suburu roti na fug angge ik olokon na fug angge weregma setan undama kirisireg turuk uruk lahep.
42007034	Weregman At ap kinangmon atfahon ino waharisireg ik na suburu na turukmu yet harikipteg At suburu abuwap ahun, ik olokon abuwap ahun waharisimu pemerintah amingmingangge uang embelug lalihip uruk inap men siyag ane turuk inap men enere uruk lahep," ibag.
42007035	"Mun ane man ane alemet ondomiyet Allah oluk teg lit wereg. We tem peruk inap arimanowen alem ino fag turuk," ibag.
42007036	Farisi ahun ekeyen Yesus fam, "Hat suburu an min nulen lul," ibagma Yesus Farisi ahun ino ibam libareg heriyeg lit suburu naruk latfag.
42007037	O pumbuk ino siyag-siyag ane turuk hiyap eke welatfag. Welatfareg, "Yesus Farisi ahun eke ambeg wahareg suburu naruk," urukmu hol hibareg kubag fanowon fam ahaluwe amben fanowon hinanggoho walug watfareg Yesus wereg ambeg kulug
42007038	Ambolma in arik libareg uba yatuk latfag. Uba yatuk lit il ahaluwe Yesus uyugmu wamburuk latfagma Yesus uyugmu ambiyangen tung hibareg oruk yaron fam sumaho fibareg ahaluwe amben fanowon Yesus uyugmu hililfag.
42007039	Hililtukmu Farisi ahun Yesus hondohibag ahun inowen yet hibareg indimuwen wenggeltuk lit, "Ap aru Allahn mondotebon nabi walepteg hahen uyugmu tung hehek hiyap tu siyag ane turuk hiyap ulug Oluk alep," peruk latfag.
42007040	Undaman ari peruk latfagma Yesusen te, "Simon, wene eke hiyag hirik ohon," il larikim, "In," ibag.
42007041	In ibagma Yesusen te, "Ap pirenen onowe suwon misihen tohon uang paleg latusa. At misihen uang anggen teng-teng angge (lima ratus) paleg latisi, at ekeyen uang anggen teng piren (lima puluh) paleg latisi.
42007042	Paleg lit welatusareg it piren itanowen onowe fam, 'Nininggikmu elehen ayeg wat hum fug teg lahe,' urusama onowe inowen, 'Notsi, paleg lahebon fahet og numuhup fug, mondabi og hisarikik,' irisi. San ap suwon indi anggolo haruk lit wereg?" ulug Yesusen Simon kapal hibag.
42007043	Kapal hibagma Simonen, "Teng-teng angge og itisiyon inowen indi anggolo haruk lit wereg peruk lahi," il larikim Yesusen, "Yu, fano hiyag Nerehen," ibag.
42007044	Fano hiyag Nerehen ibareg hiyap ino hebeloho kilap haruk lit, "Hiyap tu haruk lahen? An hat hibam tuma kihi angge famen ik Nuyug umag tamihin ulug og Nerehen fug. Hiyap tuwen Nuyug il ahaluwe fam umag Nabehekteg oruk yaron fam sumag Nabehek.
42007045	Haren mako pug toho hi Nabehen fugmu An tuma kik wahimu hiyap tuwen Nuyug mako pug toho hi Nabehekteg ambiyangen tung Neyehek.
42007046	Haren ahaluwe fanowon Nunggulmu are Nabehen fug, hiyap tuwen ahaluwe amben fanowon Nuyugmu hilil Nabehek.
42007047	Hiyap tuwen An nubahet indi anggolo Neyehekma aren siyag ane anggolo turuk latisiyon Allahn ambolma embeselug elehap tehek. Ap eke siyag ane we tot turukon Allahn elehap turukmu indi we tot haruk lit wereg," ibag.
42007048	Ibareg hiyap ino fam te, "Siyag ane turuk latikinon Allahn ambolmaya fesehekma eleg aha," ibag.
42007049	Elehap tehek ibagma it Yesus men suburu naruk lit welatfahon arimanowen te, "Ap tu sa hag toho wereg? Siyag ane aben turukon hun tuwen eleg aha uk hag teg?" unundaman peruk latfag.
42007050	Unundaman peruk latfagma Yesusen hiyap ino fam te, "An nubam wenggel hehenon ariyen fano ahenma hindi se roho hibam lamihin," ibag.
42008001	Tot welatfareg Yesus otsi nisanggowen men o pumbuk suwon eke la toron eke la turuk lit Allah ap obog toho Inikni aruhu ulug wene fanowon hiyag isil laruk latfag.
42008002	Laruk lit hiyap eke unundama siyag angge weregma yanggaloho wilip enepfag hiyap men ouk winon eke hag eke hag werehon hihir enepfahon men ambiyeg laruk latfag. Ambiyeg laruk latfahon ununuk te Maria Magdala hiyap ino undama siyag angge sabiren welatfagma Yesusen hihitfag hiyap ino men,
42008003	Yohana ahun Khuza Herodes amingmingangge wereg lit uang foroho latfag ahun ino uhe men, Susana men, hiyap winon anggolo men ambiyeg laruk latfag hiyap arimanowen Yesus otsi men suburu isag isaruk lit ininggikmu werehon fam ler eneptuk latfag.
42008004	Ap anggolo o pumbuk ekeyon-ekeyon Yesus iraham luhal amul ulug waharuk latfagma Yesusen wene indit toho eke hiyag isaruk lit,
42008005	"Ap misig anggen fok timin perisireg wilip atisireg anggen fok tirisi. Fok turukmen winon kebunggalma wamburusama ap unuyuhen sobir isarusama suwe pohol ke larukonen lit heheg narusa.
42008006	Nin winon helep falma wamburusareg wilip atusa angge famen kinang ahaluwe elehen lilog atusa.
42008007	Nin winon hohol angge sehelimu wamburusareg hoholangge siyahon men ambi roho wilip atusareg siyahon ino yar atuk lit fanowon ino waroho hondo rebeserisi.
42008008	Winon kinang fanoma wamburusareg fano roho wilip atusareg anggen teng-teng angge yihik ferusa." Yesusen ari ulug hiyag isibareg, "Ap sa isanggo wereg halug ihiyon ari holtuk laruhu," ulug Ele ine roho hiyag isibag.
42008009	Hiyag isibagma Otsiyen te, "Indit toho hiyag nesehenon nungge pehenteg hiyag nesehen," ulug kapal hibag.
42008010	Kapal hibagma Yesusen hebeloho, "Allahn ap obog toho Inikni aruhuwon hiraho latisiyon ino hit fahet inamap hisarisi, ap winon hirako werehon fahet indit toho hiyag isaruk lahi. It arimano inil fam haruk angge famen fuki roho yet hahup fug, inisanggo holtuk angge famen fuki roho holuhup fug ulug indit toho hiyag isaruk lahi," ibag.
42008011	Yesusen indit toho hiyag isibareg pikit toho hiyag isaruk lit, "Anggen fok turuk angge ino Allah wene fanowon hag toho wereg.
42008012	Kebunggalma wamburusa ihiyon ari atam wene holtuk angge famen Iblis waharuk lit Allah fam wenggel harukmu Aren fanowap enebuhu rohon ulug wene unundama werehon eleha feseruk.
42008013	Helep falma wamburusa ihiyon ari atam wene holuhupteg enehiyeg hahup angge famen umanggen elehen ilamna roho wenggel hahupmu wal isaruk angge waruhu sambil umbusuhup.
42008014	Hoholangge sehelimu wamburusa ihiyon ari wene atam holuhup angge famen fobik welamuhupteg nungge ane senebuhuk ulug inindi anggin toho wereg lit mun angge man angge foroho lale peruk lit enesehet teg lit werehen anggen yihik fuk fug teg.
42008015	Kinang fanoma wamburusa ihiyon ari ap Allah wene holuhupteg inindimu fano roho foroho lit uwag ine roho unduhuk lit anggen fano yihik feruk lamuhup," ulug pikit toho hiyag isibag.
42008016	Yesusen ele hiyag isaruk lit, "Ap ekeyen iral hunduhuk felug kou po rehon elma kilabuk fug teg, o inditmu umbuk fug teg. Ap obog toho olma kurukon unubam umbagpag tukag ulug lehoma emberuk lamuhup.
42008017	Hiraho lit werehon we tem inam aruhu, mapmu reg lit werehon we tem ebenam aruhumu onoluk amuhup.
42008018	Hiyag hisaruk lamuhup ane fuki roho hinisanggo fam holtuk lamuhup. Ap san fano roho foroho laruhumu Allahn sebe roho og uruhu. Ap san fano roho foroho elegma tot werehon itano Allahn lisoho hilahu," ibag.
42008019	Yesus isinga men Otsi yuhon men Ambeg watfareg olma kul ulug turukmen ap anggolo keleg tehen kuk fug teg latfag.
42008020	Kuk fug teg latfagma aben Yesus fam, "Hisinga men Hotsi men pen Hiya wamul ulug wahasa angge famen selma wereg," ulug hiyag Itfag.
42008021	Hiyag Itfagma Yesusen hebeloho Ele uruk lit, "Allah wene holtuk lit fano ane turukon aruma An nisinga notsi wereg," ibag.
42008022	Misihim Yesusen otsi fam, "Ik fumag fil nindig amulen maniyek," ibagma kou fam kibareg laruk latfag.
42008023	Ik ahum pali ke laruk lit Yesus nohoruk latfag. Nohorukmu siyelu humon watfareg fu ruruk lit ik kililoho kou elma kurukmu it hililoho wambuk hag toho turuk latfag.
42008024	Turuk latfagma Yesus otsiyen At eleltuk lit, "Nonowe, iken nunusik oho turuk," ibagma Yesus in atfareg siyelu men ik haglabut men pet tibagma eleg atfagma ik yuwag atfag.
42008025	Yuwag atfagma Yesusen, "Hiren An nubam wenggel haruk lahep fug?" ibagma enekol hibareg, "Yihi, ap tu sa hag toho wereg? Ik men siyelu men pet tehekma Ele holehesa," ari uruk lit it-it enele sahaltuk latfag.
42008026	Ik ahum pali ke libareg Yesus otsi men Gerasa inap enengginang ik Galilea fumag fil werehon fam libag.
42008027	Libareg ik ilanma libagma ap misig o inowon undama siyag angge setan weregma amusun toho sum wan teg eleg lit ibam welam fug angge owik ap warehon kilaptuk ambeg wereg ahun Yesus waharikim Olohotma waharuk latfag.
42008028	Waharuk lit Yesus yet hibareg At olohotma ying atfareg ele hum toho uruk lit, "Yesus, Hat Allah palimu werehon Amloho wahenma Hat an nim mangno roho welam fug teg lahe. Yik nuwatuk lit nele yong nabuk fug ulug Hubam uruk lahi," ibag.
42008029	Ibag ane ari Yesus ap undama setan werehon yanggaloho wilip atuk ane oluk atfagma ibag. Setan inowen ap ino senetuk lit miyaltuk latfagma aben at fano welatnisi ulug inggik uyug hele fam pug tibag angge famen hele ino sipuk toho hik isalug setan inowen ap eleg ambeg hondoholug libag.
42008030	Yesusen ap ino hinog og haruk lit, "Hat hunuk sa?" ibagma, "An nunuk Legion, nenebe luhaloho welahe," ibareg,
42008031	"Ap warehon wereg ambeg aliyek ulug yanggal nenepmihin fug," ulug Yesus fam ibag.
42008032	Wam anggolo altuk ke lendima kinang waruk lit werehen, "Wam lendima fam kiyek imihin," ulug Yesus fam heng tibagma Yesusen kiyek ibag.
42008033	Ari ibagma setan arimano ap ino undaman wilip atfareg wam undama kibagma wam arimano obog toho pule keyen imbil-imbil ikma kibareg war atfag.
42008034	Ari turukmu wam foroho latfag inap arimano yet hibareg o pumbuk walinggoho werehon enembeg libareg nenembohom ikma kehesa ulug hiyag isibag.
42008035	Hiyag isibagma ap arimanowen ha lul ulug watfareg ap setan ubamon wilip atfag ahun ino indi anggat teg lit sum wan toho Yesus iraham heriyeg lit weregma yet hibareg enekol hibag.
42008036	Enekol harukmu ap Yesusen fanowap turukmu kilaboho latfag inap arimanowen ari roho fanowap tehek ulug ap watfahon arimano hiyag isibag.
42008037	Hiyag isibagma Gerasa inap obog toho arimanowen, "Haren tehen ane ari nit nenekolen Hat o aru nit men welamuhuk fug, lamihin," ulug Yesus hiyag Itfag. Hiyag Itfagma kou fam lahibareg watfag fil suhuloho lamin ulug turukmen
42008038	ap setan undama yanggaloho wilipfag ahun inowen, "An eke Hat min ambiyeg lul," ibagma
42008039	Yesusen, "Hibam lamihinteg Allahn fanowap habehek ane ap hiyag isaruk laruhun," ibag. Ibagma o pumbuk walinggoho libareg Yesusen an ari roho hihit naptisi ulug ap hiyag isaruk latfag.
42008040	Yesus watmisi ulug ap luhaloho wereg lit yet tegman enembeg suhuloho watfag.
42008041	Watfagma o sembahyang uruk ibam ngi ahun ino unuk te Yairus Yesus ambeg watfareg Alukema hur atfareg, "Nowe, nahaloho misig enehangge ouk waruk lit war am hag tehen hihit nitmihinen an nibam lul," ibag. Malik ino indag tibag sali mo ilig am wirig am turukmu nisanggowenam (dua belas tahun) hag toho atfahon welatfag. Yairus men ambiyeg larukmu ap anggolowen Yesus miyaltil laruk latfag.
42008043	Larukmu hiyap eke mep wiliptukmen mo nisanggowen atfagma aben oho hihibuk fug teg latfahon ino Ombolim laruk latfag.
42008044	Ombolim laruk lit Yesus horogma libareg Asum atog Ambol filen inggiken ki harukmen mep ino palfag.
42008045	Mep ino palfagma Yesusen hebeloho san An ki Neyehek ulug kapal isibagma enele eleg angge welatfagma Petrusen, "Nowe, ap anggolo waharuk lit miyal Habil waharukmu esehen fug?" ibag.
42008046	Esehen fug ibagma Yesusen, "Ap ouk ubam werehon ekeyen Nasum ki Neyehekma fanowap tihi peruk lahi, An nubam eneg tehek," ibag.
42008047	Ibagma hiyap inowen ki hihi ane Oluk aha pibareg uwag elek turuk lit Yesus alukema hur atfareg fag toho hiyag isaruk lit, "An fano atmin pihireg Asum ki hihimu mep wiliptuk latikikon ino palehekma fano ahi pihi," ulug fag toho hiyag isibag.
42008048	Hiyag isibagma Yesusen, "Nahaloho, hundaman fano atmin pehenon ariyen fano ahen, hindimu hahiyeg toho lamihin," ibag.
42008049	Yesus ele irikim wene uruk ibam ngi ahun are eke watfareg, "Hahaloho mondabi war ahama Yesus ele ying turuk lit hag toho hondoholug la fug," ibag.
42008050	Ibag ane ari Yesusen hol hibareg Yairus fam te, "Hakol ha fug, hindimuwen tem toho peruk lamin, hahaloho fano arik ohoreg," ibag.
42008051	Ibareg Yairus ibam libareg ap arimano unubam hit kik wam fug ulug per enepfareg Otsi Petrus men Yohanes men Yakobus men malik ino ikni isinga men eneg hondog eneplug olma kibag.
42008052	Kurukmen ap anggolo selma welatfahon arimanowen uba kulangge leho latfagma Yesusen, "Uba yabuk fug, malik aru war aha fug, nohoruk," ibag.
42008053	Nohoruk ibagma ap arimanowen malik tu war aha angge famen Yesus nungge fahet nohoruk ehek ulug inda yaho fisibag.
42008054	Ari uruk latfagma Yesusen malik ino inggik seneg lit, "Nahaloho, in amin," ibagma
42008055	nin oluk atfareg in atfagma Yesusen, "Suburu namisiyen og emek," ibag.
42008056	Ikni isinga yuk lagmag ibagma malik ari hihirihi ane ari ap hiyag isa fug ulug komo enepfag.
42009001	Yesusen otsi nisanggowen wol enepfareg, "Hiren setan ap unundama siyag angge werehon wili feseruk lit ap ouk unubam werehon oho hihir eneptuk lamuhup," ulug inineyap enepfag.
42009002	Inineyap enepfareg mon eneptuk lit, "Allah ap obog toho Hinikni aruhuwon fahet hiyag isaruk lit ouk warukon eke hihir eneptuk lamuhup," ibag.
42009003	"Hit laruk lit wanggun men sum men naruk angge men uang men sum henebemon piren men mun angge man angge wa fug angge henebe eneg lahup.
42009004	Ap ekeyen pali wat heneptuk halug o ino welamuhupteg o ekema luk oho lit halug welamuhup ambeg inowen wilip amuhup.
42009005	Ap eke hit fahet ninirim uruk halug o pumbuk ariyen wilip amuk oho lit kinang hunuyugmu werehon it wenggel haruk lamuhup ulug ho roho pila feselug laruk lamuhup," ulug Yesusen otsi hiyag isibareg mon enepfag.
42009006	Mon enepfagma libareg o pumbuk walinggoho wene fanowon hiyag isil laruk lit ap ouk warukon hihir eneptuk latfag.
42009007	Herodes ap suwon Galilea kinang seneg latfahon inowen Yesus otsi menen turuk latfag ane ari fahet ap winonen te, "Yohanes Herodesen ware feserisiyon ino oluk atisi," ulug urukmu hol isibareg Herodes ino indi su atfag.
42009008	Ap winonen Yesus fahet enele uruk lit, "Elia indam welatfahon nin inam atisi," urukmu ap winonen, "Wene tam hiyag isaruk latfahon arimano misig oluk atisireg turuk ano," uruk latfag.
42009009	Uruk latfagma Herodesen, "Yohanes ino anden anggolop kong toho ware feserikik angge famen ap ari fano ane anggolo turuk urukon ari sa fahet uruk?" ibareg ap ari nilen yet hele pibag.
42009010	Yesus otsi nisanggowen itano suhuloho Onowe ambeg watfareg yabuk ari-ari turukuk ulug hiyag Itfagma Yesusen nenemumu lulteg tot welamuhuk ulug o pumbuk misig unuk Betsaida ino it eneg hondog eneplug libag.
42009011	Laruk urukon ap anggolowen hol hibareg onombolim libareg palu arik libagma Yesusen fano wahasa pibareg Allah ap obog Inikni aruhu ulug hiyag isaruk lit ap ouk warukon unundaman fanowap nenepmisi pibahon eke fanowap eneptuk latfag.
42009012	Mo ubuk ik ohoma Yesus otsi At iraham libareg enele uruk lit, "Nit tuma farema welahereg ap anggolo aruma o walinggoho lalusareg nohoruk ambeg men suburu men yami rulusan hiyag isimin," ibag.
42009013	Ibagma Yesusen, "Hiren suburu og isalihip," ibagma, "Niren foroho laheyon suburu roti fuwaben, ikan piren ariya wirim am fug tehen suburu anggolo onggo palik lalug eneg te ap anggolo aruma wirim am teg," ibag.
42009014	Ap welatfahon arimano teng-teng angge (lima ribu) welatfag. Yesus otsiyen ari ibagma Yesusen it unubam, "Ap aruma teng piren heheg palu amusareg hur amusan hiyag esemek," ibag.
42009015	Ibagma Otsiyen ap arimano fam teng piren heheg hur amiyek ibagma hur atfag.
42009016	Hur atfagma Yesusen roti fuwaben men ikan piren men wibareg seneg lit poholma lahap haruk lit sembahyang ibareg Otsi fam fibir enebiyek ulug kut-kut ininggikmu imbibag.
42009017	Og isibareg nibagma it obog toho enehum atfag. Enehum atfagma alindik atfahon sum nisanggowen yuharoho imbibag.
42009018	Misihim sambil Yesus amu sembahyang urukmu Otsi Ambeg watfagma hinog og isaruk lit, "Ap anggolo aruman An fahet sa peruk?" ibag.
42009019	Ari ibagma iren hebeloho hiyag Utuk lit, "Ap winonen te Yohanes ap ikma pilap eneptuk latisiyon ino ano, winonen te Elia ano, winonen ap indam wene hiyag isaruk latfahon war atfahon misig oluk atisireg uruk ano," ulug hiyag Utuk latfag.
42009020	Hiyag Utuk latfagma Yesusen, "Hiren te An fahet sa peruk lahep?" ulug umung isibagma Petrusen, "Hat Mesias Allahn mon Haptisiyon ino welahen," ibagma
42009021	Yesusen otsi fam Ele ine roho komo eneptuk lit, "At Mesias Allahn monde ferisiyon ino wereg ulug ap hiyag isa fug," ibag.
42009022	Yesusen otsi hiyag isaruk lit, "At ap kinangmon atfahon ino aben Ubam siyag ane anggolo tuhupmu Yahudi inap onowesi men Musa wene onoluk inap men imam onowesi menen At ninirim uruk lit ware fesuhupmu hup pirenam wareg welaruhureg inggik hinahaneg angge Allahn Olukap tuhu," ibag.
42009023	Ibareg it obog toho hiyag isaruk lit, "Ap An nombolim larukon inowen inggareg apmayap taruk lit likiya hupmu teltuk ahen ha rulug An nombolim laruk laruhu.
42009024	An noluk welaruhuk peruk lit werehon ino oluk welaruhu fug. An nunuk fahet ware fesuhubon ino mondabi oluk welaruhu.
42009025	Ap eke pohol men kinang men mun angge man angge ngi aruhu angge famen inggarehen siyahap tahureg war aruhumu nangginoho fano welaruhu?
42009026	Ap sa An men Nawene men fahet inggali haruk halug At ap atik ibahon ino Ikni men Otsi malaikat menen Ineyap turukmu umbagpag toho waruhu sambil ap ino fahet Inggali hahu," ibag.
42009027	"Hit ap aruma welahebon ekeyen Allah ap obog toho Inikni arik oho waharukmu kim hahupteg eneg war amuhup. Ari we tem toho hiyag hisaruk lahi," ibag.
42009028	Wene ari hiyag isibareg hup likinenam atfagma Yesusen punumu sembahyang ul ulug Otsi Petrus men Yohanes men Yakobus men hondog eneplug lahibag.
42009029	Sembahyang urukmu Yesus orohole nin atfagma Asum umbagpag turuk lit yanggo ribag.
42009030	Weregman ap piren Iraham unduhuk lit At men enele uruk latfag.
42009031	Enele uruk latfahon itano Musa men Elia men enebe umbagpag toho inam atfareg o Yerusalem lahunmu Hubam ari-ari tuhup ulug hiyag Utuk latfag.
42009032	It enele urukmu Petrus men ori men nohoruk latfareg in atuk lit yet harukmen Yesus anggelem atfagma ap piren Iraham unduhukmu yer isibag.
42009033	Yer isibagma it piren lul ulug turukmen Petrusen Yesus hiyag Utuk lit, "Nowe, o tuma fanoma nenehiyeg toho welahereg tomi hinahan wibul, Hat fahet misig, Musa fahet misig, Elia fahet misig wit husul," ibag. O wit husul ibag ane ari Petrus indimu sohu roho wereg lit apelehen ibag.
42009034	At ele urukmu itano hina watfareg hililip enepfagma it enekol hibag.
42009035	Enekol hibagma Ele hina apmaneyen uruk lit, "An namloho mumal tarikikon tu, At ele holtuk lamuhup," ibag.
42009036	Ele ari urukmu itano Yesus amu unduhuk latfag. Yesus otsiyen hibag ane ari fahet ap winon hiyag isa fug angge we sohuwon atfag.
42009037	Nohibareg likiyamon punumuwen wamburukmen ap anggolo luhaloho Yesus olohotma watfag.
42009038	Luhal arik watfahon arimano misihen Yesus fam, "Nowe, an namloho misig enehon pen hamihinen Hat hubam heng Haptuk lahi," ibag.
42009039	" Setan siyag angge ino malik undama kulug watukmu ele hum toho uruk lit malik ebe miyaloho hik-hak isarukmu elemahowe salno-salno wamburuk. Siyag angge inowen ele yong turuk lit malik ino famen wilip am fug angge wereg.
42009040	Hat hotsiyen yanggaloho wilibiyek ihimu yanggaluk fug teg lahasa," ari ulug ikniyen Yesus hiyag Itfag.
42009041	Hiyag Itfagma Yesusen, "Hit aruma welahebon Allah ubam wenggel ha fug angge hinindi sohu roho weregman eneg An nindi imbik wamburuk lit hup nowenam hit men welaruhuk? Malik ari folo walug maniyek," ibag.
42009042	Ibagma malik ino Yesus horogma walug watfagma siyag angge inowen malik ino miyaloho kinangma hik isibagma Yesusen setan ino Ele ine roho pet turuk lit malik ino fanowap tibareg ikni og itfag.
42009043	Og itfagma Allah inggik ine reg lit fanowap tehek ulug enekol hibag. Yesusen tibag ane fahet enekol haruk lit weregma Yesusen otsi unubam Ele uruk lit,
42009044	"Anden hiyag hisaminon aru hinisanggo fano roho holeg lamek: At ap atfahon ino ap kinangmon ininggikmu aruhu," ibag.
42009045	Yesusen hiyag isibag ane fahet Otsi inindi seleg atfag fugmu sohu roho welatfag. Nungge hiyag nisamin ulug ehek ulug enekolen kapal hibag fug.
42009046	Welatfagma Yesus otsi it-it enele uruk lit, "Nit welaheyon aruma hat suwon ano, an suwon ano," ulug enele sahaltuk latfag.
42009047	Iren peruk latfag ane Yesusen oluk atfagma malik toron eke wak libareg Iraham unduhuk fik watfareg Ele uruk lit,
42009048	"Ap san malik toron tu hahon An nunuk fam ibam hondoko kilaptuk halug at inowen An ibam hondoko kilap Naptuk. Ap san an ibam hondoko kilap Naptuk halug An Nikni mon Naptisiyon ino oho ibam hondoko kilaptuk. Hit sehelimu an toron welahi perukon ino eneg ori palimu wereg," ulug hiyag isibag.
42009049	Welatfagma Yesus ot Yohanes inowen, "Nowe, ap misig Hat hunuk uruk lit ap unundama siyag angge werehon yanggaloho wiliptukmu yet harukukteg hat nit men ambiyeg laruk lahe fug angge re imbisin ulug pet turukuk," ulug Yesus hiyag Itfag.
42009050	Hiyag Itfagma Yesusen hebeloho hiyag isaruk lit, "Ap eke nit men seli roho wereg elehon ino nit fil werehen imbisin ulug pet tuk fug," ibag.
42009051	Allahn Yesus An men welamuhuk ulug lisoho wahuk pibag sambil ino horog atfagma Yesus wenggel hibareg Yerusalem lamin ulug libag.
42009052	Yerusalem lamin ulug libareg Otsi eke fam, "Hit tam lalihip," ulug mon enepfag. Mon enepfagma libareg Samaria inap inibam o pumbuk misig libag. Libareg Yesus men waharukon noholusa ambeg o hiyag nesemek ulug heng enepfag.
42009053	Heng enepfagma it Samaria inaben, "Yesus At Yerusalem lahu ahun nit ninirim," ibag.
42009054	Ari ibag ane Yesus otsi piren Yakobus men Yohanes menen hol hibareg Yesus fam, "Nonowe, ap aruma indoken namisiyen indok poholman pilabik wamulen pilabiyek in," ibag.
42009055	Ari ibahon fahet Yesusen siyag pibareg per enepfag.
42009056	Per enepfareg Yesus men Otsi men o winama libag.
42009057	Yesus otsi men kema larukmen ap misig Yesus ambeg watfareg, "Nowe, Hat kema-kema lahun ambeg an oho ambiyeg laruk lamuhuk," ulug Yesus fam ibag.
42009058	Ari ibagma Yesusen, "Olomene nohoruk ambeg ei helep elma wereg. Nin ari hag toho suwe nohoruk ambeg ei e fam wirig. At ap kinangmon atik ibahon ino yug toho nohoruk ambeg mondabi eleg," ulug ap ino fam ibag.
42009059	Ap ino fam ari ibareg Yesusen ap winon eke fam te, "An men ambiyeg lul," ibag. Ibagma ap inowen Yesus fam heng uruk lit, "Nowe, an nikni war arik oho turuken lamin. War atmisimu yale feselug Hambeg suhuloho waruhuk," ibag.
42009060	Ibagma Yesusen hebeloho ap ino fam Ele uruk lit, "Ap war atukon ari ap atam war atuson arimanowen yale fusukag. Anden hat hubam Allah ap obog toho Inikni aruhuwon fahet lahunteg hiyag isaruk laruhun ulug hiyag hutuk lahi," ibag.
42009061	Ari ibagma ap winon eke watfareg Yesus umung haruk lit, "Nowe, an oho Hat men laruk laruhuken an nibam suhuloho laminteg nori an men werehon nori ulug hi enebuhukteg Hambeg waruhukmu eneg Hat men laruk lamuhuk," ibag.
42009062	Ari ibagma Yesusen ap ino fam Ele uruk lit, "Ap ekeyen yabuk wituk lit wen ele fano hale femin peruk angge famen ambol fil hebeloho yet haruk halug wen ele siyag aruhu. Ari famen ap ari Allah weregma kuhu fug," ibag.
42010001	Welatfareg Nonowe Yesusen ap teng pirenman nubam hilag nisanggo fumahen (tujuh puluh) mumal enepfareg, "An honombolim waruhuken hit piren ut heheg tam o pumbuk arimano lalihip," ulug mon enepfag.
42010002	Mon enepmin ulug Ele indit toho hiyag isaruk lit, "Suburu yatuson wirik atisimu ebe anggolo wereg angge famen aben yahaloho warukon we tor angge wereg. Yabuk ngi ahun fam heng turuk lit, 'Suburu wirikon yahaloho walihip ulug ap mon enebuhun,' ulug heng turuk lamuhup," ibag.
42010003	"Nori, ketiya hit lalihibon Anden mon heneptuk lahiyon olomene olokon sehelimu wam domba laruk hag toho laruk lamuhup ulug mon heneptuk lahi.
42010004	Uang anggen het toho yuhabuk fug angge, sum suknuk fug angge, sepatu hunuyugmu kilap ta fug angge laruk lamuhup. O pumbuk misig lul puhup ambeg ino larukmu keman aben hondoko kilap henebuk nowen hi enebuk fug.
42010005	Hit olma kuhupteg, 'Nori, fano welamuhup,' ulug hi eneptuk lamuhup.
42010006	Hi eneptuk lamuhupmu inindi fano atuk halug wene fanowon unubam aruhu. Inindimu inirim peruk halug wene fanowon ari hiren suhuloho hilalug o winama lahup.
42010007	O lul puhubon ino lahupteg weregma ap o ino werehonen suburu og hisahupmu naruk lamuhup. Allah yabuk wituk lamuhupmu iren suburu og hisaruk lamuhup. Ap winonen og nisawag ulug o eke la o eke wam turuk lamuhup fug.
42010008	O pumbuk misig kuhupmu o ari inaben fano wahep ulug olma kilap henebuhupteg suburu isag hisahup halug fano naruk lamuhup.
42010009	O inowen ap ouk warukon hihir eneptuk lamuhup. Wene hiyag isaruk lit, 'Allah hit obog toho Hinikni aruhuwon ino horogma wereg,' ulug ap hiyag isaruk lamuhup.
42010010	O misig kuhupmu aben nori ulug hi heneptuk eleg halug it inibam owahalma in amuhupteg unubam henele uruk lit,
42010011	'Henengginang nunuyugmu alinlan werehon tel isalug o ekema lul,' ulug hiyag isaruk lit, 'Allah ap obog toho Inikni arik oho waruhuwon ino horog tehen honoluk toho welamek,' ulug ap arimano hiyag isahup.
42010012	Nori, Allahn alem obog toho kong tuhu sambil ino o Sodom inap we tot fano welamuhup angge famen o ari mondabi siyag aruhu. Ari tem toho hiyag hisaruk lahi," ibag.
42010013	"Hit Korazim hinap, hinindi anggin amag. Hit Betsaida hinap, hinindi anggin amag. Hit ouk warukon hihir eneptuk lit fanowap heneptikik hag toho ap yatma wereg inap Tirus inap men Sidon inap men fanowap eneplema it arimanowen inindi folo-folo anggar atepma fesi lahaptuk lit siyag ane embeselep.
42010014	Allahn ap minggir enepmin puhu sambil o Tirus men Sidon men fano welamuhup, hit eneg siyag amuhup.
42010015	Hit Kapernaum hinap nungge peruk lahep? Allahn poholman lisoho og nenebuhu peruk lahep angge famen ap war atuk ambeg hik hisahu," ulug Yesusen o pumbuk arimano inap hiyag isibag.
42010016	Hiyag isibareg Yesusen otsi unubam, "Hit henele holtukon arimanowen An nele holtuk, hit henele holtuk elehon arimanowen An nele oho holtuk eleg. An nele holtuk elehon arimanowen Nikni An mon Naptisiyon ino oho Ele holtuk eleg," ulug hiyag isibag.
42010017	Welatfareg Yesus otsi teng pirenman nubam hilag nisanggo fumahen (tujuh puluh) mon enepfahon arimano suhuloho Onowe ambeg watfareg enehiyeg toho Onowe fam enele uruk lit, "Nonowe, ap unundama siyag-siyag angge setan werehon niren Hat hunuk uruk lit per eneptuk latukukmu nit nenele holtusa," ibagma
42010018	Yesusen, "Iblis lebeglu hag toho poholman kinangma wambirikim yet harikik," ibag.
42010019	"Nori, hunuyuhen pisanggo men kirimbul men sobir isahup ulug hunuyug ineyap heneptikik. Eke seliyonen hunusuhup fug ulug hit palimuwap heneptikik. Hit obog toho nungge-nungge hunubam aruhu fug ulug hunubam uruk lahi.
42010020	Ap unundama siyag-siyag angge setan werehon niren per eneptukukmu nenele holtusa ulug henehiyeg toho welamuhup fug. Nit nununuk Allahn poholma foroho ulug henehiyeg toho welamuhup," ulug Yesusen otsi unubam ibag.
42010021	Welatfagma Allah hime fanowon inowen Ineyap tibagma Yesusen ele uruk lit, "Allah Nikni, pohol kinang Haren seneg lahen, mun ane man ane onoluk inap men fahet ninindi anggat teg lahe peruk inap men fahet Haren hawene hiraho feserikin. Inindi anggat teg eleg inap fahet Haren hawene inama feserikin. Ari roho Haren fano peruk lit tirikin.
42010022	Mun angge man angge Nikni Haren Ninggikmu emberikin. An fahet ap obog tohowen Allah amloho sa ulug inindi su atukmu Nikni Haren eneg An Holuk teg lahen. We Hat fahet ap obog tohowen Ikni sa ulug inindi su atukmu An Hamlohowen eneg Noluk teg lahi. An Hamlohowen Hat fahet An Nikni wereg ulug fag toho hiyag isaruk lahiyon eneg onoluk toho welamuhup," ari ulug Allah fam sembahyang ibag.
42010023	Sembahyang ibareg Yesusen otsi unubam Nele imin ulug enemumu hondog eneplug libareg, "Notsi, hit hinilen haruk lahebon ari fahet hinindimu wenggel haruk lit henehiyeg toho welamuhup.
42010024	Ap suwon indam welatfahonen oho wene uruk latfag inaben oho yet hila peruk latfag angge famen ketiya hiren yet haruk lahep. Iren oho hol hila peruk latfag angge famen hiren te hinisanggo hol haruk lahep," ulug Yesusen otsi hiyag isibag.
42010025	Misihim sambil Musa wene oluk ahun ekeyen Yesusen fano ane imisi ano, siyag ane imisi ano aluwat hamin ulug Yesus kapal haruk lit, "Nowe, an Allah ambeg kuhukteg noluk welaruhuken nanggintuk laruhuk," ulug kapal hibag.
42010026	Kapal hibagma, "Musan hahatfahon hat hapeleg toho welahen? Aren hahatfahon fam nungge ane uruk lahen," ibag.
42010027	Ibagma ap inowen, "Musan hahatfag ane aru: Hinikni Allah hunundaman hinindi reg lamok, hinindiyen hinindi reg lamok, hunubabut fam oho hinindi reg lamok ulug hahatfag. Ap hit min welahebon arimano hininggareg hinindi reg lahep hag toho hinindi reg lamok ulug haharoho imbibahon wereg," ibag.
42010028	Ibagma Yesusen, "Yu, fano hiyag Nerehen, ari roho turuk laruhunteg fano holuk welaruhun," ibag.
42010029	Ibagma Musa wene oluk ahun ino oluk teg anggeyen awiya waruk lit, "Hit men welahebon arimano hinindi reg lamok ulug hahatfag ane ari sa fahet hahatfag?" ulug kapal hibag.
42010030	Kapal hibagma Yesusen, "Ap misig welatisiyon ari fahet hiyag hitnin," ibag. "Ap ino o Yerusalemen Yerikho wambimin ulug wamburuk latisi. Kema wamburukmen ap enenggengge taluk enebeheg enebe unuseheg turuk latusa inap itanowen ap ino ware feserusa. Ware feserusareg indi eneg tot oluk weregma aren angge hilalug ebe embeselug larusa.
42010031	Embeselug larusama weregman wene uruk ibam ngi ahun imam misig funggalem ino wambirisi. Wambirisireg ap warehon ino yet harisireg akolen pisan isalug folo-folo larisi.
42010032	Larisimu Lewi ahun eke ke funggalem ino wamburukmen ap warehon ino yinggigmu yet harisireg ar oho akolen pisan isalug folo-folo larisi.
42010033	Larisimu ap Samaria ahun eke funggalem ino laruk latisi. Laruk lit ap warehon ino wereg ambeg larisireg yet harisireg indi harisi.
42010034	Indi harisireg ap ino yinggigmu larisireg ahaluwe fanowon watusa ke arimano hilili feseruk lit puhun tirisireg tahangge tag tirisi. Tahangge tag tirisireg ap ino wam keledai fam heriye fik laharisireg Samaria ahun ino ap kema laruk lit nohoruk ibam walug larisireg hihituk latisi.
42010035	Nohorisireg likiya re uang piren o ngi ahun ino og itisireg, 'Haren hihit nutuk laruhunon fahet yoho we tot og hirihi. Fobik waruhukteg let turuk laruhunon fahet anggolo ayeg waroho og huruhuk,' irisi."
42010036	Yesusen wene aru hiyag itfareg kapal haruk lit, "Atam hahatfag ane, 'Honori hit men welahebon hinindi reg lamok,' ulug hahatfahon ari hikit toho ap hinahan ihiyon itano san ap warehon ino fahet are hag atisi peruk lahen," ulug kapal hibag.
42010037	Kapal hibagma Musa wene oluk ahun inowen te, "Indi harisireg let tirisiyon ino umbali hag atisi," ibagma Yesusen, "Lamihinteg ehenon ari hag toho turuk laruhun," ibag.
42010038	Yesus otsi men kebunggalma libareg o pumbuk eke fam libag. Libagma hiyap misig unuk te Marta inowen Yesus otsi men o anden tohon welamul ulug hondoko kilap enepfag.
42010039	Marta ino ehe Maria men o misig welatfag. Yesusen ap olma welatfahon arimano wene hiyag isarukmu Maria ino Nonowe Yesus iraham heriyeg lit nungge hiyag nisamisi ulug Ele holeg latfag.
42010040	Holeg latfagma Marta inowen Yesus otsi men watfahon arimano fahet lisag anggolo roho suburu isag eneptuk latfag. Suburu esetuk lit Marta inowen an namu eneg sat toho turuk lahi ulug Yesus iraham libareg, "Nikni, an namu enehen turuk lahiyon yet niyaruk lahen fug? Nehe ambiyeg tuk ane embesehekma let tik lag in," ibag.
42010041	Ibagma Yesusen hebeloho Marta fam Ele uruk lit, "Marta, nahaloho, mun angge man angge esetnin ulug la wam turuk lahenma
42010042	we misig fam hindi peruk lamin. Maria fanowon hiyag tehekma aben aren tohon fanowon ari hila fug teg," ibag.
42011001	Misihim Yesus amumu sembahyang ik oho libareg sembahyang ibareg Otsi enembeg watfagma Ot misihen, "Nowe, Yohanesen otsi sembahyang urukon hiyag isarisi hag toho Haren oho nit hiyag nisimin," ulug heng tibag.
42011002	Heng tibagma Yesusen it unubam, "Sembahyang uruk lamuhubon tu hiyag hisamin," ibareg, "Ninikni Allah, Hat hunuk suwon fahet nenekolen welamul, Hat hunuk uruk lamul. O aruma Hat wereg ambeg hag aruhu.
42011003	Nit suburu yoho nul perukon Haren og nisaruk laruhun.
42011004	Ap aruman ninindi siyahap neneptusama niren nenepeleg aha hag toho niren Hat hindi siyahap Haptukukmu Hat hapeleg amag. Siyahonen nininggik lit neneptuk halug windat nenebuhun," ulug Yesusen otsi hiyag isibag.
42011005	Nin eke hiyag isaruk lit, "Hit welahebon ariya misihen hup humanoho hare ambeg lahunteg ubam ele uruk lit, 'Nare, numbali eke yatman wahama suburu anden isag utukon nibam elehen anden fobik ubalma og huruhuken roti hinahan og nimin,' ulug heng tuhun.
42011007	Heng tuhunmu hare olma werehon inowen, 'Elel nabuk fug, numaliki men sok laroho nohoruk lahereg og hum fug teg lahi,' uhu.
42011008	Ari uhu angge re nareyen heng nabik waha ulug in am fug teg lahi puhu angge famen inggali eleg toho sok kik turuk lit heng nabehek ulug in aruhureg heng uhu ahun ino asehet teg angge og uruhu, ari tem toho hiyag hisaruk lahi," ulug Yesusen indit toho hiyag isibag.
42011009	Indit toho hiyag isibareg Ele pikit toho hiyag isaruk lit, "Heng tiyok, Allahn og hisahu. Yami riyok, Allahn hiyag hisahu. Sok kik tiyok, Allahn hut henebuhu.
42011010	Heng turuk lamuhupmu og hisahu. Yami ruruk lamuhupteg hiyahakup. Sok kik turuk lamuhupmu hut henebuhu," ibag.
42011011	"Nori, hit welahebon hunumalikisi werehon welahep. Hunumalikisiyen suburu oboken namin ulug, ' Ikan misig og nimin,' ulug heng heneptukmu hit san pisanggo og um teg?
42011012	Hunumalikisiyen suburu oboken, 'Suwe anggen misig og nimin,' ulug heng heneptukmu hit san kirimbul olokon og um teg?
42011013	Hit hinindimu siyahon welahep angge famen hunumalikisi fano-fano angge eneg og isa reg lahepma Ninikni poholmon Ubam heng urukon arimano Aren ahime fanowon sebe roho og isahu," ibag.
42011014	Ap misig setan undama weregma ele uk fug angge ambilik larehon welatfagma Yesusen setan ino fam, "Hat wilip amin," ulug yanggalfagma ap ino ele uruk latfag. Ele uruk latfagma ap anggolowen yet hibareg enekol hibag.
42011015	Enekol haruk lit ap welatfahon winonen, " Setan onowe suwon Beelzebul ino Yesus undama kirisireg Ele ineyap turukmu ap unundama siyag-siyag angge werehon Aren yanggaloho wili fusuk teg," uruk latfag.
42011016	Ari uruk latfagma ap itano winonen Yesus aluwat hul ulug Ubam enele uruk lit, "It poholmonen turuk ane wal hamihinmu nit kinangmonen yet hulteg tem toho pulen wal himin," ibag.
42011017	Ari urukmen aluwat niyaruk lit uruk ulug Yesusen oluk atfag. Oluk atfareg hiyag isaruk lit, "O pumbuk misig inap it-it seli roho wereg halug fano welamuhup fug. O misig ahunen uhe malik men seli roho wereg halug o ino siyag aruhu.
42011018	Siyag angge Iblis urukon arimano it-it seli roho wereg halug fano welamuhup fug. Hiren te setan onowe Beelzebul Undama kirisireg ap unundama setan werehon yanggaloho wilip eneptuk uruk lahebon ari nangginoho peruk lahep?
42011019	Hiren An fahet Beelzebul unuk fam ap unundama setan werehon yanggaloho wiliptuk uruk lahepma hit honotsi menen setan yanggaloho wilip eneptuk lahebon ari san hinineyap heneptisimu wilip eneptuk lahep? Hit honotsiyen fano wilip eneptuk peruk lahep halug Anden nangginoho siyag ane tuk hag teg lahi?
42011020	Anden turuk lahiyon ari Nikni Allahn Nineyap naptisimu setan yanggaloho wilip eneptuk lahi. Allahn Nineyap naptisiyon ari famen hir oho Hinikni Allah aruhuwon seleg aha.
42011021	Ap misig ineyon sehen inggikmu seneg halug aren angge olma werehon ari aben hila fug teg.
42011022	Ari reg angge famen ap misig ine anggolowon fobik waharuk lit asehen aren ino taluk taruk lit ebe ware feseruk lit anggengge olma werehon arimano obog toho hilahureg otsi fibir enebuhu," ulug Yesusen indit toho hiyag isibag.
42011023	"Ap sa An men wereg elehon at ino An men seli roho wereg. Ap sa An let Naptuk elehon ino suburu yahal taruk lit sum fam yunggat tamin puk fug angge hilil-halal isaruk ahun hag toho wereg," ulug Yesusen indit toho hiyag isibag.
42011024	"Ap undaman siyag angge setan wilip aruhureg anggenma lahureg la wam turuk lit kel taruk ambeg elehen nibam embeselug waharikik ambeg suhuloho lamin puhu.
42011025	Ari puhureg ibam ino lahureg o ino fano regma anggengge puhun toho weregma kuhu.
42011026	Puhun toho weregma hahureg setan sabiren onolokon arimano wol enebuhureg enebe mangno roho o ari welamuhup. O ari hag toho setan ap undama welamuhupmu ap ino atam tot fano famen fobik mondabi siyag aruhu," ulug Yesusen hiyag isibag.
42011027	Yesusen ari ulug hiyag isibagma ap anggolo welatfahon arimano sehelimu hiyap misihen uruk lit, "Hiyap Hat indag Haptisireg ag mon Haptisiyon inowen namloho tu indag tarikik ulug ahiyeg toho welamag," ari il larikim
42011028	Yesusen hebeloho hiyap ino hiyag utuk lit, "An indag Naptisiyon ahiyeg toho welaruhu fug. We Allah ele holtuk lit fano ane turuk inap arimano enehiyeg toho welamuhup," ulug hiyag itfag.
42011029	Welatfagma Yesus iraham ap anggolo luhal arik watfagma Yesusen ele hiyag isaruk lit, "Hit ketiya welahebon aruma honolok anggolo roho welahep. Poholmonen turuk ane ari yet hulen timihin ulug heng Naptuk lahep angge famen ari ketiya tuk fug teg lahi. Hit honoluk toho welamuhuben Yunus ap wene hiyag isaruk latfag ahun ubam tibag ane ari fam hit honoluk amag.
42011030	Yunus ubam tibag ane ari famen Niniwe inap onoluk atfag hag toho An ap kinangmon atik iyahon Nubam tuhup ane ari famen hir oho honoluk aruhu.
42011031	Anden hiyap yatmon Salomo ambeg watfahon ino fahet wirimangge hiyag hisamin. Ahamu fil wereg inap onowe hiyap angge suwon welatfahon inowen te hun Salomo indimu oluk eneg tehen ele uruk ane holuhuk ulug yitmi-yatman Salomo ambeg watfag. Hun Salomowen uruk ane apma reg angge famen hiyap ino yatman ele holik watfag, an nele palimu wereg angge famen hiren holtuk lahep fug. Holtuk lahep fugmu hiyap suwon ino Allahn ap kinangmon minggir enebuhu sambil in aruhureg hit ap aruma siyag ane turuk lahep ulug hininggaliyap henebuhu.
42011032	Nin eke Niniwe inap Allah ubam inindi wenggel hibahon fahet wirimangge hit hiyag hisamin. Yunus inowen Niniwe inap hiren siyag-siyag ane turuk lahep ulug komo enepfagma inindi anggar atfareg Allah fam wenggel haruk latfag. Hun Yunus ele apma reg angge famen Niniwe inaben at ele holtuk latfag. An nele palimu wereg angge famen hiren holtuk lahep fug. Holtuk lahep fugmu Niniwe inap arimano Allahn ap kinangmon minggir enebuhu sambil ino in amuhupteg hit ap aruma siyag ane turuk lahep ulug hininggaliyap henebuhup," ulug Yesusen wirim haruk lit hiyag isibag.
42011033	"Aben iral hunduhuk felug o inditmu umbuk fug teg. Kou po reg ambeg elma kila fuk fug teg. Ap kik waharukonen umbagpag yet hawag ulug inama leho feruk lamuhup," ulug Yesusen indit toho hiyag isibag.
42011034	"Hinil henebe aru re iral hag toho wereg. Hinil fano wereg halug hinindi fam wenggeltukon oho fano wereg. Hinil hik teg halug hinindi fam wenggeltukon oho seleg am fug angge hik teg lit wereg.
42011035	Iral hiren foroho lahebon war aruhureg mondabi hik aruhu rohon fano roho foroho lamuhup.
42011036	Hinindi fam wenggeltukon obog toho hik teg eleg angge mondabi seleg teg laruhu halug hunubabur oho iral ambulpul turukon hag toho fano welamuhup," ulug Yesusen hiyag isibag.
42011037	Yesusen wene ap hiyag isibareg welatfagma Farisi ahun misihen suburu nulen an nibam lul ibagma Yesus suburu nul ulug ibam kibag.
42011038	Ibam kibareg suburu narikim Farisi ahun inowen yet hibareg, "Yihi, hun aru nungge fahet Inggik umabuk fug angge suburu saliyog naruk," undaman pibag.
42011039	Ari peruk latfagma Nonowe Yesusen hebeloho ap ino fam, "Hit Farisi hinap, kou men ik kubag men sel fil umatuk lahep angge famen hit hinindimu honolok weregma hunundama siyag angge werehon ari hinine roho senetuk lahep.
42011040	Hit sohu-sohu ane wenggeltuk hinap, ahap sel fil Allahn wal tibagma undama fil ari ap ekeyen wal tibag peruk lahep?
42011041	Hinindi famen wenggel hahupteg kou elma werehon ap enenggengge elehon minag isaruk lamuhup halug mun angge man angge aruma Allahn fanowap hisarisimu usa angge peruk lamuhup fug.
42011042	Hit Farisi hinap hinindi anggin amag! Pingga amben fano angge men mun angge man angge yahaltuk lahebon palu numen tebelug numon ino Allah fahet emberuk lahep. Hit hinindi pikiron fanowon ari Allah og Utuk lahep fug. Misig fahet turuk lit misig fahet henepeleg am fug.
42011043	Hit Farisi hinap, hinindi anggin amag! Sembahyang uruk ibamen aben yet nisawag ulug lehoma hur atuk lahep. Pasar waruk ambehen ap anggolowen wel nenebusareg hi nenebukag ulug laruk lahep.
42011044	Hit hinindi anggin amag! Ap war atukon amigmu siye reg elehon hag toho hit welahep. Aben ari reg ambeg sobit-sobit larukmu siyag atuk," ulug Yesusen Farisi inap per eneptuk latfag.
42011045	Per enepfagma Musa wene oluk ahun misihen hebeloho Yesus fam ele uruk lit, "Nowe, Haren Farisi inap unubam Hele uruk lahenon ariyen nir oho nininggaliyap neneptuk lahen," ibag.
42011046	Ibagma Yesusen hebeloho ap ino fam, "Hit Musa wene honoluk hinap aruma oho hinindi anggin amag! Hiren honori unumaloma e angginon ha riyek ulug emberuk lahep anggeyen hininggareg hininggiken ki haruk lahep fug.
42011047	Hit hinindi anggin amag! Wene hiyag isaruk latfag inap arimano hit hunumbusagsiyen unusibagma sal enepfag ambeg enehangge emberuk lahep.
42011048	Hit hunumbusagsiyen unusibagma sal enepfag ambeg hiren siye teberuk lit nunumbusagsiyen fano ane tibag peruk lahep.
42011049	Ari atam Allah oluk atfareg hiyag isaruk lit, 'An namingmingangge wene hiyag isawag ulug mon enebuhuk. Mon enebuhukon arimano winon unusuhupteg winon unusil laruk lit yanggal enebuhup,' ibag.
42011050	Allahn pohol kinang wal tibag sambil ariyen wene hiyag isaruk inap mon eneptukmu unusibahon arimano enemep fahet wirim atuk elehen ap ketiya werehon aruma fam ayeg war aruhu.
42011051	Atam unusibahon ari Habel tam watfareg unusil laruk lit hun Zakharia Allah ibam men wam esetuk ambeg men honggolegma ketiya watusa. It enemep fahet ap ketiya werehon ayeg war aruhu.
42011052	Hit Musa wene honoluk hinap hinindi anggin amag! Mun angge man angge honoluk amon alem hininggikmu senetuk lahep angge famen ondomi fil pen haruk lahep fug. Honori winonen alemet ondomiyet senebul peruk angge famen hiren ke paltuk lahep," ulug Yesusen hiyag isibag.
42011053	Hiyag isibareg lamin ulug turukmen Musa wene onoluk inap men Farisi inap men arimano onolok hibag. Onolok hibareg Yesusen anggolo hiyag nisawag ulug kapal eneg haruk lit
42011054	Yesusen uk fug teg ane imisiyon ari fam senebuhuk ulug Ambilikmu fuki roho kilaboho latfag.
42012001	Welatfagma ap anggolo teng-teng angge Yesus weregma luhal arik watfareg miyal enebil waharuk lit unuyuhen ap eke unuyug hondo enebil waharuk latfag. Watfareg weregma Yesusen otsi unubam wene hiyag isamin ulug Ele uruk lit, "Farisi inaben enele si uruk inap aruman wam amiye seni fanowon fam hilili fesuhup tohon kahal enesug lamuhup.
42012002	Mapmu reg lit werehon inam aruhuwon eneg wereg. Hiraho lit werehon fag aruhuwon eneg wereg.
42012003	Notsi, hik tegman uruk lamuhubon ari selegman holuhup. Olman inisanggo kilabeg hiyag isahup ane ari iren oho o silimuwen hi roho hiyag isaruk lamuhup," ulug Yesusen hiyag isibag.
42012004	"Notsi, henebe henehap selmon fam hunusuhup angge re fobik eke hunusuk fug teg inap arimano fahet henekol toho welam fug. Ari fahet hinindimu honoluk toho welamuhup.
42012005	Henekol toho welamuhubon ari fahet Anden tot hiyag hisamin. Hit henehap selmon hunusuhureg indok olokon fam hik hisahuwon ari re Allahn eneg tuk teg. At ino fahet eneg henekol toho welamuhup ulug tem toho hiyag hisaruk lahi.
42012006	Suwe wiluwe fuwaben aben watug waharukmu uang anggen piren fam onggo paluk fug teg? Suwe ari onggo tor angge fam paluk teg angge famen Allahn olohotma eneg umbat taruk lit misig Ambolma umbusuk fug teg.
42012007	Suwe ari hag toho honoruk hununggulmu wilibihon Allahn obog toho winag harisi angge re henekol toho welamuhup fug. Suwe siyag angge embesemin fug perisi angge re hit Allah indi pulmu welamuhup."
42012008	"Ap misihen Yesus an Nikni ulug ap iniline fag toho uruk ahun ari fahet At ap kinangmon atfahon aruwen oho Allah otsi malaikat iniline tu An namloho ulug fag toho uruk laruhu. Ihiyon ari fahet we tem toho honoluk amag," ibag.
42012009	"Ap misihen Yesus oluk angge famen an napeleg ulug awiya waruk ahun ari fahet Anden oho Allah otsi malaikat iniline ap tu Napeleg ulug awiya wahuk.
42012010	At ap kinangmon atik ibahon Ubam ap ekeyen Ele ying turuk halug Allahn elehap tuk teg. Allah hime fanowon fam ap ekeyen Abug uruk lit siyag uruk halug uruk ane ari Allahn elehap tuk fug teg.
42012011	Hiniknisi suwon men pemerintah men wereg ambeg hondog heneplug laruk isalug nungge-nungge ul ulug hinindi fituk lamuhup fug.
42012012	Ari tuhup sambil ino Allah hime fanowon inowen ari-ari ilihip ulug hinindi anggarap henebuhu," ulug Yesusen otsi unubam hiyag isibag.
42012013	Ap anggolo welatfahon arimano misihen Yesus fam heng turuk lit, "Nowe, ninikni war atuk lit an og nuruhuk tohon lin isarisiyon nareyen eneg forohowen hareyen tohon og imin ulug heng nirik lamihin," ibag.
42012014	Ibagma Yesusen ap ino fam hiyag utuk lit, "Nare, hinikniyen lin tebeserisiyon minggiroho og isawag ulug ap san An unduhuk Nubaharisi," ibag.
42012015	Ap ino fam ari ibareg Yesusen ap obog toho welatfahon arimano fam Ele uruk lit, "Mun angge man angge abuwap teg lit inggareg fahet eneg wenggel haruk ahun ari hag toho hiren wenggel ha fug. Mun angge man angge anggolo foroho lahep angge ari fam honoluk welam fug teg," ibag.
42012016	Ari ibareg wene misig indit toho hiyag isaruk lit, "Ap suwon tung ahun eke wereg lit yabukmu mun angge man angge yaho ferukmu anggen fano roho yihik feruk latisi.
42012017	Yihik feruk latisimu ap suwon ino undaman, 'Anggen anggolo emberuk ibam elehen nangginuhuk,' perisi.
42012018	Nangginuhuk perisireg, 'Ti roho tuhuk,' ulug wenggel harisireg, 'Emberuk ibam miningon halog tuhukteg o keron humon wiruhuk. O keron humon wiruhukteg anggen men mun angge man angge o keron fam kilabuhuk,' perisi.
42012019	'Kilabuhukteg mun angge man angge aruma narukmen mo anggolo ilig am wirig am turukmu suburu men ik men eneg naruk lit nahiyeg toho wereg lit kel taruk laruhuk,' ulug undaman perisi.
42012020	Ari perisimu Allahn at ubam Ele uruk lit, 'Hat hapeleg hahun hat siyag. Yoho hubanggo hat hime fanowon wol hapminmu olma imbik kuhuk pehenon ari ap sa ngi aruhu,' irisi."
42012021	Ari irisi ulug Yesusen indit toho hiyag isibareg, "Ap sa mun angge man angge olma kilaboho foroho lit undaman Allah fahet anggolo wenggel ha fug angge apeleg toho werehon ap aru hag toho siyag aruhu," ulug pikit toho hiyag isibag.
42012022	Yesusen otsi hiyag isaruk lit, "Nit nonoluk welamuhukon te nungge-nungge naruk lamuhuk? Nenebe welamuhukon te nungge-nungge wan turuk lamuhuk ulug hinindi anggin toho welam fug.
42012023	Nit nenebe nonoluk welaheyon anggin teg, naruk angge se reg lit wereg. Nenebe welaheyon anggin teg, nenehap selma wan turukon se reg lit wereg.
42012024	Suwe kut pohol ke larukon yet homok: Suburu ei yag taruk eleg, ebe yahaloho sum fam yuharoho olma umbat taruk eleg. Umbat taruk eleg angge famen Allahn naruk angge og isaruk. Suwe siyag angge famen suburu og isaruk lit fer enesug angge re hit Allah umalikisi welahebon alpal hisa fug teg.
42012025	Ap war am hahonen tot amusun toho welaruhuk ulug indi anggin toho wenggel haruk angge famen tot amusun toho welam teg?
42012026	Alem tor angge famen senebuk fug teg lahebon nungge fahet ondomimu mun angge man angge werehon fahet hinindi anggin toho wenggel haruk lahep?
42012027	Walahen owil farema werehon yet homok. Sum yig ta fug angge suwe oruk ilil ta fug angge famen fano wilip atlug owil yihik feruk. Salomo ap suwon ino aliliyangge fano anggolo famen walahen owil men ambi reg eleg.
42012028	Hoholangge men e farema werehon men siyag angge indok yaltukon wereg angge famen Allahn owil fanowon yihik feruk. Yihik feruk angge re hit ap welahebon Allahn alpal hisa fug teg. Nungge fahet hinindi wenggel haruk lahep fug?
42012029	Suburu men ik men nungge naruk lamuhuk ulug henele sahaltuk lit hinindi fituk lamuhup fug.
42012030	Ap kema-kema kinangma werehon Allah fam wenggel haruk eleg inaben ari roho peruk. Hit ari henesehet teg lahebon Hinikni Allah oluk teg lit wereg.
42012031	We tem toho Allah Ninikni uruk lit wene fanowon holtuk halug mun angge man angge Aren sebe roho og hisahu."
42012032	"Hinikni poholmonen kinangmon obog toho An napma weregma hit eneg An niraham welamuhup ulug mumal heneptisimu hit we tor angge welahebonen henekol toho welamuhup fug.
42012033	Hiren angge foroho lahebon ari ap og isahupmu iren ayeg waroho og hisahubon arimano ap enenggengge elehon og isaruk lamuhup. Ilit uang kilaptukon tararag tuk fug tohon yig taruk lamuhup. Aben hirag ta fug tohon mabiliyen na fug tohon poholma werehon eleg am fug tohon foroho lamuhup.
42012034	Henenggengge fanowon wereg ambeg ari hinindi oho wereg."
42012035	"Henepelegma wol henebuk nowen sum wan toho iral hunduhuk felug welamuhup.
42012036	Ap suwon umalikisi inikni mangno ruruk lit werehon hag toho hit hinil wirik toho welamuhup. Inikni ino ap ekeyen hiyap hilarukmu wam hop turukon ino esetuk ambeg lahureg waharuk lit sok kik tuhumu umalikisi arimanowen folo-folo sok husuhup.
42012037	Ap ino waharukmu umalikisi nohuk fug angge inil wirik toho weregma waharuk lit henehiyeg toho welamek uhu. Waruhureg asum wahu angge arimano umbuhureg umalikisi unubam tiya heriyeg lamek il laruk lit mun angge man angge wahu angge isag isahu.
42012038	Ap ino hup humanoho watmisi ano, sakan tik ohoma watmisi ano peruk lit inil wirik toho weregma waruhureg numaliki henehiyeg toho welamek ulug hiyag isahu," ari ulug Yesusen otsi hiyag isibag.
42012039	Hiyag isibareg nin eke Ele uruk lit, "Ap misig wereg lit ketiya yoholiyangge waruk ahun warik ohoreg ulug oluk toho welalep halug nibam halog tuk nowen kema lamin fug ulug kahaleg lit welatnin pelep.
42012040	At ap kinangmon atik ibahon ino waruhu sambil hit henepeleg tegma waruhu rohon hit hinindi anggat toho welamuhup," ulug Yesusen otsi hiyag isibag.
42012041	Hiyag isibagma Petrusen Yesus kapal haruk lit, "Nonowe, wirimangge ehenon ari nit Hotsi fahet ehen ano, ap obog toho fahet ehen ano?" ulug kapal hibag.
42012042	Kapal hibagma nin Yesusen hebeloho kapal isaruk lit, "Ap suwon amingmingangge asukun fano reg lit indi wenggel harukon ari hag toho sa fam wirim tihi ha reg? Amloho misig ikni ubalmangge unduhuk fuhuwon inowen amingmingangge winon fano fer enesug lit suburu isag isaruk laruhu.
42012043	Ikni waruhu sambil ino ikniyen hiyag itisi ane roho turukmu waruhureg namloho hahiyeg toho welamin ulug wel tuhu.
42012044	Ikni waruhureg amloho ino fam anden angge obog toho hat foroho laruhun ulug tem toho hiyag uruhu," ulug Yesusen otsi hiyag isibag.
42012045	Hiyag isaruk lit, "Amloho ino fano ane tuk fug angge nikni folo waruhu fug peruk lit ikni umalikisi winon ap hiyap unusuruk lit ikniyen fet nasug laruhun ulug embelug libahon arimano ik olokon nalug turuk inaben turuk hag toho suburu nenggeg ik nenggeg turuk lit weregma
42012046	ikni waruhuwon apeleg toho weregma waruhu. Waruhureg hat siyag ulug pet turuk lit ebe kong toho ap inindi wenggel haruk eleg inap wereg ambeg hik isahu," ulug Yesusen otsi hiyag isibag.
42012047	Nin eke hiyag isaruk lit, "Amloho misig ikniyen yabuk hiyag uruhuwon ino oluk teg angge famen turuk elegma waruhureg ikni ino olok hahureg anggolo pet tuhureg waruhu.
42012048	Amloho misig ikniyen yabuk hiyag uruhu fugmu apelehen siyag ane turuk lit weregma ikni waruhureg we tot waruhureg pet tuhu. Ap misihen anggengge anggolo umalikisi og isahuwon arimano fam halug anggolo hebeloho og nemek ulug inikniyen heng enebuhu. Mun angge man angge foroho lamuhup ulug hiyag isahuwon arimano fam halug anggolo sebe roho og nemek ulug inikniyen heng enebuhu."
42012049	"Ap yali hubula wereg ambeg indok hundurik oho waharikik angge re indok ari ambulpul turuk lalepma fano.
42012050	An ikma pilap Nabukon famen pilap Nabuk fugmu Nindi nakol toho welahi.
42012051	Kinangma tog fanowap tuhuwen waharisi puk fug, elehap tuhuk fug, suwap tuhuk ulug waharikik.
42012052	O misig fam ap fuwaben welamuhubon itanowen seli roho wereg lit piren enemu, hinahan enemu hili roho wereg lamuhup.
42012053	Ikniyen amloho fam seliyap turuk halug amlohowen oho ikni fam seliyap tuhu. Isingan ahaloho fam hiliyap turuk halug ahalohowen oho isinga fam hiliyap tuhu. Isingan iyamal he fam seliyap turuk halug hiyap ariyen ahun isinga fam oho seliyap tuhu."
42012054	Ap anggolo luhaloho weregma Yesusen hiyag isaruk lit, "Hiren ik ambut fil hina waharukmu yet halug osit watnisi peruk lahepma osit waharuk.
42012055	Ik eleruk fil siyelu waharuk halug o hibi rimisi uruk lahepma hibi ruruk.
42012056	Hit hinindi wenggeltuk eleg hinap. Poholman osit wambik waharukon, kinangma hibi werehon winag haruk lahep angge famen nungge fahet Allahn fobik tuhu ane fahet wenggel haruk lahep fug."
42012057	"Fano ane turukon tu, siyag ane turukon tu ulug hininggarehen nungge fahet wenggel haruk lahep fug?
42012058	Mun angge man angge paleg angge fahet suwahal uruk lit pemerintah ambeg lul puhun angge famen kema laruk lit suwahal ul puhunon umbusuhunteg hare men mangno amuhup. Hare inowen hat alem kong turuk ahun ino ambeg hondog habuhumu aren otsi ininggikmu humbahakumu otsiyen penjara kilap habuhup tohon.
42012059	Kilap habuhupmu paleg lahenon onggo og uruhun fugmu o penjaran wilip aruhun fug."
42013001	Welatfagma ap Yesus ambeg wene hiyag Humul ulug watfareg enele uruk lit, "Galilea inaben wam Allah fahet yaltul ulug turukmen Pilatus otsi men waharusareg unusurusama wam mep wambirisi ambeg ap mep wambirisi ulug hiyag Humulen wahe," ibag.
42013002	Ibagma Yesusen hebeloho hiyag isaruk lit, "It unusuruson ari eneg siyag-siyag ane anggolo turusa peruk lahep? Winon unusurusa fuhon arimano siyag ane turusa fuhon peruk lahep?
42013003	Enebe obog tohowen siyag ane turusa. Hiren oho siyag ane turuk lahebon umbusuhup fugmu ari hag toho hir oho hunusuhup.
42013004	Yerusalem inap wereg ambeg atisi ane eke hiyag hisamin," ibag. "Ik Siloam sene horogma o yaron wirihon halog turuk lit ap num fimahen unusirisi. Unusirisiyon ari eneg siyag ane anggolo turusa peruk lahep? Ap obog toho Yerusalem werehon arimano siyag ane turusa fuhon peruk lahep?
42013005	Enebe obog tohowen siyag ane turusa. Hiren oho siyag ane turuk lahebon umbusuhup fugmu ari hag toho hir oho hunusuhup," ulug Yesusen hiyag isibag.
42013006	Yesusen indit toho hiyag isaruk lit, "Ap misig e ara soluk hag ahen hele anggur yatuk ambeg wilibihon ngi roho welatisi. Ap inowen anggen yihik ano ulug waharisireg kim harukmen eleg latusa.
42013007	Eleg latusama amingmingangge yabuk foroho ahun ino fam, 'Kim ha waharukmen eneg mo ilig am wirig am turukmu hinahanam atisimu anggen eke yihikon harikik fug. Nungge fahet e ariyen kinang howil teg? Muhuk fisin,' irisi.
42013008	Irisimu amingmingangge inowen, 'Nikni, mo misig aru mangno hahukteg kinang alma werehon ari habuloho amug ware fuhukmu anggen yihik fuhu lit teg.
42013009	Anggen mondabi eleg halug muhuk fesuhun,' irisi," ulug Yesusen ele indit toho hiyag isibag.
42013010	Wene uruk sambil hari Sabat misihim Yesusen wene hiyag isarukmen
42013011	hiyap eke undama siyag angge setan weregma mo ilig am wirig am turukmu num fumag (delapan belas tahun) atfagma ambol simbuk teg lit in am fug teg latfag.
42013012	In am fug teg latfagma Yesusen hiyap ino yet hibareg wol tibareg, "Siyag angge hubam werehon ari eleg aha," ibareg
42013013	Inggik unggulmu imbibagma hiyap ino pikit in atfareg Allah wel tibag.
42013014	Wel tibagma wene uruk ibam ngi ahun ino indimu olok hibareg Yesusen hiyap ino wene uruk sambil fanowap tehek ulug ap arimano unubam, "O falfalikenam mun angge man angge tukon wereg angge famen wene uruk sambil nungge fahet hihit nabukag ulug waha? O falfalikenam eneg hihir enebuk tehen waharuk lamuhup," ulug komo enepfag.
42013015	Komo enepfagma Yesusen, "Hit henele si uruk hinap, henembohom sapi henembohom keledai hinibam werehon hele loloho walug ik nawag ulug hondog eneplug laruk lahep fug?" ulug per eneptuk lit,
42013016	"Hiyap aru Iblisen inggik hele waroho forohoman eneg mo ilig am wirig am turukmu num fimahen atisimu wene uruk sambil hele loluk fug teg? Hiyap aru Abrahamen ondohowonen ondoho eleg ano?" ulug kapal isibag.
42013017	Kapal isibagma At fam wal hul pibahon arimano ininggali atfagma ap anggolo arimano fano ane tehek ulug enehiyeg hibag.
42013018	Yesusen wene hiyag isaruk lit, "Allah ap obog toho Inikni aruhuwon ino nungge fam wirim tuk teg?
42013019	Soluk anggen fam wirim timin. Soluk anggen ino ap misihen wak larisireg yabukmu fok tirisimu wilip atisireg su atisi. Su atisimu suwe pohol ke larukon waharusareg inggikmu ei wirik waharusa," ulug Yesusen indit toho hiyag isibag.
42013020	Nin eke hiyag isaruk lit, "Allah ap obog toho Inikni aruhuwon ino nungge fam wirim timin?
42013021	Sig angge fam roti wiratukon wirim timin. Sig angge ari hiyap misihen wak larisireg tepung ul ino kou hinahan winag harisireg ul ino fam kila feserisireg weregma kila feserisi angge ino unduk eneg turuk latisi," ulug indit toho hiyag isibag.
42013022	Hiyag isibareg Yesus o pumbuk eke la eke la turuk lit wene ap hiyag isil noruk lit o Yerusalem fil laruk latfag.
42013023	Larukmen ap eke watfareg Yesus umung haruk lit, "Nowe, ap Allah ambeg kuhubon we tor angge kuhup ano," ulug kapal hibag.
42013024	Kapal hibagma Yesusen hebeloho, "Sok keleg tohon ari fam kuhuben yami ruruk lamuhup. Ap anggolowen sok ari fam kuhuk peruk lit yami ruruk angge famen kuk fug teg," ibag.
42013025	"O ngi ahun ino in aruhureg sok lare fuhumu hit selma unduhuk lit sok kik turuk lit, 'Ninikni, sok hut nenebin,' uhupmu, 'Hit keman waharuk lahep an napeleg,' uhu," ibag.
42013026	"An napeleg uhumu hiren hebeloho, 'Hat halukema suburu men ik men narukmu o pumbukmuwen wene hiyag nisaruk latikin,' uhup," ibag.
42013027	"Uhupmu aren, 'Hit keman wahep an napeleg. Siyag ane turuk hinap anden pen hisihimu itan longgo iyek,' uhu.
42013028	Abraham men Ishak men Yakub men atam wene hiyag isaruk latfag inap men Allah ibam weregma yer isahupteg, 'Nir oho kila angge famen yanggal nenebehesa,' ulug heneyeg kilit matuk lit uba yatuk lamuhup.
42013029	Ap yali filon hubula filon umu filon ahamu filon wamuhupteg suburu nuk oho Allah ibam kuhup.
42013030	Ap eke fobik atuson tam amuhup, ap eke tam atuson fobik amuhup," ulug Yesusen hiyag isibag.
42013031	Welatfagma Farisi inap itanowen Yesus ambeg watfareg, "Herodesen Hat huwatmin peruk lit werehen tuma embeselug lamihin," ibag.
42013032	Ibagma Yesusen, " 'Yoho men sono men ap unundama siyag angge werehon wili feseruk lit ouk warukon hihir eneptuk lahi. We o hinahaneg angge obog aruhu,' ehek ulug olomene olokon ino hiyag irik lalihip," ibag.
42013033	"Wene hiyag isaruk latfag inap keman unusuk fug tehen o Yerusalem pumbukmuwen eneg unusukag ulug unusuruk latfag angge An oho hup hinahaneg angge ari funggalma laruk laruhuk.
42013034	Hit Yerusalem hinap fam uruk lahi. Ap wene hiyag isaruk latfag inap arimano Allahn mon enepfagma hit Yerusalem hinaben helep fam unusuruk latikip. Suwe ayam umaliki aherabul apma wol toho kilap eneptuk hag toho Anden hat humalikisi wol toho kilap enepmin perikik angge famen ninirim irikip.
42013035	Ninirim irikipmu hinibam o foluk aruhu perikikteg ari tem toho ihi. Nori, ketiya Niyahup fug, we hit henele ine roho uruk lit, 'Allah unuk fam tu waharukon Allahn fanowap timisi,' uhup sambil ari eneg An niyahup," ulug Yesusen ibag.
42014001	Welatfareg o wene uruk sambil hari Sabat Yesus Farisi inap onowe suwon ibam kibareg suburu naruk lit weregma ap arimanowen Yesusen wene uruk sambil famen tuk fug ane timisi ano ulug kilap haruk lit welatfag.
42014002	Welatfagma ap misig ebe inggiket uyuhet firuhukon eke kik watfag.
42014003	Kik watfagma Yesusen Musa wene onoluk inap men Farisi inap men unubam kapal isaruk lit, "O wene uruk sambil ap ouk warukon hihibuk teg ano, hihibuk fug teg ano?" ulug kapal isibagma enele eleg angge welatfag.
42014004	Enele eleg angge welatfagma Yesusen ap ino sen hibareg fanowap tibareg, "Lamihin," ibag.
42014005	Lamihin ibagma ap ino libagma Yesusen ap arimano unubam, "Henemloho eke henembohom eke ik senema wamburuk halug o wene uruk sambil welahep angge famen lisoho waruk lahep fug?" ulug kapal isibag ane fahet enele uk fug angge welatfag.
42014007	Yesus ap suwon ino ibam weregma umbalisi eke kik watfareg leho ambeg eneg hur amul ulug turukmu Yesusen yer isibag. Yer isibareg indit toho hiyag isaruk lit,
42014008	"Ap ekeyen seni eserik oho lit hat eke wol haptuk halug waruhunteg lehoma hur aruhun fug. Hur aruhunmu umbali suwon misig waruhumu seni ngi ahun inowen, 'Hat heriyeg lahen ambeg ari kolo rebesin, at hur arik watnisiyen,' uhumu hat hinggali hahunteg hirahoma ap enembolma hur arik lahun tohon.
42014010	Ap seni ngi ahun inowen wol haptuk halug waruhunteg hirahoma hur atmin ulug turukmen ap inowen yet hiyahureg, 'Nare, horog tiya hur arik ma,' uhumu lahunteg iraham hur aruhunmu umbalisi winon arimano iniline nare ulug hi habuhu," ulug Yesusen indit toho hiyag isaruk latfag.
42014011	Hiyag isaruk lit, "Ap san inggarehen palimuwap tarukon apma aruhu. Inggarehen apmayap tarukon palimu aruhu," ulug hiyag isibag.
42014012	Yesusen hiyag isaruk lit ap suwon wol tibahon ino fam Ele uruk lit, "Hat unukoho men hupmu men seni isag isamin ulug ap wol enebuhun halug humbalisi men hori men hotsi howesi men tung inap hat hiraham ke werehon men wol eneptuk laruhun fug. Wol enebuhunmu iren oho seni isag isahunon fahet har oho ayeg waroho isag humul ulug wol habuhup tohon.
42014013	Haren seni eseruhun halug ap enenggengge elehon men enembol simbuk tohon men unuyug siyahon men inil siyahon men wol eneptuk laruhun. It ari rohon arimanowen ayeg waroho isag hum fug teg lamuhupmu Allahn hi haptuk lit it inindimu wenggel harukon ari Allahn onolukap enebuhu sambil onggo og huruhu," ulug Yesusen hiyag itfag.
42014015	Hiyag isibahon ari ap at men suburu naruk latfahon misihen hol hibareg, "Ap Allah weregma kuhupteg suburu nahubon arimano enehiyeg toho welamuhup," ulug Yesus fam ari ibag.
42014016	Ibagma Yesusen ele indit toho hiyag isaruk lit, "Ap ekeyen seni suwon eseruhukon hit ap anggolo seni nahuben wamuhup ulug hiyag isarisi.
42014017	Hiyag isarisireg seni esetuk sambil ino amingmingangge arimano misig fam, 'Seni osoho fihiyon nalihiben maniyek ehek ulug hondog enebik lamihin,' ulug monde ferisi.
42014018	Monde feserisimu larisireg hiyag isarisimu ap arimanowen, 'Nare, nit pok amulon fahet hindimu siyag am fug,' uruk latusa. Ap misihen, 'Yabuk onggo paltikikteg yabuk nasehet tehen ha laminen pok atminon fahet hindi siyag am fug,' irisi.
42014019	Irisimu ap ekeyen te, 'Wam sapi numen ket onggo paltikikteg nasehet tehen kim isa laminen pok atminon fahet hindi siyag am fug,' irisi.
42014020	Irisimu ap ekeyen, 'Hiyap ket hilarikikteg pok atmin,' irisi.
42014021	Irisimu amingmingangge ino ikni ambeg suhuloho waharisireg iren urusa ane hiyag itisimu ap suwon ino olok harisireg amingmingangge fam uruk lit, 'Folo-folo lamihinteg ap owahalem ke werehon enenggengge elehon, enembol simbuk tohon, inil siyahon, unuyug siyahon hondog eneplug watmihin,' irisi.
42014022	Ari irisimu ap ino larisireg hondog eneplug waharisireg, 'Nikni, haren ehenon hag toho hondog enebik lahi angge nin kolo reg ambeg wereg,' il larikim
42014023	ikni inowen, 'An nibam keleg toho hur amusan lamihinteg kebunggalem ke, ke ilan ke werehon arimano hele ine roho hondog eneptug watnihin,' ulug monde ferisi.
42014024	'Ap atam wol enebihiyon pok ahasama seni eserihiyon aru tor angge oho nalusa fug, ari tem toho ihi,' irisi," ulug Yesusen indit toho hiyag isibag.
42014025	Misihim sambil Yesus kema larukmu ap anggolo mondeg angge laruk latfagma Yesusen hebeloho yer isibareg hiyag isaruk lit,
42014026	"Ap misig An men ambiyeg larukon inowen ikni isinga men uhe umalik men owesi otsi men irim teg lit wereg elehon ino inggareg fahet irim teg lit wereg elehon ino An namloho am fug teg.
42014027	Ap misihen An men lamin peruk anggeyen teltuk ahen ha rulug Nombolim laruk elehon ino An namloho am fug teg.
42014028	Hiren te o yaron eke wibuk oho lit hur amuhupteg obamangge waruk inap men o wituk inap men fahet onggo og isarukon ari winag haruk lamuhup fug?
42014029	Winag haruk lamuhup fugmu o ino olun warukmen onggo eleg laruhumu it winonen yet hisahupteg inda yag henebuhup.
42014030	Inda yatuk lit ap aru o witmin ulug olun oho fehek angge famen onggo eleg ahama lin esehek ulug hininggaliyap henebuhup," ulug Yesusen indit toho hiyag isibag.
42014031	Nin eke hiyag isaruk lit, "Ap suwon ekeyen o pumbuk eke min tog abul ulug otsi men laruk lit hur amuhupteg otsi unubam kapal isaruk lit, 'Nit ap teng numen aruwen teng likin fimahon nim ambi roho abehe ha reg,' ulug otsi kapal isahu fug?
42014032	Kapal isahumu ambi roho welahe fug ulug ot eke monde fuhumu yoho tog abul fug ulug hiyag isa lahu," ulug Yesusen indit toho hiyag isibag.
42014033	Hiyag isaruk lit, "Ihi ane ari hit fam wirim turuk lahi: Hit henenggengge foroho lahebon ari embeselug la fug teg lahepma An notsi am fug teg lahep," ulug Yesusen hiyag isibag.
42014034	"Saho fano angge famen olok eleg atuk halug saho olok turuk hag angge nungge nahup?
42014035	Saho olok elehon wen isapma kinang sei aruhu ulug kilabuk fug tehen hik isahup. Ap sa isanggo wereg halug isanggo fam holtuk laruhu," ulug Yesusen indit toho hiyag isibag.
42015001	Welatfagma pemerintah enemingmingangge uang embelug lalihip urukon men ap siyag-siyag ane turuk latfag inap men Yesusen wene hiyag nisamisi ulug Yesus ambeg luhal arik libag.
42015002	Luhal arik libagma Farisi inap men Musa wene onoluk inap men unundama onolok hibareg, "Siyag-siyag ane turuk inap nungge fahet hondog enebehekteg suburu ambiyeg naruk," uruk latfag.
42015003	Uruk latfagma Yesusen, "Wene misig indit toho hiyag hisamin," ibag.
42015004	"Ap misihen wam domba teng uhan foroho lit winag harukmen sehelimuwon misig eleg latisi. Eleg latisimu werehon arimano anggenma embeselug longgo irisiyon ino yami rurukmen weregma hiyaharisi. Ap inowen tirisiyon hag toho hiren oho turuk lahep fug?" ulug Yesusen ap arimano kapal isibag.
42015005	Kapal isibareg, "Ap inowen hiyag tihi ulug ahiyeg harisireg umaloma ha rulug ibam waharisi.
42015006	Waharisireg ori men iraham ke werehon men wol eneptisireg hiyag isaruk lit, 'Wam domba longgo ehekon hiyahakireg an nahiyeg hihi hag toho hir oho henehiyeg toho welamek,' irisi," ulug Yesusen indit toho hiyag isibag.
42015007	Hiyag isibareg, "Ap misig siyag-siyag ane turuk angge famen embeselug Allah fam wenggel haruk halug wam domba hiyaharisi ahun inowen ahiyeg harisi hag toho Allah otsi poholmonen oho enehiyeg hahup, it enebe teng uhan (sembilan puluh sembilan) fano ane eneg turukon fahet enehiyeg hahup fug," ulug hiyag isibag.
42015008	Nin eke indit toho hiyag isaruk lit, "Hiyap ekeyen uang anggen numen foroho lit winag harukmen sehelimuwon misig longgo uhumu iral hunduruhureg o imbilabi ele ke ololo piyat haruk lit fuki roho yami ruhu fug?
42015009	Yami ruruk lit hiyag tahureg ehebi winon iraham ke werehon men wol enebuhureg hiyag isaruk lit, 'An nuang longgo ehekon hiyag tihireg nahiyeg hihi hag toho hir oho henehiyeg toho welamek,' uhu," ibag.
42015010	"Ap misig siyag-siyag ane turuk angge famen embeselug Allah fam wenggel haruk halug uang hiyag tarisi hiyap inowen ahiyeg harisi hag toho Allah otsi poholmonen oho enehiyeg hahup," ulug Yesusen hiyag isibag.
42015011	Yesusen hiyag isaruk lit, "Ap misig umalikisi piren welatusa.
42015012	Welatusama amloho fobikon inowen ikni fam, 'Nikni, haren angge aruma anden tohon minggiroho og nimin,' irisi. Irisimu ikni inowen amloho atamon fam, 'Haren tohon tu,' ulug fobikon fam, 'Haren tohon tu,' ulug aren angge minggiroho og isarisi.
42015013	Og isarisireg weregman amloho fobikon ino aren angge arimano fam uang ayeg waroho hilarisireg ikni owe embeselug o yatma larisi. Yatma larisireg o yabuk wibuk fug angge aren angge eneg naruk lit we ambingga roho hiyap min inda yako weregman aren angge obog toho eleg atisi.
42015014	Aren angge obog toho eleg atisimu weregman o ino suburu obok laharisimu malik ino suburu obok toho welatisi.
42015015	Malik ino suburu oboken suburu og nutuk laruhu ulug o pumbuk ino fam ap suwon eke wereg ambeg larisimu ap inowen, 'Nambohom anggenma foroho laruhun,' ulug mingming tirisi.
42015016	Mingming tirisimu malik inowen wam foroho lit, 'Suburu oboken wamangge aruma eke namin,' irisimu hun inowen, 'A, aru wamangge foroho lahi,' ulug og itisi fug.
42015017	Og itisi fugmu malik inowen undaman wenggel haruk lit, 'Anden siyag ane tirikik,' perisi. 'An nikni amingmingangge anggolo werehon arimano nikniyen suburu og isarukmu an tuma suburu oboken war aruhuk,' perisi.
42015018	'An nikni ambeg lahukteg: Nikni, anden hat hubam oho Allah poholmon Ubam oho siyag ane tirikik uhuk,' perisi.
42015019	'Namloho ulug nubam uhun fug, hamingmingangge roho welaruhuk uhuk,' perisi.
42015020	Ari perisireg ibam ikni ambeg larisi. Yatman waharukmu ikniyen yet harisireg namloho nindiyen ulug olohotma larisireg amloho mako pug toho hi ririsi.
42015021	Hi ririkim amlohowen, 'Nikni, anden hat hubam oho Allah poholmon Ubam oho siyag ane tirikik. Namloho ulug nubam uruk laruhun fug,' irisi.
42015022	Ari irisimu ikniyen amingmingangge unubam, 'Folo-folo sum keron fanowon wak lalihipteg wan tebelihip, sohomangge inggikmu kila feselihip, sepatu uyugmu wan tebelihip.
42015023	Wan tebelihipteg wam sapi umalik fano roho endetuk lahebon ino eserik lalihipmu naruk lit nenehiyeg toho welamul,' irisi.
42015024	'An namloho tu war atisi angge oluk aha. Longgo irisi angge inam aha,' irisi. Irisimu amingmingangge arimanowen inikniyen irisi ane roho esetusama naruk lit enehiyeg toho welatusa.
42015025	Enehiyeg toho weregma amloho tamon ino yabukmuwen waharuk lit hol harukmen olma yunggultuk latusa.
42015026	Yunggultukmu hol harisireg malik inowen amingmingangge misig wol tirisireg, 'Nungge fahet yunggultuk?' ulug kapal harisi.
42015027	Kapal harisimu amingmingangge wol tirisiyon inowen, 'Hat hot longgo irisiyon ino wahama hinikniyen fano waha ulug wam sapi umalik fano roho endetuk lahebon ino eseriyek ehekma eserehesareg naruk lit enehiyehen yunggultuk,' ulug hiyag itisi.
42015028	Hiyag itisimu owe ino ahum ke het harisireg kimin fug perisimu ikni wilip atisireg, 'Namloho, kik ma,' irisi.
42015029	Kik ma irisimu amloho tamon inowen te, 'Nikni, haren nubam uruk ane holoho umbusuk fug angge hiyabuk wit hutuk lit weregman mo ilig am wirig am turuk latisi angge famen wam kambing misig hori men isag talihip ulug og nitikin fug,' irisi.
42015030	'Hat hamloho aru humbahalug laruk lit haren angge hilalug hiyap siyahon men elehap tik larisi angge famen nin wahama hindi hehenteg wam sapi fano roho endetuk laheyon isag erehen,' irisi.
42015031	Irisimu ikniyen, 'Namloho, hat likiya hupmu an men wereg lit anden tohon oho hat ngi reg lahen.
42015032	Hot aru war atisi angge oluk aha, longgo irisi angge inam ahama an oho nahiyeg hihi hag toho har oho hahiyeg himin,' irisi," ulug Yesusen hiyag isibag.
42016001	Yesusen otsi wene hiyag isaruk lit, "Ap suwon tung ahun misig men amingmingangge aren angge foroho latisiyon misig men welatusa. Welatusama ap ekeyen ap suwon ino fam, 'Hat hamingmingangge inowen haren angge arimano saplangge hik-hak isaruk,' ulug hiyag itisi.
42016002	Hiyag itisiyon hol harisireg amingmingangge ino wol tirisireg, 'Haren nanggintikinmu an holtikik? Suwesingga uang winaharuk lit hahatuk lahenon arimano kim haminen obog toho tiya imbik ma. Kim haminteg anden angge hat foroho laruhun fuhen mondabi heriye hubaharuk lahi,' ari ulug ele olok toho hiyag itisi.
42016003	Hiyag itisimu ap inowen inggareg fahet wenggel haruk lit, 'Nikniyen heriye nubahakumu nanggintuk laruhuk? Yabuk wit ta fug teg lahi, ap unubam heng eneptuk ane ninggali reg lahi,' perisi.
42016004	'Nikniyen heriye nubahakumu ap winonen nit nim welamuhuk nubam ukag ulug turuk latmin ane wenggel haruk lahi,' perisi.
42016005	Perisireg ap suwonen og isaruson paleg angge reg latuson arimano misig-misig wol eneptusareg te ap atam waharisiyon ino fam, 'Nikniyen angge nunggeyen paleg lahen?' ulug kapal harisi.
42016006	Kapal harisimu, 'Wam sei ahaluwe kubag teng uhan paleg lahi,' irisimu, 'Paleg lahen angge fahet suwesingga haharoho foroho lahiyon tu wereg. Hur atmihinteg folo-folo kim haruk lit kubag teng uhan ware fesemihinteg kubag teng piren haharin,' ulug hiyag itisi.
42016007	Hiyag itisiyon ino larisimu pirenehon ino waharisimu ubam kapal haruk lit, 'Nikniyen angge nunggeyen paleg lahen?' irisimu, ' Nasi anggen sum teng uhan paleg lahi,' irisimu, 'Paleg lahen angge fahet suwesingga haharoho foroho lahiyon tu wereg. Sum teng uhan ware fesemihinteg sum teng hinahan haharin,' ulug hiyag itisi."
42016008	Ari hiyag itisi ulug Yesusen otsi hiyag isibareg nin ele uruk lit, "Ap suwon amingmingangge inowen ikni angge hondo ribisibag angge famen fobik welaruhuk ambeg nangginoho welaruhuk ulug indi anggar atisi," ulug Yesus ap ino wel turuk latfag. "Ap kinangmon inindi folo-folo anggar atuk angge famen it seleg tegma wereg inap arimano inindi folo-folo anggar atuk eleg," ulug Yesusen otsi indit toho hiyag isibag.
42016009	" Uang siyahon ari fam ayeg war isa fug tehen hunumbaliyen oho Allah men mondabi welamuhuk ukag ulug uang siyahon ari fam ap ari pali war enebuhup," ulug Yesusen indit toho hiyag isibag.
42016010	"Ap misihen tor angge famen fano roho foroho laruhu halug su angge oho fano roho foroho laruhu. Tor angge famen siyag toho foroho laruhu halug su angge oho siyag toho foroho laruhu.
42016011	Nori, uang siyahon fano roho foroho lam fug teg lahep halug anggengge fanowon nangginoho foroho lamuhup?
42016012	Ap enenggengge siyag toho foroho lahepma hiren angge san og hisa reg?" ulug Yesusen kapal isibag.
42016013	"Ap misig iknisi piren werehonen mingming turukmu enele fano holuk fug teg. Ikni misig fahet nirim peruk lit ikni eke fahet ele fano holmin peruk. Hebeloho re ikni misig fahet fano peruk lit ikni eke fahet nirim ulug ele holtuk eleg. Allah Ninikni apma welahe uruk lahep halug uang siyahon apma welam fug teg lahep," ulug Yesusen hiyag isibag.
42016014	Farisi inap uang fahet ninindi peruk latfag inap arimano Yesusen hiyag isibag ane hol hibareg ehekon ari siyag ane ehek ulug inda yako inggaliyap tibag.
42016015	Inggaliyap tibagma Yesusen hebeloho hiyag isaruk lit, "Hiren ap iniline niren pikir ane eneg turuk lahe uruk lahep angge famen Allahn hunundama peruk lahebon ari hisaruk lit wereg. Ap kinangmonen palimu wereg peruk ane fahet Allahn apma wereg peruk.
42016016	Yohanes ap ikma pilap eneptuk latisi ahun uwan wam fugmu Musa wene men atam hiyag isaruk latfag inap arimanowen ibag ane men wene ari senegman eneg Yohanes kik waharisi. Yohanes kik waharisimu ketiya Allah ap obog toho Hinikni aruhu ulug wene fanowon ino hiyag isaruk. Hiyag isarukmu ap anggolo miyaltil kik waharuk," ulug Yesusen hiyag isibag.
42016017	"Pohol men kinang men eleg am teg angge famen wene haharehon fam ilanggen tor angge werehon eleg am fug teg.
42016018	Aben uhe subon embeselug keron hilaruk halug siyag ane turuk. Hiyap ahun subonen embeserukon ap ekeyen hilaruk halug siyag ane turuk," ulug Yesusen hiyag isibag.
42016019	"Ap suwon tung ahun eke wereg lit sum fanowon eneg wan turuk lit suburu men wam men likiya hupmu naruk lit ahiyeg toho welatisi.
42016020	Ap siyahon eke anggengge eleg ahun ahap salukangge reg ahun unuk Lazarus ino
42016021	suburu anggen men ahap men ap suwon inowen embeserukon namin ulug owahalma libareg yinggig latisi. Yinggigmu mene waharusareg ebene yowil arimano milang heheg naruk latusa.
42016022	Misihim welatusareg ap siyahon ino war atisimu malaikaren hondoholug Abraham heriyeg ambeg fanoma imbik larusa. Ap suwon ino oho war atisimu kinangma sale feserusa.
42016023	Sale feserusama ap warehon wereg ambeg libareg ouk anggolo waruk ambeg wereg lit yet harukmen Lazarus ino Abraham min fanoma yatma weregma yet harisi.
42016024	Yet harisireg ele hi roho uruk lit, 'Nikni Abraham, an hindi niyimin. Lazarus ino inggik tum ikma tung halug nambilikanggenma ik ahaluwe are ribik watmisiyen monde femihin. Indok aruwen siyahap naptuken ouk anggolo roho welahi,' irisi.
42016025	Irisimu Abraham inowen, 'Namloho, hat holuk wereg lit fano roho welatikin. Lazarus oluk wereg lit siyag toho welatisi angge ketiya tuma ahiyeg toho wereg. Hat te arima siyagma welahen.
42016026	Hit honggoleg nit honggoleg fanggong yaron werehen nit filen hit fil wam fug teg. Hit filen nit fil wam fug teg,' irisi.
42016027	Irisimu ap suwon inowen, 'Nikni, an nibam notsi fuwaben werehon
42016028	ir oho siyag ane turuk lit an welahi ambeg siyagma wamuhup tohon komo enebuhuwen Lazarus monde femihin,' irisi.
42016029	Irisimu Abrahamen, 'Musa wene men Allah wene hiyag isaruk latfag inap enewene werehon ari fam onoluk aruhu,' irisi.
42016030	Irisimu, 'A, nikni Abraham, ari fam onoluk aruhu fug. Atam war atisiyon oluk atug enembeg lelepma siyag ane embeselug holtep,' irisi.
42016031	Irisimu Abraham inowen, 'Musa men Allahn ibag ane hiyag isaruk latfag inap men enele holtuk eleg halug ap atam war atisiyon oluk atug hiyag isa lahumu holuhup fug,' irisi," ulug Yesusen hiyag isibag.
42017001	Yesusen otsi komo eneptuk lit, "Ari roho tin ulug ap inindi kahaltukon ari wereg laruhu famen ap ari roho tin ulug inindi kahaltuk ahun ino inggareg indi anggin aruhu.
42017002	Ap inine elehon inindi kahal enebuhu rohon ap ino helep simbuk humon anggolopma ililoho ik ahummu hik isahupmu fano.
42017003	Hininggareg anggat toho welamok! Hare misig siyag ane turuk halug komo riyok. Nambiken tirikik ulug wenggel haruk halug eleg aha piyok.
42017004	Hareyen hat hubam o misihim sambil sabirenam olok ane turuk halug sabirenam hambeg suhuloho waharuk lit, 'Nare, hubam siyag ane tihireg mangno ul,' uruk halug nindimu eleg aha uhun," ibag.
42017005	Yesus otsiyen Onowe fam heng turuk lit, "Nonowe, ninindi Allah fam wenggel harukon ninineyap nenebin," ibag.
42017006	Ibagma Yesusen, "Hinindi Allah tem peruk lit wene soluk anggen hahon hunundaman tot welalep halug hiren, 'E ara ahen umanggener angge heneko ik ahummu yag arik lag,' elepma yag arik lelep," ulug Ele indit toho hiyag isibag.
42017007	"Hit aruma welahebon sehelimu misig amingmingangge werehon eke wereg. Amingmingangge ino yabuk wituk angge wam foroho angge ibam waharuk halug, 'Suburu hat tam na ma!' ulug hiyag utuk lahep?
42017008	Ari hag toho turuk lahep fug. 'Suburu an fahet esetmihinteg osoho felug sum fanowon wan toho hondog nabik watnihinmu namin. Suburu men ik men an tam naminmu hat fobik namihin,' uruk lahep," ibag.
42017009	"Amingmingangge inowen at let turuk ane fahet namloho ulug hi ruruk eleg, we tuk ane tehek peruk.
42017010	Amingmingangge ari hag toho hit An notsi welahep. Allahn ari turuk lamuhup ulug hiyag hisahuwon ino obog toho tebuhupteg amingmingangge siyahon eneg welahe uhup. Niren turukuk ane ari Allahn telep peruk ane turukuk uhup," ulug Otsi hiyag isibag.
42017011	Yesusen Yerusalem lamin ulug Galilea embeselug Samaria keyen laruk latfag.
42017012	Laruk latfareg o pumbuk eke larukmen ap numen enehap salukangge reg inap luhaloho wereg lit yatman Yesus yet hibag.
42017013	Yatman Yesus yet hibareg enele hi roho uruk lit, "Yesus Nonowe fanowon, Haren hindi nisimin," uruk latfag.
42017014	Uruk latfagma Yesusen it yer isibareg, " Imam inap enembeg henehap kim hisalusan lalihip," ibagma larukmen keman fano atfag.
42017015	Fano atfagma at numon ino ahap fanowon kim hibareg, "Yesusen ari ehekma fano ahi," pibareg suhuloho watfareg ele humon fam Allah wel til waharuk latfareg
42017016	Yesus alukema hur atfareg, "Yesus Nowe," uruk latfag. Yesus Nowe uruk latfag ahun ino Samaria ahun welatfag.
42017017	Samaria ahun welatfagma Yesusen, "Hit numen fano ahasa pihi angge famen we hat numon eneg wahen? Sohowen kema wereg?" ulug kapal hibareg,
42017018	"We amu ahun aru eneg suhuloho wahareg Allah wel turuk?" ibag.
42017019	Ari ibareg, "In atug lamihin, An nubam wenggel hehenteg wahenon ariyen fano ahen," ibag.
42017020	Ap Farisi inap welatfahon itanowen Yesus fam kapal haruk lit, "Allah waruhuwon nosambil waruhu," ibagma Yesus hebeloho, "Allah waruhu ehebon ino enehangge turukmu yet haruk lahep hag toho waruhu fug.
42017021	Aben te, 'Yet hemek, Allah tuma wereg, lumu wereg,' uruk lam fug teg. Allah ap obog toho Inikni aruhuwon ino hit sehelimu wereg ulug ari tem toho hiyag hisaruk lahi," ibag.
42017022	Ari ibareg Otsi unubam uruk lit, "Hit fobik welamuhupteg hup misihim At ap kinangmon atik ibahon kim hilareg welala puhup angge famen hahup fug.
42017023	Aben hit hunubam enele uruk lit, 'Yet hemek At umu wereg, tuma wereg,' uruk lamuhupmu holuhupteg yami ruk fug angge enele holoho umbusuhup.
42017024	Lebeglu pohol alem filen atog fil lebeg turuk hag toho At ap kinangmon atik ibahon ino waruhu sambil ari inam aruhumu hiren yet hahup.
42017025	Ari roho uwan inam am fugmu miyaloho hik isahupteg Ebe wabuhup.
42017026	Ap kinangmon atik ibahon ino waruhu sambil ari indam Nuh umalikisi unubam atfahon ino hikit toho aruhu.
42017027	It indam welatfahon arimano suburu nenggeg ik nenggeg turuk lit aben hiyap heleheg hiyaben ap heleheg turuk lit welatfagma Nuh kou fam kibag sambil ino ik humon yenggeltil laharuk lit it arimano waroho lin ibag.
42017028	Lot umalikisi welatfahonen oho ari hag toho turuk latfag. Iren oho suburu nenggeg ik nenggeg og eseheg onggo paloho heleheg yabuk wireheg o wireheg turuk lit welatfagma
42017029	hun Lot ino Sodom embeselug libag sambil ino indok men helebanggen men poholman o pumbuk ino fam pilabik watfagma it arimano obog toho waroho lin ibag.
42017030	Ap kinangmon atik ibahon ino inam aruhu sambil ino ap arimano ari hag toho welamuhup.
42017031	O ari tuhu sambil ino silimu o palimu heriyeg lit welaruhuwon at anggengge mun angge man angge olma werehon hilamin ulug kuhu fug. Yabukmu werehon ino nibam suhuloho lamin puhu fug.
42017032	Lot uhe inowen tibag ane wenggel homok!
42017033	An noluk welaruhuk peruk lit wereg ahun ino oluk welaruhu fug. Longgo uhuk peruk lit wereg ahun ino Allah olohotma mondabi oluk welaruhu.
42017034	Allah waruhu sambil ino hubanggo ap piren misigmu nohoruk lamuhup angge famen misig hilahureg eke umbusuhu ulug tem toho komo heneptuk lahi," ibag.
42017035	"Hiyap piren misigmu roti anggen lilibug turuk lamuhup angge famen misig hilahureg eke umbusuhu.
42017036	Ap piren yabuk wituk lamuhup angge famen misig hilahureg eke umbusuhu," ulug hiyag isibag.
42017037	Hiyag isibagma Otsiyen Yesus fam kapal haruk lit, "Keman tuhu ane fahet ehen?" ibagma Yesusen, "Sobon men pamo men enele ngu ruruk halug ari amben angge ita wereg peruk lahep," ulug hiyag isibag.
42018001	Yesusen otsi indit toho hiyag isaruk lit, "Sembahyang uruk lit saplangge uruk lahe peruk lam fug," ulug hiyag isibag.
42018002	Hiyag isaruk lit, "O pumbuk eke ap suwon unggum kong turuk latisi ahun misig wereg lit Allah fahet akol ha fug angge ap winon fahet oho akol toho welatisi fug.
42018003	O pumbuk ino fam hiyap yuwohon misig ap eke min seli roho welatisiyon inowen alem kong turuk ahun ino ambeg likiya hupmu waharuk lit, 'Alem anden tohon ino kong nitmihin,' ulug ik waharuk latisi.
42018004	Ubam ari ik waharuk latisi angge famen ap inowen hiyap ino ele holoho embeseruk latisireg fobik indimu wenggel haruk lit, 'An Allah fahet nakol toho welahi fug angge, ap winon faher oho nakol toho welahi fug angge famen
42018005	hiyap ari nele yong naptuk lit an nubam yik kilabik waruhu rohon unggum aren tohon kong itmin,' perisi," ulug Yesusen hiyag isibag.
42018006	Hiyag isibareg, "Unggum kong turuk ahun indi hareyon inowen perisi ane ari hir oho wenggel haruk lamok.
42018007	Ap Allahn mumal eneptisiyon arimanowen Ubam enele likiya hupmu urukon iren tohon unggum kong isa fug anggeyen sono ha ulug hikip tebeselug enele holoho umbusuk teg?
42018008	Allah umalikisi unubam alem wereg halug folo-folo kong isaruk laruhu ulug tem toho hiyag hisaruk lahi. Ap kinangmon atik ibahon ino waharuk lit Allah fam tem peruk inap weregma ano elegma ano waruhu?" ulug Yesusen kapal isibag.
42018009	Ap winonen nit fano ulug ininggareg wel taruk latfag inaben ap winon fahet hit siyag ulug apmayap eneptuk latfagma Yesusen wene misig indit toho hiyag isibag.
42018010	"Ap piren sembahyang ul ulug sembahyang uruk ibam laruson misig Farisi ahun, misig pemerintah amingmingangge ap fam uang embelug lalihip uruk ahun welatisiyon ino men larusa.
42018011	Larusareg Farisi ahun ino pulmu unduhuk lit undaman sembahyang uruk lit, 'Allah Nikni, ap winon hag toho welahi fug. Ap unusuruk lit enenggengge hilaruk lahi fug. Ap unubam siyag ane turuk lahi fug. Ap unuhesi hilaruk lahi fug. Pemerintah amingmingangge siyag ane turuk ahun tu hag toho welahi fug.
42018012	Minggu misig fam Hat hubam sembahyang imin ulug hiyang ninggik pirenam welahi. Anden angge palu numen tebelug numon ino Hat hunuk fam emberuk lahi,' irisi.
42018013	Ari urukmu pemerintah amingmingangge ino ilanma unduhuk lit nil poholma lahap hamin fug peruk lit kunuk toho wereg lit, 'Allah Nikni, an siyag ane turuk nahun Hindi niyimin,' irisi."
42018014	Hindi niyimin irisi ulug hiyag isibareg Yesusen te, "Ap aru Allahn fanowap tirisimu ibam larisi. Farisi ahun ino fanowap tirisi fug. Inggareg palimuwap tarukon Allahn apmayap tuhu, inggareg apmayap tarukon Allahn palimuwap tuhu," ulug pikit toho hiyag isibag.
42018015	Yesusen wene hiyag isarukmen aben unumalikisi toron Yesusen hi enepmisi ulug hondog eneplug waharuk latfag. Waharukmu Yesus otsiyen yer isibareg malik toron nungge fahet hondog eneplug waharuk ulug per enepfag.
42018016	Per eneptukmen Yesusen, "Malik toron arimano An nambeg wamag tohon hiren per enebuk fug," ulug malik toron wol eneptuk lit, "Allah ap obog toho Inikni aruhuwon malik aruma hag toho werehon eneg Inikni aruhu," ibag.
42018017	"Malik toronen, 'Allah ap obog toho Inikni aruhuwon Ar oho nit Ninikni nir oho At umaliki,' urukon hag toho uruk elehon Allah weregma kuk fug teg, ari tem toho hiyag hisaruk lahi," ibag.
42018018	Yahudi inap onowe roho werehon misihen Yesus fam kapal haruk lit, "Nowe, Hat fano ane hiyag isaruk Hahun, an Allah ambeg kuhukteg mondabi noluk welaruhuken nanggin-nanggin turuk laruhuk, hiyag nimin," ibag.
42018019	Ibagma Yesusen hebeloho, "Nare, An nubam nungge fahet Hat fano Hahun ehen? We Allah misig eneg fanowon wereg," ibareg,
42018020	"Allah wene atam ibahon ari hat holuk: Hiyap pal ta fug, ap unusuk fug, yoholiyangge hila fug, ap enebug henele si uk fug, hiniknisi hinisingasi hinindi roho welamuhup ibahon ari hat holuk," ibag.
42018021	Ibagma ap inowen hebeloho, "Ehenon ari nebe kabinimu holtuk latikikon ketiya Haren ehenon oho holihi," ibag.
42018022	Ibag ane ari Yesusen hol hibareg Yesusen, "We misig eneg holuk atuk eleg: Haren angge obog toho ayeg waruhunteg ap enenggengge elehon ayeg waruhun angge arimano og isa lahunmu hat ngi aruhun angge poholma welaruhu. Poholma werehen suhuloho Nambeg waruhunmu An men ambiyeg laruk lamuhuk," ibag.
42018023	Yesusen ibag ane ap inowen hol hibareg aren angge anggolo werehen indi anggin atfag.
42018024	Indi anggin atfareg weregma Yesusen yet hibareg ap winon hiyag isaruk lit, "Ap ininggikmu uang anggolo werehon Allah ambeg kuk teg angge famen anggengge anggolo werehen kuk fug teg.
42018025	Wam sapi lisu fo reg keyen kuk hag teg halug ap enengge anggolo werehon eke Allah ambeg kuk teg," ibag.
42018026	Ibag ane ari ap arimanowen hol hibareg, "Haren ari ehenma ap sa Allah ambeg kuk teg?" ulug Yesus kapal hibagma
42018027	Yesusen, "Ap kinangmonen tuk fug tohon ari Allahn eneg tuk hag teg lit wereg," ibag.
42018028	Ari ibagma Petrusen, "Nowe, niren angge mun angge man angge embeserukukteg Hat men ambiyeg laruk lahe," ibagma
42018029	Yesusen, "Allah wene fahet ibam embeselug uhe owesi otsi embeselug ikni isinga umaliki embeselug laruk inap arimano
42018030	ketiya kinangma welahe li Allahn onggo sebe roho og isahureg fobik welamuhupmu Allah men mondabi onoluk welamuhup," ibag.
42018031	Yesusen otsi nisanggowen Niraham tiya maniyek ulug wol enepfareg Ele hiyag isaruk lit, "Nori, nit Yerusalem ilig amuhukmu wene atam hiyag isaruk latfag inap arimanowen At ap kinangmon atfahon fahet haharoho imbibahon hikit aruhu.
42018032	At ino Allah wene enepeleg inap og isahupmu Inggaliyap turuk lit Ebe watuk lit wasubag sup isaruk lit
42018033	siyahap turuk lit pinggi ware fesuhup. Ware fesuhup angge famen hup hinahaneg angge Allahn Olukap tuhu," ulug hiyag isibag.
42018034	Hiyag isibahon fahet inindi sohu reg lit nungge fahet hiyag nesehek ulug inindi anggar atfag fug.
42018035	Yesus o Yerikho lamin ulug horogma larukmen ap il hupnihon funggalma heriyeg lit ap la wam turukon fam hengangge heng eneptuk latfag.
42018036	Heng eneptuk lit weregma ap anggolo laruk lit enele urukon hol isibareg ap anggolo nungge fahet laruk ulug ap fam umung isibagma
42018037	iren te, "Yesus Nazaret ahun ino men laruk," ibag.
42018038	Ari ibagma ele hi roho uruk lit, "Yesus Daud amloho, an Hindi niyimin," uruk latfag.
42018039	Uruk latfagma ap atam laruk latfahon arimanowen hele imbisin ulug pet tibagma enele holuk fug angge sobir isaruk lit ele hi roho, "Daud amloho, Hindi niyimin," uruk latfag.
42018040	Uruk latfagma Yesus in atfareg, "Ap ari Nambeg tiya hondoholug maniyek," ibag. Ibagma ap ino Iraham watfagma Yesusen at ubam kapal haruk lit,
42018041	"Nungge ane nubam timisi ulug heng Naptuk lahen?" ibagma, "Nowe, an nil fano atnisiyen heng Haptuk lahi," ibag.
42018042	Ibagma Yesusen, "Hil fano amag! Nil fanowap napmisi ulug we tem toho pehenon ariyen fano ahen," ibag.
42018043	Yesusen ari irikim il fano atfagma Yesus men ambiyeg laruk lit Allah wel turuk latfag. Wel turukmu ap anggolo arimanowen yet hibareg iren oho Allah wel turuk latfag.
42019001	Yesus o Yerusalem lamin ulug o Yerikho keyen laruk latfag.
42019002	Larukmen ap eke unuk Zakheus pemerintah amingmingangge ap fam uang embelug lalihip uruk inap onowe aren angge anggolo werehen at tung ahun hag toho welatfag.
42019003	Zakheus inowen Yesus yet ha lamin ulug libareg at uwag horog tehen ap anggolo arimanowen mapmu rehen yet ha fug teg latfag.
42019004	Yet ha fug tehen folo-folo olohotma arik libareg Yesus ke aru waharukmu yet hamin ulug e ara fene lahibag.
42019005	Lahibareg weregma Yesus iraham libareg lahap haruk lit, "Zakheus, hat hibam ketiya lulen folo wambik ma," ibag.
42019006	Ari ibagma folo-folo wambibareg ahiyeg haruk lit Yesus hondoholug ibam libag.
42019007	Ibam kurukmu aben yet hibareg, "Ap siyag ane eneg turuk ahun ibam nungge fahet kehek," ulug enele siyag toho uruk latfag.
42019008	Uruk latfagma Zakheusen Yesus fam ele uruk lit, "Nowe, ap hiyap enenggengge elehon anden angge pul ke minggiroho og isamin," ibareg, "Aben tohon hilarikikon faher oho iren angge fahet sebe roho uhanam ayeg war isamin," ibag.
42019009	Ibagma Yesusen, "Ap aru oho Abraham amloho werehen te Allahn o aru yoho fanowap tehek," ibag.
42019010	"At ap atik ibahon ino it longgo uruson hiyag enebuhukteg fanowap enebuhuk ulug waharisi," ibag.
42019011	Yesusen hiyag isibahon ari holfag inaben Yerusalem horogma welahereg Allah wambik waruhureg nit fanowap nenebuhuwon horog toho welahe peruk latfagma Yesusen wirimangge eke hiyag isamin pibag.
42019012	"Ap suwon misig o yatma lamin perisi ambeg ino ap suwon arik lahukteg nin fobik suhuloho nibam waruhuk ulug larisi.
42019013	Lik oho lit amingmingangge numen wol enepfareg wal taneg uang suwon og isarisi. Og isaruk lit, ' Uang aru fam onggo paleheg ayeg war eseheg turuk lamuhupmu an waruhuk,' irisi.
42019014	An fobik waruhuk ulug larukmen ibam yugmu inap arimanowen at nit nonowe roho welaruhu fuhen ninirim ulug ombolim muko lalihipteg hiyag irik lalihip ulug ap mon eneptusa.
42019015	Mon eneptusama at ino larisireg ap suwon atisireg ibam suhuloho waharisireg amingmingangge uang og isarisi inap arimano wol eneptisi. Uang og isarikikon nombaren ayeg waroho warusa perisireg hiyag numusa ulug wol eneptisi.
42019016	Wol eneptisimu ap atamon ino waharisireg hiyag utuk lit, 'Nikni, haren og nitikinon ino anden ayeg waroho numen warikik,' irisi.
42019017	Irisimu ikni inowen, 'Namloho, haren turuk latikin ane fano hiyag nerehen. Tor angge famen fano roho foroho latikinmu o pumbuk numen fahet inikni ap suwon welaruhun,' irisi.
42019018	Ari irisimu ap pirenehon ino waharisireg, 'Nikni, haren og nitikinon fam fuwaben ayeg waroho warikik,' irisi.
42019019	Irisimu ikni inowen, 'Hat eke o pumbuk fuwaben inikni roho wereg laruhun,' irisi.
42019020	Irisimu amingmingangge hinahanehon ino waharisireg, 'Nikni, hat holok hahun ulug nakolen an og nitikinon ino wilikap fam het toho foroho latikik angge tu hilamihin. Emberikin fuhonet sebe roho hilaruk lahen. Yag tarikin fuhonet sebe roho yahal taruk lahen. Ari roho turuk lahen ane an noluk,' irisi.
42019022	Irisimu ikniyen, 'Namloho hat siyag, hinggarehen ehenon ari fam hebeloho pet hapnin. Emberikik fuhonet yag tarikik fuhonet nolok nahunen hilaruk lahi ane hat holuk teg lahen.
42019023	Holuk teg angge famen uang og hitikikon nungge fahet ap winon og isarikin fug? Og eselenma iren ayeg waroho og hetlepma sebe roho helele,' irisi.
42019024	Irisireg ap welatuson arimano fam, ' Uang ari taluk tilihipteg numen forohowon ino og emek,' irisimu
42019025	ap arimanowen, 'Ninikni, aren numen foroho angge re nin eke nungge fahet sebe roho og umul,' ulug kapal harusa," ulug Yesusen hiyag isibag.
42019026	Hiyag isaruk lit, "Enengge anggolo forohowon itano Allahn sebe roho og isahu, enengge elehon itano tor angge forohoman taluk toho hilahu," ulug pikit toho hiyag isibag.
42019027	Hiyag isibareg ap suwonen tuhu ane hiyag isaruk lit, "An men seli roho welatuson tuman ap suwon arik waruhu fug urusa inap arimano tuma hondog eneplug wamuhupmu an nolohotman waroho lin isahup ulug ap suwonen ari irisi," ulug hiyag isibag.
42019028	Wene ari obog toho hiyag isibareg Yesus tam atfagma Otsi men Yerusalem fil laruk latfag.
42019029	Yerusalem fil laruk latfareg Yesus o Betfage men Betania men Zaitun punumu wirihon itano horogma libareg otsi piren unubam hit tam laruk lamek ulug mon eneptuk lit,
42019030	"O pumbuk lindi lalihipteg keledai umalik ket su atukon ap ubam laharusa fuhon ililoho weregma halihibon ari loltihipteg walug watihip.
42019031	Aben nungge fahet loltuk lahep ulug umung hisaruk halug, 'Nonowe asehet tehen mon nenebehekma loltuk lahe,' ilihip," ibag.
42019032	Ibagma Yesus otsi piren mon enepfahon itano libareg Onoweyen hiyag isibahon hikit toho weregma libag.
42019033	Libareg keledai umalik ino loltukmen ngi inap arimanowen, "Nungge fahet loltuk lahep," ibagma iren te, "Nonowe asehet tehen mon nenebehekma loltuk lahe," ibag.
42019035	Ibareg keledai ino Yesus ambeg walug watfareg enesum wan tohon nonggoloho keledai palimu tuwale fibareg Yesus hamboko horiye fik lahibag.
42019036	Lahibareg larukmen ap arimanowen enesum nonggoloho Nonowe watmisi ke ulug funggalem ke tuwaltil laruk latfag.
42019037	Tuwaltil laruk lit Zaitun punumu wamburuk lit Yesus otsi men ap anggolo laruk latfahon arimanowen enehiyeg atfagma enele humon fam Allah wel turuk lit, "Mun angge man angge aben tuk fug ane nonolohotman tirisiyon yet harukuk.
42019038	Ap suwon Allah unuk fam waharukon hi ruruk lahe. Poholman palimu werehon Allahn fanowap tirisimu At wel turuk lamuhup," uruk latfag.
42019039	Ari uruk latfagma Farisi inap it sehelimu werehonen Yesus fam enele uruk lit, "Nonowe, Hotsi enele eleg amusan komo enebin," ibagma
42019040	Yesusen, "An notsi aruma enele eleg amusa halug helep aruman enele hi roho ulusa. Ari tem toho ihi," ibag.
42019041	Ari ibareg Yesus o Yerusalem horogma libareg o pumbuk yet hibareg uba yatuk lit,
42019042	"O Yerusalem nindiyen-e, hat fanowap habuhuwon ino yoho holuk toho welalen angge famen ketiya hat holohotma ari hiraho lit wereg.
42019043	Tot welaruhunmu ap seliyonen walinggoho kilap habuhupteg huwabuk oho lit kinang amuwon habuloho o Yerusalem elehet yaron ohowon ino horohap tuhupteg kuhup.
42019044	Kuhupteg hibam halog tebeseruk lit hunumalikisi unusuruk lit helep elehet ohowon ubule misig oho welaruhu fug. Allahn fanowap hapmin perisi sambil ari haren wenggel harikin fugmu ari roho huwabuhup," ibag.
42019045	Yesus o Yerusalem Allah ibam kibareg onggo paloho ayeg waroho waruk inap yanggal eneptuk lit,
42019046	"An nibam tu sembahyang uruk ibam haharoho wereg angge famen hiren siyag ane turuk inap inibamap tirikip," ibag.
42019047	Ibareg likiya hupmu Allah ibamen wene hiyag isarukmu imam onowesi suwon men Musa wene onoluk inap men Yahudi onowesi suwon men alem nungge fam umbuhukteg wabuhuk ulug enele sahaltuk latfag angge famen ap anggolo wene fanowon holtul ulug luhal arik watfagma senebuk fug teg latfag.
42020001	Misihim sambil Yesusen Allah ibamen wene fanowon hiyag isarukmu imam onowesi suwon men Musa wene onoluk inap men Yahudi inap onowesi men Ambeg libareg kapal haruk lit,
42020002	"Haren turuk lahenon ari san Hineyap haptisireg Holukap haptisimu turuk lahen, nir oho hiyag nisimin," ibag.
42020003	Ibagma Yesusen, "Anden oho hit hunubam hebeloho kapal hisamin.
42020004	Yohanesen ap ikma pilap eneptuk latisiyon ari poholman perisi ane ano, ap kinangmonen perusa ane ano ulug hiren An hiyag Nemek," ibag.
42020005	Ibagma it-it enele sahaltuk lit, "Poholman perisi ane ul halug nungge fahet at ele holtikip fug ik ohoreg.
42020006	Ap kinangmonen perusa ane ul halug ap aruman Yohanes ari Allahn monde ferisiyon tem toho peruk lit helep fam nunusuk ohoreg," uruk latfag.
42020007	Uruk latfareg Yesus fam, "Nenepeleg," ibagma
42020008	Yesusen, "Hiren nenepeleg ehepma Anden oho An nineyap naptisiyon fahet hiyag hisamin fug," ibag.
42020009	Yesusen ap anggolo weregma indit toho hiyag isaruk lit, "Ap misihen hele anggur yabuk wiri feserisireg ap winon foroho lamuhup ulug hiyag isarisireg o yatma larisireg amusun toho welatisi.
42020010	Welatisireg anggur anggen urukon li waharuk ulug anggen eke minggiroho numbahakup ulug amingmingangge monde ferisi. Monde ferisimu yabuk foroho inap enembeg larukmen ware feserusareg og humul fug ulug yanggaltusa.
42020011	Yanggaltusama nin amingmingangge eke monde ferisimu ino oho ambi roho ebe watuk lit har oho og humul fug ulug yanggaltusa.
42020012	Yanggaltusama amingmingangge hinahanehon monde ferisimu ebe ware feserusareg miyaloho hik isarusa.
42020013	Hik isarusama ngi ahun inowen nangginoho timin perisireg namloho nindiyon monde feminmu at fahet enekol hahup perisireg monde ferisi.
42020014	Monde ferisimu waharukmu yet harusareg, 'Yabuk ngi aruhuwon ino waharuken pinggi ware fusulteg yabuk nit ngi amuhuk,' ulug enele sahaltuk latusa.
42020015	Sahaltuk latusareg waroho elehet selma hik isarusareg pinggi ware feserusa. Yabuk ngi ahun ino waharuk lit yabuk foroho inap unubam nangginuhu," ulug Yesusen ele indit toho kapal isibag.
42020016	Kapal isibareg, "Ngi ahun waruhureg yabuk foroho inap waroho pinggi unusuhureg yabuk ino ap winon hiyag isahu," ibag. Ari ibagma ap arimanowen hol hibareg, "Ari roho tuk fug teg," ibagma
42020017	Yesusen yer isibareg, "Wene atamon fam haharoho imbibahon iminon tu holeg lamok, 'O wituk inaben helep tu siyag ulug hik isaruson ino ubule yag atisi.' Nungge ulug haharoho imbibag?
42020018	Ap eke helep ubule ino fam uyug kik turuk lit mako wambuhureg uyug fala roho uwag lilibug toho lin uhu. Helep inowen ap ino hondo ruhu halug ap ino lilibug toho kinang aruhu," ulug Yesusen hiyag isibag.
42020019	Hiyag isibagma Musa wene onoluk inap, imam onowesi suwon arimanowen, "Yesusen hiyag nesehekon ari nit fahet ehek," ulug enele sahaltuk lit o ino sambil Yesus ki rul ulug tibag angge famen ap anggolo enekolen imbisibag.
42020020	Musa wene onoluk inap men imam onowesi men Yesus uruk ane aluwat halihip ulug ap mon eneptuk lit, "Yesusen siyag ane uruk halug senebuhukteg pemerintah ap suwon wereg ambeg hondoholug lahuken Aren uruk ane aluwat haruk lit Yesus ele holtuk inap hag toho turuk latihip," ibag.
42020021	Ibagma libareg Yesus fam kapal haruk lit, "Nonowe, ap winon fahet Nakol puk fug angge Hele uruk lahenon Allahn peruk hag toho Hindi wirik toho hiyag isaruk lahen.
42020022	Ap suwon Kaisar inowen uang heng neneptukmu og um teg ano, og um fug teg ano?" ulug kapal hibag.
42020023	Kapal haruk lit unundaman un ane wenggeltuk lit urukon ari Yesusen oluk atfareg,
42020024	" Uang anggen misig og Nirik maniyek, kim haminen, orohole ilit tehon men unuk haharehon men ap sa hahareg lit wereg?" ulug kapal isibagma, "Kaisar orohole men unuk men hahareg lit wereg," ibag.
42020025	Ari ibagma Yesusen hebeloho Ele uruk lit, "Kaisar og um hahon Kaisar og umuhup. Allah og Um hahon Allah og Umuhup," ibag.
42020026	Yesusen ari roho hiyag isarukmu hol hibareg unggum Ubam umbul pibahon ino umbuk fug teg latfagma enekolen enele eleg angge welatfag.
42020027	Misihim Saduki inap ap war atukon Allahn onolukap enebuhu fug peruk inap Yesus ambeg watfareg,
42020028	"Nonowe, Musan nit fahet haharoho imbibahon te: Ap misig umalik indag ta fug angge uhe tuhum weregma lin isalug war atukmu areyen nowe ubalmangge malik enderuhuk ulug hiyap ino hilahu ulug haharoho imbibag ane fahet niren kapal Huyul," ibag.
42020029	"Ap misig umalikisi enebe sabiren welatusa. Onowe wandabonen hiyap hilarisireg malik endebuk fug angge war atisi.
42020030	Hiyap oweyen lin tirisiyon ino ot pirenehon inowen hilarisireg at ino oho malik endebuk fug angge war atisi.
42020031	It piren itano war atusa hag toho hiyap misihon ino ekeyen wilil ekeyen wilil turukmen it fuwaben itano oho obog toho malik endebuk fug angge war eneg atuk latusama
42020032	hiyap ino oho war atisi.
42020033	Hiyap ino it sabiren itano og enesug latisi angge Allahn ap obog toho onolukap enebuhu sambil ap sabiren itano onolukap enebuhumu hiyap ino ap san oho laruhu?" ulug kapal hibag.
42020034	Kapal hibagma Yesusen, "Ap kinangmonen aben hiyap heleheg hiyaben ap heleheg turuk.
42020035	Allahn tu Numalikisi ulug ap onolukap enebuhumu poholma kuhupteg aben hiyap heleheg hiyaben ap heleheg tuhup fug.
42020036	It arimano Allahn onolukap enebuhumu war am fug angge Allah umalikisi malaikat hag toho welamuhup.
42020037	Musan haharoho imbibahon ariyen ap warehon onoluk amuhup ane seleg teg lit wereg. Musa e folim indok ambulpul turukmu iraham libareg Allah unuk uruk lit, 'Abraham Ikni re Allah wereg, Ishak men Yakub men Inikni re Allah wereg,' ulug Allah wel tibag.
42020038	Abraham men Ishak men Yakub men ap warehon hag toho wereg eleg. Allah olohotma werehon obog toho onoluk eneg wereg," ulug Yesusen hiyag isibag.
42020039	Hiyag isibagma Musa wene onoluk inap itanowen, "Nonowe, ehenon ari fano hiyag nesehen," ibareg
42020040	enele anggin atfareg eke umung ha fug angge welatfag.
42020041	Yesusen it arimano hiyag isaruk lit, "Aben Mesias ino fahet Daud amloho urukon ari nungge fahet uruk?
42020042	Daud inggarehen Mazmur wene fam hahatuk lit, 'Nikni Allah inowen an Nikni fam Ele uruk lit Hat men seli roho welahebon arimano Huyug apma umbuhuken Ninggik pikit fil tiya hur arik ma ibag,' ulug haharoho imbibag.
42020044	Daud inggarehen Kristus Nikni ibag angge famen Mesias ino fahet Daud amloho nangginoho uk teg?" ulug Yesusen kapal isibag.
42020045	Ap anggolo luhaleg latfahon holegma Yesusen otsi hiyag isaruk lit,
42020046	"Musa wene onoluk inap enele holuk fug angge welamok. Enesum yaron wan toho laruk lit pasar waruk ambeg lulmu ap anggolowen hi nenebusa ulug laruk lit wene uruk ibam kulug lehoma hur atuk lit seni esetuk ambeg lehoma hur atuk lit turuk inap enele holuk fug.
42020047	Suburu enebit naruk hag toho hiyap yuwohon enengge inibam feleng toho hilaruk lit aben fano helehesa ukag ulug sembahyang yaron uruk angge famen Allahn unusuruk lit mondabi siyagma umbusuhu," ibag.
42021001	Yesus o sembahyang uruk ibam kibareg yer enesugmen ap suwonen uang derma fahet ulug anggolo kilaptuk ambeg emberukmu yer isibag.
42021002	Yer isaruk lit hiyap yuwon eke anggengge elehon uang anggen piren emberukmu yet hibareg
42021003	Yesusen ele uruk lit, "Hiyap yuwohon aru anggengge eleg angge famen anggolo embehek, it winon enenggengge anggolo foroho angge famen tor angge embehesa.
42021004	It arimanowen enenggengge sebe roho werehon embehesama hiyap yuwohon ari suburu onggo paloho nahuk ulug fet taluhon itano obog toho embehek," ibag.
42021005	Ap welatfahon itanowen o Allah ibam walinggoho kim haruk lit, "Helep fanowon aruma fene aliliyangge fanowon lahabe feruson men mun angge man angge Allah fahet emberuk latuson men nenekolen-e," uruk latfagma Yesusen,
42021006	"Fano angge yet hehebon aruma tot welamuhukmu obog halog toho lin uruk lit helep palimu werehon aruma misig oho welaruhu fug, obog halog toho wambuhu," ibag.
42021007	Yesusen ari ibagma ap arimanowen kapal haruk lit, "Nonowe, Haren ehenon ari nosambil aruhu ane fahet ehen? Enehangge nungge hag toho tuhumu yet hahukteg nonoluk aruhu?" ulug kapal hibag.
42021008	Kapal hibahon fahet Yesusen hebeloho hiyag isaruk lit, "Hinindi ninap heneptuk inap waharuk lit An nunuk uruk lit ekeyen an Honowe tu waharuk lahi, ekeyen waruhu sambil horog teg ulug hunubam uk nowen honoluk toho wereg lit enele holuk fug.
42021009	Tog aptuk lit pin unusuruk urukmu holuhup ane Allah indimuwen tam perukon fam turuk ulug henekol toho welamuhup fug. Siyag ane ari turuk urukmu holuhup halug pohol kinang ketiya eleg atmisiyen turuk ulug puk fug," ulug hiyag isibag.
42021010	Hiyag isibareg nin Ele uruk lit, "O pumbuk ekeyen te o pumbuk eke min tog aptuk lamuhup. Ap ekeyen te ap eke min seli roho welamuhup.
42021011	O meken ap unusuruk lit suburu oboken eneyeg hambuk il, ouken ap war atil pohol keyen tuhu ane fahet enekol anggolo haruk lamuhup.
42021012	Anden ihiyon ari uwan tuk fugmu hit Yesus wene uruk inap ulug sen henebuhupteg hele wat heneplug wene uruk ibamen ap suwon wereg ambeg hondog henebuhupteg penjara fam kilap henebuhupmu pemerintah ap suwon men unggum kong turuk inap enelukema unduhuk hunubahik lahup.
42021013	Enelukema unduhuk hunubahik lahupmu hiren ap suwon hiyag isaruk lit nit Nonowe Yesus atisiyon ino hir oho Honowe aruhu ulug fag toho hiyag usul peruk lamuhup.
42021014	Hinog og hisahupmu nungge hebeloho uhuk ulug hinindi anggin toho welamuhup fug.
42021015	Hiren ino sambil uhup ane fahet Anden hiyag hisahukmu seliyonen hunusul puhubon arimanowen hunumbahakupteg enele eleg angge welamuhup.
42021016	Hiniknisi hinisingasi honowesi honotsi honori hunumbalisi arimanowen hunusukag ulug huruwe laruk lamuhupmu hit welahebon aruma winon eke pinggi hunusuhup.
42021017	Hit fahet ap aruma Yesus umalikisi wereg ulug ap obog tohowen ninirim uruk lamuhup.
42021018	Honoruk hununggulmu wilip atukon misig oho longgo uhup fug.
42021019	Wene fanowon hininggik ine roho senetuk lamuhupmu mondabi honoluk welamuhup."
42021020	"O Yerusalem pumbuk humon ino ap seliyon onolok inap arimanowen walinggoho kilap eneptukmu yer isahupteg ketiya pin unusuk ohoreg puhup.
42021021	O Yerusalem walinggoho wereg inap punu keyen longgo uhup, pumbukmu wereg inap folo-folo wilip amuhup, ho roho laruk ambeg werehon kik wamuhup fug.
42021022	Atam haharoho imbibahon hikit toho Allahn hebeloho unusuhu.
42021023	Siyag aruhu sambil ino hiyap malik forohowon men ag mondotukon men siyahap eneptuken inindi anggin toho welamuhup. Ap arimano siyahap eneptuk lit onolok ane unubam tuhup.
42021024	Karog ayeg fam kong toho ininggik hele waroho umu fil ahamu fil hondog eneplug lahup. Wene enepeleg inaben o Yerusalem unuyuhen sobir isahupmu Allahn uhu sambil eneg umbusuhup."
42021025	"Mo suhal pikalem ilalin toho inam aruhumu laut ik humon haglabut waharuk lit aplohok kelambag tirikim hondo nenebik oho reg ulug enekol anggolo hahup.
42021026	Pohol ine werehon yuk tuhumu kinangma tuma nungge inam atmisi ulug ap enekolen yuk lagmag uhupteg war amuhup.
42021027	Allahn tuhu sambil ino At ap kinangmon atfahon ino hina apmane Ebe ine roho umbagpag toho waharukmu yet hahup.
42021028	Alem tuhuwon ino ak tuhu sambil fanowap henebuhuwon ino horogma waharuk ulug in atug hinisanggo leho lit welamuhup."
42021029	Yesusen wene eke indit toho hiyag hisamin ibareg, "E ara men e winon anggen uruk ahen men yet homok.
42021030	E alit subalik oho lit pik wirig halug owil turukon li warik ohoreg ulug honoluk atuk.
42021031	Ari fam honoluk atuk hag toho Anden ihiyon aru turukmu yet hahupteg Allah ap obog toho Inikni aruhuwon ino ketiya horog teg ulug honoluk aruhu.
42021032	Ap ketiya werehon eleg am fug angge weregma Anden ihiyon aru teko lahu.
42021033	Pohol men kinang men eleg aruhu angge famen An nele uruk lahiyon ari eleg aruhu fug," ibag.
42021034	"Allah waruhu sambil ino aben pak wabuhuk ulug yebangge turukon hag toho yebangge elma kuhup tohon mun angge man angge kinangma werehon fahet wenggel ha fug angge suburu fahet henebuwap toho tuk fug angge ik olokon nalug nenek turuk inaben turuk hag toho tuk fug angge wereg lit hinindimu honoluk toho welamuhup.
42021035	Allah waruhu sambil ino ap obog toho kinangma werehon hondo enebik oho waruhu.
42021036	Siyahonen hondo heneptukmu fano wilip amuhuben At ap kinangmon atfahon ino Alukema hunumbahakuwen hinindimu honoluk teg lit sembahyang uruk lamuhup," ulug Yesusen hiyag isibag.
42021037	Unukoho Yesusen Allah wene uruk ibamen wene hiyag isaruk lit hubanggo Zaitun punumu nohik laruk latfag.
42021038	Ari turuk lit weregma ap anggolo Allah wene uruk ibam Aren wene hiyag nisarukon holtul ulug waharuk latfag.
42022001	Yahudi inaben suburu roti sig elehon naruk sul Paskah sul ino horog teg latfagma imam onowesi suwon men Musa wene onoluk inap menen ap anggolo weregma senebuk fug tehen nangginoho Yesus senebuhukteg wabuhuk ulug enele sahaltuk latfag.
42022003	Yesus otsi nisanggowen itano misig unuk te Yudas unuk eke Iskariot ino undama siyag angge Iblis kibareg
42022004	imam onowesi men Allah wene uruk ibam foroho inap men enembeg libag. Libareg Yesus hirahoma lahumu huruwe waruhuk ulug it arimano men enele sahaltuk lit hiyag isibag.
42022005	Hiyag isibagma enehiyeg hibareg niren uang onggo og humuhuk ulug hiyag itfag.
42022006	Hiyag itfagma Yesus hirahoma lahumu huruwe lahuk ulug indimu wenggel haruk lit welatfag.
42022007	Welatfagma roti sig elehon naruk sul wam domba Paskah esetuk sul ino horog atfagma
42022008	Yesusen Petrus men Yohanes men unubam hiyag isaruk lit, "Hit lalihipteg seni Paskah nit nulen eserik lalihip," ulug mon enepfag.
42022009	Mon enepfagma iren te, "Nonowe, seni Paskah ari o keman nulen eserik lalusa peruk lahen," ulug Yesus kapal hibagma Yesusen,
42022010	"O pumbukmu kilihipteg ap misihen ik kubag fam hinanggoho walug larukmu yet halihibon ari ombolim lalihipteg at kimisi ibam ino kilihip.
42022011	Kilihipteg o ngi ahun ino fam, 'Nonoweyen o keyen Notsi men seni Paskah nul ulug mon nenebehekma wahereg umung hiyaruk lahe,' ilihipmu
42022012	ap inowen o suwon mun angge man angge wereg ibam hiyag hisamisimu o ariyen isag neneplihip," ulug Otsi hiyag isibag.
42022013	Hiyag isibagma libareg Yesusen ibag ane hikit toho o ino hiyahibareg esetuk latfag.
42022014	Hup atfagma suburu nul ulug Yesus otsi men olma kibareg hur atfag.
42022015	Heriyeg lit weregma Yesusen, "An Honowe Nuwabuk fugmu hit min seni Paskah aru ambiyeg nul pihi.
42022016	Pihiyon ari naruk lahiyon aru hag toho fobik eke nahuk fug, Ninikni Allah wereg ambeg kuhukteg eneg mondabi fano welaruhuwon nahuk," ibag.
42022017	Ari ibareg kubag wibareg seneg lit sembahyang ibareg og isaruk lit, "Kubag tu walihipteg honori men fibir amek.
42022018	Anggur ahaluwe aru ketiya na fug angge welaruhukteg Allah ap obog toho Inikni aruhu sambil eneg ahaluwe nahuk," ibag.
42022019	Ari ibareg suburu roti wibareg sembahyang ibareg kut-kut otsi og isaruk lit, "Nebe aru hit fahet og hisahukon og hisaruk lahi. An fahet wenggel Niyaruk lit welamuhuben suburu ari roho naruk lamuhup," ibag.
42022020	Ibagma suburu roti nibagma ik kubag wibareg hinang isaruk lit, "Ik kubag aru wene keron werehen Allahn sali ibahon hikir amag ulug Namep hit fahet wilip aruhu," ibag.
42022021	"An fahet wabukag ulug huruwe lamin peruk lit werehon ino at inggiket An ninggiket suburu seneg lit naruk lahe.
42022022	At ap kinangmon atfahon Allahn perisiyon fam lahu. We At huruwe lahu ahun ino eneg indi anggin amag," ibag.
42022023	Ari ibag ane fahet it-it enele sahaltuk lit haren ano anden ano ulug it-it enele sahaltuk latfag.
42022024	Yesus otsi enele sahaltuk lit nit aruma welaheyon sehelimu misig sa suwon aruhu ulug umung-umung atuk latfag.
42022025	Umung-umung atuk latfagma Yesusen, "Ap suwon kinangma werehonen ininggareg palimuwap taruk lit onotsi apmayap eneptuk. Fano fer enesug lit welahe uruk angge famen enele mingming eneg eneptuk.
42022026	Hit An notsi welahebon aruma ap suwon ari hag toho welamuhup fug. Hit sehelimu an suwon welahi urukon ino malik toron amag, hiyag hisaruk lit mingming heneptuk ahun ino henemingmingangge amag.
42022027	Nori, sak esetuk ahun suwon peruk lahep? Ik hinanggik larukon suwon peruk lahep?" ulug Yesusen otsi umung isaruk lit, "Sak esetuk ahun ino suwon fug? An hit sehelimu welahiyon aru ik hinanggik larukon hag toho welahi," ibag.
42022028	"Nori, ap kinangmonen wal Niyarukmu hit eneg Numbahalug la fug angge welatikip.
42022029	Ninikniyen At ibam ngiyap Naptisi hag toho Anden hir oho ngiyap henebuhuk.
42022030	Allah ibamen suburu men ik men An men mangno roho naruk lit lehoma heriyeg lit Yakub umalikisi nisanggowen arimanowen ondohowonen tohon unggum kong isaruk lamuhup," ibag.
42022031	"Simon nare, Iblisen Allah fam heng turuk lit yasi ebe men uru men enetukon hag toho hit hinindi ninap henebuhuk ulug Allah fam heng tirisi.
42022032	Heng tirisi angge haren Allah fam wenggeltuk ane hindi nin aruhu rohon ulug Allah fam sembahyang ihi. Hat hindi hebeloho anggar atuk halug hori winon oho inindi wirikap eneptuk laruhun," ibag.
42022033	Ari ibagma Petrusen, "Nowe, Hat hele wat Habuhup halug an oho hele wat nabuhup. Hat war aruhun halug an oho ambiyeg war amuhuk," ibag.
42022034	Ibagma Yesusen, "Petrus, yoho hubanggo suwe ayam ele uk fugmu haren hinahanam hun ari an napeleg ulug awiya wamihinon ari tem toho ihi," ulug Petrus fam ibag.
42022035	"Anden mon heneptuk lit ilit uang kilaptukon, sum suburu yunggatukon, sepatu hunuyugmu kilaptukon men eleg angge mon heneptikik angge famen hit heneseher angge wereg latisi?" ibagma iren, "Nenesehet eleg latisi," ibag.
42022036	Ari ibagma Yesusen, "Ketiya re ilit uang kilaptuk angge suburu yunggatukon men hilalug laruk lamuhup. Mun angge man angge hininggikmu eleg halug henesum henebemon nonggoloho ap winon og isahupmu iren ayeg waroho og hisahubon fam karog olokon onggo paluhup," ibag.
42022037	Ari ibareg Yesusen, "Wene atam hahatfahon hikit toho An nubam turuk lamuhup. 'Ar oho siyag ane turuk inap enesehelimu weregma puhup,' ulug haharoho imbibahon ari hikit toho An nubam turuk lamuhup," ibag.
42022038	Ari ibagma Otsiyen Yesus fam, "Nonowe, karog piren tu wereg," ibagma Yesusen, "Ita wereg," ibag.
42022039	Ari ibareg Yesus otsi men wilip atfareg atam Zaitun punumu laruk latfag hag toho ino sambil oho Zaitun punumu libag.
42022040	Lul pibag ambeg ino libareg Otsi fam, "Siyahonen wal hisahu rohon sembahyang uruk lamek," ibag.
42022041	Ibareg tot yat toho libareg Elenggen fam hur atfareg kunuk teg lit sembahyang uruk lit,
42022042	"Allah Nikni, ik kubag famon ari namin fuhen hilak watmin pemihin halug hilak watnihinon ari Anden peruk lahi ane fug, Haren peruk lahen hag toho atmisi," ibag.
42022043	Ari ibagma malaikat monde fibahon inam atfareg ele ubam uruk lit ineyap tibag.
42022044	Yesus akol anggolo haruk lit Indi pong-pong angge turuk lit sembahyang urukmu lisag famen mep tep-tep wamburuk hag toho lisag tep-tep kinangma wamburuk latfag.
42022045	Sembahyang ibareg larukmen Otsi inindi anggin toho wereg lit nohorukmu libareg
42022046	Otsi fam, "Nungge fahet nohoruk lahep? Siyahonen hinindi ninap henebuhu rohon hinil wirik toho wereg lit sembahyang uruk lamek," ibag.
42022047	Yesus ele urukmen Otsi nisanggowen itano misig unuk Yudas inowen ap anggolo hondog eneplug at enelukema watfareg mako pug toho hi rimin ulug Yesus iraham libag.
42022048	Iraham libagma Yesusen te, "Yudas nare, At ap atik ibahon ino mako pug toho hi ruruk lit ap aruma hiyag isaruk lahen?" ibag.
42022049	Yesus otsi At men welatfahon arimanowen Yesus ki rurukmu yer isibareg, "Nonowe, ap ari roho turukon aruma karog fam unusul," ulug kapal hibag.
42022050	Kapal hibareg Ot misihen imam onowe suwon amingmingangge eke karog fam watuk lit isanggo pikit filon kong tibisibag.
42022051	Kong tibisibagma Yesusen imbisiyek ibareg isanggo ubalma yaho fisibag.
42022052	Yaho fisibareg imam onowesi suwon men Allah wene uruk ibam foroho inap men iniknisi suwon men unubam Ele uruk lit, "An ap enebe unusulug enenggengge hilaruk ahun hag toho welahimu karog men e paleg men senerehepteg wabul ulug wahep?
42022053	An hit sehelimu likiya hupmu Allah wene uruk ibam welatikik angge famen ki Naptikip fug. Hiren turuk lahebon ari hik tegma eneg tuk hag teg lahep," ibag.
42022054	Yesus senetfareg imam onowe suwon ibam hondoholug larukmu Petrus ombolim laruk latfag.
42022055	Imam ibam owahalma ap indok munggalfareg walinggoho heriyegma Petrus oho it sehelimu heriyeg latfag.
42022056	Hiyap ap suwon amingmingangge ekeyen Petrus indokma heriyegma yet hibareg fuki roho kim haruk lit, "Ap tu oho At men wereg latisiyon," ibag.
42022057	Ari ibagma Petrusen awiya waruk lit, "Hun ari an napeleg," ibag.
42022058	Tot weregman ap winonen pen hibareg, "Har oho it min welatikin," ibagma Petrusen, "An fug," ibag.
42022059	Ibareg nin tot welatfagma ap winonen ele haro roho uruk lit, "We tem toho hun tu Galilea ahun angge re At men ambiyeg welatisi," ibag.
42022060	Ari ibagma Petrusen, "An fug, haren uruk lahen ane ari an napeleg," ulug awiya warukmu suwe ayam ele ibag.
42022061	Ele ibagma Yesus hebeloho Petrus yet hibag. Yet hibagma Petrusen ayam ele yoho hubanggo uwan uk fugmu haren An nubahet hinahanam awiya wamihin ulug Nonowe inowen hiyag nerehekon ino tem toho ehek ulug indi anggar atfagma
42022062	wilip atfareg indimu siyag toho uba yatuk latfag.
42022063	Yesus senetfag inap arimanowen Ele ying turuk lit Orohole sale fibareg watuk lit, "Ap san Nuwatuk peruk lahen, hiyag nisimin," uruk latfag.
42022065	Enele anggolo uruk lit Inggaliyap turuk latfag.
42022066	Sakan tibagma o likiya Yahudi inap onowesi suwon men imam onowesi suwon men Musa wene onoluk inap men palu atfareg Yesus enelukema unduhuk fibag.
42022067	Unduhuk fibagma it ap suwon arimanowen enele uruk lit, "Hat Mesias fobik waruhu uruson Hat aru halug Hele hiyag nisimin," ibagma Yesusen, "Kapal Neyehebon ari fahet fag toho hiyag heselema tem toho pelep fug.
42022068	Anden hit kapal heselema hiren An hiyag Netep fug.
42022069	Ketiya famen At ap kinangmon atik ibahon ino Allah ineyon inggik pikit fil heriyeg lit welaruhu," ibag.
42022070	Ari ibagma iren te, "Ari ehen halug Allah amloho welahen?" ulug kapal hibagma Yesusen, "Hat Allah amloho welahen ehebon ari hiren ehep," ibagma
42022071	iren, "Inggareg ambilik fam fag toho ehekma nungge fahet ap winon kapal enebul," ulug uruk latfag.
42023001	It palu roho welatfahon arimano in atfareg Yesus hondoholug ap suwon Pilatus ambeg laruk latfag.
42023002	Libareg Pilatus ubam hiyag utuk lit, "Hun aruwen nonotsi inindi nonghonga feseruk lit Kaisar ino uang og um fug teg uruk lit Inggareg fahet Mesias ap suwon welahi ulug ari-ari urukmu niren holtukuk," ulug un-un ane Pilatus hiyag utuk latfag.
42023003	Pilatus hiyag utuk latfagma Pilatusen Yesus hinog og haruk lit, "Hat Yahudi inap onowe suwon welahen?" ibagma Yesusen, "We haren ehen ari," ibag.
42023004	Ari ibagma Pilatusen imam onowesi suwon men ap arimano men hiyag isaruk lit, "Anden umung hihimu siyag ane tirisiyon ehekon holihi fug," ibagma iren enele ine roho uruk lit,
42023005	"Hun aruwen uruk latisi ane re o Galilean ak tirisireg ap inindi kahal enebil laruk latisireg o Yudea tuma waharisi," uruk latfag.
42023006	Ari uruk latfagma Pilatusen hol hibareg hun aru Galilea ahun ano ulug kapal isibagma
42023007	Yesus Galilea ahun ulug hiyag itfahon oluk atfagma it Galilea inap Herodes apma wereg angge re Herodesen unggum ari kong timisiyen ambeg walug lalihip ulug hiyag isibag. Ari tibag sambil ino oho Herodes o Yerusalem weregma ambeg walug libag.
42023008	Herodes ambeg walug libagma Herodesen hun aru fahet anggolo urukmu holtuk latikik angge poholman turuk ane an nalukeman telepma yet hele, Ebe oho yet hele peruk latikik Ahun ino yoho walug wahasa ulug ahiyeg hibag.
42023009	Ahiyeg hibareg Yesus mun ane man ane roho kapal haruk latfagma Yesusen ele eleg angge welatfag.
42023010	Ele uk fug angge weregma imam onowesi men Musa wene onoluk inap onolohotma in atfareg un-un ane anggolo lombog turuk latfag.
42023011	Lombog turuk latfagma Herodes men otsi men arimanowen Yesus unuk lahap-pilap isaruk lit Inggaliyap tibareg sum ap suwonen wan turukon laha fisibareg suhuloho Pilatus ambeg walug lalihip ibag.
42023012	Herodes men Pilatus men ir oho seli roho welatfag angge famen ino sambil mangno atfag.
42023013	Imam onowesi men Yahudi inap onowesi men ap winonet palu enepfareg Pilatusen hiyag isaruk lit,
42023014	"Ap aruwen inindi kahal eneptuk ulug hiren an nambeg walug wahep. Anden ap aru hinog-og harukmu hinilen hehep. Siyag ane tirisiyon misig oho holihi fug angge famen hiren un ane Ubam lombohap tirikip.
42023015	Herodesen oho hinog-og hehekma siyag ane tirisiyon eleg ulug nin suhuloho aliyek ehekma alem anggin toho Ubam umbuk fug tehen ware fisiyek uk fug teg lahi.
42023016	E paleg fam eneg notsiyen wabusama lamisi," ibag.
42023017	O Paskah seni suwon esetuk sambil ari aren ap hele warehon misig-misig lol eseheg turuk latfag.
42023018	Ap welatfahon arimano enebe obog tohowen enele hum toho uruk lit, "Barabas eneg lol nisamihinteg ap aru il eleha fisin," ibag.
42023019	Hun Barabas inowen ap suwon enele nirim ulug tog aptuk lit ap eke ware fisibagma o penjara kilapfagma welatfag.
42023020	Ap arimano enele hum toho uruk lit Barabas lol nisimin uruk latfagma Pilatusen ele ine roho, "Yesus loloho wili fesemin," ibag.
42023021	Ibagma enele uruk latfahon arimanowen enele hum toho hun aru e fam telukag eneg uruk latfag.
42023022	Uruk latfagma Pilatusen inggik hinahaneg angge, "Hun aruwen siyag-siyag ane nungge tirisimu uruk lahep? Alem anggin toho Ubam umbuk fug tehen ware fisiyek uk fug tehen e paleg fam eneg notsiyen wabusama lamisi," ibag.
42023023	Ari ibagma it arimanowen enele hum toho at ele pilaptuk lit e fam telukag ulug heng turuk latfareg it enele palimu atfag.
42023024	Palimu atfagma Pilatusen iren pehesa ane tukag ulug inggik obog isibag.
42023025	Inggik obog isibareg Barabas tog aptuk lit ap eke ware fisibag ahun ino o penjaran inggik loloho wilip isibareg hit pehebon hag toho e fam teltihip ulug Yesus og isibag.
42023026	Yesus teltul ulug walug larukmen Simon Kirene ahun waharukmu salkal ibareg senetfareg teltuk ahen ino umaloma ha ribibareg Yesus ombolim lul ibag.
42023027	Ap anggolo mondoko ambiyeg laruk lit hiyap eke laruk lit uba yatil laruk latfag.
42023028	Uba yatil laruk latfagma Yesusen hebeloho kim isaruk lit, "Hit Yerusalem hiyap, An nubahet uba yabuk fug. Hininggareg fahet hunumalikisi fahet uba yag taruk lamek.
42023029	Tot welamuhukmu aben enele uruk lit, 'Hiyap malik indag ta fug angge ibili atukon men ag umaliken naruk elehon enehiyeg toho welamag,' uhup.
42023030	Tom fam enele uruk lit, 'Punu men tom menen kusoho hondo nenebiyek,' uhup.
42023031	Aben e olukon yaltukmu indoken folo-folo naruk eleg, aben e ilimon yaltukmu fululung toho naruk," ibag.
42023032	Yesus hondoholug laruk lit ap piren siyag-siyag ane turuk latfahon itano pinggi unusilihip ibahon itano men Yesus men ambiyeg hondog eneptuk latfag.
42023033	Hondog eneplug sili unuk "Ap unggul uwag silimu" libareg Yesus e fam tele fisibareg ap piren itano oho eke inggik pikit fil eke inggik hare fil tel enepfag.
42023034	Tel enepfagma Yesusen ele uruk lit, "Nikni, An ninggik e fam tel Nabehesa inap aruma it enepelehen inindi anggat teg elehen tehesama it fahet Hat hindi ahe laharukon eleg amag," ibag. Yesusen ari ibagma At asum san hilamisi ulug telfag inap arimanowen eneg atuk angge hik turuk latfag.
42023035	Ap anggolo unduhuk lit it turukon fahet kilap enesug latfag. Yahudi inap onowesi suwon arimanowen Yesus inggaliyap turuk lit, "An Allahn mumal Naptisiyon uruk lit ap winon fanowap eneptuk latisi angge tem toho Mesias ap obog toho fanowap enebuhuwon wereg halug Inggarehen oho fanowap tawag," uruk latfag.
42023036	Sehen seneg inap welatfahon arimanowen oho Inggaliyap turuk lit anggur ahaluwe sihon og Utuk lit,
42023037	"Hat Yahudi inap onowe halug Hinggareg hamuwen fanowap taruk tin," uruk latfag.
42023038	Unggul palimu hahatfahon ari, "Yahudi inap onowe suwon tu," ulug hahatfag.
42023039	Ap piren Yesus men tel enepfahon misihen Inggaliyap turuk lit, "Hat te Mesias ino fug? Hinggareg fanowap tamihinteg nir oho fanowap nenebin," ibag.
42023040	Ari ibagma areyen are komo ruruk lit, "Har oho e fam tel nenebehesa angge famen Allah fam hakol haruk lahen fug?
42023041	Nit nunuseheson ari turukuk ane fahet ayeg waroho e fam tel nenebehesa. Hun aru re siyag ane oho eke tirisi fug angge famen telehesa," ibag.
42023042	Ari ibareg Yesus fam te, "Hat ap suwon hag toho waruhun halug an fahet Hat hapeleg am fug," ibag.
42023043	Ari ibagma Yesusen, "Yoho hat min An min Allah wereg ambeg kinang fanoma welamul," ibag.
42023044	Welatfagma mo anum pulmu weregma hik atfareg mo il hililip teg latfareg mo haya ririkim sakan tibag.
42023045	Mo il hilihip tegma o Allah wene uruk ibam sum sokolma latuk asum ino pul ke pilang tibisik wambibag.
42023046	Yesusen ele hum toho uruk lit, "Nikni, An nahime fanowon Hat hinggikmu embemin," uruk lit sat eleg atfag.
42023047	Sehen seneg inap onowe inowen Yesus ari roho uruk lit war atukmu yet hibareg, "Ap aru we tem toho Indi pikiron war aha," uruk lit Allah wel til laruk latfag.
42023048	Allah wel til laruk latfagma ap anggolo unusurukmu yet usul ulug watfahon arimano Yesus war atukmu yet hibag ane fahet inindi anggin atfagma inindi wat til inibam libag.
42023049	Yesus men ambiyeg laruk latfahon arimano men hiyap o Galilean Yesus men ambiyeg laruk latfahon arimano men yatma unduhuk lit tibag ane ari yer isaruk latfag.
42023050	Ap misig unuk Yusuf ino ibam o Arimatea Yudea kinang fam werehon ino welatfag. Allah ap obog toho Inikni arik waruhu ulug oluk toho wereg lit ubabut fano roho indi pikit toho welatfag. Hun ino Yahudi onowesi palu rurukmu ar oho laruk latfagma it arimanowen Yesus wabukag ulug enele sahaltukmu Yusuf ino oho libareg Yesus wabuhup fug peruk lahi ulug hiyag isibag.
42023052	Hun Yusuf ino Pilatus ambeg libareg Yesus warehon hiyag nimin ulug heng tibag.
42023053	Heng tibagma Pilatusen fano wak lamihin ibagma Yesus wareg angge pilabe fibareg sum yanggowon fam hililip tibareg walug libareg owik ap warehon kilapfag fuhon ino kilabe fibag.
42023054	Kilapfag sambil ari sono wene uhuk ulug yoho hupmu olma welamul ulug Yesus owikmu kilapfag.
42023055	Hiyap o Galilean Yesus men ambiyeg laruk latfag hiyap arimanowen ebe wareg angge owikmu kilaptukmu yet hul ulug ambiyeg libareg owik ino pen hibareg inibam libag.
42023056	Libareg Yesus ebene are ribik lahukon ulug ahaluwe amben fanowon tug toho imbibag. O wene uruk sambil ino Musa wene onoluk inap turuk latfag ane hikit toho olma welatfag.
42024001	Hiyap itano wene ibahon ino likiyamon hubet-habet ahaluwe amben fanowon tug toho imbibahon wibareg owik Yesus imbibag ambeg ino libag.
42024002	Libareg yet harukmen helep sok latuk ahalep ino imbiloho ilanma weregma yet hibag.
42024003	Yet hibareg owik elman kim harukmen Yesus ebe wareg angge imbibag ambeg eleg latfag.
42024004	Eleg latfagma inindi su atfagma nanggintul ulug turukmen ap piren sum yanggowon umbagpag turukon wan tehon iniraham unduhuk latfag.
42024005	Unduhuk latfagma hiyap itano enekolen onorohole kunuk toho weregma ap piren itanowen hiyap itano fam, "At oluk wereg angge famen ap warehon emberuk ambeg nungge fahet yami rik wahep?
42024006	Allahn Olukap tehekma At tuma eleg. At Galilea wereg lit hiyag hisaruk lit,
42024007	'Ap kinangmon atfahon ino ap siyag ane turuk inap og isahupmu e fam teloho ware fesuhupmu inggik pirenam wareg welaruhureg hinahaneg angge Oluk aruhu,' ulug hiyag hisarisiyon ino hinindi honoluk toho welamek," ibag.
42024008	Ari ibagma Yesusen hiyag isibag ane fahet inindi anggar atfagma
42024009	owikmuwen suhuloho waharuk lit Yesus otsi nanggoloben men Ori winon men Yesus owikmu emberusa ambeg elegma hehe ulug hiyag isa libag.
42024010	Hiyap itano ununuk te Maria ibam Magdala hiyap ino men Yohana men Yakobus isinga Maria ino men owikmu libag hiyap itano welatfag. Nin hiyap winon eke it ambiyeg libahon arimano menen Yesus otsi hiyag isaruk latfag.
42024011	Hiyag isibagma Yesus otsi arimanowen, "Henele si ane uruk lahep ulug niren te tem toho peruk lahe fug," uruk latfag.
42024012	Ari uruk latfagma Petrus ino in atfareg folo-folo owikmu libareg kilap harukmen sum hililip tibag asum ino eneg weregma kilap hibag. Kilap hibareg suhuloho waharuk lit Ebe elegman sum eneg hihi ulug indi su atfagma wenggeltil waharuk latfag.
42024013	O ino sambil Yesus otsi piren o Emaus lul ulug laruk latfag. Emaus ari o Yerusalemen larukon tot yat toho (dua jam) wereg latfag.
42024014	It piren itano kema laruk lit Yesus ware fisibag ane fahet enele il-il laruk latfag.
42024015	Enele il larukmu Yesus it enembolma watfareg it men ambiyeg laruk latfag.
42024016	Ambiyeg laruk lit Allahn inil muma fisibagma Yesus fahet amuwon pibareg ambiyeg laruk latfag.
42024017	Laruk lit Yesusen, "Hit henele il laruk lahebon nungge fahet ehep?" ulug umung isibag. Umung isibagma it enehummu siyahen unduhuk latfag.
42024018	Unduhuk lit ap itano misig unuk te Kleopas inowen Yesus ubam, "O Yerusalemen ketiya turusa ane ari ap pohon werehon obog toho onoluk atisi angge famen we Hat misig eneg Hapeleg toho welahen?" ibag.
42024019	Ibagma Yesusen, "O Yerusalemen nanggintuson fahet ehep," ulug kapal isibagma iren, "Yesus Nazaret ahun ino nabi Allahn monde ferisiyon inowen Ele ine roho ap hiyag isaruk lit Allah men ap obog toho iniline fano ane turuk lit ap hihir eneptuk lit welatisi.
42024020	Niren te, 'Nit Israel ninap aruma fanowap nenebuhuwen Allahn At monde ferisi,' peruk latukuk. Peruk latukuk angge famen imam onowesi men ap suwon menen At senetusareg unggum angginon Ubam emberusareg e fam teloho ware feseruson fahet uruk lahe," ibag. "Ari turusa sali o yoho inggik hinahaneg angge welahe.
42024022	Welahereg hiyap nit minon itanowen hubet owikmu Yesus emberusa ambeg ha lahasareg,
42024023	'Yesus ebe warehon ino elegman malaikat yer eseheyon itanowen Yesus oluk aha ulug hiyag nesehesama wahe,' ulug nenekolap nenebehesa.
42024024	Hiyap itanowen tam ari ulug hiyag nisa wahasama nonori arimanowen owikmu lahasareg hiyaben ehesa ane roho weregma hehesa angge famen At Yesus oluk ahayon Ebe hehesa fug," ibag.
42024025	Yesus ubam ari ibagma Yesusen hebeloho hiyag isaruk lit, "Hit hinindi sohu roho welahebon nungge fahet henepeleg toho welahep? Allah wene hiyag isaruk latfag inap nabi arimanowen suwesingga haharoho imbibahon ari we tem toho imbibag angge famen nungge fahet wenggel haruk lahep fug.
42024026	Mesias ap suwon indag aruhuwon ino Allahn pibahon te ap kinangmonen tam wabuhupmu Anden fobik fanowap tuhuk pibag," ulug hiyag isil laruk latfag.
42024027	"Nin Musan haharoho imbibahon men Allah wene hiyag isaruk latfag inap arimanowen haharoho imbibahon men ari Mesias fahet haharoho imbibag," ulug seleg toho hiyag isil laruk latfag.
42024028	Hiyag isil laruk lit o lul pibag ibam horogma libareg Yesusen lamin ulug turuk latfag.
42024029	Turuk latfagma Yesus fam te, "A, o hup atuk lit mo ubuk ehekma lamihin fug, nit men ambiyeg nohul," ulug enele ine roho ibag. Ari ibagma it men nohul ulug olma kibag.
42024030	Olma kibareg suburu nul ulug heriyeg lit Yesusen suburu wibareg seneg lit sembahyang ibareg kuroho og isibag.
42024031	Suburu og isarukmu Allahn inil selehap tibagma tu Yesus ulug inindimu onoluk atfagma hirag atfag.
42024032	Yesus hirag atfagma iren, "Kema waharuk lit Allah wene indam haharoho imbibahon ino hiyag nisarukmu yihi ulug ninindi oko laha," ibag.
42024033	Ibareg in atfareg o Yerusalem suhuloho libareg Yesus otsi nanggoloben men onori winon men palu roho weregma libag.
42024034	Libagma it welatfahon arimanowen, "Nonowe Yesus Allahn Olukap tehekma Simon iline ebenam aha," uruk latfag.
42024035	Iren ari roho urukmu it piren itanowen oho, "Kema laruk lit ap amuwon pehe angge famen suburu kuroho og nisarukmu Nonowe Yesusen og nisaruk ulug nonoluk aha," ulug hiyag isaruk latfag.
42024036	It palu roho wereg lit enele sahaltukmu Yesus it sehelimu unduhuk lit unubam Ele uruk lit, "Notsi, hinindi se roho welamek," ibag.
42024037	Ari ibagma it yuk libareg Yesus amungguwat waha ulug enekol hibag.
42024038	Enekol haruk lit weregma Yesusen te, "Nungge fahet yuk lahep? Nungge fahet henekol toho wereg lit amungguwat waha ano ulug hinindi piren toho wenggel haruk lahep?" ibag.
42024039	"Ninggik nuwatusa ambeg oho Nuyug nuwatusa ambeg oho kim Neyemek, An Honowe wirik toho wahi. An yet Niyaruk lahep hag toho mungguwat unu men uwag men wereg eleg, pete Niya maniyek," ibag.
42024040	Ari ulug hiyag isaruk lit Ninggik Nuyug kim Neyemek ulug unug hibag.
42024041	Unug hibagma Nonowe waha ulug enehiyeg toho welatfag angge famen inindimuwen te Yesus fug ano peruk lit weregma Yesusen, "Suburu tot foroho lahep?" ibag.
42024042	Ari ibagma ikan wirahowon kong toho og Itfagma it iniline oko wibareg nibag.
42024044	Ikan nibareg Ele hiyag isaruk lit, "Tam hit min ambiyeg wereg lit hiyag hisaruk latikik ane Musa men wene hiyag isaruk latfag inap nabi men Mazmur menen wene An fahet haharoho imbibag ane hikir aruhu ulug Allahn peruk ane ulug hiyag hisarikik," ibag.
42024045	Yesusen ari roho hiyag isaruk lit inindi anggarap enepfagma wene atam haharoho imbibahon inindimu seleg atfag.
42024046	"Allahn Mesias indag aruhuwon ino ap kinangmonen wabuhupmu inggik hinahaneg angge olukap tuhuk ulug Allahn pibahon fam atam welatfag inaben haharoho imbibag.
42024047	Yerusalem aruman ak tuhupteg o pumbuk munon-manon hiyag isaruk lit Mesias unuk uruk lit hit hunubahet Allahn olok peruk latisiyon eleg atisimu hiren siyag-siyag ane turuk lahebon umbusuhup ulug hiyag isahup.
42024048	Indam hahatfag ane roho atisiyon hit hiniline teko larisi.
42024049	Nikniyen og hisahuk ulug sali palfahon ino Anden og hisahuk. O Yerusalem aru welamuhupmu Nikniyen hinineyap henebuhumu eneg o aruwen wilip amuhup," ibag.
42024050	Ari ibareg Yesusen otsi hondog eneplug o Yerusalemen wilip atfareg o Betania horogma libareg Inggik leg haruk lit hi enepfag.
42024051	Hi eneptuk li itano Allahn Yesus lisoho wibagma it embeselug poholma lahibag.
42024052	Poholma lahibagma Otsi kinangma hur atuk lit sembahyang ibareg enehiyeg hibareg o Yerusalem suhuloho libag.
42024053	Libareg Allah wene uruk ibam wereg lit likiya hupmu Allah wel turuk latfag.
43001001	Allahn pohol kinang uwan wal tuk fugmu wene aru tam welatfag. Wene aru Allah men ambiyeg welatfag. Wene aru oho Allah men ambi reg latfag.
43001002	Pohol kinang uwanma wene oho Allah men ambiyeg welatfag.
43001003	Allahn mun angge man angge wene famen eneg wal tibag. Mun angge man angge wene fam wal tibag fuhon te wereg eleg.
43001004	Wene aru famen mun angge man angge onolukap eneptukmu fano wereg. Onolukap eneptukon inowen ap fahet o seleg fanowon unubam emberuk.
43001005	Seleg ariyen hik teg ambeg umbagpag turukmu hik ariyen seleg atukon mapmu ruk fug teg.
43001006	Ap eke Allahn monde fibahon ino watfag, unuk te Yohanes.
43001007	Yohanesen seleg ino ilen hibareg hiyag isahukmu holuhupteg ap obog toho inindimu we tem toho puhup ulug watfag.
43001008	Yohanes ino o seleg hag toho watfag fug, aren o seleg hibahon ino hiyag isamin ulug watfag.
43001009	Seleg mondabi welaruhuwon ino kinangma waharuk lit ap obog toho unubam umbagpag tuhu.
43001010	At tam welatfag. At ino himbisig Allahn pohol kinang wal tibag angge famen kinangen At haruk latfag fug.
43001011	At ino Nangginang yugmu ulug watfag angge famen Oriyen te Angginang yuhon fam waha pibag fug.
43001012	Angginang yuhon fam waha pibahon arimanowen At unuk fam tem toho wenggel haruk latfagma Allah umalikisi amuhup ulug unduhuk fisibag.
43001013	It arimano indag atfahon ap enemep famen fug, ap enehaluwe famen fug, aben perukon fam fug, Allahn perukon fam eneg indag atfag.
43001014	Wene ino famen ap atfareg At nit nenesehelimu wereg. Allahn unuk suwap tirisimu niren yet harukuk. Namloho misig eneg ulug Ikniyen Unuk suwap tirisireg lehoma emberisireg At indi reg hag toho nir oho tik-tem toho Indi nenesug.
43001015	At fahet Yohanesen hiyag isaruk lit, "At ino tu fahet tam hiyag hisaruk latikik. An nombolim waruhu irikikon ino naluke fil wereg. An uwanma At ino tam welatfag," ulug hiyag isibag.
43001016	Aren nit obog toho Indi nenesug ane kobog toho umbusuk fug teg.
43001017	Allahn komo neneptuk ane Musa famen holtukuk, Ninikni Allah inowen Indi nenesug lit tem toho peruk ane Yesus Kristus famen nonoluk atisi.
43001018	Ap misihen oho Allah harisi fug. Amloho misig enehon ino Ikni alukema werehon inowen fag toho hiyag nisarisi.
43001019	Yahudi inap o Yerusalem welatfahon arimanowen imam inap men Lewi inap men Yohanes ambeg lalihipteg hat sa ulug kapal halihip ulug mon enepfagma libareg kapal hibagma Yohanesen fag toho hiyag isibag.
43001020	Aren awiya wa fug angge hiyag isaruk lit, "An te Mesias ap obog toho fanowap enebuhuwon ino fug," ibag.
43001021	Ari ibagma iren te, "At fug halug hat te sa? Hat Elia ano?" ulug kapal hibagma, "An Elia fug," ibag. Ari ibagma iren te, "Wene hiyag isaruk ahun nabi eke waruhu ulug hahatfahon ino har ano?" ulug kapal hibagma, "Ari an fug," ibag.
43001022	Yohanesen ari ibagma iren te, "Ari ehenma hat sa? Nit mon nenebehesa inap arimanowen kapal nisa nowen hat hinggareg fahet fag toho hiyag nisimin," ibag.
43001023	Iren ari ibagma aren te, "Yesayan haharoho emberuk lit ap eke anggenma werehon inowen ele hi roho uruk lit Ninikni suwon waruhu abunggalem pikit toho yaho feruk lamek ulug Yesayan haharoho imbibahon hiyag isarukon ino an aru welahi," ibag.
43001024	Ap mon enepfahon arimano Farisi inaben mon enepfahon welatfag.
43001025	It welatfahon arimanowen, "Hat Mesias men Elia men wene hiyag isaruk ahun waruhu ibahon ino waharikin fug halug te haren nungge fahet ap ikma pilap eneptuk lahen?" ulug kapal hibag.
43001026	Kapal hibagma aren te, "Anden ik fam eneg pilap eneptuk lahi. Ap misig aru hiren haruk lahep fuhon hit henesehelimu unduhuk lit wereg.
43001027	At ino Alukema an larukmu At ino an nombolim waruhu. An siyag nahun nubam sepatu lole Nubahin uhu fug," ibag.
43001028	Enele ibag ambeg ari Yohanesen ap ikma pilap eneptuk latfag ambeg ino o Betania ik Yordan fumag filen enele ibag.
43001029	Likiyamon te Yesus ino Yohanes ambeg waharukmu yet hibareg hiyag isaruk lit, "Ap kinangmonen siyag ane turukon elehap tuhuwen Allah ambohom domba tu waharuk.
43001030	Anden hiyag hisarikikon At ino tu fahet tam hiyag hisaruk lit, 'An Aluke fil weregma nombolim ap misig waruhuwon ino an uwanma At ino tam welatfahon waruhu,' ulug hiyag hisarikik.
43001031	An oho At napeleg anggeyen Israel inap At fahet onoluk aruhu ulug ik fam pilap enebik waharikik," ibag.
43001032	Ibareg Yohanesen hiyag isaruk lit, "Allah hime fanowon poholman suwe yalma hahon wambik waharisireg Ubam weregma yet harikik.
43001033	An oho At napeleg angge famen ik fam pilap eneptuk laruhun ulug Allah an mon naptisiyon inowen nubam Ele uruk lit, 'Hime fanowon wambik waruhureg ap misig Ubam weregma yet hahunteg At inowen Allah hime fanowon ap og isahuwon tu puhun,' ulug nubam irisi.
43001034	Allah amloho ino tu ulug nilen harikikteg fag toho hiyag hisarikik," ulug hiyag isibag.
43001035	Likiyamon Yohanes otsi piren men enele tam ibag ambeg itano unduhuk lit weregman
43001036	Yesusen it pisan isalug larukmu yet hibag. Yet hibareg Yohanesen otsi unubam ele hiyag isaruk lit, "Allah ambohom domba waharukon tu yet hemek," ibag.
43001037	Ibag ane ino otsi pirenen hol hibareg Yesus ombolim libag.
43001038	Ombolim larukmen Yesusen hebeloho yer isibareg Aren, "Nungge yami ril waharuk lahep?" ulug kapal isibagma iren te, "Nonowe, Hat welahen ambeg kema welahen?" ulug umung hibag.
43001039	Umung hibagma Aren te, "Kim halihiben maniyek," ibagma watfareg iren kim hibareg o ari sambil At men ambiyeg weregman hupmu atfag. Yesus men libag sul ari mo haya rurukmu laruk latfag.
43001040	Yohanesen ibag ane hol hibareg Yesus ombolim libahon itano misig unuk te Andreas, at ino Simon Petrus are welatfag.
43001041	Andreas ino are Simon men tam ambiyeg atfareg ubam hiyag utuk lit, "Mesias fobik waruhu uruk latfahon ino ninilen hehe," ulug hiyag itfag. Mesias ino Yunani inap enele roho Kristus nit fanowap nenebuhuwon fahet uruk.
43001042	Andreasen are Simon Yesus ambeg hondoholug libagma Yesusen at kim hibareg, "Hat te Simon, Yohanes amloho, hat hunuk Kefas suwal haptuk lahi," ibag. Kefas ari Yunani inap enele roho Petrus, nit nenele roho "helep ineyon" fahet uruk.
43001043	Likiyamon Yesusen o Galilea lul ulug turukmen Filipus men ambi atfareg, "An min ambiyeg lul," ibag.
43001044	Filipus ino ibam Betsaida ahun, Andreas men Petrus men inibam ambimu welatfag ahun watfag.
43001045	Filipus ino kema laruk lit Natanael men ambi atfareg ubam ele uruk lit, "Musa men ap wene tam hiyag isaruk latfag inap nabi menen ap misig fobik waruhu ulug tam haharoho imbibahon ino niren hehe, At ino Yesus Yusuf Nazaret ahun amloho ino," ibag.
43001046	Ari ibagma Natanaelen te, "O Nazaret inowen fanowon wilip am hag teg?" ulug ubam ibag.
43001047	Ari ibagma Filipusen te, "Nare ma, ambiyeg lulteg yet hamihin," ibagma hondoholug libagma Yesusen Natanael waharukmu yet hibareg, "Israel ahun ele si uk fug angge inggik apmane laruk elehon tu waharuken yet hemek," ibag.
43001048	Ari ibagma Natanael inowen te, "Nangginoho an fahet holuk teg?" il larikim Yesusen te, "Filipusen hat wol habuk fugmu Anden hat e ara alma weregma hiyarikik," ibag.
43001049	Ari ibagma Natanaelen at ubam ele uruk lit, "Nowe, Hat Allah amloho. Israel inap Onowe Hat welahen," ibag.
43001050	Ibag ane fahet Yesusen hebeloho hiyag utuk lit, "Anden hat e ara alma weregma hiyarikikon tu ihi ane fahet Allah amloho wereg ulug An fahet wenggel haruk lahen? Ari tot tohon hehen, fobik su ane tuhukon yet hahun," ibag.
43001051	Ari ibareg nin Yesusen, "Pohol fo regma Allah amingmingangge malaikat At ap kinangmon atik ibahon ino wereg ambeg lahuk wambuk turukmu yet hahun ulug ari tem toho hiyag hutuk lahi," ibag.
43002001	O hinahaneg sambil Galilea kinangon fam o Kana hiyap hilarukon fahet seni esetuk sul Yesus isinga oho welatfag.
43002002	Yesus otsi men oho seni ino ambiyeg nul ulug wol enepfag.
43002003	Wol enepfagma watfareg weregman anggur ahaluwe narukon eleg atfagma Yesus isingan amloho fam, " Anggur ahaluwe eleg ahama welahe," il larikim
43002004	Yesusen uruk lit, "Nisinga, Anden nungge ane hiyag hitmin," ibareg, "Anden tuk teg ane uwan lahi," ibag.
43002005	Yesusen ari ibagma Isingan seni esetuk latfag inap arimano unubam te, "Aren hiyag hisamisi ane roho eneg tilihip," ibag.
43002006	Seni esetfag ambeg horogma itano kubag falfaliken kinang fam lalfahon imbik watfag. Kubag arimano Yahudi inaben suburu nuk oho lit ininggik unuyug ik umatuk ane roho kubag humon imbik watfahon welatfag.
43002007	Weregman Yesusen ap seni esetuk latfag inap hiyag isaruk lit, "Kubag arima ik ololop tibil aliyek," ibagma ololop toho hinanggo feruk latfag.
43002008	Hinanggo fibagma Yesusen te, "Ik tot hinanggoho walihipteg seni ngi roho eserehek ahun ino og irik lalihip," ibagma hinanggoho walug libag.
43002009	Walug libagma hun seni ngi roho esetfag ahun inowen nek harukmen anggur ahaluwe unduk turuk latfagma nunggeyen teg aha ulug apeleg toho weregman we amingmingangge ik hinanggo feruk latfag inap arimanowen eneg onoluk teg latfag. Hun ino apeleg toho hiyap hilibag ahun ino wol tibareg
43002010	hiyag utuk lit, "Ap winonen oho ahaluwe fanowon tam hinang isarukmu naruk halug tot nenek turukmu siyahon hinang isaruk angge famen haren fanowon foroho lit welahen," ibag.
43002011	Ari tibag ane Yesusen enehangge eke uwan tuk fugmu enehangge tamon ari Galilea kinang fam o Kanaen tibag. Fobik fano ane tuhukon yet hahup ulug enehangge tibibag. Enehangge tibibag ane ino Yesus otsiyen yet hibareg Yesus fahet tem toho ulug inindi wenggel haruk latfag.
43002012	Ari tibareg Yesus isinga men Otsi men Ori men ambiyeg o Kapernaum libareg hup pirenam hinahanam welatfag.
43002013	Yahudi inaben suburu roti sig elehon naruk sul Paskah sambil ino horog atfagma Yesus o Yerusalem fil libag.
43002014	Libareg Allah ibam kurukmen wam sapi men domba men suwe yalma men onggo paloho waruk lit uang men ayeg watuk inap oho heriyeg lit ayeg watukmu kim isibag.
43002015	Ari turukmu kim isibareg hele fetnengge mase roho ki reg lit enembohomet enebeyet Allah ibam inowen yanggaloho wilip enepfag. E pila uang emberuk ambeg ino hebel isibareg uang arimano kinang ke hilil isibagma linggik-longgo ibag.
43002016	Suwe yalma ayeg waroho waruk latfag inap arimano unubam, "Hiren angge aruma obog toho o aruwen hilalug lalihip. An Nikni ibam hiren mun angge man angge ayeg waroho waruk ibamap tirikip," ibag.
43002017	Yesusen ari turukmu Otsiyen yet hibareg wene haharehon te, "Allah ibam aru Nindi haruk lit indok olok turuk hag toho Nundama nolok hihi," ulug haharoho imbibag ane fahet wenggel hibag.
43002018	Yahudi inap arimanowen Yesus pet turuk lit, "Niren Hat fahet ari roho tuk teg ahun wereg pulen nungge fam wal himin, yet hulen," ulug kapal hibag.
43002019	Kapal hibagma Yesusen, "O Allah ibam aru halog tibisiyek, we hinahanam ubalma wiri fesuhuken," ibag.
43002020	Ari ulug hiyag isibagma Yahudi inaben, "Allah ibam aru witikim mo ilig am wirig am turukmen teng-teng angge larikim (empat puluh enam tahun) witfag angge famen Haren we o hinahanam wiruhuk ehen?" ibag.
43002021	Yesusen Allah ibam fahet ibahon aru Inggareg ebe fahet wenggel haruk lit ibag.
43002022	Fobik Yesus war atfareg Oluk atfagma Otsiyen Yesus ibag ane aru wenggel hibareg tam haharoho imbibag ane men Yesusen irisi ane men tem toho irisi ulug Otsiyen peruk latfag.
43002023	Suburu roti sig elehon naruk sul hari Paskah Yesus o Yerusalem weregma ap anggolowen Aren fano ane turukmu yet hibareg Yesus aru tem toho ulug At unuk fahet fano peruk latfag.
43002024	Ap arimanowen wenggeltuk ane Oluk tehen Inggareg fahet fag toho hiyag isibag fug.
43002025	Aben unundaman peruk ane Yesusen oluk tehen, "Ap tu ubabut fano, ap tu ubabut siyag ulug ap winonen hiyap Numuhup fug," peruk latfag.
43003001	Farisi ahun misig unuk te Nikodemus Yahudi inap onowe roho welatfag.
43003002	At ino hubanggo Yesus ambeg watfareg ele uruk lit, "Nowe, Allahn te Haren wene hiyag isaruk laruhun ulug mon Haptisiyon ino nit nonoluk. Haren turuk lahen ane ari aben tuk fug tohon turuk lahen. Allah men ambiyeg werehonen eneg ari tuk hag teg," ibag.
43003003	Ari ibagma Yesusen Nikodemus fam Ele uruk lit, "Ap kinangmon keron eke indag atuk eleg halug Allah weregma pen ha fug teg ulug we tem toho hiyag hutuk lahi," ibag.
43003004	Yesusen ari ibagma Nikodemusen, "Ap sabal angge famen nin fobik hebeloho nangginoho indag am teg? Isinga ahummu kulug nin suhuloho indag am teg?" ulug kapal hibag.
43003005	Kapal hibagma Yesusen, "Ap kinangmon ikman men Allah hime fanowon ino fam menen indag atuk eleg halug Allah suwon weregma kuk fug teg ulug tem toho hiyag hutuk lahi.
43003006	Ap ahaluwe fam indag atukon ari ap ahaluwe aruhu. Allah hime fanowon famen indag atukon ari Allah hime fanowon ngi aruhu.
43003007	Hit nin fobik indag amuhup hubam ihiyon ari fahet hindi anggin am fug.
43003008	Siyelu fu ruruk halug aplohok holtuk lahen angge famen kema filen watlug kema fikit laruk, ari hat hapeleg. Siyelu ari hag toho ap Allah hime fanowon famen indag atukon ari hag toho wereg," ibag.
43003009	Yesusen ari ibagma hun Nikodemus inowen, "Nangginoho ari teko la reg?" ulug kapal hibagma
43003010	Yesusen te, "Hat te Israel inap hiyag isarukon onowe hat welahen angge famen ari fahet hapeleg toho welahen?
43003011	Nit nonolukon te fag toho uruk lahe, ninil fam harukukon hiyag hisaruk lahe angge famen holtuk lahep fug ulug tem toho hubam uruk lahi.
43003012	Kinangmon fahet hiyag hisaruk lahimu holtuk lahep fug angge re poholmon fahet hiyag hisarukmu nangginoho holehep ha reg?
43003013	Ap misig oho poholma lahibag fug, At ap atik ibahon pohol filen wambik watfahon ino eneg lahuk teg lit wereg," ibag.
43003014	"Israel inap farema wereg lit Musan pisanggo e fam lehoma imbibag hag toho At ap atik ibahon ino oho lehoma umbuhupmu
43003015	ap At ubam wenggel harukon arimano mondabi Allah wereg ambeg onoluk welamuhup.
43003016	Allahn ap kinangmon Indi isaruk lit Amloho we misig eneg angge famen og isibag. Amloho fam wenggel harukon longgo uk fug angge Allah men mondabi onoluk welamuhup.
43003017	Allahn amloho kinangma monde fibahon te unggum ap unubam umbuhu ulug monde fibag fug, fanowap enebuhu ulug monde fibag.
43003018	Ap sa At ubam wenggel haruk halug Allahn alem angginon at ubam umbuhu fug. Ap sa At ubam wenggel haruk eleg halug at ino Allah amloho misig enehon ino Unuk fam wenggel haruk elehen alem angginon apma wereg.
43003019	Alem angginon ino tu: Kinangma seleg ino waharisi angge famen ap kinangmonen siyag ane turuk latuson arimano iren te hik fahet eneg inindi reg lit wereg.
43003020	Ap san siyag ane turuk halug siyag angge ino hirako welamag peruk lit seleg teg ambeg laruk ane nirim peruk.
43003021	Ap san fano ane turuk halug Allahn let naptukmu turuk lahi ane ari inam amag peruk lit seleg teg ambeg waharuk," ulug hiyag isibag.
43003022	Yesusen wene ari hiyag isibareg Otsi men Yudea kinang keyen libareg Otsi men ambiyeg wereg lit ap ikma pilap eneptuk latfag.
43003023	Yohanes inowen oho o Ainon ino o Salim horogma ik anggolo werehen aren ap ikma pilap eneptuk latfagma ap anggolo pilap nenebukag ulug waharuk latfag.
43003024	Yohanes ino penjara uwan kilabuk fugmu ari turuk latfag.
43003025	Turuk latfagma Yohanes otsi men Yahudi ahun misig men ap ikma pilap eneptuk ane fahet suwahal uruk latfag.
43003026	Suwahal uruk latfareg Yohanes ambeg watfareg, "Nonowe, ap ik Yordan fumag fil hat men ambiyeg welatikibon ino At ino fahet haren hiyag nisarikinon inowen ap ikma pilap eneptukmu ap obog toho Ambeg waharuk," ulug hiyag itfag.
43003027	Hiyag itfagma Yohanesen te, "Ap ekeyen nungge-nungge inggareg indiyen hila fug teg, we poholmonen og utukon eneg hila reg," ibag.
43003028	"Anden At ino fahet harikik ane tam irikikon ari harikin ulug an nubam kapal neyehep. An Mesias ino fug. An At alukema laruk laruhun ulug monde nubaharisiyon inowen hiyag hisarikik ane ari hit honoluk.
43003029	Aben hiyap hilamin perukon ino hilaruk halug ap ino ngi atuk. Ap ino ot iraham werehon inowen hiyap hilihi urukmu hol halug noweyen fano helehek peruk. Ot inowen peruk hag toho anden oho fano peruk lit nahiyeg toho welahi.
43003030	At ino su aruhu, an tot aruhuk," ibag.
43003031	Pali filen waharukon mun angge man angge palimu wereg. Kinang filen waharukon kinangma angge men ambiyeg wereg lit kinangma ane uruk. Pohol filen waharukon inowen mun angge man angge palimu wereg lit
43003032	harisi ane men holtisi ane men hiyag isarukmu ap misihen oho we tem toho peruk eleg.
43003033	Ap misihen harisi ane hiyag isarukmu we tem toho perukon inowen Allah faher oho we tem peruk.
43003034	Allahn hime fanowon ap og isarukon winako og isaruk eleg. Winako og isaruk eleg angge re ap sa Allahn monde ferukmu at inowen Allah wene hiyag isaruk.
43003035	Ikniyen Amloho Indi reg lit mun ane man ane obog toho Inggikmu emberisi.
43003036	Ap san Amloho fam wenggel haruk halug at ino Allah men mondabi oluk welaruhu. Ap san Amloho ele holtuk elehon onoluk wereg ambeg yet hahu fug, at ino Allahn olok perukon ubam welaruhu.
43004001	Yohanesen ap tor angge ikma pilap eneptisi angge famen Yesusen ap anggolo Ambeg waharukmu ikma pilap eneptuk urukmu Farisi inaben hol hibag.
43004002	Yesus amuwen ap ikma pilap enepfag fug, Otsiyen eneg pilap eneptuk latfag.
43004003	Yesusen ap ikma pilap eneptuk ane Farisi inap hol hibag ane Yesus oluk atfagma o Yudea embeselug o Galilea suhuloho libag.
43004004	O Yudea embeselug Samaria keyen laruk latfag.
43004005	Libareg o pumbuk misig Samaria kinang fam werehon unuk Sikhar libag. Yusuf ikni Yakuben yabuk lin isibag ambeg o ino horogma welatfag.
43004006	Libag ambeg ino Yakuben ik fabulfahon welatfag. Yesus kema larukmen mo anum pulmu atfagma Yakuben ik fabulfag ambeg ino saren kel tamin ulug iraham hur atfag.
43004007	Hur atfareg weregman Yesus otsi suburu ayeg waroho wak lul ulug olma libagma Samaria hiyap eke ik hinang tamin ulug watfag. Watfareg ik hinanggibagma Yesusen hiyap ino fam, "Ik oboken hinang Nimin," ulug heng tibag.
43004009	Heng tibagma Samaria hiyap inowen, "Hat Yahudi hahunen an Samaria nuhe fam ik hinang Nimin ehenon nangginoho heng nabehen," ibag. Samaria inap men Yahudi inap men mangno roho welahe fug ulug ari ibag.
43004010	Ari ibagma Yesusen te, "Allahn ap fanowap eneptuk ane men hat hubam ik hinang Nimin ehekon ino men holuk teg lalenma haren ik At ubam heng telen. Heng telenma Aren ik eleruk ahik hinang hetlep," ibag.
43004011	Yesusen ari ibagma hiyap inowen te, "Nowe, ik hinangguruk angge Haren tohon elehen fo reg ambeg aru apma rehen ik eleruk ahik fanowon ari Haren nangginoho hinang num teg?" ibag.
43004012	"Nunumba Yakuben ik hinangguruk ambeg habul nisibareg at inggareg men umalikisi men ambohom men ik aru naruk latfag angge famen Haren te An suwon, at toron peruk lahen?" ibag.
43004013	Ibagma Yesusen hebeloho hiyap ino fam, "Ap san ik haren ehenon aru narukmu nin fobik ik obok haruk laruhu.
43004014	Ik Anden hinang isaruk lahiyon aru narukmu mondabi ik obok eleg aruhu. Ik Anden hinang isaruk lahiyon aru narukmu at ino undama ik eleruk ahik fanowon wilip aruhumu at ebe mondabi oluk welaruhu. Ik eleruk ari firig am fug angge mondabi wiliptuk laruhu," ibag.
43004015	Ibagma hiyap inowen te, "Nowe, an ik obok haruk laruhuk fuhen tuma hinang ta waharuk ane nirimen ik Haren ehenon ino hinang nimin," ibag.
43004016	Ari ibagma Yesusen, "Ik ino hinang nimin ehenma lamihinteg hahun hondoholug tuma watmihin," ibag.
43004017	Ibagma hiyap inowen, "An nahun eleg," ibagma Yesusen, "Nahun eleg ehenon tem toho ehen.
43004018	Ap fuwaben oho latikinteg ketiya oho lahenon ari hahun fug. Nahun eleg ehenon tem toho ehen," ibag.
43004019	Ari ibagma hiyap inowen, "Nowe, Hat tem toho Allahn mon Haptisiyon nabi welahenma ketiya an nindi anggar aha," ibag.
43004020	Ari ibareg hiyap inowen, "Nit niniknisi unumbusagsiyen tom aru famen sembahyang uruk latfag angge famen hiren te o Yerusalemen eneg sembahyang uk hag teg uruk lahep," il larikim
43004021	Yesusen, "Nehe, tot welamuhupmu punu tu famen eneg o Yerusalemen eneg Ninikni fam sembahyang uhup fug. Ihi ane ari tem toho ehek peruk lamin.
43004022	Hit Samaria hinaben sembahyang uruk lit hinilen ha fuhon ubam sembahyang uruk lahep. Nit Yahudi ninap halug nonolukon Ubam sembahyang uruk lahe. Allahn ap fanowap eneptuk ane ari Yahudi inap sehelimuwen ak teberisi.
43004023	Teko lahu ihiyon ino aruhu sambil ketiya horog toho welahe. Ninikni ubam sembahyang uruk inap inindi pikit tohon eneg Allah hime fanowon unubam werehonen eneg sembahyang uk teg. Ari roho uruk inap fahet eneg Allahn fano peruk.
43004024	Allah men Hime fanowon men Ebe misig hag toho wereg. Ap san Ubam sembahyang imin peruk halug indi pikit tohon eneg Allah hime fanowon ubam werehonen eneg sembahyang uk teg," ibag.
43004025	Yesusen ari ibagma hiyap inowen, "Mesias unuk eke Kristus ino waruhu urukon an noluk. At waruhureg mun ane man ane obog toho Aren hiyag nisahu," ibagma
43004026	Yesusen, "At ino An, An hat hubam Nele uruk lahiyon tu," ibag.
43004027	Enele urukmu itano Yesus otsi arimano watfareg inindimuwen amu hiyap aru men nungge fahet enele uruk peruk latfag. Peruk latfag angge famen Yesus otsi itano misihen oho "Nungge wenggel hehenteg hiyap aru men henele uruk lahep," ulug umung hibag fug.
43004028	Umung hibag fugmu hiyap ino kubag ik hinanggurukon ino embeselug ibam libareg ap welatfahon arimano unubam hiyag isaruk lit,
43004029	"Ap misihen anden tirikik ane fag toho ehek ahun ino yet halihiben maniyek. At ino Kristus ap obog toho fanowap enebuhuwon ano," ibagma
43004030	it arimano o pumbuk inowen wilip atfareg Yesus ambeg watfag.
43004031	It ari turukmu itano Yesus otsiyen, "Nonowe, Hat suburu amin," ibagma
43004032	Aren, "Anden suburu hiren haruk lahep fuhon foroho lahi," ibag.
43004033	Ari ibagma Otsiyen it-it umung-umung atuk lit, "Ap ekeyen nungge og Erehekma nenggek," ibag.
43004034	Ibagma Yesusen otsi unubam, "An mon Naptisi ahun inowen yabuk wituk laruhun ulug hiyag Nitisimu yabuk wiri fuhukon ari naruk angge hag toho wereg," ibag.
43004035	"Hiren te pikalem uhan lahumu suburu wirik aruhu uruk lahep fug? Ari uruk lahep angge famen Anden tot hiyag hisamin: Yabuk o walinggoho werehon yet hemek, suburu wirik atisimu ebe yahaluk teg.
43004036	Suburu yahaltuk ahun ubam ngi ahunen onggo og utuk. Suburu yahaloho palu ruruk ahun ino mondabi oluk welaruhu. Ei yatuk ahun men ebe yahaltuk ahun men enebe mangno roho wereg lit enehiyeg haruk lamuhup.
43004037	Ap enele indit toho uruk ane fahet tem toho uruk peruk lamek: Ap misihen ei yatukmu ap ekeyen ebe yahal taruk ulug indit toho uruk.
43004038	Anden te hiren ei yatikip fug angge famen ebe yahalik lalihip ulug mon heneptuk lahi. Ap winonen sat toho yag tarusa angge famen hiren ebe yahal taruk lahep," ulug Otsi hiyag isibag.
43004039	Samaria inap anggolo o inowen watfag inap arimanowen Yesus fahet tem peruk latfag. Hiyap tuwen anden tirikik ane Yesusen fag toho ehek ulug ibag ane fahet tem toho peruk lit Yesus fam wenggel haruk latfag.
43004040	Samaria inap arimano Yesus ambeg watfareg, "Hat nit men ambiyeg welamuhuk," ulug heng tibagma Yesus it men weregman hup pirenam atfag.
43004041	Yesus it men wereg lit wene hiyag isarukon holtuk latfareg ap anggolowen At ubam wenggel haruk latfag.
43004042	Wenggel haruk latfag inap arimanowen hiyap ino fam enele uruk lit, "Haren tam hiyag nisarikinon ino holtukukteg tem toho perukuk angge famen ketiya At inggarehen hiyag nisarukmu holehereg ap kinangmon obog toho fanowap enebuhuwon tu ulug tem toho wenggel haruk lahe," ibag.
43004043	Yesus hup pirenam o Sikhar welatfareg Galilea fil laruk latfag.
43004044	Yesusen otsi hiyag isaruk lit, "Ap misig ibam ngi reg ambeg ino Allahn monde ferukmu wene hiyag isarukon ele holtuk eleg," ibareg o Galilea lul ibag.
43004045	O Galilea kibagma Galilea inap arimanowen fano waha pibag. It arimano o Yerusalem suburu roti sig elehon narukon fahet libahon arimanowen Aren o Yerusalemen fano ane turukmu yet harukuk angge re At ino fano waha pibag.
43004046	Yesus o Kana tam ik anggur ahaluwe lalfag ambeg ino suhuloho watfag. Watfareg weregma o Kapernaum ap suwon ibam foroho latfag ahun ino amloho ouk waruk latfag.
43004047	Ouk waruk latfagma Yesus Yudea embeselug Galilea waha urukon hol hibareg Ambeg watfag. Watfareg, "Namloho ouk waruk lit war am hag teg lit werehen haren hihit nitmihin," ulug heng tibag.
43004048	Ari ulug heng tibagma Yesusen ubam Ele uruk lit, "Poholmonen turuk ane hinilen yet haruk lahep fug halug hinindi anggar aruhu fug," ibag.
43004049	Ari ibagma ap suwon ibam foroho latfag ahun inowen, "Nowe, namloho war am hag tehen lul," ibag.
43004050	Ibagma Yesusen, "Hamloho ari fano atmisiyen we hibam lamihin," ibag. Yesusen ibag ane fahet ap inowen indimu tem ehek ulug wenggel hibareg libag.
43004051	Ap ino kema larukmen amingmingangge salkal ibareg, "Malik ino fano aha," ulug hiyag itfag.
43004052	Hiyag itfagma ap inowen amingmingangge kapal isaruk lit, "Mo kiya weregma fano aha?" ulug kapal isibagma iren onowe fam hiyag utuk lit, "O sono mo anum pulmu weregma ubam inahan werehon eleg atisi," ulug hiyag itfag.
43004053	Hiyag itfagma ikni ino indimuwen ita liyim Yesusen malik fano atmisi irisiyon fam fano atisi pibag. Ari pibareg at men uhe malik menen Yesus fam wenggel haruk latfag.
43004054	O Yudea embeselug o Galilea libareg Yesusen poholmonen turuk ane aru inggik pirenehon tibag.
43005001	Welatfareg Yahudi inaben Allah wel tul ulug o Yerusalem palu arik laruk latfag sambil ino Yesus oho o Yerusalem libag.
43005002	Yerusalem elehet oko kilabehon fam sok humon unuk te "Domba" welatfag. Sok ino iraham ik sene misig yenggeleg latfag. Ik ari Ibrani inap enele roho Betesda suwaleg latfag. Ik ino ayegma o fuwaben ungga eneg saloho wirigmu
43005003	ap ouk warukon anggolo men inil siyahon men unuyug siyahon men inine elehon anggolo men o itano fam yinggig lit wereg latfag. It arimanowen ik il lebe rimisi ano ulug kilaboho lit welatfag.
43005004	Hup misihim-misihim malaikat Allahn monde ferukmu ik ino il kilil-kalal isaruk latfagma ap atam hik toho wambibag ahun ino fano atuk latfag. Ouk ekeyon-ekeyon ubam wereg angge famen fano atug laruk latfag.
43005005	O ino fam ap misig ouk waruk lit yinggigmen mo ilig am wirig am turukmen teng misig nubam hilag nanggoloben (tiga puluh delapan) atfagma welatfag.
43005006	Ap aru indam angge ouk waruk lit wereg ulug Yesus undaman tam Oluk atfareg ap ino fam, "Nare, hat hundaman fano ale peruk lahen?" ulug kapal hibag.
43005007	Kapal hibagma ap inowen Yesus fam ele uruk lit, "Nowe, ik il ket lebe ririkim itano wambele angge famen ap let naptukon elehen ik horogma lalug wambimin peruk angge famen it winon tam wamburukon fano atug laruk," ibag.
43005008	Ibagma Yesusen ap ino fam, "In amin, halit heniye hilalug lamihin," ibag.
43005009	Yesusen ari ibagma ap ino fano atfareg heniye hilibareg libag. Yesusen ari tibag sambil aru Yahudi inap wene uruk sul hari Sabat ino tibag.
43005010	Wene uruk sambil welatfagma Yahudi inaben ap fano atfahon ino fam, "Wene uruk sambil halit heniye wehenon haren tuk fug ane tehen," ibag.
43005011	Ibagma ap inowen, "An hihit nabehek ahun inowen heniye hilamihinteg lamihin ehekma laruk lahi," ibag.
43005012	Ari ibagma iren ap ino kapal haruk lit, "Ap san halit heniyeyet hilalug lamihin ulug hiyag herehek?" ulug umung hibag.
43005013	Umung hibagma fano atfag ahun inowen ebe hiyag isamin ulug turukmen Yesus ap anggolo arimano sehelimuwen longgo ibagma Unuk napeleg ulug imbisibag.
43005014	Tot welatfareg wene uruk ibam Yesus men ap ino men ambi atfareg itano Yesusen, "Hat hihit habihiyon ariyen fano ahenma fobik mondabi siyahon hubam aruhu rohon siyag ane eke tuhun fug," ibag.
43005015	Yesusen ari ibagma ap ino wilip atfareg Yahudi inap unubam, "An hihit nabehek ahun ino Yesus inowen hihit nabehek," ulug hiyag isibag.
43005016	Ari hiyag isibagma Yahudi inap arimanowen o wene uruk sambil tuk fug ane tehekma wabuhuk ulug mutug laruk latfag.
43005017	Ari turuk latfag angge famen Yesusen hiyag isaruk lit, "Nikniyen yabuk indam angge turukmen ketiya oho turuk. Ari fahet Anden oho turuk lahi," ibag.
43005018	Ari ibagma Yahudi inaben hol hibareg inindi inahan anggolo hibareg pinggi wabuhuk ulug wenggeltuk latfag. Atam oho wene uruk sambil saliyohap tehekteg fobik oho Allah An Nikni uruk lit Allah men ambi reg lahi ulug wirim tehekma wabuhuk pibag.
43005019	Yesusen hiyag isaruk lit, "Amloho amu yabuk wibuk fug tehen Ikniyen witukmu yet halug Amlohowen oho wibuk hag teg ulug tem toho hiyag hisaruk lahi. Ikniyen turukon ari hag toho Amlohowen oho tuk teg lit wereg.
43005020	Ikniyen Amloho Indi reg lit mun ane man ane Inggarehen wituk ane Amloho hiyag Utuk lit yabuk suwon eke sebe roho hiyag Uruhumu hiren henekolen yihi uruk lamuhup.
43005021	Ikniyen ap warehon unduhuk felug onolukap eneptuk hag toho Amlohowen oho Inggareg indimuwen timin puhuwon arimano onolukap enebuhu.
43005022	Ikniyen unggum angginon Amu kong tuk fug anggeyen unggum obog toho Namlohowen kong tukag ulug hiyag Itisi.
43005023	Ap obog toho Ikni wel turuk hag toho Amloho wel turuk lamuhup. Ap san Amloho wel turuk eleg halug at inowen Ikni monde ferisiyon ino oho wel tuhu fug," ibag.
43005024	"Ap san An nawene holtuk lit An mon Naptisiyon Ubam indi wenggel haruk halug at ino war atuk ambeg embeselug mondabi onoluk wereg ambeg weregma unggum angginon ubam aruhu fug ulug ari tem toho hiyag hisaruk lahi.
43005025	Ap war atuson arimanowen Allah amloho Ele holuhup. Holuhubon arimano onoluk welamuhup. Ihi ane ari fobik teko lahuwon ketiya oho teko laruk, ari we tem toho hiyag hisaruk lahi.
43005026	Ikniyen ap onolukap eneptuk hag toho Amlohowen oho ap onolukap enebukag ulug Ikniyen Amloho ineyap tibag.
43005027	Amloho ap kinangmon atik ibahon ino wambik watfagma unggum kong tukag ulug Ikniyen ineyap tibag.
43005028	Ap war atusama sal eneptuson arimanowen At ele holuhupmu fano ane turuk latfahon arimano in enebuhumu mondabi onoluk welamuhup, siyag ane turuk latfahon arimano in enebuhureg unggum angginon unubam umbuhu. Ari tuhu ane teko laruk halug hiren yihi uk fug."
43005030	"An ninggareg nindiyen nungge-nungge tuk fug teg lahi. An Nikniyen hiyag Nutukmu holtuk lahiyon hikit toho unggum kong turuk lahi. An namu nindiyen unggum kong turuk lahi fug, Nikni mon Naptisiyon inowen hiyag Nutukon hikit toho eneg kong turuk lahimu wirim toho teko laruk.
43005031	An namuwen turuk lahiyon ari fahet fano ulug Ninggarehen wel ta fug teg lahi.
43005032	Ap winonen Anden turuk lahi ane fahet fano ulug fag toho uruk isalug ari tem toho uruk.
43005033	Hiren Yohanes ambeg ap mon eneptikipmu aren An nubahet tem toho peruk ane fahet honolukap heneptisi.
43005034	Ap kinangmonen An fahet uruk ane Anden fano peruk lahi fug, hit mondabi fano amag ulug Anden ari hiyag hisaruk lahi.
43005035	Yohanes ino iral hunduhuk felug umbagpag turukon hag toho welatisimu hiren seleg ari fano ulug henehiyeg toho welatikip angge famen tot welatug embeserikip.
43005036	Yohanes inowen An niyarisi ane fahet irisiyon ari fano famen apma reg. Nikniyen yabuk wituk laruhun ulug wanggun Ninggikmu emberisimu wituk lahi ane ari palimu reg. Wituk lahi ane ariyen Nikniyen An mon Naptisi ane ari fag atisi.
43005037	Nikni An mon Naptisiyon inowen An namloho tu ulug An fahet fag toho hiyag isaruk. An Nikniyen mon Naptisi angge famen hiren An nubam wenggel haruk lahep fug ane ariyen Nikni ele holuk fug angge Ebe hinilen ha fug angge Awene hunundama emberuk lahep fug.
43005039	Suwesingga indam haharoho imbibahon fam mondabi nonoluk welamuhuk ulug hiren yami ruruk lahep. Suwesingga haharoho imbibahon inowen An inamap Naptuk.
43005040	Inamap Naptuk angge famen mondabi nonoluk welamuhuk ulug Nambeg waharuk lahep fug."
43005041	"Ap kinangmonen wel Naptukon fahet fano peruk lahi fug.
43005042	Hiren Allah fahet hinindi reg lahep fuhon ari An noluk.
43005043	An waharikikon Nikni unuk famen waharikik angge famen hiren An fahet fano peruk lahep fug. Ap eke inggareg unuk famen waruhuwon ino fahet hiren fano peruk lamuhup.
43005044	Nonoriyen nit wel nenebukag ulug turuk lahep angge famen Allah we misig werehon inowen nit wel nenebuhu ulug yami ruruk lahep fug. Nangginoho Allah fam hinindi wenggel hehep ha reg?
43005045	Anden hit fahet iren siyag ane turuk ulug Nikni ambeg huruwe laruk puk fug. Hiren nunumba Musan fanowap nenebuhu peruk lahep angge famen ariyen huruwe laruk.
43005046	Musan An fahet haharoho imbibagma hiren Musan hahatfahon tem toho ulug wenggel helepma An faher oho tem toho pelep.
43005047	Musan haharoho imbibahon fahet hinindimu wenggeltuk lahep fugmu Anden hiyag hisaruk lahiyon oho nangginoho honoluk am teg," ulug Yesusen hiyag isibag.
43006001	Welatfareg Yesus ik Galilea ahum keyen ik fimag nindig atfag. Ik ino unuk eke Tiberias.
43006002	Nindig atfagma ap anggolo arimanowen Yesusen ap ouk warukon hihir eneptukmu hibareg Ombolim miyaloho mutug laruk latfag.
43006003	Laruk latfagma Yesus otsi men punu fam lahibareg heriyeg latfag.
43006004	Heriyeg latfag sambil ari Yahudi inap suburu roti sig elehon naruk sul Paskah horog teg latfag.
43006005	Welatfareg Yesusen yer isarukmen ap anggolo miyaloho waharukmu yer isibareg Filipus fam kapal haruk lit, "O kema suburu ayeg waroho wak lulteg ap aruma og usulmu nalusa?" ulug kapal hibag.
43006006	Kapal hibag ane ari Yesus undaman ari timin pibareg Filipus wal hamin ulug kapal hibag.
43006007	Kapal hibagma Filipus inowen Yesus fam, "Nowe, uang inggila suwon teng-teng angge foroho lalareg hahen suburu onggo paloho wak lilaman oho kut-kut nelep angge famen wirim alep fug," ibag.
43006008	Ari ibagma Yesus ot Simon Petrus are Andreas inowen Yesus hiyag Utuk lit,
43006009	"Tuma malik misihen suburu roti fuwaben men ikan piren men foroho angge famen ap anggolo aruma werehen nangginoho tehe ha reg?" ibag.
43006010	Ari ibagma Yesusen otsi unubam, "Ap aruma fam hur amiyek ilihip," ibag. It welatfag ambeg ari hoholangge anggolo weregma ap arimano hur atfag. Hur atfahon arimano ap eneg teng-teng angge winahuk fug toho (lima ribu orang laki-laki) welatfag.
43006011	Hur atfagma Yesusen suburu itano wibareg seneg lit sembahyang ibareg ap arimano fibir eneptuk latfag. Suburu og isibareg ikan oho nin eke nila peruk latfahon og isaruk latfag.
43006012	Nibareg enehum ouk atfagma Yesusen otsi fam Ele uruk lit, "Nenggesareg embeheson aruma hik isahup tohon palu roho embelihip," ibag.
43006013	Ibagma ap anggolo arimanowen roti fuwaben itano nibareg minggir atfahon Yesus otsiyen sum nisanggowen fam fani roho imbibag.
43006014	Ap kinangmonen turuk eleg ane Yesusen tibag ane fahet ap anggolo arimanowen yet hibareg, "At tu Allahn kinangma monde fuhu ibahon nabi ino At tu tem toho," uruk latfag.
43006015	Ap anggolo arimanowen Yesus ninine roho hondohokukteg ap suwonap tuhuk ulug pibag ane ari Yesus oluk atfareg punu eke fam Yesus amumu libag.
43006016	O hup arik ohoma Yesus otsi ik ayegma libareg
43006017	kou fam kibareg o Kapernaum lul ulug ik ahum ke laruk latfag. Larukmen o hik atfag angge famen Yesus it enembeg waharuk elegma
43006018	siyelu humon watfareg ik haglabut waharuk latfag.
43006019	E fam ik il watil larukmen tot yat toho (lima kilometer) libareg yet harukmen Yesus ik ahum pali keyen kou horogma lamin ulug waharukmu yet hibag. Yet hibareg iren enekolen turuk latfag.
43006020	Enekolen turuk latfagma Yesusen te, "An Honowe waharuk lahireg henekol ha fug," ibag.
43006021	Ari ibagma iren Onowe fam kou fam kik ma ul ulug turukmen kou ino it lul pibag ambeg itano ik ayegma welatfag.
43006022	Likiyamon ap anggolo ik fimag fil welatfag inap arimanowen yet harukmen kou winon elegma kou misig eneg welatisiyon ino fam Yesus kuk fugmen Otsi eneg larusa ulug yet hibag.
43006023	Yet hibareg weregma kou piren hinahan o Tiberias filen watfareg Yesusen sembahyang ibareg suburu og isibag ambeg itano horogma watfag.
43006024	Horogma watfagma ap anggolo arimanowen yet harukmu Yesus otsi men eleg latfagma kou itano fam kibareg Yesus yami rul ulug o Kapernaum fil laruk latfag.
43006025	Ap arimano ik fimag libareg Yesus hiyag Itfareg, "Nonowe, nungge salim tuma waharikin?" ulug kapal hibag.
43006026	Kapal hibagma Yesusen, "Hit hinindi anggar amag ulug Anden eneg ane tirikikon ino fam wenggel ha fug angge we suburu nenehum ouk toho nengge ulug yami Nabil waharuk lahep. Ari fahet tem toho hunubam uruk lahi," ibag.
43006027	"Suburu filik turukon ari fahet yabuk wituk lamuhup fug. Suburu narukmu mondabi honoluk welamuhubon ari fahet yabuk wituk lamuhup. Suburu fanowon ari At ap atik ibahon inowen og hisahu. Ninikni Allah inowen Namloho ulug At ubam eneg ane teberisi," ibag.
43006028	Ari ibagma iren te, "Allahn fano peruk iyabuk wituk lamuhuken nanggintul," ulug kapal hibag.
43006029	Kapal hibagma Yesusen te, "Allahn fano peruk iyabuk aru: Aren monde ferisiyon ino Ubam hinindi wenggel haruk lamek," ibag.
43006030	Ari ibagma iren te, "Eneg ane Haren timihinon yet hulteg ninindimuwen tem toho pulen nungge ane fam wal hamihin? Yabuk nunggeyon timihin?
43006031	Nit niniknisi nunumbusagsi suburu eleg angge farema wereg lit suburu manna nibag ane fahet haharoho werehon te Allahn poholman suburu og isibag ulug hahareg lit wereg," ibag.
43006032	Ari ibagma Yesusen, "Hahareg lit wereg ehebon ari fahet Anden tot hiyag hisamin: Hun Musa inowen suburu poholmon og hisibag fug. An Nikniyen suburu poholmon we tem toho fanowon ketiya og hisaruk.
43006033	Ap kinangmon onoluk welamag ulug suburu Allahn tohon Aren poholman pilabik waharuk," ibag.
43006034	Ari ibagma iren te, "Nonowe, suburu ehenon ari likiya hupmu og nisaruk laruhun," ibag.
43006035	Ari ibagma Yesusen, "Suburu mondabi oluk werehon ino An tu welahi. Ap sa An nambeg waharukon mondabi suburu obok hahu fug, san An nubam indi wenggel harukon mondabi ik obok hahu fug," ibag.
43006036	"Hit hinilen An yet Niyaruk lahep angge famen Nubam wenggel haruk lahep fug ulug hit hunubam fahe hiyag hisihi.
43006037	An Nikniyen og Nutukon obog toho An nambeg waharuk. Ap sa An nambeg waharukon miyaloho hik isahuk fug.
43006038	An poholman wambik waharikikon An namu nindiyen yabuk wiruhuk ulug wambik waharikik fug. Nikni An mon Naptisiyon inowen yabuk hiyag Nuruhuwon wiruhuk ulug wambik waharikik.
43006039	Mon Naptisiyon inowen yabuk hiyag Nitisiyon aru re: Obog toho Aren og Nitisiyon arimano foroho lit misig oho longgo rubuk fug angge weregma fobik aruhu sambil ino onolukap enebuhun ulug hiyag Nitisi," ibag.
43006040	"Ap san Amloho yet halug Ubam indi wenggel haruk halug at ino mondabi oluk welaruhuwen fobik aruhu sambil ino olukap tuhuk. Aru Nikni undama perisiyon fam hiyag hisaruk lahi," ibag.
43006041	Yesusen ari ibagma Yahudi inaben Yesus pet turuk lit, "Suburu poholman wambik watfahon ino An ehek," ulug Abug uruk latfag.
43006042	"Yesus Yusuf amloho ikni isinga niren isaruk laheyon At aru fug? Nangginoho ap tuwen poholman wambik waharikik uk hag teg?" uruk latfag.
43006043	Ari uruk latfagma Yesusen, "An pet Naptuk lit Nabug uk fug.
43006044	Ap san An nambeg watnin perukon ino Nikni mon Naptisiyon inowen hondoholug waharuk halug eneg An nambeg wam hag teg. Ap ino fobik waruhu sambil Anden olukap tuhuk.
43006045	Atam haharoho imbibag ane ari ap obog toho Allah inggarehen hiyag isahu ulug ap nabi arimanowen haharoho imbibag. Ap sa Allah inggarehen hiyag isarukon holtuk halug Nambeg waharuk.
43006046	Ap kinangmonen Nikni ebe haruson eke wereg eleg. We Allah wereg ambehen waharisiyon inowen eneg Ikni ebe harisi.
43006047	An nubam indi wenggel harukon at ino mondabi oluk welaruhu. Ari we tem toho hiyag hisaruk lahi.
43006048	Suburu mondabi oluk werehon An tu welahi.
43006049	Hit hiniknisi unumbusagsiyen farema wereg lit suburu manna naruk latfag angge famen war atuk latfag.
43006050	Suburu poholman wambik waharisiyon ino at tu: Ap san suburu aru naruk halug at ino war aruhu fug.
43006051	Suburu olukon poholman waharisiyon ino An tu welahi. Ap san suburu aru naruk halug at ino mondabi oluk welaruhu. Ap kinangmon onoluk welamuhuben suburu Anden og isaruk lahiyon aru Nunu og isaruk lahi," ibag.
43006052	Ari ibagma Yahudi inaben it-it suwahal uruk lit, "Ap tuwen Inggareg unu nangginoho nit og nisarukmu naruk lahe," ibag.
43006053	Ari ibagma Yesusen, "At ap atik ibahon ino Unu men Amep men nahup fugmu hit hinindimu olukon welaruhu fug. Ari tem toho hunubam uruk lahi.
43006054	Ap san An nunu men An namep men naruk halug at ino mondabi oluk weregma fobik waruhu sambil Anden olukap tuhuk.
43006055	An nunu men Namep men aru we tem toho naruk angge fanowon wereg.
43006056	Ap san An nunu men Namep men naruk halug at ino An men welaruhumu An at men mangno roho welamuhuk.
43006057	Nikni oluk werehon inowen An mon Naptisimu An oho At fam Noluk welahi hag toho ap san An nunu naruk halug at ino oho An fam oluk welaruhu.
43006058	Suburu poholman wambik waharisiyon tuma wereg. Hinikni hunumban suburu naruk latfag angge famen war atfahon ino hag toho fug, ap san suburu werehon tu naruk halug mondabi oluk welaruhu," ibag.
43006059	Yesusen hiyag isibag ane obog toho aru o Kapernaum wene uruk ibamen hiyag isibag.
43006060	Yesusen hiyag isibag ane ari obog toho holfareg Otsi anggolo arimano it winonen te, "Ele haro roho ehekon ari san holuk teg ane ehek?" uruk latfag.
43006061	Yesus otsiyen ninirim ulug ngesukum tibag ane fahet Yesus undaman oluk atfagma Ele unubam uruk lit, "Hiyag hisihi ane fahet hinindi nin aha?
43006062	At ap atik ibahon ino atam welatfag ambeg suhuloho laharukmu yet hahup halug nanggintuk lamuhup?
43006063	Allah hime fanowon inowen onolukap enebuk teg, unu amuwen tuk fug teg. Anden nele hiyag hisaruk lahiyon ari fam Allah hime fanowon werehen honoluk welamuhup ane fahet hiyag hisaruk lahi.
43006064	Hit welahebon aruma winonen te tem toho uruk ulug hinindi wenggel haruk lahep fug," ibag. Yesusen wene ak tibibag sambilen ap inindimu tem toho hiyag nisaruk peruk latfag fug inap arimano fahet Indimu oluk atfag. Wabukag ulug huruwe lahuk peruk latfag ahun ino oho Yesus indimu oluk atfag.
43006065	Oluk atfagma Yesusen it unubam te, "Hiren ari roho peruk lahepma fahe hiyag hisihi ane ari fahet ihi: Nikniyen hiyag hisaruk eleg halug ap misig oho An nambeg wam fug teg," ibag.
43006066	Wene ari hiyag isibag sambil ino famen Yesus otsi anggolo arimano At min laruk ane inirim atfagma pok atfag.
43006067	Pok atfagma Yesusen otsi nisanggowen itano fam, "Hir oho pok amul peruk lahep?" ulug kapal isibag.
43006068	Kapal isibagma Simon Petrus inowen hebeloho, "Nonowe, ap sa ambeg nit laruk lamul? Wene Haren uruk lahenon ari famen mondabi nonoluk welamuhuk.
43006069	Hat Allahn palimuwap Haptisiyon welahenon niren Hat fahet tem toho peruk lit nonoluk toho welahe," ibag.
43006070	Ari ibagma Yesusen te, "Anden hit nisanggowen welahebon aruma mumal heneptikik fug? Ari reg angge famen hit welahebon aruma misig eke siyahon Iblis amloho wereg," ibag.
43006071	Ibag ane ari Simon Iskariot amloho Yudas ino fahet ibag. At inowen Yesus wabukag ulug huruwe libag ahun ino it nisanggowen itano enesehelimu misig welatfag.
43007001	Yahudi inaben Yesus wabuhuk peruk latfagma o Yudea eneg mondabi welaruhuk fug ulug Galilea walingguruk latfag.
43007002	Walingguruk latfagma Yahudi inaben o sabo inggilangge fam wituk sambil ino sali horog teg latfagma
43007003	Yesus oriyen Ubam enele uruk lit, "Hat hotsiyen Haren turuk ane yet hahuben tuman o Yudea lamihin," ulug hiyag Utuk lit,
43007004	"Ap misihen turuk lahi ane inam alep peruk halug hirahoman tuk fug teg. Haren turuk lahen ane ari ap obohen onoluk amag ulug Hinggareg hebe unug isahun," ibag.
43007005	Enele ari roho ibahon Yesus ori ininggarehen Ubam wenggel ha fug anggeyen ibag.
43007006	Ibagma Yesusen hebeloho hiyag isaruk lit, "Anden tuhuk sambil uwan lahi, hiren eneg henesehet toho likiya hupmu turuk lahep.
43007007	Ap kinangmon ininggarehen siyag ane turukon fahet fag toho hiyag isaruk lahimu iren An nubahet eneg ninirim peruk lit hit fahet ninirim peruk eleg.
43007008	Seni esetuk ambeg hit henemu lalihip, An tuhuk ane uwan tehen An la fug teg lahi," ibag.
43007009	Yesusen ari ulug Ori fam hiyag isibareg o Galilea welatfag.
43007010	Yesus ori arimano o Yudea seni esetuk ambeg libagma Ar oho inam toho la fug angge hirag-hirag onombolim libag.
43007011	Yahudi inap arimanowen seni esetuk ambehen At ino kema wereg ulug yami ruruk latfag.
43007012	At fahet enele anggolo roho eke hag eke hag uruk lit it winonen At fano ahun urukmu it winonen At siyag ahun, Aren ap inindi ninap eneptuk uruk latfag.
43007013	Yahudi inap onowesi arimano fahet enekolen misihen oho ambong se roho ele seleg toho uk fug teg latfag.
43007014	Yahudi inaben o sabo inggila fam witfareg nohorukmen hup hinahanam atfagma Yesus Allah ibam kibareg wene hiyag isaruk latfag.
43007015	Hiyag isarukmu hibareg Yahudi inaben, "Ap suwonen milaltusa fug angge famen hun tu Oluk teg lit nangginoho hiyag nisaruk?" uruk latfag.
43007016	Uruk latfagma Yesusen, "Anden hiyag hisaruk lahi ane aru Ninggareg nindimu wenggel halug hiyag hisaruk lahi fug. An mon Naptisiyon inowen hiyag Nitisimu uruk lahi," ibag.
43007017	"Allah wene uruk lahi ano, An ninggareg nindimuwen wenggel halug uruk lahi ano, mon Naptisiyon inowen peruk ane hikit toho turuk ahun ino eneg indi anggar aruhu.
43007018	Ap san inggareg indimu wenggel haruk ane hiyag isaruk ahun ino ap winonen yet niyalug wel nabukag ulug hiyag isaruk. Ap san monde ferisiyon ino eneg wel turuk lamag peruk ahun inowen ele si uk fug angge tem toho hiyag isaruk.
43007019	Ari roho tuk fug ulug Musan haharoho hit fam imbibag fug? Imbibag angge famen hit obog tohowen apmayap tebeseruk lit nungge fahet An nuwabuhuk peruk lahep?" ibag.
43007020	Ibag ane fahet ap anggolo arimanowen kapal haruk lit, "Siyag angge Hindimu werehen uruk hag toho ehenon ari ap san huwaruhu ane fahet ehen?" ibag.
43007021	Ari ibagma Yesusen, "Anden alem we misig tirikik ane fahet hiren yihi uruk lahep.
43007022	Hiren te enembilahap paltuk ane ari Musan imbibag uruk lahep angge famen aren imbibag fug, hit hiniknisi unumbusagsiyen imbibag. Enembilahap paltuk ane ari wene uruk sambilen oho paluk teg uruk lahep.
43007023	Musa awene apmayap tul fug ulug wene uruk sambilen enembilahap paltuk lahep anggeyen Anden wene uruk sambil ap ouk warukon fanowap tirikikon fahet pet Naptuk lahep?
43007024	Nori, hiren unggum kong turuk lit sel fil werehon yet halug kong turuk lamuhup fug, fano pikit toho eneg kong turuk lamuhup," ibag.
43007025	Welatfagma Yerusalem inap arimano winonen te, "Wabuhuk uruson ino hun tu fahet uruk ano?" ulug umung-umung atuk lit,
43007026	"Yet hemek, At inowen fag toho hiyag isarukmu iren hebeloho At ubam tot uruk eleg. Nit niniknisi arimanowen At Kristus ap obog toho fanowap enebik waruhu urukon ino ulug onoluk teg ano?
43007027	Ap tu ibam yugmu nit nonoluk teg lahe. Kristus waruhu uruson ino waharuk halug At ibam yugmu ap misihen oho oluk teg lam fug teg," ari ulug enele sahaltuk latfag.
43007028	Yesusen Allah ibamen Ele hi roho hiyag isaruk lit, "An niyaruk lahebon Nibam yugmu oho honoluk teg lahep angge famen An namu nindiyen waharikik fug, tem toho uruk Ahun ino hiren haruk lahep fuhon ariyen An mon Naptisi.
43007029	Aren An mon Naptisimu At wereg ambehen waharikikon inowen At fahet Noluk teg lahi," ibag.
43007030	Ari ibagma it arimanowen senebul pibag angge famen Allahn teko lahu ibahon sali hikir atuk elehen ap misihen oho senebuk fug teg latfag.
43007031	It ap anggolo welatfahon arimano fimag filen Aren urukon tem toho uruk ulug wenggel haruk latfag. "Kristus fobik waruhu uruson ino waruhu halug Aren ap fanowap eneptuk ane anggolo tuhu, At tuwen tor angge tirisi peruk lahep?" ulug it-it enele sahaltuk latfag.
43007032	Ap anggolo arimanowen enele sahaltukmu Farisi inaben hol isibareg Farisi inap men imam inap onowesi suwon arimano menen senerik lalihip ulug enemingmingangge mon enepfag.
43007033	Mon enepfagma Yesusen, "We tot hit men ambiyeg welaruhukteg An mon Naptisiyon ino Ambeg lahuk," ibag.
43007034	"An welaruhuk ambeg hit wam fug tehen An yami Nabuhup angge famen hiyag Nabuhup fug," ibag.
43007035	Ibagma Yahudi inaben it-it enele sahaltuk lit, "Hiyag Nabuhup fug ehekon ari kema lahumu hahuk fuhon fahet ehek," ibag. "Yunani inap wereg ambeg enesehelimu linggik-longgo uruson enembeg lahukteg Yunani inap hiyag isahuk ulug uruk ano?" ibag.
43007036	"Yami Nabil laruk lamuhup angge famen hiyag Nabuhup fug ehekon ari men An wereg ambeg hit wam fug teg ehekon ari men nungge fahet ehek?" ulug it-it enele sahaltuk latfag.
43007037	O sabo e inggila fam wituk latfahon ino obog-obogma turuk lit su ane tul pibag sambil ino Yesus in atfareg Ele hi roho hiyag isaruk lit, "Ap sa ik obok harukon An nambeg ik hinanggik wamag.
43007038	Ap sa indam haharoho imbibahon ino hikit toho An nubam wenggel harukon ino famen ik eleruk mondabi oluk welaruhu ahik wilip aruhu," ibag.
43007039	Ibag ane ari Allah hime fanowon ino ap At ubam inindi wenggel harukon arimano Allahn og isahu ulug hiyag isibag. Allahn Yesus unuk palimuwap tuk fugmu Allah hime fanowon ino ap unubam uwan wambik watfag fug.
43007040	Ap anggolo arimano winonen ibag ane hol hibareg, "Wene hiyag isaruk ahun nabi waruhu uruk latuson ino tu tem toho waharisi," uruk latfag.
43007041	It winonen te, "Mesias waruhu uruk latuson ino tu," uruk latfag. It winonen te, "A, Mesias waruhu uruson ino o Galilean wam fug teg.
43007042	Atam haharoho imbibahon te Mesias ino Dauren ondohowonen ondohowon o Betlehem Daud welatfag ambehen waruhu," uruk latfag.
43007043	Uruk latfagma ap anggolo arimanowen At fahet it-it suwahal uruk latfag.
43007044	Ap arimano fumag filonen Yesus senebul ulug tibag angge famen ap eke ambong se roho At senetukon elehen imbisibag.
43007045	At senetukon eleg latfagma enemingmingangge itano suhuloho imam onowesi suwon men Farisi inap men enembeg libagma, "Nungge fahet At walug wahep fug?" ibagma
43007046	iren te, "At tuwen Ele uruk hag toho ap kinangmon misihen oho uruk latfag fug," ibag.
43007047	Ari ibagma Farisi inaben hebeloho it unubam te, "Hir oho hinindi ninap henebehek?
43007048	Ap suwon men Farisi inap men arimano misihen oho At fahet tem toho uruk ulug Ubam wenggel haruk?
43007049	We ap anggolo olma werehon Musa wene enepelehon arimanowen eneg At ubam wenggel haruk. It ap aruma war amag tohon," ibag.
43007050	Ari ibagma it arimano misig unuk Nikodemus atam Yesus ambeg watfahon inowen it unubam ele uruk lit,
43007051	"Musa wene fam ibahon hikit toho unggum kong turuk halug ap inowen turuk ane enepelegma kapal ha fug anggeyen unggum kong tuk teg?" ulug kapal isibag.
43007052	Kapal isibagma it arimanowen Nikodemus fam te, "Har oho Galilea hahun wereg lit uruk lahen? O Galilea inowen ap wene hiyag isarukon nabi misig wilip atfag fugmu suwesingga haharoho imbibahon kim hahunmu ari holuk aruhu," ulug ubam ibag.
43007053	Ari ibagma ap arimano inibam wal taneg libagma.
43008001	Yesus ino Zaitun punumu libag.
43008002	Likiyanet Yesus Allah ibam libareg weregma ap anggolo arimano Ambeg watfagma it sehelimu hur atfareg wene hiyag isaruk latfag.
43008003	Hiyag isarukmen Musa wene onoluk inap men Farisi inap menen hiyap siyag ane tibag hiyap eke senetfareg Yesus ambeg hondoholug watfag. Hondoholug watfareg it sehelimu unduhuk fibareg
43008004	Yesus fam hiyag Utuk lit, "Nonowe, hiyap aru siyag ane turukmu senerehereg walug waharuk lahe.
43008005	Hiyap siyag ane turukon halug helep fam watuk lamuhup ulug Musan haharoho imbibag. Haharoho imbibag angge famen Haren nungge peruk lahen?" ulug kapal hibag.
43008006	Ibag ane ari Aren imisi ane hol hulteg siyag ane uruk halug unggum Ubam umbuhuk ulug wal haruk lit ibag. Ubam ari ibag angge famen Yesus kinangma hur atfareg kunuk toho wereg lit Inggik tumen kinangma hahatuk latfag.
43008007	Hahatuk latfagma iren enele ine roho kapal haruk eneg latfagma Yesus in atfareg unubam Ele uruk lit, "Ap san siyag ane tirisi fuhon wereg halug aren tam helep wamisireg hiyap aru watmisi," ibag.
43008008	Ari ulug hiyag isibareg nin eke kunuk toho heriyeg lit Inggik tumen kinangma hahatuk latfag.
43008009	Yesusen ibag ane aru hol hibareg ap arimano hiyap siyag ane tibahon ino wabul pibag angge famen embeselug onowesi misig-misig wilip atukmu onotsi oho onombolim libagma Yesus weregma hiyap ino amu eneg welatfag.
43008010	Amu eneg welatfagma Yesus in atfareg hiyap ino fam kapal haruk lit, "Hat huwabul ulug hondog haplug wahason arimano kema lahasa? Misihen oho huwarehesa fug?" ulug kapal hibagma
43008011	hiyap inowen, "Nowe, misig oho wereg eleg," ibag. Ari ibagma Yesusen, "Iren oho hubam enele ehesa fug halug Anden oho Nele hubam imin fuhen lamihin. Hibam lamihinteg yoho tu famen fobik oho siyag ane eke tuhun fug," ibag.
43008012	Yesusen ap anggolo arimano nin Ele hiyag isaruk lit, "Ap kinangmon fahet iral umbagpag turukon An welahi. Ap sa An nombolim larukon ino hik teg ambeg la fug angge seleg mondabi oluk welaruhuwon ubam aruhu," ibag.
43008013	Ari ibagma Farisi inaben Yesus fam, "Hat hinggareg fahet wel taruk lit uruk lahenma tem toho uruk lahen fug," ibagma
43008014	Yesusen it unubam te, "An waharikik ambeg men lahuk ambeg men Noluk tehen Ninggareg fahet uruk lahiyon tu tem toho uruk lahi. Hiren An waharikik ambeg men lahuk ambeg men henepeleg toho welahep.
43008015	Hiren unggum kong turuk lit ap kinangmonen wirimangge emberuk hag toho kong turuk lahep. Anden ap misig fam oho unggum ubam umbuk fug teg lahi.
43008016	An namu welam fug tehen An Nikni mon Naptisiyon ino Niraham weregma Anden unggum kong turuk lahiyon tem toho kong turuk lahi.
43008017	Hit hinikni hunumban haharoho imbibahon te ap pirenen ap misig fahet abug uruk halug fano teko la reg ulug hahatfag.
43008018	Anden uruk lahiyon Ninggareg fahet uruk lahi, Nikni An mon Naptisiyon inowen oho An nubahet uruk," ulug Yesusen hiyag isibag.
43008019	Ari ulug hiyag isibagma it arimanowen Yesus fam, "Hat Hikni ino kema wereg?" ulug kapal hibagma Yesusen te, "An men Nikni men hit henepelehen Nisaruk lahep fug. An fahet honoluk teg lalep halug Nikni faher oho honoluk teg lalep," ibag.
43008020	Hiyag isaruk latfag ane ari Allah ibamen uang derma emberuk ambeg iraham wereg lit hiyag isibag. Teko lahu ane ino uwan horog teg elehen ap misihen oho At senebuk fug teg latfag.
43008021	Yesusen ap anggolo arimano hiyag isaruk lit, "An lahukteg longgo uhukmu hiren yami Naptuk lit siyag ane hunundama weregma war amuhup. An lahuk ambeg ari hit la fug teg," ibag.
43008022	Ari ibagma Yahudi inaben te, "An lahuk ambeg hit la fug teg ehekon ari Inggarehen wat tahuk ulug ehek ano?" ibag.
43008023	Ari ibagma Yesusen te, "Hit apma filen waharikibon, An pali filen waharikikon, hit kinang tu famen inam atikibon, An kinang tu famen inam atikik fuhon welahi.
43008024	Ari fahet Anden fahe siyag ane hunundama weregma war amuhup ulug hiyag hisihi. At ino An welahiyon fahet tem toho peruk lamuhup fugmu siyag ane hunundama weregma war amuhup," ibag.
43008025	Ari ibagma iren te, "Hat welahenon sa?" ulug kapal hibagma Yesusen te, "Anden we saplangge uruk lahi angge re nike ane eke nungge fahet hiyag hisamin?
43008026	Anden hit henebug anggolo uruk lit unggum kong tele angge famen At mon Naptisiyon inowen tem ane eneg hiyag Nutukmu Anden holtuk lit ap kinangmon hiyag hisaruk lahi," ibag.
43008027	Aren Ikni fahet ibag ane ari it inindi anggar atfag fugmu wenggel hibag fug.
43008028	Wenggel hibag fugmu Yesusen ele uruk lit, "At ap atik ibahon ino hiren lehoma unduhuk fuhupteg At ino An welahiyon fahet hinindi anggar aruhu. An namu nindiyen tuk fug teg angge famen Nikniyen hiyag Nutukon eneg uruk lahiyon aru fahet ino sambil eneg honoluk aruhu.
43008029	An mon Naptisiyon inowen fet Nasug lit wereg, we Aren fano perukon ino Anden likiya hupmu turuk lahi," ibag.
43008030	Yesusen obog toho ari hiyag isibagma ap anggolo At ubam inindi wenggel haruk latfag.
43008031	Yahudi inap At ubam inindi wenggel haruk latfahon arimano unubam Yesusen ele uruk lit, "Nawene apma mondabi welamuhupmu we tem toho An notsi amuhup.
43008032	An notsi amuhupteg tem toho peruk lamuhup. Hiren tem toho peruk lamuhup ane ariyen hininggik lol henebuhu," ibag.
43008033	Ari ibagma iren te, "Nit Abrahamen ondohowonen indag nenesug angge re ap misig oho ap enemingmingangge atukuk fug. Hininggik lol henebuhu ehen ane ari nangginoho ehen?" ulug kapal hibag.
43008034	Kapal hibagma Yesusen, "Ap sa siyag ane turuk halug at ino siyahon amingmingangge roho wereg, ari tem toho hiyag hisaruk lahi.
43008035	Amingmingangge ino ikni ibam mondabi welaruhu fug, amloho eneg ikni ibam welaruhu.
43008036	Amloho inowen hininggik lol heneptuk halug eneg hir oho we tem hininggik lol amuhup," ibag.
43008037	"Hit Abraham umbusagsi welahebon An noluk. An nawene hinindimu elehen An nuwabuhuk ulug alem yami ruruk lahep.
43008038	An Nikniyen turukmu harikikon ari fahet Nele uruk lahi. Hiren oho hinikni fam holtikibon ari hikit toho turuk lahep," ibag.
43008039	Ari ibagma iren te, "Nit ninikni re Abraham wereg," il larikim Yesusen te, "Hit Abraham umalikisi welalepma Abrahamen tibag ane hikit toho hiren turuk lalep.
43008040	Anden tem ane eneg hiyag hisaruk latikik angge famen hiren An nuwabuhuk ulug alem yami ruruk lahep. Tem peruk ane ari Nikni Allahn hiyag Nutuk latisimu turuk latikik. Hiren yabuk wituk lahebon Abrahamen ak tibibahon wituk lahep fug.
43008041	Hinikni amu ahun ekeyen ak tibibahon hiren wituk lahep," ibag. Ari ibagma iren te, "Ap hiyap fahet ahiyeg toho turuk ahun famen indag atuk uwag fug. Ninikni we misig wereg, At ino Allah," ibag.
43008042	Ari ibagma Yesusen, "Allah Ninikni peruk lit halug hiren An faher oho hinindi Nasug lalep. Allah ambehen wilip atikikteg tuma waharikik. Namu nindiyen lamin perikikteg waharikik fug, Nikniyen mon Naptisimu waharikik," ibag.
43008043	"Anden hit hunubam Nele urukmu nungge fahet holtuk lahep fug? Nawene fahet hinindi anggar atuk elehen Nele holtuk lahep fug.
43008044	Ninikni uruk lahebon ari Iblis fahet uruk lahep. Hinikniyen fano perukon eneg hiren turuk lahep. At undaman tor angge oho tem toho fano wenggel ha fug angge fuki roho uk fug angge indam oho ap unusuruk lit welatfag. Enele si uruk ane alem foroho ahun at ino wereg lit ele si ane eneg uruk. Ele si urukon ari asum fam werehon hinanggoho og isaruk.
43008045	Anden tem ane hiyag hisaruk lahi angge famen hit hinindimuwen tem toho ulug Nubam wenggeltuk lahep fug.
43008046	Hit aruma sehelimu welahebon san An nabug uruk lit ap tuwen siyag ane tirisi ulug uk hag teg? Anden tem ane hiyag hisaruk lahi angge famen nungge fahet hit hinindimuwen tem toho An nubam wenggeltuk lahep fug?
43008047	Allah wereg ambehen waharukon inowen Allah wene fano holtuk. Hit aruma Allah wereg ambehen waharikip fureg Awene holtuk lahep fug," ulug Yesusen hiyag isibag.
43008048	Yahudi inaben Yesus fam enele uruk lit, "Niren hat hubahet, 'Samaria hahun welahen, Hundama siyag angge wereg,' uruk laheyon tem toho uruk lahe fug?" ulug Yesus pet tibag.
43008049	Pet tibagma Yesusen te, "Siyag angge An nundama wereg elehen Nikni wel turuk lahi angge famen hiren An apmayap Naptuk lahep.
43008050	Anden ninggareg wel Nabukag peruk lahi fug. At misig werehon inowen unggum kong tuhuwen An fahet At wel tukag peruk lit wereg.
43008051	An nawene holtuk lit Nubam wenggeltuk ahun ino mondabi war am fug angge oluk eneg welaruhu. Ari tem toho hiyag hisaruk lahi," ibag.
43008052	Ari ibagma Yahudi inaben At ubam enele uruk lit, "Hat siyag angge Hundama werehon ketiya nit nonoluk. Abraham men Allah wene tam hiyag isaruk latfag inap nabi oho war atfag angge famen Haren hele uruk lit, 'Ap sa An nubam wenggel harukon mondabi war aruhu fug,' ehen.
43008053	Haren ari ehenma Abraham tam war atfag ahun ino toron, An suwon peruk lahen? Allahn indam mon enepfahon arimano tam war atfag angge famen Haren sa men wirimap taruk lahen?" ibag.
43008054	Ari ibagma Yesusen te, "Ninggareg fahet wel taruk lit elema hahen Nele si ane ele. An wel Naptukon Nikniyen wel Naptuk, At ino fahet hiren oho At Ninikni wereg uruk lahep.
43008055	Ari uruk lahep angge famen hiren At fahet henepeleg teg lahepma Anden eneg Noluk teg lahi. At fahet Napeleg teg lahi elema hiren henele si uruk lahep hag toho An oho Nele si uruk Nahun welale. Welale angge famen Anden At Noluk teg lit Ele holtuk lahi.
43008056	Hinikni Abraham ino fam, 'At inam aruhu sambil yet hahun,' ulug Allahn hiyag itfagma ahiyeg hibag. Ahiyeg hibareg welatfagma an inam atik iyag sambil ino yet niyibareg ahiyeg hibag," ulug hiyag isibag.
43008057	Ari ibagma Yahudi inaben Yesus ubam enele uruk lit, "Hat indag hapfag sambilen mo ilig am wirig am turukmu teng piren (lima puluh tahun) uwan angge famen haren Abraham harikin?" ibagma
43008058	Yesusen te, "Hun Abraham ino uwanma an tam welatik iyag, ari tem toho hiyag hisaruk lahi," ibag.
43008059	Ari ibagma helep wibareg Yesus wabul ulug turukmen Yesus hirag atfareg o Allah ibam embeselug wilip atfag.
43009001	Yesus ke funggalma larukmen ap misig isinga ahummuwen il hupnig angge indag tibahon weregma yet hibag.
43009002	Yet hibareg Yesus otsiyen kapal haruk lit, "Nonowe, ap il hupnihon aru ap san siyag ane tirisi? Inggarehen ano ikni isingan siyag ane tibagma il hupnig angge indag tibag ano?" ulug kapal hibag.
43009003	Kapal hibagma Yesusen otsi unubam hiyag isaruk lit, "At inggareg men ikni isinga menen siyag ane turusama fug. Allahn yabuk fanowon witukmu aben yet hahuben il hupnig lit wereg," ibag.
43009004	"An mon Naptisiyon iyabuk ari o sakan tegma wituk lamuhuk, hup atukmu ap misihen oho yabuk wibuk fug teg.
43009005	Ketiya An kinangma welahiyon aru ap kinangmon fahet iral fanowon welahi," ibag.
43009006	Yesusen obog toho ari hiyag isibareg kinangma wasubag sup tibibareg kinang men mangno roho wiyihap tibibareg sabelep atfagma ap il hupnihon ino ilmu tag tibibag.
43009007	Tag tibibareg Ele hiyag utuk lit, "Lamihinteg ik Siloam sene yenggelehon ino fam hil umatmihin," ibag. Ik sene Siloam unuk ari nit nenele roho "Monde ferisiyon". Ari ibagma libareg ik ino fam il umatfagma il fenggen atfareg suhuloho watfag.
43009008	Watfagma ori men suburu ap fam heng eneptukmu hibahon arimano menen enele uruk lit, "Suburu ap fam heng eneptuk latisiyon ino tu fug ano," ulug enele sahaltuk latfag.
43009009	Enele sahaltuk lit ap ekeyen te, "At ino tu," urukmu it winonen te, "At ino fug, ap winon at hag toho waharuk," uruk latfagma at inggarehen, "Tem toho an ino," ibag.
43009010	Ari ibagma it arimanowen, "Nangginoho hil fenggen aha," ulug kapal hibag.
43009011	Kapal hibagma ap inowen, "Ap Yesus urukon inowen wasubag fam kinang sabelebap tebehekteg nilmu tag teberuk lit ik Siloam umarik lamihin ehekma lahireg umarihimu nil fenggen ahama yet ha reg lahi," ibag.
43009012	Ari ibagma iren at kapal haruk lit, "At ino kema laha?" ibagma, "An napeleg," ibag.
43009013	Aren napeleg ibagma it arimanowen ap il siyag latfahon ino Farisi inap weregma hondoholug libag.
43009014	Yesusen wasubag fam kinang sabelebap tibareg il fam tag tibibag sambil ino Yahudi inap wene uruk lit kel taruk sambil welatfag.
43009015	Ari fahet Farisi inap arimanowen te, "Hil nangginoho fenggen aha?" ulug kapal hibagma aren te, "Ap inowen an nilmu sabelep tag tebehekma nil ik umarik lahimu nil fano ahama yet haruk lahi," ibag.
43009016	Ari ibagma it Farisi inap winonen, "Ap ari wene uruk sambil hari Sabat tuk fug ane tehekma Allahn monde ferisiyon fug," ibagma it winonen te, "Fano ane Aren tehekon tu hahon ap siyag ane turuk ahun ekeyen nangginoho tuk teg," ulug it arimano enele sahaltuk lit suwahal uruk latfag.
43009017	Suwahal uruk lit ap il siyag latfahon ino fam, "Hil fanowap habehek ahun ino fahet haren nangginoho peruk lahen?" ibagma ap inowen te, "At ino Allahn monde ferisiyon nabi wereg," ibag.
43009018	Ari ibagma Yahudi inap onowesi arimanowen ap aru il siyag latisi angge famen il fenggen aha ulug tem toho peruk eleg lit ap ino ikni isinga wol enepfareg
43009019	unubam kapal isaruk lit, "Tu hit henemloho il siyag angge endetikibon ano? Hit henemloho halug ketiya nangginoho il fano ahama yet haruk?" ulug kapal isibag.
43009020	Kapal isibagma iren te, "Tu tem toho nit nenemloho il siyag angge indag atfag ane ari nit nonoluk famen
43009021	ketiya fano ahama yet haruk ane ari ap fanowap tehekon nit nenepeleg angge re at inggareg oho suwon tehen amu hiyag hisamisiyen inggareg kapal halihip," ibag.
43009022	Ibag ane ari ikni isinga menen Yahudi inap onowesi fahet enekolen ari ibag. Yahudi inap onowesi arimanowen ap san Yesus fahet Mesias tu ulug fag toho uruk halug at ino fam nenele yeng umbuhuk ulug Yahudi inap onowesi arimanowen tam oho ari peruk latfag.
43009023	Alem ari fahet wenggel hibareg ikni isingan, "Ar oho ebe suwon angge re inggareg amu kapal halihip," ibag.
43009024	Ari ibagma ap il siyag latfahon ino nin wol tibareg ubam enele uruk lit, "Ap ino siyag ane turukon nit nonoluk tehen ketiya Allah nit pilap nenesug lit weregma haren we tem fag toho hiyag nisimin," ibag.
43009025	Ari ibagma aren te, "Ap ino siyag ane turuk ahun ano, ari an napeleg. We fahe nil siyag laha angge famen nil fenggen ahama ketiya yet ha reg lahiyon ari eneg an noluk," ibag.
43009026	Ari ibagma ap arimanowen, "Ap inowen hubam nungge ane tehek? Nangginoho hil fenggen habehek?" ulug kapal hibagma
43009027	hun inowen, "Nori, fahe anden hiyag hisihimu holehep angge famen nin fobik nungge ane hiyag hisamin? Hir oho At otsi amuhuk peruk lit uruk lahep?" ibag.
43009028	Ibag ane ari fahet iren ap ino pet turuk lit, "Hat te At ino Ot welahen, nit te Musa umaliki welahe.
43009029	Musa fam Allahn hiyag itfahon ari nit nonoluk angge famen ap aru keman waharisiyon nit nenepeleg," ibag.
43009030	Ari ibagma ap inowen te, "Yihi nori, At inowen nil fanowap tehek angge famen hiren At keman waharisi ari nenepeleg uruk lahep?
43009031	Siyag ane turuk ahunen Allah fam heng turukmu holtuk eleg. Ap fano ane turuk lit Allahn peruk ane hikit toho turuk inap enele holtukon ari nit nonoluk.
43009032	Ap misig il hupnig angge indag tibahon il fenggenap turuk ahun misig wereg ulug indam oho ketiya oho holtukuk fug, ari nit nonoluk.
43009033	Ap ino Allah wereg ambehen walep fug halug ari hahon tuk fug teg lalep," ibag.
43009034	Ari ibagma iren te, "Hat aru we tem toho siyag ane turukon sehelimuwen indag hapfagma nangginoho it unubam hiyag isamin peruk lahen," ulug yanggaloho wili fisibag.
43009035	Yahudi inaben ap ino yanggaloho wili fesehesa urukon Yesusen hol hibareg fobik ap ino men ambi atfareg Yesusen at ino fam Ele uruk lit, "Ap kinangmon atik ibahon ino fam hindi wenggel haruk lahen?" ulug kapal hibagma
43009036	ap inowen te, "At ubam nindi wenggel hahuken Nowe sa fahet ehen?" ibagma Yesusen te,
43009037	"Haren yet hehenon hubam Ele urukon At ino tu," ulug ubam hiyag itfag.
43009038	Hiyag itfagma, "Nowe, nindimu we tem wenggel haruk lahi," ibareg Yesus alukema elenggen fam hur atfag.
43009039	Hur atfagma Yesusen ele uruk lit, "An kinangma waharikikon alem piren unubam umbuhuken waharikik. Inil hupnihon fenggenap enebuhuken waharikik. Inil fano yet harukon inil hubun enebuhuk ulug waharikik," ibag.
43009040	Yesusen ele ibahon ari Farisi inap tot welatfahon arimanowen hol hibareg Ubam enele uruk lit, "Hele ehenon ari nir oho ninil hupnihon welahema ehen?" ulug kapal hibagma
43009041	Yesusen it hiyag isaruk lit, "Hit hinil hupnig lalepma siyag ane turuk eleg hinap welalep. Welalep angge famen ninil fano yet hehe uruk lahepma mondabi siyag ane eneg turuk lamuhup," ulug hiyag isibag.
43010001	Yesusen ele hiyag isaruk lit, "Ap san wam domba elehet oko kilabeg ambeg lalug sok ele ke kuk fug anggeyen elehet fene lahalug kuruk halug at inowen ngi ahun ware feselug anggengge hilamin peruk ahun hag toho wereg. Ari tem toho hiyag hisaruk lahi.
43010002	Ap san sok ele ke pikit kuruk halug at ino domba foroho ahun hag toho wereg.
43010003	At ino fahet sok ngi ahun inowen husurukmu ambohom domba arimanowen oho inikni ele holtuk. Ambohom wal taneg ununuk uruk lit wol toho wilip eneptuk.
43010004	Wol toho wilip eneptug at ino eneluke fil larukmu ambohom arimanowen ninikni ele holehe ulug ombolim laruk.
43010005	Enemu inap fahet domba arimanowen ninikni ele hag toho uruk eleg ulug ombolim la fug angge embeselug linggik-longgo uruk," ulug Yesusen hiyag isibag.
43010006	Yesusen wam domba fam wirim haruk lit ibag ane indit toho hiyag isibagma it arimanowen At ibag ane aru fahet inindi anggar atfag fug.
43010007	Yesusen nin eke hiyag isaruk lit, "Wam domba elehet oko kilabeg ambeg sok wirihon ino An ninggareg fahet ihi. Ari tem toho hiyag hisaruk lahi.
43010008	An kinangma uwan wam fugmu tam watfag inap arimanowen ngi inap unusuruk lit enengge hilaruk inap watfagma wam domba arimano enele holuk fug teg latfag.
43010009	Sok wirihon ino An welahi. Ap sa An wereg keyen kuruk halug at ino fano wereg lit kuk wilip am turuk lit naruk angge fanowon hiyag tahu.
43010010	Yoholiyangge hilaruk inaben domba enebe kong toho unusuruk lit winon hirag tamin ulug waharuk. An waharikikon ino it onoluk fano wereg lit enengge fano-fano angge sebe roho foroho lamuhup ulug An waharikik.
43010011	Wam domba ngi ahun fanowon ino An welahi. Ngi ahun fanowon inowen nambohom fahet fano nuwabukag peruk.
43010012	Wam domba forohowon fahet onggo og utukon at amu ahun wereg lit ngi roho wereg elehen olomene olokon waharukmu akolen domba lin isalug laruk. Larukmu olomene olokon waharuk lit wam arimano senggel eneptuk lit yanggal eneptukmu linggik-longgo uruk.
43010013	Wam domba foroho ahun ino ambohom fahet fano wenggel ha fug angge onggo fahet eneg wenggeltukon ariyen domba lin isalug laruk.
43010014	Wam domba ngi ahun fanowon ino An welahi. An ninggarehen Nambohom domba kim isaruk lahimu iren oho An onoluk teg lit wereg.
43010015	Ari hag toho Nikniyen oho An niyarukmu Anden oho Nikni haruk lahi. Anden nambohom fahet fano Nuwabukag peruk lahi.
43010016	Wam domba elehet oko kilabeg ambeg aru welam fug tohon winon arimano oho Anden foroho lahi. Domba winon arimano oho Anden hondoko kilabik waruhukmu iren oho An nele holuhupmu domba arimano oho onori men mangno roho wereg lit inikni misig ambohom hag toho welamuhup.
43010017	Nikniyen nolukap nabuhuwen Anden fano Nuwabukag peruk lahiyon ariyen Nikniyen indi Nasug.
43010018	An nuwatuk ane ari aben peruk ane fug, Ninggarehen nuwabukag peruk lahi. An nuwariyek ulug Nebe unug isa reg lahi, nin Noluk am teg lahi. Anden uruk lahi ane aru yabuk Nikniyen hiyag Nitisiyon fahet uruk lahi," ulug Yesusen hiyag isibag.
43010019	Ari ulug hiyag isibag ane fahet Yahudi inaben it-it suwahal uruk latfag.
43010020	Yahudi inap winon welatfahon arimanowen, "Ap aru Undama siyag angge wereg lit nenek turuk. Nungge fahet At ele holtuk lahep?" ulug uruk latfag.
43010021	It ap winon arimanowen, "Siyag angge undama wereg ahunen ari hag toho uk fug teg. Ap siyag angge undama werehonen ap il hupnihon fenggenuk teg?" ulug umung-umung atuk latfag.
43010022	Welatfagma sun li lahibagma Allah ibam sok husibag sali yoho welahe ulug Yahudi inaben seni esetuk latfag.
43010023	Yesus ino Allah ibam wirigmu libareg o pumbuk hili-hili angge wirigmu hili misig unuk Salomo ino laruk latfag.
43010024	Larukmen Yahudi inap At walinggoho waharuk latfareg Ubam enele uruk lit, "Hat Mesias ap obog toho fanowap enebik waruhu ibahon ino ano, amuwon ano, nit ninindi nonghong uruken nungge fahet nit nunumbahalug lahen? Mesias ino Hat welahen halug nit nunubam seleg toho hiyag nisimin," ibag.
43010025	Ari ibagma Yesusen te, "Anden hiyag hisaruk latikik angge famen hiren An nubam wenggel harikip fug. Nikniyen yabuk hiyag Nitisimu Anden wituk lahiyon ari ap inilmu eneg amag ulug turuk lahi.
43010026	Hit An nambohom hag toho welahep fuhon ariyen An nubam wenggel haruk lahep fug.
43010027	An nambohom Nele holtukmu Anden isaruk lahiyon arimano Nombolim waharuk.
43010028	It mondabi onoluk welamuhup ulug Anden og isaruk lahi, mondabi siyag am fug angge weregma ap misihen oho An ninggikmuwen taluk toho og enebuhu fug.
43010029	Nikniyen Hat hambohom ulug og Nitisiyon ino ap kinangmon men wirim teg eleg. Ap misihen oho Nikni inggikmu werehon arimano taluk enebuk fug teg.
43010030	An oho Nikni oho Nenebe we misig welahe," ulug Yesusen hiyag isibag.
43010031	Ari ulug hiyag isibagma Yahudi inap arimanowen helep wibareg Yesus wabul ulug turuk latfag.
43010032	Turuk latfagma Yesusen te, "Fano ane anggolo Nikniyen turuk latisiyon hiren yet hawag ulug unug hisaruk latikik. Anden siyag ane nungge unug hisarikikmu Nuwabul ulug turuk lahep?" ulug kapal isibag.
43010033	Kapal isibagma iren te, "Fano ane tirikinmu Huwabul ulug turuk lahe fug. Haren Allah abug uruk lit Hat ap kinangmon famen Allah men wirim taruk lahenma Huwabul ulug turuk lahe," ibag.
43010034	Ari ibagma Yesusen, "Suwesingga atam haharoho imbibahon hiren tohon ino fam, 'Hit welahebon Allah hag toho welahep ulug Anden hiyag hisaruk lahi,' ulug haharoho imbibag.
43010035	Ap atam welatfahon arimano unubam Allahn ele uruk lit hit Allah hag toho welahep ibag. Tam haharoho imbibahon ari elehap tuk fug teg.
43010036	Ari reg angge famen An Nikniyen mumal tarisireg kinangma monde ferisiyon ino famen hiren te, 'Allah abug uruk lahen,' uruk lahep. Fahe Anden te, 'An Allah amloho welahi,' ihiyon ari fahet uruk lahep?
43010037	Nikni iyabuk wituk lahi fug halug An nubam hinindi wenggel ha fug.
43010038	An Nikni iyabuk wituk lahi angge famen An nubam hinindi wenggel haruk lahep fugmu yabuk wituk lahi ane fahet hinindi wenggel haruk lamek. Hinindi wenggel haruk lamuhupteg An Nikni men welahi, Ar oho An men wereg ulug honoluk aruhumu hinindi anggar aruhu," ibag.
43010039	Ari ibagma nin eke senebul ulug turukmen ininggik kobog isalug wilip atfag.
43010040	Wilip atfareg Yohanesen atam ap ikma pilap eneptuk latfag ambeg Yordan fumag fil libareg welatfag.
43010041	Weregma ap anggolo At ambeg libareg it-it enele sahaltuk lit, "Yohanes inowen enehangge poholmonen turuk ane misig oho tirisi fug. Tirisi fug angge famen hun tu fahet irisiyon ino obog toho tem toho irisimu haruk lahe," ibag.
43010042	Ap anggolo o ino welatfahon arimanowen tem toho ehek ulug at ubam inindi wenggel haruk latfag.
43011001	O Betania Maria men Marta men inibam ino hun unuk Lazarus ouk waruk lit welatfag.
43011002	Maria inowen ahaluwe amben fanowon fam Yesus uyugmu hililfareg oruk fam puhun tibibag hiyap ino welatfag.
43011003	Lazarus ouk waruk latfahon ino it piren enerek welatfag. Welatfagma hiyap itanowen, "Nonowe, Haren hindi reg lahenon ino ouk waruk," ulug ap misig Yesus ambeg monde fibag.
43011004	Monde fibagma ap ino libareg ari ulug hiyag Itfagma hol hibareg Yesusen te, "Ouk ari famen war am fug teg, ouk ariyen Allah amloho tu ulug wel tuhuben Allah unuk palimu werehon ebenam aruhu," ibag.
43011005	Lazarus men ereki Marta men owe men Indi enesug lit welatfag angge famen
43011006	ouk waruk ulug hol hibareg At welatfag ambeg inggik pirenam welatfag.
43011007	Welatfareg Yesusen otsi unubam, "Nori, Yudea suhuloho lul," ibag.
43011008	Ari ibagma Otsi arimanowen Onowe fam enele uruk lit, "Yahudi inaben ketiya helep fam Huwabul ulug turusa angge famen nin eke lul uruk lahen?" ibag.
43011009	Ari ibagma Yesusen te, "O misihim sambil eneg mo lahik watug nin ubuk uruk eleg? Ap san o sakan tegma laruk halug il seleg tehen ambilan wabuk fug teg.
43011010	Ap san o hik tegma laruk halug ilmu seleg teg elehen ap ino ambilan wabuk teg," ibag.
43011011	Ari ulug hiyag isibareg, "Nenere Lazarus ino nohoruk lit werehen elel haminen lul," ibag.
43011012	Ari ibagma Otsiyen, "Nonowe, at ino nohoruk halug fobik fano aruhu," ibag.
43011013	Ibag ane ari Yesusen indimu war aha ulug ibag angge famen Otsiyen te we tem toho nohorukon fahet ehek pibareg ari ibag.
43011014	Ari ibagma Yesus inowen fag toho Otsi hiyag isaruk lit, "Lazarus war ahayon Noluk ahama ihi.
43011015	Hit An nubahet hinindi anggar aruhuwen An elegma at ino fano war aha. War ahama ketiya nit enembeg lulen maniyek," ibag.
43011016	Ari ibagma Tomas unuk eke Namiya Malik suwalfahon inowen ori unubam, "Nir oho At men ambiyeg lulteg war amulen lul," ibag.
43011017	Lazarus war atfagma owikmu kilapfag sali ino hup uhanam atfagma o Betania libag.
43011018	O Betania ino Yerusalem horogma (tiga kilometer) welatfag.
43011019	O ino Yahudi inap anggolo Maria men Marta men enerek war atfagma inindi yuwag toho welamul ulug enembeg watfareg welatfag.
43011020	Welatfagma Martan Yesus kema waharuk urukon hol hibareg Maria olma weregma embeselug Yesus kema hondohik libag.
43011021	Hondohik libareg Yesus fam ele uruk lit, "Nowe, Hat tuma wereg lalenma hahen nenerek war alep fug.
43011022	War atisi angge famen Haren ketiya oho Allah fam nungge nungge heng timihinmu Aren og Hitmisiyon an noluk," ibag.
43011023	Ibagma Yesusen Marta fam, "Herek oluk atmisi," ibag.
43011024	Ibagma Martan, "Ap war atukon arimano Allahn ap onolukap enebuhu sambil ino ar oho oluk aruhuwon an noluk," ibag.
43011025	Ibagma Yesusen te, "Warehon onolukap eneptukon men yinggigmu unduhuk feserukon men An welahi. Ap san An nubam wenggel niyaruk halug at ino war aruhu angge famen nin oluk aruhu.
43011026	Ap sa onoluk werehonen An nubam wenggel Niyaruk halug at ino war am fug angge mondabi oluk welaruhu. Ihiyon aru fahet tem toho peruk lahen?" ulug kapal hibag.
43011027	Kapal hibagma Marta inowen, "Nowe, Mesias Allah amloho kinangma wambik waruhu ibahon ino Hat welahen ulug tem toho peruk lahi," ibag.
43011028	Yesus fam ari ibareg Marta ino Maria ambeg libareg isanggo kilabeg hiyag utuk lit, "Nonoweyen hat watmisi ulug wol haptuk," ibag.
43011029	Hiyag itfagma holfareg in atug folo-folo Yesus ambeg libag.
43011030	Yesus o pumbukmu uwan kuk fug angge Marta min enele ibag ambeg itano weregma libag.
43011031	Yahudi inap inindi yuwag toho welamul ulug enembeg watfahon arimanowen Maria in atlug folo-folo wilip atukmu yet hibareg owikmu uba yatmisiyen laruk ulug ombolim mutug libag.
43011032	Maria Yesus ambeg libareg At yet hibareg Uyug alma hur atfareg, "Nowe, Hat tuma wereg lalenma hahen nenerek ino war alep fug," ibag.
43011033	Ari ibagma Yesusen yer isarukmen Maria men Yahudi inap watfahon arimano men uba yatukmu yer isibareg Undaman olok hibag angge famen Indi anggin atfareg,
43011034	"Ebe wareg angge kema imbik larikip," ulug kapal isibag. Kapal isibagma it arimanowen, "Nonowe, Hat yet hamihinen ma," ibag.
43011035	Iren ari ibagma Yesus oho uba yatfag.
43011036	Uba yatukmu Yahudi inaben yet hibareg, "Aren oho Indi haruk lit wereg," uruk latfag.
43011037	Ari uruk latfagma ap it sehelimu welatfahon arimanowen, "Il hupnihon fenggenap tuk teg latisi angge famen ap tu uwan war am fugmu hihibuk fug teg latisi ano?" ulug umung-umung atuk latfag.
43011038	Ari ulug umung-umung atuk latfagma Yesus nin eke Undaman olok hibareg kilapfag ambeg ino libag. Kilapfag ambeg ari owik elma kila fibareg helep fam sok laroho kila fisibag.
43011039	Libareg Yesusen, "Helep ari miyaloho imbisik lalihip," ibag. Yesusen ari ibagma Lazarus erek Marta inowen te, "Nowe, war atisi sali yoho uhaneg welahe angge re amben tirisi lit teg," ibag.
43011040	Ibagma Yesusen te, "We tem toho ari peruk lahen halug Allah lehoma werehonen timisi ane yet hamihin ulug fahe hiyag hirihi fug?" ibagma
43011041	helep ino miyaloho ilanma imbik libag. Imbik libagma Yesusen il poholma lahap haruk lit, "Anden Hubam heng tihiyon Nele holehenma Nikni uruk lahi.
43011042	Haren likiya hupmu An nele holtuk lahenon An noluk. Ap An walinggoho werehon aruman Haren An mon Naptikinon fahet tem toho pelusan Nele Hubam uruk lahi," ibag.
43011043	Ari ibareg Ele ine roho uruk lit, "Lazarus, in atug wilibig ma," ibag.
43011044	Ari ibagma ap warehon ino sum fam inggik uyug pug teg angge orohole oho sum yanggowon fam hililip teg angge wilip atfag. Wilip atfagma Yesusen it unubam te, "Hele inggik pug tehon lole feselihipmu lamisi," ibag.
43011045	Yahudi inap anggolo Maria ambeg watfahon arimano winonen Yesusen tibag ane ari yet hibareg Ubam inindi wenggel haruk latfag.
43011046	It winonen Farisi inap enembeg libareg Yesusen tibag ane fahet hiyag isa libag.
43011047	Hiyag isibagma imam onowesi suwon men Farisi inap menen ap suwon obog toho wol eneptuk lit palu enepfareg enele sahaltuk lit, "Ap ariyen poholman turuk ane fano ane eneg turuken nangginoho tuhuk?
43011048	Niren At senetuk ane umbusuhuk halug ap obog toho Ubam wenggel haruk lamuhupmu Roma inap waharuk lit nit ninibamen yanggal neneptuk lit nenebe nunusuhup tohon," ulug sahaltuk latfag.
43011049	Enele sahaltuk lit weregma hun Kayafas mo ino fam imam onowe suwon lahapfahon ino it sehelimu in atfareg it unubam ele uruk lit, "Hit hinindimu henepeleg teg lit wenggel ha fug toho welahep.
43011050	Ap obog toho fahet ap misig war atuk halug ari fano, nit ap obog toho nunusuhup ari siyag ulug wenggel haruk lamek," ibag.
43011051	Ibag ane ari inggareg indi amuwen wenggel hibareg ibag fug, mo ino famen at imam onowe suwon unduhuk fibagma Allahn Yesus ap obog toho fahet war aruhu pibag ane hikit toho Kayafas inowen hiyag isibag.
43011052	Allahn pibag ane ari o pumbuk ino fahet eneg war aruhu pibag fug, Allah umalikisi linggik-longgo urusareg werehon arimano andog enebuhureg mangnowap enebuhu pibag.
43011053	Enele sahaltuk latfag sambil ino famen At ino wabuhuk ulug kong tibag.
43011054	Wabuhuk ulug kong tibagma Yahudi inap onorohole ke la fug angge Yesus otsi men o pumbuk misig unuk Efraim fare horog toho libareg welatfag.
43011055	Yahudi inap suburu roti sig elehon naruk sul Paskah horog atfagma ap anggolo o pumbuk obog toho arimano nenebe ik umag nenebukag ulug o Yerusalem libag.
43011056	Libareg Allah ibamen unduhuk lit, "Hit nungge peruk lahep? At ino Paskah narukmu watmisi ano?" ulug it-it enele sahaltuk lit Yesus yami ruruk latfag.
43011057	Atam imam onowesi suwon men Farisi inap menen ap fam enele yonggo emberuk lit, "Ap san Yesus wereg ambeg onoluk atuk halug nit hiyag nisa wamuhupmu niren senebuhuk," ulug ap unubam enele yonggo imbibag.
43012001	Suburu roti sig elehon naruk sul Paskah ino o falfalik nahuk ulug uwanma Yesus o Betania Lazarus war atfagma olukap tibag ambeg ino libag.
43012002	O inowen Yesus fahet seni esetfareg Lazarus men it heriyeg lit weregma Marta suburu isag isaruk lit ler eneptuk latfag.
43012003	Weregma Maria inowen ahaluwe amben fanowon kubag misig onggo anggolo reg angge famen walug watfareg Yesus uyugmu are ribareg oruk fam puhun turuk latfag. Ari turukmu o ino fam ahaluwe amben eneg turuk latfag.
43012004	Ari turuk latfagma Yesus otsi itano misig Yudas Iskariot At wabukag ulug huruwe lahuk pibag ahun inowen ele uruk lit,
43012005	"Ahaluwe amben fanowon ari ayeg waroho uang inggila teng-teng angge helelepteg uang ari ap enengge elehon og isawon famen nungge fahet tehek," ibag.
43012006	Ibag ane ari ap enengge elehon nindi ulug wenggel haruk eleg anggeyen ap enengge yoholiyangge waruk ahun wereg liren ibag. At ino uang emberuk angge seneg lit winon hirag taruk latfag.
43012007	Yudas inowen ari ibagma Yesusen te, "Aren tehek ane ari An helep elma kilap Nabuhupmu tuhu hag toho tehekma imbisiyek.
43012008	Ap enengge elehon likiya hupmu hit honolohotma welamuhup angge famen An mondabi hit min welaruhuk fug," ibag.
43012009	O pumbuk ino fam Yesus wereg urukon hol hibareg Yahudi inap anggolo roho watfag. Watfahon arimano Yesus fahet eneg pen hul ulug watfag fug. Hun Lazarus Yesusen olukap tibahon ino oho kim hul ulug watfag.
43012010	Watfagma imam onowesi itanowen, "Ap anggolo nit nenele holuk fug angge Yesusen Lazarus olukap tirisi ulug At ubam eneg wenggel haruken Lazarus oho ware fesuhuk," ulug enele sahaltuk latfag.
43012012	Likiyamon ap anggolo Paskah nahuk ulug watfahon arimanowen Yesus o Yerusalem horogma waharuk urukmu hol hibareg
43012013	palem ahen inggila angge kong toho wibareg Yesus waharukmu Olohotma libareg enele uruk lit, "Israel inap Onowe suwon Allahn monde ferisiyon ino waharuken At hi ruruk lit Allah wel tul," ulug enele hi roho uruk latfag.
43012014	Atam haharoho imbibahon ino hikit toho Yesus wam keledai kabiniyon eke yet hibareg emberimu lahibareg laruk latfag.
43012015	Haharoho imbibahon te, "Sion hinap henekol ha fug, honowe suwon wam keledai umalik kabiniyon emberimu heriyeg lit waharuken yet hemek," ulug haharoho imbibag.
43012016	Ari turuk latfag ane fahet Yesus otsi inindi anggar am fug angge welatfagma Allahn Yesus olukap tibagma eneg Otsiyen te haharoho imbibahon ari Yesus fahet haharoho imbibahon hikit toho turusa ulug inindi anggar atfag.
43012017	Yesusen Lazarus wareg angge kilapfag ambehen wol tibareg olukap turuk sambil ap anggolo libahon arimanowen, "Hun aruwen ap warehon olukap tirisimu ninilen harukuk," ulug ap hiyag isaruk lit At wel tibag.
43012018	Ari tirisi ahun waharuk urukmu hol hibareg ap anggolo arimano Olohotma laruk latfag.
43012019	Laruk latfagma Farisi inap arimanowen it-it enele sahaltuk lit, "Yet hemek, ap obog toho arimano At ele holtuk lit Ombolim laruk. Hiren nungge-nungge tehep ha fug teg!" ibag.
43012020	Ap anggolowen wam Paskah naruk lit Allah wel tuhuk ulug Yerusalem libahon arimano Yunani inap tot welatfag.
43012021	It welatfahon itano Filipus ambeg libag. Hun Filipus ino Galilea kinang fam o pumbuk misig unuk Betsaida ahun welatfag. Welatfahon ino ambeg libareg ubam enele uruk lit, "Nonowe, nit Yesus men ambi amul peruk lahe," ibag.
43012022	Filipus inowen Andreas fam ari ehesa ulug hiyag itfareg it enebe pirenen Yesus hiyag Irik libag.
43012023	Hiyag Irik libagma Yesusen it unubam Ele uruk lit, "At ap atik ibahon ino Allahn suwap tuhu sambil horog arik waha.
43012024	Aben suburu roti anggen kinangma fok turuk angge famen ahap selmon filik turuk eleg halug fahaluk fug angge saplangge amu welaruhu. Ahap selmon filik turuk halug fahaltuk lit inggila wilip atug anggen anggolo yihik feruk. Ari tem toho hiyag hisaruk lahi.
43012025	Ap san noluk welale perukon ino oluk welaruhu fug. Ap san kinangma tuma ilamna welahi perukon ino mondabi oluk welaruhu.
43012026	Ap san An let Naptuk halug An nombolim lahureg An wereg ambeg Namingmingangge roho welaruhu. Ap sa An let Naptuk halug Nikniyen oho at ino wel tuhu."
43012027	"Ketiya Nindi anggin atuken Nikni fam nungge heng timin? Nikni, An nubam aruhu ane fahet Haren let Nabuhun ulug heng tamin ano? An kinangma tuma waharikikon siyag ane ari Nubam amag ulug waharikik angge re ari heng tamin fug.
43012028	Nikni, Hat hunuk su amag," ulug Yesusen urukmu Ele poholman uruk lit, "An ninggarehen nunuk suwap tirikikteg fobik oho suwap tuhuk," ibag.
43012029	Ap anggolo unduhuk latfahon arimanowen Ele ari hol hibareg, "O ululu turuk," uruk latfag. It winonen, "Ot malaikat misihen At ubam ele uruk," uruk latfag.
43012030	Ari uruk latfagma Yesusen hiyag isaruk lit, "Ele ehekon ari An nubahet ehek fug, hit aruma hunubahet ehek.
43012031	Alem angginon ap kinangmon unubam welaruhuwon ketiya ak teberuk. Ari famen kinang aruma ngi roho seneg ahun ino lisoho hik isa wilip atuk.
43012032	An kinangma tuman lehoma Numbahakupmu Anden oho ap obog toho Nambeg wamag ulug lisoho og enebuhuk," ibag.
43012033	Yesusen ibag ane ari nangginoho war aruhuk ulug Ele ari roho hiyag isibag.
43012034	Aren hiyag isibag ane fahet ap anggolo arimanowen, "Atam haharoho imbibahon fam Mesias ino mondabi Oluk welaruhu ulug nonoluk teg latisi. Ap atik ibahon ino lehoma umbuhup ehenon ari nangginoho ehen? Ap atik ibahon ino sa fahet ehen?" ulug kapal hibag.
43012035	Kapal hibagma Yesusen hiyag isaruk lit, "Hit henesehelimu seleg werehon ari we tot welaruhu. Hik atuk ambeg apma hit kuhup tohon seleg ino hit men ambiyeg weregma laruk lamek. Ap sa o hik tegma laruk halug lamin peruk ambeg ino o hik tehen indi anggar atuk eleg.
43012036	Seleg werehon ino umalikisi amuhuben seleg ino hit men ambiyeg weregma At ubam hinindi wenggel haruk lamek," ulug hiyag isibag. Ari ulug hiyag isibareg it welatfag ambeg inowen Yesus longgo imin ulug hirag atfag.
43012037	Yesusen it onolohotman fano ane anggolo tibag angge famen iren Ubam wenggel haruk latfag fug.
43012038	Wenggel haruk latfag fuhon ari Yesayan tam haharoho imbibahon ino men hikir atfag. Yesayan haharoho imbibahon tu, "Nikni, niren hiyag isaruk ane ap san tem toho peruk? Allah inggik ineyon ino tu ulug ap san wenggel haruk?"
43012039	Yesayan nin eke hahatfahon hikit toho inindi wenggel haruk latfag fug. Eke hahatfahon tu,
43012040	"Inil fam yet hahupteg inindi anggar atuk lit fanowap nenebuhu ulug suhuloho Nambeg wamuhup tohon inil hubun eneptisireg inindi ninap eneptisi."
43012041	Yesayan hahatfag ane tu Allahn mumal tarisiyon ino Aliliyangge roho weregma yet hibareg tu At ino fahet haharoho imbibag.
43012042	Ari reg angge famen Yahudi inap onowesi arimano anggolowen Yesus fam wenggel haruk lit welatfag angge famen Farisi inaben yeng umbuhup tohon ulug fag toho hiyag isibag fug.
43012043	It arimanowen aben wel eneptuk ane enehiyeg toho wereg lit Allahn wel eneptuk ane fahet inirim teg latfag.
43012044	Yesusen ele hi roho hiyag isaruk lit, "Ap san An nubam wenggel haruk halug at inowen An nubam eneg wenggel haruk eleg, Nikni An mon Naptisiyon ino Ubam oho wenggel haruk lit wereg.
43012045	Ap san An yet Niyaruk halug at inowen Nikni mon Naptisiyon ino yet haruk.
43012046	Ap kinangmon aruma unubam seleg amag ulug An iral fanowon waharikik. Ap obog toho An nubam wenggel harukon hik teg ambeg welamuhup fug.
43012047	Wene hiyag isaruk lahiyon aben holtuk angge famen Anden urukon hikit toho turuk eleg halug unggum ubam weregma Anden kong tuhuk fug. An kinangma waharikikon unggum kong tuhuk ulug waharikik fug, fanowap enebuhuk ulug waharikik.
43012048	Ap san Nele holuk fug anggeyen hikip Naptuk halug at ino fahet kong tuhu ahun winon eke wereg. Fobik aruhu sambil wene hiyag isaruk lahiyon ariyen it arimano unubam unggum werehon kong tuhu.
43012049	Anden hit hiyag hisaruk lahiyon Namu wenggeltuk ane hiyag hisaruk lahi fug. Nikni An mon Naptisiyon inowen ari roho hiyag isaruk laruhun ulug Nubam irisimu Anden hit hiyag hisaruk lahi.
43012050	Nikni ele ap unubam emberisiyon ari fam mondabi onoluk amuhup ane An noluk. Anden nele uruk lahiyon aru Nikniyen hiyag isahun ulug Nubam irisi ane hiyag hisaruk lahi," ulug hiyag isibag.
43013001	Welatfagma suburu roti sig elehon Paskah naruk sambil uwan latfagma kinangma tuma embeselug Nikni ambeg lahuk pibag sambil horog aha ulug Yesus undaman oluk teg latfag. Oluk toho wereg lit Otsi likiya hupmu Indi enesug latfag hag toho war arik oho lir oho Otsi indi enesug latfag.
43013002	It suburu ambiyeg naruk lit weregma Simon Iskariot amloho Yudas ino ambeg siyahon Iblis watfareg isanggo kilabeg hiyag utuk lit At wabukag tohon huruwe lamihin ulug hiyag itfag.
43013003	Nikniyen mun angge man angge Ninggikmuwap tirisireg mon Naptisimu waharikikteg nin suhuloho Allah ambeg lahuk ulug Yesus indimu oluk atfag.
43013004	Oluk atfagma in atfareg sum ebemon nonggoloho imbisibareg sum siyahon eke Alunggu ke pug tibareg
43013005	ik hililoho kubag fam kilapfareg Otsi unuyug ke umag enebil laruk latfag. Umag enebil laruk lit sum Alunggu ke pug tibahon ino fam ho enebil laruk latfag.
43013006	Ari til laruk lit Simon Petrus ambeg watfagma Petrusen Yesus fam ele uruk lit, "Nowe, Haren an nuyug umag napmihin ano?" ibag.
43013007	Ari ibagma Yesusen, "Anden turuk lahi ane ari hat ketiya hapeleg angge famen fobik hindi anggar aruhu," ibag.
43013008	Ari ibagma Petrusen, "We tem toho Haren nuyug umag nabuk fug," ibag. Ari ibagma Yesusen te, "Anden hat huyug umag hapmin fug halug An nubam werehon hat ngi aruhun fug," ibag.
43013009	Ari ibagma Simon Petrus inowen, "Nowe, nuyug eneg umag napmihin fug, ninggiket nunggulet nebe abir angge umag napmihin," ibag.
43013010	Ari ibagma Yesusen te, "Ap sa ebe abir angge umako werehon ino ebe puhun toho werehen we uyug amu eneg umabuk teg," ibag. "Hit henebe umako puhun toho welahep angge famen henebe obog toho umaho lahep fug," ibag.
43013011	Henebe obog toho umaho lahep fug ibag ane ari wabukag ulug huruwe lamin pibag ahun ino Undaman oluk teg lit hiyag isibag.
43013012	Unuyug obog toho umag enepfareg Asum wan tibareg welatfag ambeg suhuloho libareg Otsi unubam Ele uruk lit, "Anden tihi ane fahet hinindi anggar aha ano?" ulug kapal isibag.
43013013	"An hit Hinikni Honowe welahimu hiren An fahet Ninikni Nonowe uruk lahebon tem toho uruk lahep.
43013014	An Hinikni Honowe welahiyon inowen hunuyug umag henebihimu hiren oho hit-hit hunuyug umag-umag atuk lamuhup.
43013015	Anden hit hunubam tihi ane aru hiren oho aru hag toho turuk lamuhup ane fahet wirimangge hiyag hisihi.
43013016	Ikni apma weregma amingmingangge palimu welam fug teg. Lalihip ulug mon eneptuk ahun apma weregma laruk inap palimu welam fug teg. Ari tem toho hiyag hisaruk lahi.
43013017	Hiyag hisihi ane ari hinindimu honoluk toho welamuhup halug hininggik fam turuk lamuhupmu eneg fano welamuhup.
43013018	Hit obog toho fahet uruk lahi fug, Anden mumal eneptikikon itano eneg Noluk teg lahi. Tam haharoho imbibahon aru iminon hikit toho teko lahu, 'An nasuburu naruk ahun ino uyuhen sobit Niyahu,' ulug haharoho imbibag.
43013019	Ihi ane ari teko lahu halug hiren Aren irisi ane tem toho puhuben uwan teko la fugmu hiyag hisaruk lahi.
43013020	Ap sa Anden monde ferukon ap ekeyen hondoko ibam kilaptuk halug at inowen An hondoko ibam kilap Naptuk. Ap san An hondoko ibam kilap Naptuk halug at inowen Nikni mon Naptisiyon ino hondoko ibam kilap taruk. Ari tem toho hiyag hisaruk lahi," ulug hiyag isibag.
43013021	Hiyag isibareg Yesus indi anggin atfagma Ele eke hiyag isaruk lit, "Notsi, hit welahebon aruma henesehelimuwon misihen An nuwabukag ulug huruwe lamin peruk lit wereg. Ari we tem toho hiyag hisaruk lahi," ibag.
43013022	Ibag ane ari fahet inindi su atfagma sa fahet ehek ulug it arimano yet-yer atuk latfag.
43013023	Yesus ot misig Indi reg latfahon ino Inggik pikit fil Iraham hur atfag.
43013024	Iraham hur atfahon ino fam Simon Petrus inowen il humbur ibareg ele ahuri ha roho, "Sa fahet ehen ulug kapal himin," ibag.
43013025	Ibagma Yesus iraham heriyeg latfahon ino Yesus fil hebel atfareg kapal haruk lit, "Nowe, ari sa fahet ehen?" ibag.
43013026	Ibagma Yesusen, "Suburu ik yuhuloho tam og itminon ariyen tuhu ane fahet ihi," ibag. Ari ulug hiyag itfareg suburu wibareg ik yuhuloho Simon Iskariot amloho Yudas ino og itfag.
43013027	Suburu og itfahon ino wibareg Yudas ino undama siyahon Iblis ino kibag. Kibagma Yesusen Yudas fam Ele uruk lit, "Haren timin pehen ane ari folo-folo timihin," ibag.
43013028	Ari ibagma it Yesus men ambiyeg wereg lit suburu naruk latfahon arimano misihen oho nungge fahet ehek ulug inindi anggar atfag fug.
43013029	It arimanowen Yudas uang emberuk angge foroho latfag angge re uang ari fam nit tuma nul angge ayeg waroho wak lamihin ulug ehek ano, ap enengge elehon og isamihin ulug ehek ano peruk latfag.
43013030	Suburu Yesusen og itfahon ino wibareg Yudas ino hik tegma folo-folo wilip atug libag.
43013031	Yudas ino wilip atug libagma Yesusen otsi hiyag isaruk lit, "Ketiya At ap atik ibahon ino Allahn palimuwap turuk, At unuk fam Allah inggareg oho palimu atuk.
43013032	At unuk fam Allah inggareg oho palimu atuk halug At ino ambiyeg wereg lit At ino folo-folo palimuwap tuhu.
43013033	Numalikisi, we tot hit men ambiyeg welamulmu hiren An yami Naptuk lamuhup. An lahuk ambeg hit lahep ha fug teg ulug Yahudi inap tam hiyag isarikik hag toho ketiya hit hunubam hiyag hisaruk lahi.
43013034	Aben hit komo henepfag fuhon Anden keron tu komo heneptuk lahi: Hit-hit hinindi roho welamuhup. Anden hit Nindi henesug lahi hag toho hiren oho hit-hit hinindi roho welamuhup.
43013035	Hit-hit honori hinindi roho weregma yet hisahupteg ap obog tohowen Yesus otsi tuma wereg puhup," ulug Yesusen hiyag isibag.
43013036	Hiyag isibagma Simon Petrus inowen, "Nowe, Hat kema lahun?" ulug kapal hibagma Yesusen, "Ketiya An lahuk ambeg hat Nombolim lahen ha fug teg, fobik eneg hat An nombolim lahun," ibag.
43013037	Yesusen ari ibagma Petrusen, "Nowe, ketiya an nungge fahet Hat hombolim la fug teg lahi, an Hat fahet fano nuwabukag," ibagma
43013038	Yesusen te, "Hat An fahet fano nuwabukag peruk lahen? Suwe ayam ele uwan uk fugmu haren hinahanam An nubahet awiya wahun. Ari tem toho hiyag hutuk lahi," ibag.
43014001	"Nori, hinindi yuk la fug, Allah ubam hinindimu wenggel hemek, An nubam oho hinindi wenggel hemek.
43014002	Nikni wereg ambeg kolo regma anggolo wereg. Kolo regma eleg lalepman nangginoho hit hunubam Anden hiyag hesele. An tam lahukteg hit welamuhup ambeg kolowap turuk laruhuk.
43014003	Hit welamuhup ambeg kolowa fuhukteg hit An men ambiyeg welamuhuk ulug suhuloho waruhukteg hondog henebik waruhuk.
43014004	An lahuk abunggalem hit honoluk," ibag.
43014005	Ari ibagma Tomas inowen, "Nowe, lahun ambeg nit nenepeleg angge famen kebunggalem honoluk ehenon kema lahunen ehen?" ulug kapal hibag.
43014006	Kapal hibagma Yesusen, "Kebunggalem fanowon men tem toho uruk ane men An welahi. Mondabi honoluk welamuhubon fahet An welahi. Ap san Nikni ambeg lamin peruk halug An fahet apelegma la fug teg.
43014007	An fahet honoluk teg lalepma Nikni oho honoluk teg lalep. Ketiya famen At ino yet hehepteg hit honoluk aha," ibag.
43014008	Ibagma Filipus inowen, "Nowe, Nikni tu wereg ulug hiyag nisimin. We tot ari fahet heng Haptuk lahe," ibag.
43014009	Ibagma Yesusen at ubam, "Indam angge hit men anggolo welatikik angge famen Filipus, haren Niyaruk lahen fug? Ap san An niyaruk halug at inowen An Nikni oho haruk. Nikni tu wereg ulug hiyag nisimin ehenon ari nungge fahet ehen?
43014010	An oho Nikni men welahi, Nikni oho An men werehon fahet tem toho wenggel haruk lahen fug? Anden hit hiyag hisaruk lahiyon aru An namu nindi wenggel harukon fam hiyag hisaruk lahi fug. Nikni An nubam werehon inowen yabuk fanowon Aren wiri feruk.
43014011	An oho Nikni men welahi, Nikni oho An men werehon fahet tem toho wenggel haruk lamek. Hinindi nonghong uruk halug yabuk fanowon Anden wiri feruk lahiyon tu fahet tem toho hinindi wenggel hemek.
43014012	Ap sa An nubam wenggel haruk halug at inowen yabuk Anden ak teberuk lahiyon ari wituk laruhu. Anden ak teberikikon tor angge famen Nikni ambeg lahukmu at inowen su roho wituk laruhu, ari tem toho hiyag hisaruk lahi.
43014013	Amloho unuk fam Ikni palimu aruhuwen hiren An nunuk fam heng Nabuhubon Anden og hisahuk.
43014014	Nungge-nungge An nunuk fam heng Nabuhupmu Anden og hisahuk."
43014015	"Hiren An hinindi Nasug lamuhup halug Anden komo heneptikikon hikit toho turuk lamuhup.
43014016	Hit fahet Anden Nikni fam heng tuhukmu ap misig eke hit likiya hupmu let heneptuk laruhuwon ino og hisahu.
43014017	Og hisahu ihiyon ari Allah hime fanowon tem toho perukon ino og hisahu. Ap kinangmon inindi anggat teg eleg lit yet haruk elehen At ino it unubam wambik wam fug teg. At ino hit men wereg lit fet henesuhon ino hiren yet haruk lahep.
43014018	Hit malik suwarehon hag toho hunumbahalug lahuk fug, nin henembeg suhuloho waruhuk.
43014019	We tot welamuhukmu ap kinangmonen An yet Niyahup fug. An noluk weregma hir oho honoluk wereg lit yet Niyahup.
43014020	An Nikni nim welaruhuk, hit An nim welamuhuk, An hit nim welamuhuk, ari roho welamuhukon ari o ino sambil honoluk aruhu.
43014021	Ap sa Anden komo eneptikik ane roho turuk laruhu halug at inowen An indi Nasug laruhu. Ap san An indi Nasug laruhu halug at ino oho Nikniyen indi reg laruhu. Anden oho at Nindi reg lit An fahet at indi anggarap tuhuk," ulug hiyag isibag.
43014022	Ari ibagma ot misig Yudas, huruwe libahon inowen fug, Yudas winon ekeyen ele uruk lit, "Nowe, ap kinangmon inindi anggarap enebuk fug anggeyen nungge fahet nit nunubam eneg hinindi anggarap henebuhuk ehen?" ulug kapal hibag.
43014023	Kapal hibagma Yesusen ele uruk lit, "Ap ekeyen An indi Nasug halug Anden hiyag isarikik ane roho turuk laruhu. Nikniyen at ino Indi haruk lit Nit at ambeg wamuhukteg at min ambiyeg welamuhuk.
43014024	Ap sa An indi Nasug eleg halug Anden hiyag isarikik ane roho turuk laruhu fug. Wene hit holtikibon ino An nubamon fug, Nikni mon Nabik waharisiyon ino famon hiyag hisarikik.
43014025	An hit min ambiyeg wereg lit obog toho aru hiyag hisarikik.
43014026	An nunuk fam Nikniyen let heneptukon Allah hime fanowon ino pilabik waruhu. Anden tam hiyag hisarikikon Aren eneg honolukap heneptuk lit mun ane man ane hiyag hisaruk laruhu.
43014027	Honori men mangno atuk ane An lik oho lit hit hunubam emberuk lahi. Mangno atuk ane An nubam werehon hit og hisaruk lahi. Anden hit hininggikmu emberuk lahiyon aru kinangmonen og hisarukon men wirim teg eleg. Hinindi yuk lalug henekol toho welam fug.
43014028	An lahuk angge famen nin suhuloho henembeg waruhuk ulug hiyag hisarikikon ari hiren holtikip. Hiren An hinindi Nasug lalepma Nikni ambeg lahuk ane fahet henehiyeg toho welalep. Nikni ino palimu reg, An apma reg lahi.
43014029	Anden hit hunubam ihi ane ari teko lahu sambilen tu fahet irisi ulug hinindi wenggel haruk lamuhuben uwan teko la fugmu hiyag hisaruk lahi.
43014030	Ap kinangmon onowe welahi perukon ino horogma waharuken anden hit nim nenele anggolo uruk lamul fug. Ari peruk lit waharuk angge famen at inowen an palimu welahi ulug an apmayap napmisi fug.
43014031	An Nikni nindi reg lit mun angge man angge aren hiyag nitisi ane hikit toho turuk laruhukon fahet ap kinangma werehon inindi anggar aruhu. Notsi, welahe ambeg tu embeselug lulen in atug maniyek," ibag.
43015001	"Hele anggur anggen urukon alem fanowon An welahimu Nikni ino yabuk ngi ahun wereg.
43015002	An alem weregma inggik Nubam wilibig angge famen anggen yihik feruk elehon Nikniyen kong tebesuhu, inggik anggen yihik ferukon nin anggolo yihik fukag ulug ulu puhun tebuhu.
43015003	Anden wene hit hiyag hisaruk latikikon ariyen hele inggik puhun tohon hag toho welahep.
43015004	Hit An men welamuhupmu An hit men welaruhuk. Hele inggik uwag famen kong toho weregma anggen uk fug teg hag toho hir oho An min mangno roho welamuhup fugmu anggen uk fug teg lamuhup.
43015005	An hele alem welahimu hit inggik welahep. Ap sa An men weregma An oho at ino min welaruhuk halug anggen anggolo yihik feruk laruhu. An hit men wereg laruhuk fug halug henemu nungge-nungge tuk fug teg lamuhup.
43015006	Ap sa An men wereg eleg halug hele inggik kong toho hik isarukon hag toho wereg. Inggik ino lilog atuk halug aben andog toho indok yale fesuhupmu nahu.
43015007	Hit An men wereg lit Nawene hinindimu wenggeltuk lamuhupteg hiren heng tul puhup angge heng Nabuhupmu Anden og hisahuk.
43015008	Anggen anggolo yiko welamuhubon ariyen An Nikni unuk palimuwap tuhup. Ari roho welamuhupmu hit An notsi welamuhup."
43015009	"Nikniyen An Indi Nasug lit werehen Anden oho hit fahet Nindi henesug lahi. An nindi henesug lahiyon ari men mangno roho welamuhup.
43015010	Anden komo heneptuk lahiyon hikit toho turuk lamuhupmu Nindi henesug lahiyon men mangno roho welamuhup. Ari hag toho Nikniyen komo Naptukon hikit toho turuk lahimu Aren An Indi Nasuhon fam welahi.
43015011	An nahiyeg toho welahi hag toho hir oho mondabi henehiyeg toho welamuhup ulug obog toho aru hiyag hisaruk lahi.
43015012	Anden hit Nindi henesug lahi hag toho hiren oho hit-hit hinindi roho welamuhup ulug komo heneptuk lahi.
43015013	Ap misihen ori indi enesug lit nori fahet fano nuwabukag peruk ahun ino hag toho ap misihen oho ori indi enesuhon wereg eleg.
43015014	Anden komo heneptuk lahiyon hag toho hiren turuk lamuhupmu hit An nori welamuhup.
43015015	Ikniyen tuhuk peruk ane amingmingangge apeleg tehen Anden hit fahet Namingmingangge uk fug teg lahi. Nikniyen hiyag Nutukmu holtikikon mun angge man angge Anden hiyag hisaruk lahireg hit hunubam Nori ihi ha reg lahi.
43015016	Hiren An mumal Naptikip fug, Anden hit mumal heneptikik. Hit lahupteg anggen yihik feruk lamuhupmu mondabi fano welaruhuwon fahet unduhuk hunubaharikik. Anggen yiko welamuhubonen An nunuk uruk lit Nikni fam heng tuhupmu Aren og hisahu.
43015017	Anden komo heneptuk lahiyon aru hit-hit hinindi roho welamuhup ulug komo heneptuk lahi."
43015018	"Hit fahet ap kinangmonen ninirim uruk isalug An fahet tam ninirim urusa ane hinindimu honoluk toho welamuhup.
43015019	Hit ap kinangmon hag toho welalepma hit hunubahet ap kinangmonen niron ulug inindi henesug lalep. Anden hit mumal heneptikikmu ap kinangmon hag toho welahep fuhon ariyen aben hit fahet ninirim peruk lit wereg.
43015020	Ikni apma weregma amingmingangge palimu welam fug teg ulug tam hiyag hisarikikon ino hinindimu honoluk toho welamuhup. An nuwabul ulug mug Naplug laruk latusa hag toho hir oho hunusul ulug mug heneplug laruk lamuhup. Iren An nele urukon holtuk halug hit henele urukon oho holtuk lamuhup.
43015021	Yesus unuk uruk inap ulug hunubam turuk lamuhup ane ari An mon Naptisiyon ino enepelehen obog toho ari hit hunubam turuk lamuhup.
43015022	An it enembeg walereg Nele hiyag esele fugmu iren siyag ane turuk elep fug. Ketiya siyag ane turukon fahet ayeg war aha ulug un ane unubam uk fug teg.
43015023	Ap san An fahet nirim peruk halug at inowen Nikni faher oho nirim peruk.
43015024	Ap winonen tuk fug ane Anden it sehelimuwen tele fug halug iren siyag ane telep fug. Anden tirikik ane obog toho ari iren yet harusa angge famen An men Nikni men fahet ninirim peruk.
43015025	Indam haharoho imbibahon tu, 'An nubahet alem elegman ninirim peruk,' ulug haharoho imbibahon hikit toho ketiya oho teko laruk.
43015026	Allah hime fanowon tem toho perukon ino fet henesug lit let heneptuk laruhuwon ino Anden Nikni wereg ambehen monde fik waruhukmu At inowen An fahet ap obog toho iniline fag toho hiyag isaruk laruhu.
43015027	Ak tuwag sambilen hit An men ambiyeg wereg lit Anden ap unubam turukmu Niyarikip ane fag toho ap hiyag isaruk lamuhup."
43016001	"Hinindi nin aruhumu An fahet ninirim uhup tohon obog toho aru Anden hit hunubam hiyag hisaruk lahi.
43016002	Nit men sebe roho welamul fug ulug aben enele yeng hunubam umbuhup. Fobik tot welamuhupmu tuhup ane aru henebe pinggi hunusuhupteg Allahn perukon fam tehe ulug uruk lamuhup.
43016003	Iren hit hunubam turuk lamuhup ane ari Nikni men An men fahet inindi anggat teg elehen turuk lamuhup.
43016004	Anden hit hunubam ihi ane aru obog toho teko lahu sambil ino Nonoweyen nit nunubam tu fahet tem toho hiyag nisarisi ulug honoluk aruhuwen hiyag hisaruk lahi. An hit men ambiyeg welahe ulug atam alem aru fahet hiyag hisarikik fug angge famen
43016005	ketiya Nikni An mon Naptisiyon ino Ambeg lahukon horog tehen hiyag hisaruk lahi. Hat kema lahun ulug hit misihen oho kapal Niyaruk lahep fug.
43016006	Anden aru fahet hiyag hisaruk lahimu hinindi anggin toho welahep.
43016007	Hinindi anggin toho welahep angge famen An lahukon fam hit fano welamuhuben Anden tem toho hiyag hisaruk lahi. An lele fugmu let heneptukon ino henembeg walep fug angge famen An lahukon ariyen let heneptukon ino hit henembeg monde fik waruhuk.
43016008	Monde fik waruhukmu At inowen kinangman unggum kong turuk lit hit ap kinangmonen siyag ane ari turuk lit pikir ane tu embeserikip ulug ap inindi anggarap enebuhu.
43016009	Ap kinangmonen An nubam inindi wenggel haruk elehon aru siyag ane turuk ulug hiyag hisahu.
43016010	An fahet At Ikni ambeg larisiyon yet ha fug teg ulug ari tem toho uruk ane hiyag hisahu.
43016011	Kinangma ap suwon welahi perukon ino unggum angginon ubam werehon kong tirisi ulug hit hiyag hisahu.
43016012	Hit fahet anggolo hiyag hisawon wereg angge famen ketiya hinindi anggar am fug tehen nin eke hiyag hisamin fug.
43016013	Allah hime fanowon tem ane urukon ino hit henembeg waruhureg tem toho peruk ane arimano obog toho Aren hiyag hisaruk laruhu. At inggareg indimuwen peruk ane fahet hiyag hisahu fug. Allahn Ubam urukmu tam holuhu ane ari eneg hunubam uruk laruhu. Fobik aruhu ane fahet Aren tam fag toho hiyag hisaruk laruhu.
43016014	An nele At ubam umbuhukmu hit hiyag hisahuwon ari famen An nunuk palimuwap Nabuhu.
43016015	Mun angge man angge Nikniyen forohowon arimano An oho ngi reg lahi. Fahe ihi ane ari, 'An nele At ubam umbuhukmu hit hiyag hisahu,' ihi ane ari An oho ngi reg lahi ulug ihi."
43016016	"Tot welamuhupteg hiren An niyahup fug angge famen nin tot welamuhupteg hiren An niyahup," ibag.
43016017	Yesus otsi welatfahon arimano winonen it-it enele sahaltuk lit, "Nit nunubam ehek ane nungge fahet ehek? 'Tot welamuhupteg hiren An niyahup fug angge famen nin tot welamuhupteg hiren An niyahup,' ehekon ari men, 'An Nikni ambeg lahuk,' ehekon ari men nungge fahet ehek?" ibag.
43016018	Ibareg nin enele sahaltuk lit, "Tot welamuhupteg ehekon ari nungge fahet ehek, Aren pehek ane ari nit nenepelegman ehek," ulug enele sahaltuk latfag.
43016019	Yesusen te iren tot kapal Niyalusa ulug undaman tam Oluk atfagma it unubam kapal isaruk lit, "Notsi, Anden fahe ihi ane aru, 'Tot welamuhupteg hiren An niyahup fug angge famen nin tot welamuhupteg hiren An niyahup,' ihi ane ari fahet hit-hit henele sahaltuk lahep?
43016020	Fong watuk lit uba yatuk lamuhup angge famen ap kinangmonen enehiyeg hahup. Hit hinindi anggin toho welamuhup angge famen hinindi se aruhumu henehiyeg toho welamuhup. Ihi ane aru tem toho hiyag hisaruk lahi.
43016021	Hiyap malik indag taruk lit war am hag toho welahi ulug indi anggin haruk angge famen malik indag atuk halug war ale perukon ino apeleg atukmu malik keron indag tihi ulug ahiyeg haruk lit wereg.
43016022	Ihiyon ari hag toho hit ketiya hinindimu anggin toho welahep angge famen Anden hit yet hisahukmu hinindimu henehiyeg toho welamuhup. Ap ekeyen oho henehiyeg toho welamuhubon ari elehap tuhu fug.
43016023	Teko lahu sambil ino hiren mun ane man ane fahet An nubam kapal Niyahup fug. Mun ane man ane fahet hiren Nikni fam heng tuhupmu An nunuk fam Aren og hisahu. Ari tem toho hiyag hisaruk lahi.
43016024	Hit men ambiyeg welatukuk angge ketiya oho An nunuk fam misig oho heng tarikip fug. Heng tiyok, heng tuhupmu Nikniyen og hisahumu mondabi henehiyeg toho welamuhup."
43016025	"Obog toho aru hit hunubam hiyag hisaruk latikikon indit toho hiyag hisaruk latikik, tot fobik welamuhukteg indit toho uk fug angge seleg toho Nikni fahet hiyag hisahuk.
43016026	Ari tuhup sambil ino hiren An nunuk fam sembahyang uruk lamuhupmu Anden hit hunubahet Nikni fam heng tuhuk ulug hunubam uruk lahi fug.
43016027	Hiren An hinindi Nasug lit Allah famen waharisi ulug tem toho peruk lahepma Nikni inggarehen hit fahet Indi henesug lit wereg.
43016028	An kinangma tuma waharikikon Nikni weregman waharikik angge re lik oho lir oho kinang aru embeselug Nikni ambeg suhuloho lahuk," ibag.
43016029	Yesusen ari ibagma Otsiyen te, "Nonowe, ketiya indit toho hiyag nisa fug angge seleg toho ehenon holehe.
43016030	Mun ane man ane Hat holuk teg lit welahenma ap misihen oho Hat hubam kapal Hiya fug teg ulug nonoluk aha. Nonoluk ahama Allah wereg ambehen waharisi ulug ari tem toho wenggel haruk lahe," ibag.
43016031	Ari ibagma Yesusen, "Ketiya tem toho An nubam wenggel haruk lahep?
43016032	Nori, teko lahu irikik ane ari ketiya teko lamisimu hit An numbahalug hinibam wal taneg linggik-longgo ilihipmu An namu welatmin angge famen Namu welaruhuk peruk lahi fug, Nikniyen An fet Nasug lit welaruhu.
43016033	Hit An men mangno roho wereg lit hinindi se roho welamuhuben obog toho ari hiyag hisaruk lahi. Hit kinangma wereg lit hinindi henekol toho welahepma Anden kinang aru apmayap tirikikmu hinindi yuwag toho welamuhup," ulug hiyag isibag.
43017001	Yesusen ari ulug hiyag isibareg Il poholma lahap hibareg Ele uruk lit, "Nikni, An nubam tulusa ane ino ketiya horog arik wahama Hamlohowen Hat palimuwap Habuhuwen Haren Hamloho palimuwap timihin.
43017002	Mun angge man angge Hamloho uyug alma emberikinteg Haren At palimu unduhuk ferikin. Haren At og Itikinon arimano obog toho Aren mondabi onolukap enebuhu.
43017003	Mondabi onolukap enebuhu ane aru Hat misig eneg Allah tem toho welahenon men Yesus Kristus Haren monde ferikinon ino men fahet inindi anggar aruhumu mondabi onoluk welamuhup.
43017004	Haren yabuk wiruhun ulug Nubam emberikinon ino wiri feruk lit kinangma tuman Hat hunuk palimuwap tirikik.
43017005	Pohol kinang wal tuk fugmu Hat min An lehoma welatukuk hag toho ketiya oho Nunuk lehoma Numbahamihin.
43017006	Ap kinangmon Haren og Nitikinon itano unubam Hat hunuk inamap tirikik. It arimano Hat ngi reg lit og Nitikinmu iren Hat hawene fano senetusa.
43017007	Haren An og Nitikinon fahet obog toho Hat ngi reg lahen ulug ketiya it onoluk atisi.
43017008	Hawene Haren An hiyag Nitikinon ino Anden it hiyag isarikikmu holtusa. Haren An mon Naptikinmu Hat wereg ambehen An waharikikon fahet tem toho ulug inindimu wenggel haruk.
43017009	Anden it fahet sembahyang uruk lahiyon aru ap kinangmon obog toho fahet sembahyang uruk lahi fug, ap Haren og Nitikinon arimano Hat ngi reg lahen ulug it unubahet uruk lahi.
43017010	Mun angge man angge Anden seneg lahiyon Haren oho seneg lahen, Haren ngi reg lahenon Anden oho ngi reg lahi. It famen An nunuk palimu atisi.
43017011	An kinangma welahi fug, Hat hambeg watminon sali horog tehen it aruma eneg kinangma welamusa. Nikni, Hat suwon inowen An nunuk Haren suwal Naptikinon ari fam it fer enesug laruhunmu nit Hat men mangno roho welahe hag toho it enebe misig mangno roho welamuhup.
43017012	It men ambiyeg wereg lit An nunuk Haren suwal Naptikinon ino fam Anden kul eneptuk latikik. Anden kul eneptuk lit fer enesugmu misig oho longgo irisi fug angge famen we Haren longgo uhu perikinon ino suwesingga tam haharoho imbibahon hikir amag ulug at misig eneg longgo uhu.
43017013	An Hat hambeg waharuk ane horog tehen il misig kinangma tiya wereg lit Hubam uruk lahi. It inindimu An fahet enehiyeg toho welamag ulug uruk lahi.
43017014	Hat hawene Anden it hiyag isarikikmu ap kinangmonen it fahet ninirim peruk latusa. An oho kinangmon fug, Notsi oho kinangmon fug, enemu inap aruma ulug ninirim peruk latusa.
43017015	Anden Hubam uruk lahiyon aru kinangman it lisoho og enebuhun ulug uruk lahi fug, we unubam siyag ane aruhu rohon Haren fer enesug laruhun ulug hiyag Hutuk lahi.
43017016	An oho kinangma Nahun fug, ir oho kinangma inap fug.
43017017	Wene fanowon ino fam tem toho peruk ane eneg werehen tem toho peruk ane ino unubam emberuk lit fanowap enebuhun.
43017018	Haren An kinangma lamihin ulug mon Naptikin hag toho Anden oho it kinangma lalihip ulug mon enebuhuk.
43017019	It inindimu tem peruk lit Hat Allahn tohon amuhuben An ninggareg nebe oho Hat hubahet emberuk lahi."
43017020	"An notsi fahet eneg sembahyang uruk lahi fug. Notsiyen wene hiyag isarukmu holtuk lit An nubam wenggel haruk lamuhup inap faher oho Nele uruk lahi.
43017021	Nikni, An Hat men mangno roho welahimu Hat An men mangno roho welahe hag toho it obog toho enebe misig wereg lit Nit men mangno roho welamuhuk. Welamuhukmu ap kinangmonen An Haren mon Nabik waharikinon Nubam inindi wenggel Niyahup.
43017022	An men Hat men Nenebe misig welahe hag toho ir oho enebe misig mangno roho welamuhup ulug Haren An palimuwap Naptikin hag toho Anden it palimuwap eneptikik.
43017023	An it men weregma Hat An men welaruhunmu it enebe misig mangno roho welamuhup. Mangno roho welamuhupmu ap kinangmonen Haren An mon Nabik waharikinon fahet inindi anggar aruhu. Inindi anggar aruhumu Haren An Hindi Nasug lahen hag toho Notsi oho Hindi enesug laruhun ane onoluk aruhu.
43017024	Nikni Allah, Notsi Haren og Nitikinon arimano An welaruhuk ambeg ir oho welamuhup peruk lahi. Ir oho An min wereg lit Naliliyangge Haren lahap Naptikinon ari Notsiyen oho yet hahup. Pohol kinang uwan wal tuk fugmu Haren An Hindi Nasug latikin.
43017025	Nikni Hat fano Hahun, ap kinangmonen Hat fahet enepeleg toho wereg. An ninggarehen Hat fahet Noluk teg lahi hag toho Notsiyen oho Haren An mon Nabik waharikinon onoluk atisi.
43017026	Haren An Hindi Nasug lahen hag toho An it men ambiyeg weregma iren oho inindi Nasug lamuhuben Anden Hat hunuk tam hiyag isaruk latikik hag toho fobik oho hiyag isaruk laruhuk," ulug Yesusen Allah ubam sembahyang ibag.
43018001	Yesusen obog toho ari hiyag isibareg Otsi men o inowen wilip atfareg ik Kidron fumag fil nindig atfag. It nindig atfag ambeg ari elehet walinggoho kilabegma o sabo wirig ambeg Otsi men ambiyeg libag.
43018002	Yesus otsi men wina sambil oho laruk latfag ambeg ino Yudas Yesus wabukag ulug huruwe libag ahun inowen oho oluk teg latfag.
43018003	Oluk teg latfagma Yudas inowen sehen seneg inap men imam inap onowesi arimano enemingmingangge men Farisi inap mon enepfahon men iralet sehenet wibareg hondog eneplug waharuk latfag.
43018004	Waharuk latfagma Yesus inowen An nubam tulusa ane ulug obog toho Undaman oluk atfagma it onolohotma libareg kapal isaruk lit, "Hiren ap sa yami ril waharuk lahep?" ibagma
43018005	iren, "Yesus Nazaret ahun ino yami ril waharuk lahe," ibag. Ari ibagma Yesusen it unubam, "An ino tu welahi," ibag. Yudas Yesus wabukag ulug huruwe libag ahun ino oho it men ambiyeg unduhuk latfag.
43018006	Yesusen it unubam Ele uruk lit, "An ino tu welahi," ibagma enembol han suhuloho libareg kinangma ying atuk latfag.
43018007	Ying atuk latfagma Yesusen nin kapal isaruk lit, "Hit sa yami ril waharuk lahep?" ibagma iren, "Yesus Nazaret ahun yami ril waharuk lahe," ibag.
43018008	Ibagma Yesusen, "An ino tu welahi ulug fahe hiyag hisihi. An yami Nabil waharuk lahep halug it ap aruma eneg te embeselihipmu lalusa," ibag.
43018009	Ari roho ibag ane aru tam Allah fam sembahyang uruk lit, "Haren og Nitikinon aruma misig oho longgo reberikik fug," ibag ane hikir amag ulug ari roho ibag.
43018010	Ari turuk latfagma Simon Petrus inowen karog lisoho wibareg imam onowe suwon amingmingangge misig unuk Malkus ino anggolop kong turuk lahi ulug turukmen isanggo inggik pikit filon eneg sa roho libag.
43018011	Sa roho libagma Yesusen Petrus fam, "Karog ari ei fam kilabin. Nikniyen ik kubag fam hinang Nitisiyon ino An namin fuhen turuk lahen?" ibag.
43018012	Ari ibagma sehen seneg inap arimano onowe men Yahudi inap enemingmingangge arimano menen Yesus senetfareg Inggik hele waroho
43018013	hondoholug ap unuk Hanas ambeg tam walug libag. Kayafas imam onowe suwon mo ino fam lahapfahon iyamal Hanas ino ambeg walug libag.
43018014	Kayafas inowen Yahudi inap enele sahaltuk latfahon arimano komo eneptuk lit, "Ap obog toho siyag amuhup ari siyahen ap arimano fahet ap misig war atukon ari fano," ulug komo enepfag.
43018015	Yesus walug larikim Simon Petrus men Yesus ot misig eke men mug eneplug laruk latfag. Ot misig ino imam onowe suwon inowen haruk latfahon ino eneg Yesus men ambiyeg olma kibagma
43018016	Petrus ino sok selma unduhuk latfag. Unduhuk latfagma Yesus ot tam kibahon ino imam onowe suwon inowen haruk latfahon ino nin suhuloho selma wilip atfareg sok foroho latfag hiyap fam ele ibareg Petrus hondoholug olma kibag.
43018017	Kurukmen sok foroho latfag hiyap inowen Petrus fam, "Har oho ap ari Ot welahen fug?" ulug kapal hibagma Petrusen, "An fug-a," ibag.
43018018	Ap suwon enemingmingangge men sehen seneg inap men arimanowen sun ulug indok munggalfareg indok yet taruk lit unduhuk latfagma Petrus oho indok yet tamin ulug it enesehelimu unduhuk latfag.
43018019	Imam onowe suwon inowen Yesus kapal haruk lit, "Haren hiyag isaruk latikin inap Hotsi sa men? Ap hiyag isaruk latikin ane nungge ane hiyag isaruk latikin?" ulug kapal hibag.
43018020	Kapal hibagma Yesusen at ino fam hebeloho hiyag utuk lit, "Ap obog toho weregma inam toho hiyag isaruk latikik. Wene uruk ibamen oho Allah ibamen oho Yahudi inap obog toho palu atuk ambehen likiya hupmu ebenam toho hiyag isaruk latikik. Hirag-hirag hiyag isaruk latikik fug.
43018021	Nungge fahet an kapal niyaruk lahen? Anden ap hiyag isarukmu holtuson arimano unubam kapal isamihinmu iren onoluk teg angge hiyag humusa," ibag.
43018022	Ibagma imam onowe amingmingangge horogma unduhuk latfahon inowen Yesus pet turuk lit, " Imam onowe suwon fam ari roho uruk peruk lahen?" ulug Orohole sahaloho ware fisibag.
43018023	Ware fisibagma Yesusen ap ino fam, "Ele si ehek peruk lahen halug si ane ari ehen in, tem toho ihi halug nungge fahet An nuwatuk lahen?" ibag.
43018024	Ari ibagma Hanas inowen Yesus inggik hele wareg angge imam onowe suwon Kayafas ambeg walug lalihip ulug hiyag isibagma walug libag.
43018025	Simon Petrus ino indok munggalfag ambeg ino unduhuk lit indok yet taruk latfag. Yet tarukmu ap arimanowen yet hibareg ubam enele uruk lit, "Har oho At ino Ot welahen ano?" ulug kapal hibagma Petrusen awiya waruk lit, "An fug-a," ibag.
43018026	Ari ibagma imam onowe suwon amingmingangge misig isanggo kong tibag ahun ino areyen, "At senerehesa ambeg ino At nim weregma hiyihi fug?" ibagma
43018027	Petrus awiya warukmen suwe ayam ele ibag.
43018028	Yesus ino Kayafas wereg ambehen hondoholug unggum kong turuk ibam ino hubet-habet hondoholug libag. Hondoholug libareg unggum kong turuk ibam kuk fug angge siyag angge nunubam atil larikim suburu roti sig elehon Paskah nengge ha fug lam nowen ulug selma welatfag.
43018029	It selma welatfagma Pilatus ino wilip atfareg unubam kapal isaruk lit, "Ap tu alem nungge Ubam embehepteg walug wahep?" ibagma
43018030	iren te, "Ap aruwen siyag ane telep fugmu hat hambeg walug wala fug," ibag.
43018031	Ibagma Pilatusen it unubam, "Ap aru walug lalihipteg suwesingga atam haharoho imbibahon ino kim halihibon hikit toho unggum kong tilihip," ulug hiyag isibag. Hiyag isibagma Yahudi inap arimanowen, "Nit nenemuwen ap pinggi wabuk fug teg lahe," ibag.
43018032	Nangginoho war aruhuk ulug Yesusen wene ibag ane ino hikir amag ulug iren ari roho ibag.
43018033	Ari ibagma Pilatus unggum kong turuk ambeg kibareg Yesus wol tibareg kapal haruk lit, "Yahudi inap onowe suwon Hat aru welahen?" ibagma
43018034	Yesusen te, "Hat hamu hindiyen ari pehenteg uruk lahen ano, ap winonen An fahet hiyag herehesama ehen ano?" ibag.
43018035	Ibagma Pilatus inowen, "An Yahudi nahun welahi? Hat hinggareg hori men imam onowesi menen hondog Haplug an nambeg wahasa. Haren nungge tirikinmu og Haplug wahasa?" ibagma Yesusen,
43018036	"An nibam ngi reg lahi ambeg kinangma tuma fug. An nibam ngi reg ambeg kinangma tuma lalepma hahen Notsiyen nibil atuk lit tog aplepma An Yahudi inap ininggikmu ale fug angge famen An nibam yugmu kinangma tuma wereg eleg," ibag.
43018037	Ari ibagma Pilatusen, "Ari ehenma Hat ap suwon wereg lit ehen?" ulug kapal hibagma Yesusen te, "Haren ehen ari, An ap suwon welahi. Tem toho peruk ane fahet ap hiyag isahuk ulug kinangma tuma waharikik. Ap sa indimuwen tem toho peruk halug at ino An nele holtuk laruhu," ibag.
43018038	Ari ibagma Pilatusen, "Ehen ane ari tem toho perukon ari nungge fahet ehen?" ibag. Ari ibareg Yahudi inap selma weregma enembeg wilip atfareg, "At kapal hihimu alem siyag ane tirisiyon misig oho holihi fug," ibag.
43018039	Pilatusen ari ibareg nin ele uruk lit, "Mo eke fam eke fam suburu roti sig elehon naruk li ap misig hele warehon lol hisaruk latikik hag toho Yahudi hinap honowe suwon aru lol nisamisi peruk lahep?" ulug kapal isibag.
43018040	Kapal isibagma it arimanowen enele hi roho uruk lit, "Hun aru fug, Barabas lol nisimin," uruk latfag. Barabas ap unusuruk lit yoholiyangge hilaruk latfag ahun ino fahet lol nisimin ibag.
43019001	Ari ibagma Pilatus inowen sehen seneg inap unubam, "Yesus walihipteg yik angge eneg watlihip," ulug hiyag isibag.
43019002	Hiyag isibagma sehen seneg inap arimanowen hele alog ahele wibareg sul ahale hag angge Yesus unggul ke pug tibisibag. Sum huluwon ap suwonen wan turuk asum wan tibisibareg
43019003	Olohotma in atfareg Ele ying turuk lit, "Ninikni, Yahudi inap onowe suwon Hat welahenma hi Haptuk lahe," il laruk lit Orohole sahaloho ware fisibag.
43019004	Sahaloho ware fisibagma nin eke Pilatus wilip atfareg it arimano unubam ele uruk lit, "Aren alem siyag ane tirisiyon misig oho hihi fureg hit honoluk atmisiyen wilip hisa watminmu yet halihip," ibagma
43019005	Yesus hele alog ahele Unggulmu pug teg angge sum huluwon wan teg angge wilip atfagma Pilatusen it arimano unubam, "Ap tu yet hemek," ibag.
43019006	Ibagma imam onowesi men enemingmingangge men At yet hibareg enele hum toho uruk lit, "Tele fisiyek, tele fisiyek," eneg uruk latfagma Pilatusen te, "Aren alem siyag ane tirisiyon anden hihi fureg hilalug lalihipteg hiren tele feselihip," ibag.
43019007	Ibagma Yahudi inap arimanowen Pilatus fam, "Musa wene haharoho imbibahon niren foroho lit nonoluk tohon ino hikit toho At war atmisi. At inggarehen An Allah amloho welahi uruken At tele fusul," uruk latfag.
43019008	Ari uruk latfagma Pilatusen hol hibareg akol anggolo atfagma
43019009	nin unggum kong turuk ibam kibareg Yesus fam ele uruk lit, "Hibam kema Hahun welahen?" ulug kapal hibagma Yesus ele eleg angge welatfag.
43019010	Ele eleg angge welatfagma Pilatusen Yesus fam, "Haren an nubam Hele imin fug peruk lahen? Anden lole fisiyek uruk halug lole Hubahuk teg, ware fisiyek uruk halug Huwabuk teg. Ari uk hag teg lahi ane ari Hat hapeleg?" ibag.
43019011	Ibagma Yesusen, "Pali filen hineyap haplep fugmu haren timin peruk ane ari tuk fug teg lalen. Haren turuk lahenon seyon turuk lahenma An hondoko hat hambeg Numbahik wahayon inowen eneg angginon tehek," ibag.
43019012	Yesusen ari ibag ane fahet Pilatus undaman Yesus lole fesemin peruk latfag angge famen Yahudi inaben enele hum toho uruk lit, "Haren ap aru lole fesemihin halug ap suwon Kaisar inowen hat pilap habuhu. Ap ekeyen inggareg fahet palimu welahi peruk halug at ino Kaisar men seli roho wereg," uruk latfag.
43019013	Iren ari urukon Pilatusen hol hibareg Yesus hondoholug wilip amek ibareg unggum kong turuk ahun hur atuk ambeg lehoma ino at hur atfag. Hur atfag ambeg ari unuk te Litostrotos, Ibrani enele fam Gabata, nit nenele fam "Helep fano roho tuwaleg ambeg" suwaleg latfag.
43019014	Ari tibag sambil ino suburu roti sig elehon sono nahuk ulug tug tibag sambil ino mo anum pulmu weregma tibag. Pilatus ino hur atfareg Yahudi inap fam te, "Hun aru honowe suwon wereg," ibagma
43019015	it arimanowen enele hum toho uruk lit, "Il hiraho fisiyek, waroho e fam tele fisiyek," uruk latfag. Uruk latfagma Pilatusen, "Anden hit honowe e fam telminen uruk lahep?" ibagma imam onowesi arimanowen, "Nit nonowe we misig eneg Kaisar amu apma welahe," ibagma
43019016	Pilatusen, "Yesus hilalug lalihipteg e fam teltihip," ulug og isibag. Og isibagma hilalug laruk lit
43019017	Yesusen teltuk ahen ha rulug sili unuk "Ap unggul uwag silimu" walug libag. Sili ino Ibrani inap enele roho Golgota suwaleg latfag.
43019018	Yesus walug libareg pulmu e fam tele fisibareg ap piren itano eke Inggik pikit fil eke Inggik hare fil tel enepfag.
43019019	Tel enepfagma Pilatusen hiyag isaruk lit, "Yesus Nazaret ahun Yahudi inap onowe ino tu ulug hahare felihipteg Unggul palimu e fam lombog tebelihip," ulug hiyag isibag.
43019020	Yesus telfag ambeg ari o pumbuk horogma telfagma Yahudi inap anggolowen haharehon ari kim haruk latfag. Hahatfahon ari Ibrani enele fam, Latin enele fam, Yunani enele fam hahatfag.
43019021	Hahatfagma Yahudi inap imam onowesi arimanowen Pilatus fam, "Yahudi inap onowe ino tu ulug hahabuk fug, Yahudi inap onowe welahi uruk latisi ulug haharin," ibagma
43019022	Pilatusen, "Haharihiyon ari mondabi hahareg lamag," ibag.
43019023	Sehen seneg inap arimanowen Yesus e fam tele feselug Asum hilibareg hat tu hilamihin, an tu hilamin ibareg enebe uhan itanowen wal taneg hilaruk latfag. Sum yaron eke hulul ulug turukmen sum ari ahandip teg eleg angge il eneg yihik latfagma it arimanowen,
43019024	"Kong tulteg wal taneg hulul fug, eneg atuk angge hik tulmu ubam lamisiyon inowen hilamisi," ibag. Tibag ane ari suwesingga atam haharoho imbibahon aru, "Nasum wal taneg hilarusareg sum yaron hulul ulug enehangge hik turusa," ulug imbibahon hikir amag ulug turuk latfag. Turuk latfag ane ari sehen seneg inap arimanowen turuk latfag.
43019025	Ari roho turukmu Yesus isinga men umum men Maria Klopas uhe men Maria Magdala hiyap ino men Yesus telfag ambeg horogma unduhuk latfag.
43019026	Unduhukmu Yesusen isinga men ap eke Yesus indi reg latfahon ino men yer isibareg Isinga fam Ele uruk lit, "Hina, hat hamloho ari wereg," ibareg
43019027	Ot ino fam, "Hat hisinga ari wereg," ibag. O ino sambilen Ot inowen Yesus isinga ibam hondoko kilapfag.
43019028	Mun ane man ane obog teko laha ulug Yesusen oluk atfagma Ele uruk lit, "An ik obok teg lahi," ibag. Ibag ane ari wene tam hahatfag ane roho amag ulug ibag.
43019029	Kubag eke ahaluwe sihon hinanggoho wereg latfag. Ap arimanowen nuruhum ik sihon fam yuhuli fibareg fili ambiyangma pug tibibareg namisi ulug Yesus ambilikmu tung tibik lahibag.
43019030	Yesus ahaluwe sihon ino nibareg Ele uruk lit, "Teko laha," ibag. Ari ibareg sat eleg atuk lit Unggul kunuk toho war atfag.
43019031	Suburu roti sig elehon sono nahuk ulug wereg lit Yahudi inap Pilatus ambeg libareg hiyag utuk lit, "Sono su ane tuhukon sakan toho lahu angge re ap wareg aruma e fam welamusa fuhen unuyug sengge heheg pilap enebusa," ulug hiyag itfag.
43019032	Hiyag itfagma sehen seneg inap libareg Yesus men tel enepfag inap it piren itano unuyug sengge ribisibareg
43019033	Yesus uyug sengge rubul ulug kim harukmen Yesus mondabi wareg latfag.
43019034	Wareg latfagma Uyug imbisibareg sehen seneg ahun misihen fit fam Umbandumu hak tibisibagma mep men ik men wilip atfag.
43019035	At ubam ari tirikim yet hibag ahun inowen nilen hihi ane fahet tem toho uruk lahi ulug hiren oho tem toho peruk lamuhuben hiyag hisaruk.
43019036	Tibag ane ari tam haharoho imbibahon aru, "At uwag misig oho sengge ruhup fug," ulug imbibahon ino hikir amag ulug tibag.
43019037	Haharoho imbibahon eke tu, "Umbandumu hak turusa Ahun ino Ebe hahup," ulug imbibag.
43019038	Ap misig Arimatea ahun unuk Yusuf Yesus ot welatfag angge famen Yahudi inap akolen an At ot welahi fug ulug awiya oko welatfag ahun inowen Pilatus ambeg libareg Yesus ebe wareg angge e famen pilabe fik lamin ulug Pilatus fam heng tibag. Heng tibagma Pilatus inowen, "Fano pilabe fik lamihin," ibagma watfareg Yesus ebe wareg angge ino lisoho pilabe fibag.
43019039	Nikodemus atam Yesus ambeg hubanggo libag ahun ino oho watfareg inggila amben fanowon pingga amben hahon men kami amben hahon men sum misigmu anggin toho yunggaroho walug watfag.
43019040	Walug watfagma it pirenen Yesus wareg angge amben angge arimano tag teberuk lit sum yanggowon hililip toho Yahudi inaben ap warehon kilap eneptuk lit turuk ane roho kilabul ulug walug libag.
43019041	Yesus telfag ambeg horogma itano elehet huk toho kilabeg latfag ambeg ari owik ket eneg fo ribahon ap warehon misig oho kilapfag fuhon wereg latfag.
43019042	Sono suburu roti sig elehon narukon fahet tug turuk sambil yoho welahe ulug owik ino horog tehen Yesus ebe wareg angge kilabul ulug kilapfag.
43020001	Yahudi inap wene uruk sambil sono welatukuk ulug likiyamon ket sakan tirikim hubet-habet Maria Magdala hiyap ino Yesus kilapfag ambeg libareg yet harukmen helep sok latfahon ino elegma yet hibag.
43020002	Elegma yet hibareg Simon Petrus men Ot Yesusen indi reg latfahon ino men enembeg folo-folo watfareg hiyag isaruk lit, "Nonowe aben owikmuwen walug wilip atusareg kema emberusa ulug nit nenepeleg toho welahe," ibag.
43020003	Ari ibagma Petrus men Ot eke ino men Yesus kilapfag ambeg ino libag.
43020004	Libareg ambiyeg folo-folo libag angge famen Petrus ino kema embeselug Ot eke ino Yesus kilapfag ambeg tam libag.
43020005	Libareg kilap harukmen sum hililip tibahon ino nonggoloho kinangma weregma yet hibareg owik elma kibag fug.
43020006	Kuk fug angge weregma Petrus ino ombolim watfareg owikmu kibag. Kibareg kim harukmen sum ino eneg kinangma weregma kim hibag.
43020007	Kim harukmen sum Unggulmu pug tibibahon ino yinggiloho weregma sum Ebe hililip tibahon ino men ambimu welatfag fug, amumu welatfag.
43020008	Ot eke tam libahon ino oho ombolim owik elma kibareg sum arimano amu-amu weregma yet hibareg indimu tem toho ulug wenggel haruk latfag.
43020009	Atam haharoho emberuk lit At ap warehon wereg ambehen Oluk aruhu ulug hahatfag ane Yesus watfag li itano oho wenggel haruk latfag fug anggeyen
43020010	elegma yet hibareg tem Oluk aha pibareg Otsi piren itano inibam fil suhuloho libag.
43020011	It libagma Maria ino Yesus kilapfag ambeg horogma unduhuk lit uba yatuk latfag. Uba yatuk lit owik elma ino kunuk toho kilap harukmen
43020012	ap piren sum yanggowon wan toho Yesus yinggi fibag ambeg itano misig unggul fil misig uyug fil heriyeg lit weregma kilap isibag.
43020013	Kilap isarukmen ap piren itanowen, "Nehe, hat nungge fahet uba yatuk lahen?" ibagma Maria inowen it unubam ele hiyag isaruk lit, "Nowe tuma emberusa angge famen hilalug wilip atusareg kema emberusa ulug nindi su ahama uba yatuk lahi," ibag.
43020014	Ari ulug hiyag isibareg hebeloho ambol fil yet harukmen Yesus ino unduhuk latfag angge famen Yesus ino tu ulug indi anggar atfag fug.
43020015	Indi anggar atfag fugmu Yesusen, "Nehe, ap sa yami ril wahenteg uba yatuk lahen?" ibag. Ibagma Maria inowen owik foroho ahun wahareg kapal niyaruk pibareg ele Ubam uruk lit, "Nikni, haren At lisoho emberikin halug hilalug laminen emberikin ambeg hiyag nimin," ibag.
43020016	Ari ibagma Yesusen, "Maria," il larikim Marian hebeloho Yesus kilap hibareg Ibrani enele fam, "Rabuni," nit nenele roho, "Nowe," ibag.
43020017	Ibagma Yesusen, "An Nikni ambeg uwan la fugmu haren An sen Niya fug," il laruk lit, "Hat nori enembeg lamihinteg unubam hiyag isaruk lit hir oho Hinikni Allah An oho Nikni Allah ambeg ketiya lamin ehek ulug hiyag isa lamihin," ibag.
43020018	Ari ibagma Maria Magdala hiyap ino Yesus otsi wereg ambeg libareg Otsi hiyag isaruk lit, "Nonowe Yesus oluk ahayon yet hihimu nubam Ele uruk lit ari-ari ehekteg hiyag isa lamihin ehekma hiyag hisaruk lahi," ibag.
43020019	Yahudi inap wene uruk sambil likiyamon o hup atfagma Yesus otsi o misig fam palu atfareg Yahudi inaben nunusulusa ulug enekolen sok laroho kibareg welatfag. Welatfagma Yesus it sehelimu watfareg unduhuk lit, "Notsi, hinindi se roho wereg lit yuwag toho welamek," ulug hi enepfag.
43020020	Ari ulug hi enepfareg Ninggik nuwatusa ambeg tu Numbandumu nuwatusa ambeg tu kim hemek ulug Otsi unug isibag. Unug isibagma Otsiyen Nonowe tu tem toho waha ulug enehiyeg toho welatfag.
43020021	Enehiyeg toho welatfagma Yesusen nin eke Ele uruk lit, "Hinindi se roho wereg lit yuwag toho welamek. Nikniyen An mon Naptisi hag toho Anden oho ketiya hit mon heneptuk lahi," ibag.
43020022	Ari ibareg Otsi unubam Ambilik ahe fu haruk lit, "Hit hunubam Allah hime fanowon og hisamin," ibag.
43020023	"Aben siyag ane turukon hiren elehap tuhupmu Allahn oho Ambolma umbusuhu. Aben siyag ane turukon hiren unubam welamag puhupmu Allahn oho Ambolma umbusuk fug angge mondabi welaruhu," ulug hiyag isibag.
43020024	Yesus otsi enembeg watfag sambil ino Tomas unuk eke Namiya Malik suwalfahon ino elegma watfag.
43020025	Tomas it enembeg watfagma Yesus otsi winonen at hiyag utuk lit, "Nonowe nit nenembeg waharisimu At yet harukuk," ibag. Ari ibagma Tomas inowen, "Yesus inggikmu posiyemanggen watusa ambeg anden nil fam kim hahuk fug halug, posiyemanggen watusa ambeg ninggik tumen tung hahuk fug halug, Umbandumu fit fam watusa ambeg men ninggiken ki hahuk fug halug hiren ehebon ari fahet tem toho puhuk fug," ibag.
43020026	Ari ibagma hup likinenam welatfareg Yesus otsi inibam welatfag ambeg ino palu roho weregma Tomas ino oho it men ambiyeg watfareg welatfag. Inibam sok laroho weregma Yesus ino watfareg it enesehelimu unduhuk lit, "Notsi, hinindi se roho wereg lit yuwag toho welamek," ulug hi enepfag.
43020027	Hi enepfareg Tomas fam Ele uruk lit, "Enele si ehesa puk fug angge tem toho Nubam wenggel Niyaruk latmihinen hinggik tiya emberuk lit An ninggik haren yet hamihinteg hinggiken Numbandumu tung Niyimin," ibag.
43020028	Ari ibagma Tomas inowen Yesus fam, "An Nikni Allah, an Nowe," ibag.
43020029	Ari ibagma Yesusen, "Haren An neyehenteg tem toho peruk lahen. It An niyaruk eleg angge famen tem toho peruk inap arimano fano," ibag.
43020030	Poholmonen turuk ane Yesusen anggolo Otsi iniline tibag angge famen wene aru fam hahareg eleg.
43020031	Tuman hahareg lit werehon hiren tem toho hinindi wenggel haruk lit Allah amloho Yesus ino Mesias wereg ulug tem peruk lit At unuk fam honoluk welamuhup ulug hahatuk lahi.
43021001	Welatfagma misihim Yesus ik Tiberias yenggelehon ayegma otsi weregma ebenam atfag ane aru:
43021002	Ik yenggelehon ayegma welatfag inap arimano ununuk te Simon Petrus men, Tomas unuk eke Namiya Malik suwalfahon ino men, Natanael Galilea kinang famon o pumbuk Kana ahun ino men, Zebedeus umaliki men, Otsi winon piren men welatfag.
43021003	Welatfareg Simon Petrus inowen ori fam, "An ikan warik lamin," ibagma oriyen, "Nir oho hat men ambiyeg lul," ibag. Ari ibagma kou fam kibareg laruk latfag angge famen hup ino sambil ikan misig oho wat tibag fug.
43021004	O sakan turukmu itano Yesus ik ayegma unduhuk latfag angge famen Otsiyen tu nit Nonowe ulug onoluk atfag fug.
43021005	Onoluk atfag fugmu Onoweyen te, "Numalikisi, hiren naruk angge tot foroho lahep ano," ibagma iren te, "Eleg," ibag.
43021006	Eleg ibagma Yesusen it unubam, " Ikan watuk asum hininggik pikit filen ik ahummu pilaplihipmu naruk angge hiyahalihip," ibag. Ibagma ikan watuk asum ino pilapfagma ikan anggolo yuhar atfareg angginen sum lisuk fug teg latfag.
43021007	Lisuk fug teg latfagma Yesus ot indi reg latfahon inowen Petrus fam, "At tu nit Nonowe," ibag. Nonowe tu urukmu hol hibareg Petrus ino abiye welatfag angge sum wan tibareg hik toho ik ahummu wambibag.
43021008	Otsi winon arimano ik ayeg horog tegma welatfag angge (seratus meter) kou famen ik ilanma waharuk lit ikan anggolo yuhar atfag asum ino lisil waharuk latfag.
43021009	Ik ilanma watfareg yet harukmen indok munggalegma ikan men suburu roti men sahali regma yet hibag.
43021010	Yet hibagma Yesusen otsi hiyag isaruk lit, " Ikan ket warehebon arimano tot ulug maniyek," ibag.
43021011	Ibagma Simon Petrus ino kou fam lahibareg ikan yuhar atfag asum ino lisoho ilanma imbik libareg kim harukmen ikan suwon teng-teng angge (seratus lima puluh tiga ekor) yuhar atfag angge famen sum ino tararag tibag fug.
43021012	Yesusen otsi unubam Ele uruk lit, "Nori, suburu nulen maniyek," ibag. Yesusen ari ibagma Otsi itano inindimuwen tu Nonowe ulug onoluk atfag angge famen misihen oho ambong se roho Hat sa ulug kapal ha fug teg latfag.
43021013	Kapal ha fug teg latfagma Yesus it enelukema in atfareg suburu roti kuroho og isibareg ikan oho kong toho og isaruk latfag.
43021014	Yesus war atfareg Oluk atfag sambilen ik Tiberias ayegma Otsi weregma inam atfag ane aru inggik hinahaneg angge inam atfag.
43021015	Suburu nibareg Yesusen Simon Petrus fam, "Simon, hat Yohanes amloho, it winon arimanowen An fahet inindi we tot Nasugmu haren eneg An fahet hindi anggen toho wenggel haruk lahen?" ulug kapal hibagma Petrusen te, "Yu Nowe, anden Hat nindi anggen teg lahi ane Hat holuk," ibagma Yesusen te, "Nambohom domba fer enesug laruhun," ibag.
43021016	Ibareg Yesusen inggik pireneg angge eke kapal haruk lit, "Simon, hat Yohanes amloho, haren An hindi Nasug lahen?" ibagma Petrusen, "Yu Nowe, anden nindi Hasug lahi ane Hat holuk," il larikim Yesusen te, "Nambohom domba fer enesug laruhun," ibag.
43021017	Ibareg inggik hinahaneg angge kapal haruk lit, "Simon, hat Yohanes amloho, An fahet haren hindi Nasug lahen?" ibagma inggik hinahaneg angge hindi Nasug lahen ulug kapal neyehek pibareg indi anggin atfagma Yesus fam ele uruk lit, "Nowe, mun ane man ane Hat holuk teg lahenon anden Hat nindi Hasug lahi ane Hat holuk," ibag. Ibagma Yesusen, "Nambohom domba fer enesug laruhun," ibareg,
43021018	"Hat kabini reg lit sum hamu wan talug lamin peruk latikin ambeg eneg laruk latikin angge re hat sabal aruhun li ap winonen sum wan habuhupteg hinggik seneko lamin fug puhun ambeg hondog haplug lahup. Ari tem toho hubam uruk lahi," ibag.
43021019	Ibag ane aru Petrus ke roho war atuk lit nangginoho Allah wel tuhu ulug hiyag itfag. Ari obog toho hiyag itfareg Petrus fam, "An nombolim laruk lamin," ibag.
43021020	Petrus ino ambol fil hebeloho yet harukmen Yesus ot indi reg latfahon ino onombolim waharukmu yet hibag. Ot ino it suburu ambiyeg naruk latfag sul ino Yesus iraham heriyeg latfahon inowen Yesus kapal haruk lit, "Nowe, Hat huwabukag ulug huruwe lamisiyon ari sa fahet ehen?" ulug Yesus kapal hibahon ino waharukmu yet hibag.
43021021	Waharukmu yet hibareg Petrusen Yesus kapal haruk lit, "Nowe, at tu ubam aben nungge ane tuhup," ibagma
43021022	Yesusen, "An waruhuk li at oluk weregma waruhuk peruk lahi halug ari haren tuhun ane fug. Hat te we An nombolim laruk lamin," ibag.
43021023	Yesusen ibag ane ari fahet Otsi arimanowen Ot aru war aruhu fuhon fahet ehek uruk latfag. Yesusen Petrus fam ibag ane ari, "At aru war aruhu fug," ulug Yesusen ibag fug. Yesusen ibag ane, "An waruhuk li at oluk weregma waruhuk peruk lahi halug ari haren tuhun ane fug," ibag.
43021024	Yesusen obog toho turuk latfag ane arimano Ot aruwen ilen hibareg haharoho emberisimu tem toho haharoho emberisiyon ulug nit nonoluk atisi.
43021025	Yesusen mun ane man ane anggolo turuk latfahon wereg angge famen obog toho arimano tor aneyet su aneyet hahatlepman hahen kinang tu fam emberuk ambeg wirim alep fug, mondabi keleg alep.
44001001	Teofilus nare, Yesusen wene hiyag isaruk lit mun ane man ane turuk latfareg At ino poholma lahibahon fahet atam suwesingga haharoho humbaharikik.
44001002	At uwan poholma lahuk fugmu Allah hime fanowon Ubam weregma Otsi mumal enepfahon arimano fam hiren mun ane man ane ari-ari turuk lamuhup ulug hiyag isibag.
44001003	At ware fisibagma Oluk atfareg An noluk atikik ane Notsiyen niyalusa ulug poholmonen turuk ane anggolo Otsi iniline turuk latfag. Allah ap obog toho Inikni aruhuwon fahet hiyag isaruk lit Notsiyen niyalusa ulug inam aheg hirag aheg turukmen hup teng misig nubam hilag nuwalen (empat puluh hari) atfag.
44001004	Misihim Yesus otsi men suburu ambiyeg naruk lit, "Nele hiyag hisamin," ibareg, "O Yerusalem aruwen wilip amuhup fug. An Nikniyen og hisahuk irisiyon Anden hiyag hisarikikon ino yet teg lit welamuhup," ulug hiyag isibag.
44001005	"Yohanes inowen ap ikma pilap eneptuk latisi angge re hir oho tot welamuhupmu Allahn hime fanowon og hisahu," ibag.
44001006	Ari ibagma Yesus otsi At men palu roho welatfahon arimanowen, "Nonowe, Allah hime fanowon og nisahu sambil ino o Israel tot teg laheyon Haren suwap tuhunen ehen ano?" ulug umung hibag.
44001007	Umung hibagma Yesusen, "O Israel aru su aruhu sambil ino hit honoluk am fug teg lahep, we Ninikni inggareg ine reg lit werehon inowen eneg Oluk teg lit wereg," ibag.
44001008	"Allah hime fanowon hunubam wambik waruhureg hinineyap henebuhumu o Yerusalem aruma men o Yudea aruma men o Samaria obog toho men o pumbuk munon-manon indit-indit werehon men hiren An nawene ap hiyag isaruk lamuhup," ibag.
44001009	Yesusen obog toho hiyag isibareg turukmen Allahn Yesus poholman lisoho wibagma hinan hililip turukmu Otsiyen yet hibag.
44001010	At poholma laharukmu Otsiyen lahap harukmen ap piren sum yanggowon wan tohon iniraham unduhuk latfahon itanowen
44001011	it unubam enele hiyag isaruk lit, "Hit Galilea hinap poholma nungge fahet lahap haruk lit welahep. Yesus ino hit hunumbahalug Allahn poholman lisoho warukmu yet hehebon aru fobik wambik waruhuwon oho laharukmu yet hehep hag toho wambik waruhu," ulug Otsi hiyag isibag.
44001012	Hiyag isibagma otsi arimano punu unuk Zaitun ino famen suhuloho o Yerusalem watfag. Punu ino Yerusalem horog toho wene uruk sambil la hag teg ambeg horogma welatfag.
44001013	Suhuloho Yerusalem watfareg inibam welatfag ambeg ino hinawi lahibareg palu roho welatfag. It welatfahon arimano ununuk te: Petrus men Yohanes men, Yakobus men Andreas men, Filipus men Tomas men, Bartolomeus men Matius men, Alfeus amloho Yakobus men, Simon Zelot ahun ino men, Yakobus amloho Yudas men it arimano welatfag.
44001014	It arimano inindi misig toho wereg lit likiya hupmu sembahyang uk oho lit palu atuk latfag. Palu atuk latfahon arimano hiyap winon men Yesus isinga Maria men Otsi yuhon oho palu roho welatfag.
44001015	Misihim ap teng-teng angge (seratus dua puluh orang) palu roho welatfag sambil ino hun Petrus ino ori arimano sehelimu in atfareg ele uruk lit,
44001016	"Nori, Daud ino Allah hime fanowon ubam atfagma suwesingga haharoho imbibahon ino hikir amag ulug Yesus senebukag pibareg Yudas inowen Yahudi inap hondog eneptug waharisi.
44001017	At ino nit nenere roho wereg lit yabuk Nonoweyen hiyag nisarukon ambiyeg wituk latukuk.
44001018	Yudas inowen siyag ane tirisiyon ino fahet onggo og utuson ino fam yabuk fahet kinang eke onggo paltisireg witukmen mako wamburuk lit ahum pul ke pilang tirisireg al pulala roho wilip atisi.
44001019	Ari tirisi ane fahet Yerusalem inap obog tohowen onoluk atisimu it enele fam kinang ino unuk Hakal-Dama, nit nenele roho 'Ap mep wambirisi ambeg' suwaltusa.
44001020	Mazmur wene fam haharoho imbibahon te, 'At ino ibam oboluk aruhumu ap eke ubalma kuhu fug, aren turuk latisi ane ap winon inggikmu aruhu,' ulug haharoho imbibag.
44001021	Nonowe Yesus nit men weregma likiya hupmu nenembeg waharukmu ambiyeg welatukukon arimano misig nit min welamuhuken yami rulteg hiyahul.
44001022	Ap hiyahulon ari Yesus oluk atisi ane fahet let toho hiyag isaruk lamuhuken Yohanesen ap ikma pilap eneptuk li itanowen nit men atisireg weregman eneg Yesus nit nunumbahalug poholma laharukmu oho harisiyon eneg yami rul," ibag.
44001023	Petrusen ari ibareg ap piren ununuk te Yusuf men Matias men unduhuk fisibag. Yusuf ino unuk eke Barsabas, unuk eke Yustus uruk latfag.
44001024	Unduhuk fisibareg it obog toho arimanowen sembahyang uruk lit, "Ninikni Allah, Haren ap obog toho inindimu Holuk teg lahenma it piren tiya fahet Anden mumal tihiyon tu ulug hiyag nisimin.
44001025	Yudas inowen turuk latisi ane lin isarisireg ebe oho war atuk ambeg larisimu at ubalmangge wene hiyag isaruk laruhuwon fahet Haren hiyag nisimin," ulug sembahyang ibag.
44001026	Sembahyang ibareg eneg atuk angge hik tibagma Matias ubam eneg atfagma Otsi nanggoloben eneg welatfag angge famen nisanggowon alindik teg latfahon ino ubalma atfag.
44002001	Yahudi inaben roti sig elehon naruk latfag sali hup teng piren (lima puluh hari) welatfag sul ino (Pentakosta) horog atfagma Yesus ubam wenggel haruk latfahon arimano misigmu palu roho wereg latfag.
44002002	Palu roho weregman pohol filen siyelu aplohok humon hag toho watfareg o it welatfag ambeg ino fu ruruk latfag.
44002003	Fu rurukmu ap arimano ununggul wal taneg indok ambulpul hag angge weregma mililang turuk latfag.
44002004	Allah hime fanowon indok ambulpul hahon ino unubam atfagma hime fanowon inowen onolukap enepfag hag toho enele amu-amuwon fam wal taneg hiyag isaruk latfag.
44002005	Ari tibag sambil ino Yahudi inap Allah fam wenggel haruk inap yali fil welatfahon hubula fil welatfahon indit-indit werehon o Yerusalem tam watfareg yug toho welatfag.
44002006	Siyelu aplohok humon ino hol hibareg ap anggolo palu arik watfareg hol harukmen Yesus otsi arimanowen hiyag nisarukon nit nenele wal taneg wereg angge famen holtuk laheyon arimano nangginoho uruk ulug inindi su atfag.
44002007	Yuk lagmag ibareg yihi uruk lit, "It obog toho enele uruk inap aruma Galilea inap eneg fug ano?
44002008	Nit nenele wal taneg uruk lahe angge famen nangginoho iren nit nenele roho urukmu holtuk lahe? Nit ninibam wal taneg welaheyon te:
44002009	Partia ninap, Media ninap, Elam ninap, Mesopotamia ninap, Yudea ninap, Kapadokia ninap, Pontus ninap, Asia ninap,
44002010	Frigia ninap, Pamfilia ninap, Mesir ninap, Kirene horogma Libia ninap, Roman waharukuk ninap,
44002011	Yahudi ninap yuhon men, Yahudi ninap amuhuk ulug waharukuk ninap men, Kreta ninap, Arab ninap wereg lit nenele wal taneg uruk ninap welahe angge famen alem suwon Allahn turuk latisi ane hiyag nisarukmu holtuk lahe," uruk latfag.
44002012	It obog toho arimano enekolen yuk lagmag ibareg it-it enele sahaltuk lit, "Nungge ane unubam ahama uruk?" ari urukmu
44002013	it winonen te, "Ik anggur ahaluwe olokon nenggesareg nenek turuk lit uruk," ulug abilir eneptuk latfag.
44002014	Abilir eneptuk latfagma Petrus ino Otsi nanggoloben itano men in atfareg ele hi roho uruk lit, "Yahudi hinap nori, Yerusalem hinap nori, anden hiyag hisaminon aru hit obog tohowen holeg lamok.
44002015	Hiren uruk lahebon ari hag toho ap aruma nenek turuk lit uruk eleg. Ketiya mo ket lahik waharukmu likiya welahe.
44002016	Iren uruk ane aru re wene hiyag isaruk latfag ahun Yoel inowen Allahn hiyag utukmu haharoho imbibahon hikit toho uruk.
44002017	Hahatfag ane aru re: 'Mo lahik waharukon mondabi kobog uhu sambil Nahime fanowon ap obog toho unubam pilabik waruhuk ulug Allahn ketiya hiyag nitisi. Hunumalikisi ap umaliket hilani umaliket nei fulu roho wahup. Ap kabiniyonen fobik aruhu ane yet hahupteg onoluk aruhu. Ap sabalon nei famen onoluk aruhu.
44002018	Namingmingangge abet hiyabet ari sambil eneg Nahime fanowon unubam pilabik waruhukmu it nabi hag toho wereg lit Nawene hiyag isaruk lamuhup.
44002019	Poholma leman enehangge tuhukmu kinangma tuma oho siyengge umbuhuk. Indok hubu muhul mondotuk laruhureg indok ambulpul wilip aruhumu ap enemep inam aruhu.
44002020	Allah aliliyangge roho waruhuwon horog tegma tuhu ane mo il hik aruhu, pikalem hulu atuk lit il mep hag aruhu.
44002021	Ap sa Allah unuk uruk lit Nikni urukon eneg war am fug angge mondabi oluk welaruhu,' ulug Yoelen haharoho imbibag.
44002022	Hit Israel hinap nori, anden iminon tu holeg lamok: Yesus Nazaret ahun fano ane eneg turuk laruhu ulug Allahn ineyap tirisireg At hiyag Utukmu hit sehelimuwen turuk latisi ane ari hit honoluk.
44002023	Allahn ware fesuhup pibag ane hikit toho hiren senetikipmu Allah unuk enepeleg inaben e fam teloho ware feserusa.
44002024	War arik oho lit sat haruk lit lisag anggolo wambirisiyon Allahn puhun turuk lit war atuk ambeg ino mondabi welam fug tehen Olukap tirisi.
44002025	Hun Daud inowen At fahet haharoho imbibag ane tu, 'Nikni ninggik pikit fil werehen likiya hupmu yet haruk lit yuk lagmag uruk lahi fug.
44002026	An Nikniyen fet nasugmu nindi yuwag toho wereg lit nambilik famen Nikni wel turuk lit nahiyeg toho welahi.
44002027	Haren mumal tarikinon ino kinangman filik tuhu rohon nahime ap war atuk ambeg numbahakun fug.
44002028	Noluk welaruhuken Haren kebunggalem fanowon hiyag nitikinmu an Hat halukema weregma nahiyehap naptuk laruhun.'
44002029	Nori, ninikni Daud ino fahet anden hit hunubam fag toho hiyag hisamin. At war atfagma owikmu kilapfag ambeg ino ketiya niren oho haruk lahe.
44002030	Daud ino wene hiyag isaruk latfag ahun weregma Allahn ubam sali uruk lit, 'Hat humalikisiyen ondohowonen enderuhuwon misig hubalma heriyeg laruhu,' ulug hiyag itfag.
44002031	Ari ulug hiyag itfagma Dauren ibag ane aru, 'Nebe kinangman filik tuhuk tohon ap war atukon wereg ambeg welamag ulug numbahakun fug,' ibag ane aru ubalmangge Mesias ino Allahn Olukap tuhu ane oluk atfagma ibag.
44002032	Yesus aru Allahn Olukap turukmu nit obog tohowen harukuk.
44002033	Olukap tirisimu Allah inggik pikironen At lehoma unduhuk feruk lit Allah hime fanowon sali ibahon ino Ubam emberisimu Aren pilabik wahama hinisanggo fam holehepteg hinilen yet haruk lahep aru.
44002034	Hun Daud ino poholma lahibag fug. Inggarehen ibag ane aru: 'Nikni Allahn an Nikni fam Ele uruk lit,
44002035	Hat men seli roho werehon Huyug ahongge umbuhuken Ninggik pikit fil hur arik ma.'
44002036	Allahn amloho Yesus hiren e fam teloho ware feserikibon ino Honowe Mesias amag ulug palimu unduhuk ferisiyon fahet hit Israel hinap obog toho honoluk amag," ibag.
44002037	Petrusen ibag ane ari iren hol hibareg inindi anggin anggolo hibareg Petrus men Yesus otsi winon men kapal isaruk lit, "Nori, niren nanggintuk lamuhuk," ulug kapal isibag.
44002038	Kapal isibagma Petrusen te, "Siyag ane turuk lahebon embeselihipmu niren Yesus unuk fam ikma pilap henebulmu Allahn oho siyag ane turuk lahebon Ambolma embeseruk lit Allah hime fanowon og hisahu.
44002039	Allahn sali ibahon hit men hunumalikisi men ap yatma werehon obog toho men Allah indiyen wol eneptukon fahet eneg sali palfag," ibag.
44002040	Ele winon anggolo hiyag isibareg komo eneptuk lit, "Siyag ane turuk inap sehelimu welahepma Allahn fanowap henebuhuwen henembol yig isalug maniyek," ulug hiyag isibag.
44002041	Petrusen wene hiyag isarukmu holfahon arimano ikma pilap neneplihip ulug watfahon arimano enebe teng-teng angge (tiga ribu orang) watfagma ikma pilap eneptuk latfag.
44002042	Pilap eneptuk latfagma Yesus otsiyen wene hiyag isarukmu likiya hupmu holtuk lit inindi misig atfagma sembahyang uruk lit suburu kuroho naruk lit palu atuk latfag.
44002043	Yesus otsi arimanowen poholman turuk ane anggolo turukmu yer isibareg aben tuk fug teg ane turuk ulug ap obog tohowen yihi uruk latfag.
44002044	Ap obog toho Yesus fam inindi wenggel haruk latfahon arimano inindi misig atfagma haren tohon anden tohon ulug alem haluk fug anggeyen we niren tohon eneg wereg peruk latfag.
44002045	Ininggikmu enenggengge werehon arimanowen ap winon fam ayeg waroho wibareg wibag angge arimano ap ininggikmu elehon og isa rehon eneg fibir eneptuk latfag.
44002046	Likiya hupmu inindi misig wereg lit Allah wene fahet o wene uruk ibam palu ruruk latfag, inibam wal taneg suburu kuroho nul ulug palu ruruk lit inindi fano roho enehiyeg toho wereg lit
44002047	Allah wel turuk latfag. It unubabut fano ane turuk ulug ap obog tohowen enehiyeg toho yer isaruk latfag. Enehiyeg toho yer isaruk latfagma Ninikni Allahn likiya hupmu ap wene holtukon anggolo amag ulug ap winon oho hondog eneptuk latfag.
44003001	Misihim sambil mo haya ririkim sembahyang wina sambil uruk hag toho Petrus men Yohanes men sembahyang ul ulug Allah ibam libag.
44003002	Larukmen ap misig uyug siyag angge indag tibagma oriyen paya roho imbik watfag. Ap uyug siyahon ino Allah ibam kuruk inap unubam uang heng eneptuk laruhu ulug oriyen likiya hupmu paya roho sok unuk "Fanowon" iraham imbik waharuk latfag.
44003003	Ap uyug siyahon inowen Petrus men Yohanes men Allah ibam kul ulug waharukmu yer isibareg uang tot og nemek ulug heng enepfag.
44003004	Petrus men Yohanes men it itanowen at kim hibareg Petrusen at ubam ele uruk lit, "Nare, nit yet nisimin," ibagma
44003005	ap uyug siyahon inowen an og numusa angge tot wereg ulug it kilap enesug latfag.
44003006	Kilap enesug latfagma Petrusen te, "Mun angge man angge fano-fano angge hat og humon te wereg eleg, we werehon eneg hat og humul. In atug laruk lamin. Yesus Kristus Nazaret ahun ino Unuk fam ari hiyag hutuk lahi," ibag.
44003007	Ari ibareg Petrusen at ino inggik pikit fil lisoho unduhuk fibag. Unduhuk fibagma ap ino uyug ine atfareg uyug umanggen wirik atfagma in atfareg la hag teg latfag.
44003008	La hag teg latfagma it men ambiyeg Allah ibam kuruk lit ahiyehen si ril laruk lit Allah wel turuk latfag.
44003009	At uyug fano atfareg laruk lit Allah wel til larukmu ap obog toho arimanowen at yet hibag.
44003010	Yet hibareg at uyug siyag teg lit sok unuk "Fanowon" iraham wereg lit ap fam uang heng eneptukmu harukukon ino tu ulug yet hibag. Yet hibareg nangginoho uyug fano aha ulug yihi ibareg enekol haruk latfag.
44003011	Ap uyug fano atfahon ino Yohanes men Petrus men ambiyeg larukmu yer isibareg ap anggolo arimanowen yihi nenekolen-e uruk lit o misig wirig latfahon unuk Salomo ino fam Petrus men kibag ambeg ino palu arik kuruk latfag.
44003012	Kuruk latfagma Petrusen ap anggolo arimano yer isibareg ele uruk lit, "Hit Israel hinaben ap aru fam tehe ane fahet henekolen yihi ulug nungge fahet uruk lahep? It ininggareg inindi inine fam ap aru fanowap tehesa peruk lit kilap nisaruk lahep?
44003013	Nunumbasi Abraham Ishak Yakub Inikni Allah inowen Amingmingangge Yesus lehoma emberisi. At ino hiren Pilatus og irik larikipmu aren lole fesemin irisi angge famen hiren un ane At ubam lombog tirikip.
44003014	Allahn mumal tarisiyon fanowon tem toho uruk Ahun ino fahet ninirim irikipteg siyag ane til noruk lit ap unusuruk latisi ahun ino lol nisimin irikip.
44003015	Mondabi onoluk wereg ane alem senetuk Ahun ino hiren ware feserikipmu Allahn ap war atukon wereg ambehen At ino Olukap tirisi. Ari tirisi ane niren yet harukukteg hiyag hisaruk lahe.
44003016	Ap hiren haruk lahebon aruwen Yesus unuk fahet wenggel hehekma At unuk ari famen ap aru uyug ineyap tehek. At ubam wenggel hehek ane ariyen ap aru hit henelukeman fano aha," ibag.
44003017	"Nori, honowesiyen turuk latusa ane men hiren turuk latikip ane men henepelehen ari roho turuk latikibon ari an noluk.
44003018	Mesias Allahn monde fik waruhuk ibahon ino aben wabuhup ulug Allahn tam wene hiyag isaruk latfag inap arimano hiyag isibagma haharoho imbibahon hikir amag ulug Allah indimuwen perisi.
44003019	Ari fahet siyag ane turuk lahebon Allahn ambolma embesemisiyen hinindi fano roho wenggel hemek.
44003020	Nikni Allahn ap kinangmon inindi sakowap enebuhuk ulug Yesus fahet tu Mesias aruhu ulug tam unduhuk fibahon ino hunubam monde fuhu.
44003021	At ino poholma weregman eneg Allahn tam ap wene hiyag isaruk latfag inap hiyag isibagma haharoho imbibahon hikit toho mun angge man angge Allahn kerap tuhu.
44003022	Atam Musan hiyag isaruk lit, 'An hag toho wene hiyag hisaruk laruhu ahun eke Hinikni Allahn hit henere misig unduhuk fuhu. Unduhuk fuhumu At inowen mun ane man ane hiyag hisarukon hiren holtuk lamuhup.
44003023	Ap san wene hiyag isarukon ino holtuk laruhu fug halug at ino ori sehelimuwen longgo uhu.'
44003024	Ap atam wene hiyag isaruk latfahon hun Samuel famen ak tibareg ombolimonen oho ketiya teko laruk ane it tam onoluk atfareg fag toho hiyag isaruk latfag.
44003025	Atam wene hiyag isaruk latfag inap unumalikisi hit welahep. Allahn Abraham fam Ele hiyag utuk lit hit hunumbusagsi unubam sali ibahon tu, 'Ap obog toho kinangma werehon hat humbusagsi hi enebuhubon Anden it fanowap enebuhuk,' ulug sali ibag ane aru hit hunubam atisi.
44003026	Hiren siyag ane turuk lahebon umbusuhupmu Aren hi henebuhu ulug Allahn amingmingangge unduhuk ferisiyon ino atam hit fahet monde ferisi," ulug Petrusen hiyag isibag.
44004001	Petrus men Yohanes menen ap anggolo wene hiyag isarukmen imam inap men Allah ibam foroho latfag inap onowe suwon men Saduki inap men it enembeg waharuk latfag.
44004002	Waharuk latfagma Petrus ha Yohanes ha itanowen Yesus oluk atisi hag toho ap warehon onoluk amuhup ulug ap anggolo hiyag isarukmu hol hibareg ap watfahon arimanowen onolok anggolo haruk latfag.
44004003	Onolok anggolo hibareg it piren itano ininggik hele waroho ap siyag ane turukon kilap eneptuk ambeg o penjara kilap enepfag. O hup atfagma sono alem kong tuhuk ulug kilap enepfag.
44004004	Kilap enepfag angge famen ap anggolo arimanowen Yesus otsiyen hiyag isarukon fahet tem toho hiyag nisaruk ulug holtuk latfahon arimano ap eneg teng-teng angge teng fuwaben (lima ribu orang laki-laki) arimano welatfag.
44004005	Welatfagma noholug likiyamon Yahudi inap onowesi men iniknisi ap suwon men Musa wene onoluk inap men imam onowesi ap suwon Hanas men Kayafas men Yohanes men Aleksander men imam onowesi suwon unumalikisi winon men o Yerusalemen unggum kong tul ulug palu ribag.
44004007	Palu ribareg Petrus men Yohanes men itano hondog eneplug watfagma ap anggolo palu ribag ambeg welatfag inap arimanowen it unubam kapal isaruk lit, "Ap sa ine fam ap sa unuk fam hiren til noruk lahep?" ulug kapal eneptuk latfag.
44004008	Petrus ubam Allah hime fanowon weregma umung enepfahon ino fahet in atfareg hiyag isaruk lit, "Hiren ap ki enesug lahebon men niniknisi welahebon men nori!
44004009	Yoho ap uyug siyahon eke let teheyon ari fano ane tehe angge famen hiyag nisawag ulug umung neneptuk lit ap sa ine fam ap ari fanowap tehep ulug nunubam umung nesehep," ibag.
44004010	"Hit Israel hinap men ap obog toho welahebon honoluk amag. Yesus Kristus Nazaret ahun ino Unuk fam til noruk lahe. At ino hiren e fam teloho ware feserikip angge famen Allahn ap war atuk ambehen nin Olukap tirisiyon inowen ap aru fanowap tehekma hit henelukema unduhuk lit wereg," ibag.
44004011	"Yesus ino helep elehet waruk inaben helep tu siyag ulug hik isaruk hag toho hiren hik isarikip angge famen At hiren hik isarikibon ino helep ubule yag atisi.
44004012	Ap kinangmon fanowap eneptuk ane At ino famen eneg fano atuk. Pohol atogman atogma ap eke unuk fam nit fanowap nenebuk hahon eke At unuk hag toho suwalehon te wereg eleg," ibag.
44004013	Ari ibagma ap enele sahaluk oho palu atfahon arimanowen Petrus men Yohanes men fahet inindi anggar atuk ane milaluk fug angge enepeleg toho welatusa angge famen enembong se roho hiyag nisaruk ulug yihi uruk latfag. Yesus men ambiyeg laruk latuson it tiya ulug onoluk teg latfag.
44004014	Ap uyug fano atfahon ino it iniraham unduhuk latfagma yet hibareg niren unubam ul fug ulug enele eleg angge welatfag.
44004015	Welatfareg hit selma lalihip ulug hiyag isibagma enele uruk ambeg ino embeselug wilip atfagma it enemu enele sahaltuk lit,
44004016	"Ap ariya unubam niren nungge ane hiyag usul? Ap piren ariyan aben tuk fug teg ane turusama Yerusalem inap obog toho onoluk atisimu niren awiya wa fug teg lahe.
44004017	Iren ak teberusa ane ap anggolowen holuhupmu su aruhu rohon ap ariya per eneptuk lit ap misig fam oho Yesus unuk uruk lit hiyag isa fug ulug nenele ine roho komo enebul," ibag.
44004018	Enele ibareg it piren itano fam kik maniyek ulug wol enepfareg, "Ap unubam henele uruk lit Yesus unuk we tem toho hiyag isa fug," ulug komo enepfag.
44004019	Komo enepfagma Petrus men Yohanes menen te, "Hininggarehen hinindi wenggel hemek: Hit henele apma welamul ano, Allah ele apma welamul ano? Allah olohotma tul pehep ane nunggeyon fano peruk lahep?
44004020	Ninisanggo fam holtukukteg ninilen oho yet harukuk ane ari ap hiyag isa fug anggeyen welahe ha fug teg," ibag.
44004021	Ari ibagma enele ine roho Yesus otsi itano komo enepfareg lalihip ulug wilip enepfag. Yesus otsiyen ap hihitfag ane ino yet hibareg ap anggolowen Allah wel turuk latfagma ir oho enekolen unggum kong tul pibag ane ino imbisibag.
44004022	Ap uyug siyahon fanowap tibahon ino indag tibag sali mo ilig am wirig am turukmu teng misig nubam hilag (empat puluh tahun) atfagma welatfag.
44004023	Petrus men Yohanes men lalihip ulug wilip enepfagma onori enembeg libareg imam onowesi men iniknisi ap suwon menen nit nunubam ari-ari ehesareg komo nenebehesa ulug onori hiyag isaruk latfag.
44004024	Hiyag isaruk latfagma onoriyen hol hibareg it ambiyeg mangno roho Allah wel turuk lit, "Ninikni, Haren pohol men kinang men ik men mun angge man angge obog toho Haren wal tirik inag.
44004025	Hat hime fanowon ino Hamingmingangge ninikni Daud ubam weregma Hawene ubam emberik inahon aren hiyag nisibahon tu, 'Ap kinangma werehonen nungge fahet ngik-ngog turuk? O pumbuk wal toho werehonen alem elegman nungge fahet saplangge yami ruruk?
44004026	Ninikni Allah men Aren mumal tarisiyon men tog abul ulug kinangma ap suwon welahe perukon arimano onowesi menen sehen inggila saloho wep turuk lit wereg.'
44004027	Ari hag toho Hamingmingangge Yesus fanowon Haren mumal tarikinon ino min tog abul ulug Herodes men Pontius Pilatus men o pumbuk wal taneg wereg inap men Israel inap men o pumbuk aru fam palu rurusa.
44004028	Palu rurusa inap arimanowen tuhuk peruk ane Hat hinggik ineyon inowen atam tuhuk perik inahon hag toho turuk.
44004029	Ninikni, ap aruman ketiya nit nenebug uruk lit pet neneptukmu Haren yet nisimin. Niren Hat hawene nenele ine roho hiyag isaruk lamuhuken Hamingmingangge welaheyon aruma ninineyap nenebin.
44004030	Hat hinggik fam let nenepmihinmu Hamingmingangge Yesus unuk fanowon ino fam ap ouk warukon hihir eneptuk lit poholmonen turuk ane wal hahuken enehangge nunubam umbuhun."
44004031	Ari ulug sembahyang ibagma it palu roho wereg ambeg ino mek tibagma Allah hime fanowon unubam atfagma iren enekol eleg toho wene ap hiyag isaruk latfag.
44004032	Yesus fam inindi wenggel haruk latfag inap arimano inindi misig toho enebe mangno roho wereg lit ap misihen oho haren angge anden angge ulug alem haluk fug anggeyen we niren tohon eneg wereg peruk latfag.
44004033	Nonowe Yesus Allahn Olukap tirisi ulug Yesus otsiyen enele ine roho uruk lit ap unubam fag toho hiyag isaruk latfag. It obog toho arimano Allahn likiya hupmu Indi enesug lit fer enesug latfag.
44004034	It obog toho arimano misig oho inggikmu anggengge eleg hag toho welatfag fug. It yabuk men o men ngi rohon arimanowen ap winon fam ayeg waroho wibareg og isibag angge arimano Yesus otsi ininggikmu palu roho emberuk latfag.
44004035	Emberuk latfagma ap enengge ininggikmu elehon og esela perukon eneg fibir eneptuk latfag.
44004036	Ap misig unuk Yusuf Yesus otsiyen Barnabas suwalfag ahun (nit nenele roho "onggon angge og isibag umalik") unggul unuk Lewi ibam Siprus ahun welatfag.
44004037	At inowen kinang inggarehen tohon ap fam ayeg watfareg uang kinang onggo og itfahon arimano Yesus otsi ininggikmu imbik watfag.
44005001	Ap misig unuk Ananias uhe Safira men welatfag. Kinang iren tohon ap unubam ayeg watfag.
44005002	Uang kinang onggo og isibahon arimano abir angge Yesus otsi ininggikmu umbuk angge famen uhe oho oluk atfag angge famen minggiroho fimag umbat tibareg fimag fil Yesus otsi ininggikmu imbik libag.
44005003	Imbik libagma Petrusen Ananias fam, "Ananias, Iblisen hindi siyahap haptukmu Allah hime fanowon Olohotman hele si ane nungge fahet uruk lahen? Si ane uruk lit kinang fahet og hutuson minggiroho nungge fahet umbat tarikin?
44005004	Kinang ari ninggarehen tohon ap og isamin fug pelenteg halug ayeg watlen fug. Ayeg watikinmu onggo og hutuson ari hinggareg eneg umbat telen. Nungge fahet hindimu ari roho tuhuk ulug wenggel harikin? Ap kinangmon fam hele si ehen fug, Allah fam hele si ehen," ibag.
44005005	Ibag ane ari Ananiasen hol hibareg sat eleg atuk lit kinangma waroho ying atfag. Ananias war atfag ane ari hol hibareg ap obog toho arimano enekol anggolo atfag.
44005006	Ap kabiniyon arimano watfareg elenggen pug toho sum fam hililip tibareg paya roho walug wilip atfareg ap warehon kilaptuk ambeg kilabik libag.
44005007	Tot weregman hun Ananias war atfag ane ino uhe apeleg toho kik watfag.
44005008	Kik watfagma Petrusen at ubam kapal haruk lit, "Kinang ino fahet onggo og hisaruson hahunen walug wahayon ita ano, haren oho hiyag nimin," ibagma hiyap inowen, "We tem obog toho walug waha ita," ibag.
44005009	Ari ibagma Petrusen, "Hit piren nungge fahet Allah hime fanowon wal hul ulug hinindimu ari roho tuhuk perikip? Ap hahun salik lahasa inap arimano sokolma wahasareg hat paya haplug wilip amul ulug werehen yer isimin," ibag.
44005010	Ari urukmen hiyap ino Petrus uyug alma kinangma fuk toho war atuk lit sat eleg atfag. Ap kabiniyon arimano olma kibareg hiyap ino waregma kim hibareg paya rulug wilip atfareg ahun kilapfag ambeg ino uhe oho ambiyeg kilabe fisibag.
44005011	Ari tibag ane fahet Allah wene holtuk inap men ap winon obog tohowen hol hibareg enekol anggolo haruk latfag.
44005012	Yesus otsi arimanowen ap anggolo hihir eneptuk lit fano ane anggolo turuk latfag. Ari turukmu ap Yesus fam wenggel haruk latfahon arimano obog toho enebe mangno roho wereg lit Allah ibam hili misig unuk Salomo ino fam palu atuk latfag.
44005013	Ap anggolowen it wel eneptuk latfag angge famen ap winon arimano misihen oho ambong se roho it min ambiyeg welatmin perukon eke eleg latfag.
44005014	Welatfagma ap men hiyap men Allah fam wenggel harukon anggolo it men mangno atukmu anggolo atuk latfag.
44005015	Anggolo atuk latfagma ap arimanowen ap ouk warukon Petrus kema larikim ahuhe unubam atmisireg fano amusa ulug ilit heniye tuwaloho kebunggalem ke imbik waharuk latfag.
44005016	Imbik waharuk latfagma o Yerusalem pumbuk walinggoho welatfag inaben ouk warukon men nenek turukon men hondog eneplug watfagma it obog toho Yesus otsiyen hihir eneptuk latfagma fano atuk latfag.
44005017	Fano atuk latfagma imam onowe suwon men at ibil welatfahon Saduki inap menen enehummu siyag atfareg
44005018	Yesus otsi sen enepfareg ininggik hele waroho og eneplug libareg penjara kilap enepfag.
44005019	Kilap enepfagma hubanggo malaikat misig Ninikni Allahn monde fibagma wambik watfareg kilap enepfag ibam ino sok hur enepfareg ininggik lole fisibareg wilip enepfag.
44005020	Wilip enepfareg ele hiyag isaruk lit, "Allah wene uruk ibam lalihipteg wene fanowon mondabi onoluk welamuhup ane fahet ap anggolo arimano hiyag isa lalihip," ibag.
44005021	Malaikaren ibag ane hol hibareg hubet-habet Allah wene uruk ibam libareg wene hiyag isaruk latfag. Hiyag isaruk lit weregma imam onowe suwon ino at men welatfahon arimanowen ap suwon obog toho Yahudi inap iniknisi suwon obog toho wol enepfareg palu enepfag. Palu enepfareg, "Ketiya Yesus otsi sono kilap eneptukukon arimano penjara lalihipteg hondog eneplug watihip," ulug enemingmingangge mon enepfag.
44005022	Mon enepfagma libareg kim isarukmen Yesus otsi o penjara eleg latfagma suhuloho watfareg
44005023	iniknisi hiyag isaruk lit, "O penjara sok fano roho lareg laha angge famen it fer enesug lit wereg inap sokolma wereg lahasa angge famen sok husoho kim esehema ap itano eleg lahasa," ulug hiyag isibag.
44005024	Hiyag isibagma imam onowesi men Allah ibam foroho inap onowe ino menen hol hibareg, "Yesus otsi ari tehesa angge re iren fobik nangginoho tuhup," ulug inindi su atfareg enekol haruk lit enele sahaltuk latfag.
44005025	Enele sahaltukmu ap misig watfareg, "Nori, ap hiren ininggik hele waroho kilap eneptikibon arimanowen Allah wene uruk ibamen ap anggolo wene hiyag isaruk," ulug hiyag isa watfag.
44005026	Hiyag isa watfagma Allah ibam foroho inap onowe men amingmingangge men libareg ininggik lisoho hondog enebul halug ap anggolo arimanowen helep fam nunusuk nowen ulug we fano roho hondog eneplug watfag.
44005027	Ap suwon palu roho wereg ambeg hondog eneplug watfagma imam onowe suwon inowen kapal isaruk latfag.
44005028	Kapal isaruk lit, "Nori, Yesus unuk ap hiyag isa fug ulug nenele ine roho komo heneptukuk fug? Komo heneptukuk angge famen hiren o Yerusalem aruwen wene suwap tirikipmu aben we ari ane eneg uruk. Ap ino Amep hiren hinanggirikip ulug aben nit nunubam uhup tohon," ulug Yesus otsi unubam ari ibag.
44005029	Ari ibagma Petrus men Yesus otsi arimanowen, "Ap kinangmon enele holuk fug teg, we Allah ele eneg hol ha reg," ibag.
44005030	"Hiren Yesus e fam teloho ware feserikibon ino nunumbusagsi Inikni Allah inowen Olukap tirisi.
44005031	At ino Israel inap Inikni roho wereg lit fanowap enebuhu ulug Allahn inggik pikiron fam palimuwap tirisi. Israel inap siyag ane turuk latuson umbusuhupmu Allahn ambolma umbusuhu ulug At unduhuk ferisi.
44005032	Allahn ari nit ninil fam tirisi ane harukukteg ap hiyag isaruk lahe. Allah hime fanowon ino At ele holtuk inap og isarukon inowen oho ap hiyag isaruk," ibag.
44005033	Petrusen ari urukmu hol hibareg enehummu het-pet haruk lit inindimu onolok hibareg unundaman ap arimano pinggi unusuhuk pibag.
44005034	Unundaman unusuhuk peruk latfagman Farisi ahun misig unuk te Gamaliel ino Musa wene oluk ahun it sehelimu welatfag. Yerusalem inaben at fano ulug wel turuk latfag. Gamaliel ino in atfareg, "An nele iminen Yesus otsi tot selma lalusa," ibag.
44005035	Yesus otsi selma libagma Gamaliel inowen ap palu roho welatfahon arimano hiyag isaruk lit, "Israel hinap nori, ap aruma unusul pehep ane fano roho alem hale felug famen unusilihip.
44005036	Hun Teudas ino an suwon palimu welahi ulug in atfahon wenggel hemek. An palimu welahi ibagma at ele holtukon ap teng-teng angge (empat ratus) arimanowen at ele holtuk latfag. At ino aben ware fisibagma at ele holtuk latfahon arimano linggik-longgo ibareg turuk latfag ane eleg atfag.
44005037	Teudas ino eleg atfagma ap winag isahuk ulug ununuk imbil noruk latfag li Yudas Galilea ahun ino in atfag. Yudas ele holtukon ap anggolo atfareg kinang seneg inap arimano unusul ulug turuk latfag. Unusul ulug turuk latfagma hebeloho Yudas ware fisibagma at ele holtuk latfahon arimano oho linggik-longgo ibag.
44005038	Ari fahet anden hiyag hisaruk lahiyon te ap aruma unubam hiren siyag ane tuk fug angge embeselihip ulug hiyag hisaruk lahi. Iren turuk ane aru aben perukon fam turuk halug amu eleg aruhu.
44005039	Allahn peruk ane fam turuk halug ap aruman turuk ane hiren elehap tuk fug teg lahep. Hiren ari tila peruk lahep angge famen Allah ele ying turuk hag toho telep," ulug hiyag isibagma ap arimanowen at ele holfag.
44005040	Ele holfareg Yesus otsi olma kik maniyek ulug wol enepfareg e paleg fam unusibareg Yesus unuk ap hiyag isa fug ulug enele ine roho komo enepfareg lalihip ibag.
44005041	Lalihip ibagma ap suwon palu roho wereg ambeg embeselug laruk lit, "Nit fahet Yesus otsi ulug nunuseheson fano nunusehesa," ulug enehiyeg toho laruk latfag.
44005042	Laruk latfareg Allah wene uruk ibamen oho ap inibamen oho likiya hupmu Yesus ino Allahn monde ferisi ulug fag toho hiyag isaruk latfag.
44006001	Yesus umaliki wene holtuk inap anggolo atuk latfagma Yahudi inap famen Yunani enele roho uruk latfag inap arimanowen Ibrani enele urukon unubam enele siyag toho uruk latfag. Enele siyag toho uruk lit suburu wenema emberukon hiyap yuwohon Yunani hiyap og isaruk lahep fug ulug suwahal uruk latfag.
44006002	Ari ulug suwahal uruk latfagma Yesus otsi nisanggowen arimanowen Yesus umaliki wene holtuk inap obog toho palu enepfareg enele uruk lit, "Nori, niren wene hiyag esela angge famen we suburu eneg og isaruk laheyon ari siyag peruk lahe.
44006003	Nori, ari fahet hiren ap sabiren Allah hime fanowon unubam wereg lit inindi fano wenggel harukon ap winonen it fahet fano perukon eneg hiyag eneplihipmu iren hiyap yuwohon suburu og isaruk lamuhupmu
44006004	niren sembahyang uruk lit wene eneg hiyag hisaruk lamuhuk," ibag.
44006005	Ibag ane ari wene holtuk inap obog toho arimanowen tem toho ehep ibareg ap hiyag enepfahon ununuk te: Stefanus Allah hime fanowon ubam weregma we tem peruk latfahon ino men, Filipus men Prokhorus men Nikanor men Timon men Parmenas men Nikolaus Antiokhia ahun famen Yahudi ahun aruhuk ulug watfareg welatfag ahun ino men itano hiyag enepfag.
44006006	Hiyag enepfareg Yesus otsi enembeg hondog enepfagma Yesus otsiyen ininggik ununggulmu emberuk lit sembahyang ibag.
44006007	Allah wene o pumbuk atogman atogma hiyal atfagma Yesus umaliki o Yerusalem werehon anggolo atfagma imam inap anggolo arimano oho wene holtuk lit tem peruk latfag.
44006008	Stefanus ino Allahn indi reg lit ineyap tibagma poholmonen turuk ane fano ane aren ap anggolo sehelimuwen turuk latfag.
44006009	Stefanusen ari roho turukmu Yahudi inap famen Libertini uruk latfag inap arimano inibam Kirene men Aleksandria inap arimano men waharuk latfag. Yahudi inap famen inibam Kilikia men Asia men welatfahon arimano oho it men ambiyeg mangno roho waharuk latfag. Watfareg Stefanus men enele pulung-palang urukmen
44006010	Stefanus ubam Allah hime fanowon wereg lit indi anggarap turukmu ele ine roho hiyag isarukmu iren hebeloho at ubam uk fug teg latfag.
44006011	Hebeloho at ubam uk fug teg latfareg ap winon unubam ari-ari iyek ulug hiyag isaruk lit, "Hun ariyen Musa men Allah men fahet un ane urukmu hiyarukuk iyek," ulug amul eneptuk latfag.
44006012	Amul enepfagma ap anggolo arimano enele sahal paluluk uruk lit Yahudi inap iniknisi men Musa wene onoluk inap arimano menen enehummu het-pet hibareg Stefanus senetil laruk lit ap suwon palu roho wereg ambeg hondoholug libag.
44006013	Hondoholug libareg sibiling-sibiling ane uruk inap winon hondog enepfagma iren enele si-si ane uruk lit, "Ap tuwen likiya hupmu Allah ibam men Musa wene men siyahap turuk.
44006014	Yesus Nazaret ahun inowen Allah ibam aru halog tuhureg Musan hiyag nisibag ane oho elehap tuhu urukmu holtukuk," uruk latfag.
44006015	Ari urukmen ap suwon palu roho welatfahon arimano obog tohowen Stefanus yet harukmen at orohole umbagpag turuk lit malaikat orohole hag teg latfag.
44007001	Iren ari ibagma imam onowe inowen, "Hat fahet eheson ari tem toho ehesa?" ulug kapal hibag.
44007002	Kapal hibagma Stefanus inowen ele uruk lit, "Nori men niknisi men, anden iminon aru holeg lamok. Nunumba Abraham o Haran la fugmu Mesopotamia weregma Allah suwon at weregma ebenam atfag.
44007003	Ebenam atfareg Ele ubam uruk lit, 'Hotsi howesi hibam embeselug o Anden hiyag huruhuk ibam lahun,' ibag.
44007004	Allahn Abraham fam ari ibagma Kasdim inap inibam embeselug o Haran libareg welatfag. O Haran weregma ikni war atfagma Allahn hondoko hit welahep ambeg aru imbik watfag.
44007005	Imbik watfareg kinang tor angge oho haren tohon tu ulug hiyag itfag fug, we hat men humalikisi men fobik ngi amuhup ulug ele sali uruk lit hiyag itfag. Ita li umalikisi eleg latfag angge famen ari ulug hiyag itfag.
44007006	Hiyag itfareg nin Ele uruk lit, 'Hat humaliki ap winon inibamen pohon hag toho lahupteg welamuhupmu mo teng-teng angge ilig am wirig am turukmu (empat ratus tahun) aben unusuruk lit enemingmingangge roho welamuhup.
44007007	It mingming eneptuk lamuhup inap Anden unusuhukmu o inowen wilip amuhupteg nit welahe ambeg aruwen An nubam sembahyang uhup,' ulug Allahn Abraham hiyag itfag.
44007008	Hiyag itfareg Allahn ambilahap paltuk ane fahet Ele sali imbibagma Abrahamen amloho Ishak indag tibareg hup likinenam atfagma ambilahap palfag. Welatfagma Ishaken amloho Yakub endetfagma Yakuben nit nunumbusagsi nisanggowen arimano indag enepfag.
44007009	Nunumbusagsi enehummu siyahen onot Yusuf ino Mesir inap onggo anggolo og nisalusa ulug og isibag. Og isibag angge famen Allahn let turuk lit welatfag.
44007010	Let turuk lit alem siyag ane ubam tibahon elehap tibareg Mesir inap onowe suwon Firaun ambeg hondoholug libagma Allahn Yusuf Indi reg lit indi anggarap tibag. Indi anggarap tibagma Firaunen Yusuf ap suwon wereg lit Mesir kinang aren seneg lit an nibam oho foroho laruhu ulug unduhuk fibag.
44007011	Unduhuk fibareg weregman Mesir kinang ino famen Kanaan kinang fam oho suburu obok humon lahibagma suburu oboken ap siyag atuk latfagma nunumbusagsi oho suburu naruk latfag fug.
44007012	Ari reg latfagma o Mesir suburu naruk urukmu Yakuben holfareg nunumbusagsi o Mesir lalihip ulug mon enepfagma it tam ari sambil libag.
44007013	Ininggik pireneg angge libagma Yusufen an honot aru welahi ulug owesi hiyag isibagma Firaun oho Yusuf ikni men owesi men welatfag ambeg fahet oluk atfag.
44007014	Oluk atfagma Yusufen ikni men owesi umalikisi arimano unuhesi oho obog toho nambeg wamuhup ulug wol enepfagma ikni Yakub men ambiyeg watfahon arimano enebe teng hinahan (tujuh puluh lima orang) o Mesir watfag.
44007015	O Mesir weregma Yakub ino war atfagma nunumbusagsi oho war atuk latfagma
44007016	wareg angge arimano o Sikhem walug libareg Abrahamen Hemor umalikisi uang onggo og isibag ambeg ino ap warehon kilaptuk ambeg kilap enebik libag."
44007017	"Allahn Abraham fam sali ibahon ino horog atfagma Israel inap o Mesiren anggolo atuk latfag.
44007018	Anggolo atuk latfagma ap suwon Yusufen tibag ane apeleg ahun misig o Mesiren lahapfag.
44007019	Lahapfagma nunumbusagsi unubam ele si ane uruk lit anggolo amuhup fug ulug umalikisi hik eseheg enebe unuseheg turuk latfag.
44007020	Ari turuk latfag li Musa indag atfagma Allahn Musa fahet fano peruk latfag. Ikni isingan kul tarukmen pikalem hinahan atfag.
44007021	Pikalem hinahan atfagma ik ayegma embeselug libagma Firaun ahaloho inowen inggareg umalik hag toho kul taruk latfag.
44007022	Musa ino Mesir inap mun ane man ane turukon hiyag utukmu obog toho iren turuk ane enele uruk ane indi anggar atuk lit oluk atuk latfag.
44007023	At indag tibag sali mo ilig am wirig am turukmu teng misig nubam hilag nuwalen (empat puluh) atfagma nori Israel inap isa lamin ulug indimuwen wenggel hibag.
44007024	Yet harukmen Mesir ahunen at are misig watukmu yet hibareg at ibil atfareg Mesir ahun ino pinggi ware fisibag.
44007025	Musa inggareg indimuwen te Israel inaben an fahet Allahn nit let nenebuhu ulug monde ferisi pelusa pibag angge famen at fahet wenggel haruk latfag fug.
44007026	Likiyamon Israel inap piren yik aptukmu yer isibareg aren mangnowap enepmin ulug libareg, 'Nori, hit owe ot hag toho welahep fug? Nungge fahet wat-war atuk lahep?' ibagma
44007027	ap misig are fam siyag ane tibahon inowen Musa miyaloho hik isibareg ele uruk lit, 'Ap san hat hubam unggum kong turuk lit sen enesug laruhun ulug hiyag hitisi?
44007028	Sono Mesir ahun ware feserikin hag toho an oho pinggi nuwatmin peruk lahen?' ibag.
44007029	Ari ibagma Musan hol hibareg akolen wilip atuk lit o Midian libareg pohon hag toho welatfag. O ino wereg lit ap umalik piren indag tibag."
44007030	"O Midian weregman mo ilig am wirig am turukmu teng misig nubam hilag nuwalen (empat puluh tahun) atfagma misihim hun Musa tom Sinai alma farema libag. Libareg yet harukmen indok ambulpul e folim alog ahen ino famen wilip atuk li itano malaikat yet hibag.
44007031	Malaikat men indok ambulpul men yet hibahon ino fahet indi anggin atfagma horogma libareg turukmen Ninikni Allah ele hol hibag.
44007032	Ninikni Allahn Musa fam Ele uruk lit, 'Humbusagsi Inikni Allah An welahi. Abraham men Ishak men Yakub men Inikni Allah An welahi,' ibagma Musa akolen uwag elek-elek angge turuk lit orohole leko yet ha fug teg latfag.
44007033	Leko yet ha fug teg latfagma Ninikni Allahn nin eke Ele ubam uruk lit, 'Hat unduhuk lahen ambeg ari usama unduhuk lahenma huyug hililip teg angge ari lole fisin,' ibag.
44007034	'An numalikisi Israel inap o Mesir werehon lisag anggolo haruk lit weregma pilap enesug lahi. Sat haruk lit uba yatukon hol isaruk lahireg ininggik hele lol enebuhuken wambik wahi. Ari tuhuk ulug hat o Mesir lahunen mon haptuk lahi,' ibag.
44007035	Musa ino Israel inaben atam miyaloho hik isaruk lit, 'Ap san hat fahet unggum kong turuk lit sen enesug laruhun ulug hiyag hitisi,' ulug ubam ibag ahun ino tu Allahn te sen enesug lit fanowap enebuhun ulug monde fibag. E folim fam indok ambulpul turuk latfag ambeg malaikat yet hibahon inowen ari ulug hiyag itfag.
44007036	Musa inowen poholmonen turuk ane wal haruk lit inggik ine roho o Mesiren hondog eneplug wilip atuk lit ik il huluwon ayeg keyen farema libareg weregma mo ilig am wirig am turukmu teng misig nubam hilag nuwalen (empat puluh tahun) atfag.
44007037	Musa inowen Israel inap unubam ele uruk lit, 'Ap misig wene hiyag hisaruk laruhuwon an hahon hit sehelimuwen Allahn unduhuk fuhu,' ibag.
44007038	Israel inap Allah umaliki farema weregma Musa ino unduhuk lit malaikat Sinai punumuwen ele ibahon fumag fil nunumbusagsi fumag fil weregma Musa pulmu in atfag. Onoluk welamuhup awene ari hit hiyag hisawag ulug malaikat inowen at hiyag itfag.
44007039	Hiyag itfagma nit nunumbusagsi wene ari ninirim ulug imbisibareg it inindimuwen suhuloho o Mesir lul peruk latfag.
44007040	Ari peruk lit Harun ubam enele uruk lit, 'Musan nit ki nenesug lit o Mesiren wilip atukuk angge famen nanggin atisireg kema larisi peruk lahereg hat Harunen tu Allah hag toho wereg ulug wel eneptuk lamuhuk angge nit nenelukema laruk laruhuwon lal nisamihin,' ibag.
44007041	Ari ibareg wam sapi umalik hag toho wirimangge lal tibareg ninikni fet nenesug laruhuwon nininggarehen lal tehe ulug enehiyeg haruk lit ubam hubu lahaptuk latfag.
44007042	Hubu lahaptuk latfagma Allahn it siyag ane uruk ulug Ambol yig isibagma mungguwat pohol aluke fil werehon unubam wenggel haruk lamag ulug imbisibag. Ibag ane wene hiyag isibag ahunen haharoho imbibahon hikit toho ibag. 'Hit Israel hinap mo teng misig nubam hilag nuwalen anggenma wereg lit wam isag Nutuk lit hubu lahap Nutuk latikip?
44007043	Eleg-o nori, hun Molokh usasum wiroho ha rulug la wam turuk latikip, wal tibag ahun unuk Refan asuhal fam usa hag toho wirim turuk lit hiren laltikip angge ino fam sembahyang uruk latikip. Ari turuk lit An nele ying Naptuk lahepma Anden hit hondog heneplug o Babel pisan toho yatma hik hisa lahuk,' ulug haharoho imbibag."
44007044	"O sabo Allah ibam ulug Allahn Musa hiyag utuk lit yet hehen hag toho wirimangge wiruhun ulug hiyag itfahon ino hag toho witfag.
44007045	O sabo og isibahon ino hilibareg nunumbusagsiyen foroho lit Yosuan sen enesugmu tuma fil waharuk lit o sabo ino walug waharuk latfag. Waharuk latfagma ap winon kinang tu ngi reg latfahon arimano nit nunumbusagsi onolohotman Allahn yanggaloho wilip enepfag. Nunumbusagsi welatfahon arimano sehelimuwon misig Daud ap suwon atfag.
44007046	Daud ino Allahn indi reg latfagma Allah fam heng turuk lit, 'Hat nunumba Yakub Ikni Allah welahenma Hat welaruhun ibam fanowon eke wit Huruhuk,' ulug heng tibag.
44007047	Heng tibag angge famen amloho Salomo laharuk lit aren Allah ibam witfag.
44007048	Witfag angge famen ap ininggik famen wituk ibam Ninikni Allah palimu werehon ino welam fug teg. Wene atam hiyag isaruk latfag ahun inowen haharoho imbibahon hikit toho,
44007049	'An poholma heriyeg lahimu kinang Nuyug ahongge wereg. Nangginig hag ibam wit Numuhup? Kema kel taruk ambeg hal Numuhup?
44007050	Mun angge man angge Ninggareg ninggiken wal tirik iyag fug?' ulug Ninikni Allahn hiyag itfag.
44007051	Nori, hit hununggul uwag haro reg hinap welahebon hinindi sohu roho wereg lit hinisanggo laroho welahep. Hiniknisi hunumbusagsi Allah hime fanowon men seli roho welatfag hag toho hiren ketiya oho seli roho welahep.
44007052	Hiniknisi hunumbusagsiyen ap Allahn mon enepfahon nabi obog toho unusuruk latfag fug? Ap tem toho uruk Ahun waruhu ulug tam hiyag isaruk latfahon oho hinikni umban unusuruk latfag. Ari hag toho hiren ketiya tem toho uruk Ahun ino wabukag ulug huruwe laruk lit ware feserikip.
44007053	Musa wene haharoho imbibahon Allah otsi malaikaren og hisibag angge famen hiren ari hikit toho turuk lahep fug," ulug Stefanusen hiyag isibag.
44007054	Stefanusen ari ulug hiyag isibagma ap suwon palu roho welatfahon arimanowen hol hibareg inindimu onolok anggolo hibareg eneyeg kilit matuk latfag.
44007055	Kilit matuk latfagma Stefanus Allah hime fanowon ubam weregma poholma lahap harukmen Allah umbagpag turuk ambeg Inggik pikit fil Yesus unduhuk lit weregma yet hibag.
44007056	Yet hibareg, "Nori, pohol husigmu At ap kinangmon atfahon ino Allah inggik pikit fil weregma yet haruk lahi," ibag.
44007057	Ari ibagma it enele ngi hum ibareg inisanggo latfareg at sen hibareg miyaloho walug wilip atfag.
44007058	Wilip atfareg anggenma inggik lisoho hondoholug libareg helep fam watuk latfag. Helep fam watil laruk lit it ap welatfahon arimano nenesum siyag atmisi ulug kabini malik misig unuk Saulus ariyen foroho latmisi ulug alukema hog toho imbibag.
44007059	Sum hog toho imbibareg Stefanus helep fam ware feserikim itano Stefanus Allah fam sembahyang uruk lit, "Yesus, Nowe, an nahime og nabin," uruk lit
44007060	elenggen fam hur atfareg ele hum toho uruk lit, "Nowe, siyag ane iren turukon hat hapeleg amag," ibareg war atfag.
44008001	Saulus inowen oho Stefanus ware feserukmu yet hibareg indimuwen fano ware fesehesa pibag. Welatfagma Yerusalem inap Yesus fam wenggel haruk latfahon anggolo unusuruk latfagma o Yerusalem ino embeselug o Yudea men Samaria men ap wereg ke hirag arik libag. Yesus otsi nisanggowen eneg o Yerusalem welatfag.
44008002	Yerusalem welatfagma Allah fahet enekol toho fano wenggel haruk latfag inaben Stefanus wareg angge paya roho helep elma kilapfareg ninindi ulug fong watuk latfag.
44008003	Saulus inowen undama olok anggolo haruk lit Yesus ubam wenggel haruk inap unusimin ulug yami enebil laruk lit o eke keheg o eke keheg abet hiyabet ininggik lisoho walug o penjara kilap eneptuk latfag.
44008004	O Yerusalemen wilip atfareg hirag arik libag ambeg arimanowen wene ap hiyag isaruk latfag.
44008005	Hiyag isaruk latfagma Filipus ino oho o Samaria pumbuk suwon eke wirihon ino fam libareg Mesias Allahn monde ferisi ulug ap hiyag isaruk latfag.
44008006	Filipusen wene hiyag isarukmu holtuk lit ap ouk warukon hihir eneptukmu yet hibareg it obog toho welatfahon arimanowen tem toho hiyag nisaruk ulug inindi wenggel haruk latfag.
44008007	Filipusen hihir eneptukmu ap unundama siyag angge werehon enele ngi hum uruk lit wilip atukmu unuyug siyahon men enelenggen siyahon men fano atuk latfag.
44008008	Fano atuk latfagma ap o pumbuk ino fam welatfahon arimanowen enehiyeg anggolo haruk latfag.
44008009	O pumbuk ino ap misig unuk Simon usane turuk latfag ahun welatfagma ap welatfahon arimanowen an fahet enekol haruk lit wel nabukag ulug usane turuk latfag.
44008010	Usane turuk lit weregma Samaria inap suwonen oho toronen oho, "At ine roho werehon aru Allahn ineyap turukmu turuk," uruk lit at ele ap anggolowen holfag.
44008011	Aren indam angge usane turuk lit ap enekolap enepfagma at ele eneg holtuk latfag.
44008012	At ele holtuk latfag angge famen Filipusen Allah misig eneg Hinikni wereg ulug Yesus Kristus hit Honowe wereg ulug hiyag isarukmu hol hibareg wene fano ulug abet hiyabet inindi wenggel haruk latfagma Filipusen ikma pilap eneptuk latfag.
44008013	Simon ino oho wene fano ulug wenggel haruk latfagma Filipusen at ikma pilapfagma Filipus men likiya hupmu ambiyeg welatfag. Filipus men weregma poholmonen turuk ane anggolo Filipusen turukmu haruk lit Simonen yihi uruk lit akol haruk latfag.
44008014	Yesus otsi Yerusalem werehon arimanowen Samaria inap obog toho wene holtuk urukmu hol hibareg Petrus men Yohanes men pen isa lalihip ulug mon enepfag.
44008015	It piren itano mon enepfagma o ino libareg, "Samaria inap Allah hime fanowon unubam amag," ulug Allah fam sembahyang ibag.
44008016	Samaria inap arimano Yesus unuk fam Filipusen ikma pilap enepfag angge famen Allah hime fanowon ap misig ubam oho wambik watfag fug.
44008017	Wambik watfag fugmu Petrus men Yohanes menen ininggik ap ununggulmu imbibagma Allah hime fanowon it unubam oho wambik watfag.
44008018	Yesus otsiyen ap ununggulmu ininggik emberukmu Allah hime fanowon wambik waharukmu hun Simonen yet hibareg Yesus otsi unubam ele uruk lit,
44008019	"Hiren an ninggik ineyap naplihipmu anden oho ap ununggulmu ninggik embeminmu Allah hime fanowon unubam wambik watmisiyon fahet uang onggo og hisamin," ibag.
44008020	Ari ibagma Petrus inowen pet turuk lit, "Haret huanget war amek! Allah hime fanowon ap og isaruk ane uang fam ayeg waroho waruk peruk lahenma!
44008021	Haren Allah olohotma hindi pikit toho wenggel haruk lahen fugmu wene aru hat wa fug teg lahen.
44008022	Siyag ane wenggeltuk lahenon embesemihinmu Allahn hindi puhunap habuhuwen Ubam sembahyang uruk lamin.
44008023	Siyag angge inowen hat hinggik pug hasug lit hamiye sihon inowen hindi sal haptukmu yet hiyaruk lahi," ibag.
44008024	Ari ibagma Simonen, "Hiren an pet nabehepma an siyag aruhuk tohon sembahyang Allah fam ilihip," ibag.
44008025	Nonowe Yesusen turuk latisi ane niren yet harukuk ulug Otsi piren itanowen ap wene hiyag isibareg o Yerusalem suhuloho laruk lit o Samaria pumbuk anggolo welatfahon ap wene hiyag isil laruk latfag.
44008026	Welatfagma malaikat misig Ninikni Allahn Filipus ambeg lamihin ulug monde fibagma watfareg ele uruk lit, "In atmihinteg Yerusalemen o Gaza laruk abunggalem anggen ke larukon ino ahamu fil pikit ari lamihin," ibag.
44008027	Ari ibagma Filipus ino in atug libag. Libareg yet harukmen Etiopia ahun misig ap suwon waharuk latfag. Etiopia inap onowe suwon hiyap unuk Kandake ino amingmingangge roho wereg lit aren angge foroho latfag ahun waharuk latfag. At ino o Yerusalem sembahyang ik libareg suhuloho waharuk lit
44008028	kereta emberimu heriyegma wam kudan lisulug waharukmu buku atam Yesayan haharoho imbibahon il waharuk latfag.
44008029	Il waharuk latfagma Allah hime fanowon inowen Filipus fam, "Folo-folo lamihinteg kereta waharukon iraham lamihin," ibag.
44008030	Ari ibagma Filipus folo-folo kereta ino iraham libareg hol harukmen ap suwon inowen buku Yesayan hahatfahon urukmu hol hibareg, "Nikni, uruk lahen ane ari hindi anggat teg lahen?" ulug umung hibag.
44008031	Umung hibagma ap suwon inowen, "Hiyag nutuk ahun elegma nangginoho nindi anggar am teg. Niraham tu hur arik lahik ma," ibagma Filipus ino iraham hur arik lahibag.
44008032	Wene uruk latfahon ino Yesayan haharoho imbibahon il laruk lit, "Wam domba wabulteg senggeltul ulug walug laruk hag toho Ar oho walug larusa. Domba umalik aben oruk kong turukmu ele uk fug angge wereg hag toho Ar oho Ele eleg angge weregma watusa.
44008033	At siyahap turuk lit un ane Ubam lombog turusama Allah Ibil atisi. Kinangma tuman il hiraho fusuhupmu At unggul unukon fahet ap san hiyag isaruk laruhu?" ulug Yesayan hahatfag ane tu uruk latfag.
44008034	Ari il laruk lit Filipus fam, "Suwesingga Yesayan hahatfahon tu inggareg fahet hahatfag ano, ap winon fahet hahatfag ano, ap sa fahet hahatfag ulug kapal hiyaruk lahi," ibag.
44008035	Ibagma Filipusen ap inowen ibag ane ino fahet ele atog lisoho wibareg Yesus wene hiyag itil laruk latfag.
44008036	Hiyag itil laruk lit ik wereg ambeg horogma libareg ap suwon inowen Filipus fam, "Nare yet himin, ik ahandi wereg. Ikma pilap nabuk hag teg halug pilap napmihin," ibag.
44008037	Ari ibagma Filipusen, "Haren we tem toho Yesus fahet hindimu wenggel haruk lahen halug ikma pilap hapmin," il larikim hun inowen, "Yesus Kristus Allah amloho ubam tem toho wenggel haruk lahi," ibag.
44008038	Ari ibareg Etiopia ahun inowen kereta tiya welamek ibareg Filipus men ap suwon ino men ik ahummu kibareg Filipusen ap suwon ino ikma pilapfag.
44008039	Ikma pilapfagma ikman lahik waharuk lit kim harukmen Ninikni Allah hime fanowon inowen Filipus hondoholug libagma eleg latfag. Eleg latfagma ahiyeg toho ibam fil laruk latfag.
44008040	Filipus ino libareg o Asdod weregma aben kim hibag. O ariyen wene hiyag isil laruk lit o pumbuk obog toho hiyag isil laruk latfareg o Kaisarea libag.
44009001	Saulus ino indimu olok anggolo haruk lit Nonowe Yesus otsi wene holtuk inap nin pinggi unusuruk lit winon hele war eneptuk latfag. Ari turuk lit imam onowe suwon ambeg libareg,
44009002	"An o Damsyik lahukteg ap hiyap Yesus wene holtukon hiyag enebil laruk lit sen enebuhukteg ininggik hele waroho Yerusalem og eneplug waruhuk ulug Yahudi inap onowesi suwon o Damsyik werehon unubam unug hahuken suwesingga hahat nimin," ulug heng tibag.
44009003	Suwesingga heng tibareg o Damsyik horogma larukmen poholman asinandi anggolo ubam umbagpag tibag.
44009004	Umbagpag tibagma kinangma ying arik wambibareg yinggig lit hol harukmen, "Saulus, Saulus, nungge fahet An nuwatmin ulug mug Naplug waharuk lahen?" ulug urukmu hol hibag.
44009005	Hol hibareg Saulusen kapal haruk lit, "Nowe, Hat san uruk lahen?" ibagma Yesusen te, "An Yesus Nuwatmin ulug mug Naplug wahenon inowen Nele uruk lahi," ibag.
44009006	"Hat in atmihinteg o Damsyik lamihinteg weregma ari turuk laruhun ulug aben hiyag humuhup ane turuk laruhun," ibag.
44009007	Ari ulug hiyag utukmu Saulus men welatfahon arimanowen Ele hol hibag angge famen Ebe yet hibag fureg lagmag ibareg enekolen pik-pok atfareg unduhuk lit welatfag.
44009008	Unduhuk lit weregma Saulus in atfareg nil ili atmin ulug turukmen mondabi hupnig latfag. Il hupnig latfagma inggik ilang tibareg hondoholug o Damsyik libag.
44009009	O Damsyik libareg inggik hinahanam il hupnig angge wereg lit suburu men ik men na fug angge welatfag.
44009010	O Damsyik Yesus wene oluk ahun misig unuk te Ananias welatfag. Wereg lit nei waruk hag toho yet harukmen Ninikni Allahn, "Ananias," ulug wol turukmu hol hibareg, "Nikni, an welahi," ibag.
44009011	An welahi ibagma Allahn, "In atmihinteg kebunggalem unuk 'Pikiron' ari lamihinteg Yudas wereg ambeg ino Saulus Tarsus ahun ino ketiya sembahyang uruk lit werehen hat lamihinteg tuma wereg ano ulug kapal isamihin," ibag.
44009012	"Saulus ino sembahyang uruk lit nei waruk hag toho yet harukmen ap misig unuk Ananias ambeg kehekteg inggik unggulmu emberuk lit il fanowap turukmu hehek," ulug Ananias hiyag itfag.
44009013	Hiyag itfagma Ananias inowen, "Nikni, ap ariyen o Yerusalem Hat hawene holtuk inap werehon unusuruk lit ininggik hele war eneptuk ulug ap anggolowen ari urukmu holtikik.
44009014	Ap tuma oho Hat hunuk uruk inap werehon obog toho ininggik hele war enebuhuk ulug suwesingga imam onowe suwon ambeg heng tirisireg walug waharisi," ibag.
44009015	Ari ibagma Ninikni Allahn te, "Ap ariyen wene enepeleg inap men ap suwon men Israel inap men ap obog toho An nunuk hiyag isaruk laruhu ulug An niyaha fanowon amag ulug mumal tarikik angge re ambeg lamihin.
44009016	An nawene fahet ap anggolowen ele ying turuk lamuhup ane fahet Anden at hiyag utuk laruhuk," ibag.
44009017	Ari ibagma Ananias ino libareg o ino kibareg Saulus unggulmu inggik imbibareg ele uruk lit, "Saul nare, Nowe Yesus ino hat kebunggalma waharuk lit harikinon inowen mon nabehekma waharuk lahi," ibag. "Hat hil fano atmisimu Allah hime fanowon hubam wambik watmisi," ibag.
44009018	Ari ibagma il fenggen atfareg yet haruk lit in atfagma Ananiasen Saulus ikma pilapfag.
44009019	Ikma pilapfagma suburu ik nibareg ine atfagma welatfag. Saulus ino ine atfareg Yesus wene holtuk inap men hup hinahanam uhanam o Damsyik welatfag.
44009020	Welatfareg Saulus inowen sembahyang uruk ibamen oho ap inibamen oho Yesus Kristus Allah amloho wereg ulug fag toho ap iniline hiyag isil laruk latfag.
44009021	Hiyag isil larukmu ap hol hibahon arimano obog tohowen enele sahaltuk lit, "O Yerusalemen Yesus fam sembahyang uruk inap unusuruk latisi ahun ino tu fug ano? Nir oho hele wat nenebuhureg imam inap suwon weregma hondog neneplug lahuk ulug waharisi angge famen wene hiyag nisaruk," ulug yihi uruk lit enekol hibag.
44009022	Enekol hibagma Saulusen Yesus tem toho Allahn monde fik waruhuk ibahon wereg ulug ele ine roho hiyag isarukmu hol hibareg Yahudi inap o Damsyik welatfahon arimanowen at ubam enele hebeloho uk fug teg latfag.
44009023	Enele uk fug teg latfagma tot welatfareg Yahudi inap arimano palu atfareg Saulus ino pinggi wabuhuk ulug enele sahaltuk latfag.
44009024	Sahaltuk latfareg Yahudi inaben Saulus elehet humon oho latfahon ino sokolma wilip atukmu wabul ulug likiya hupmu kema kahaltuk latfag. Kahaltuk lit weregma Saulus ino Yahudi inaben nuwabul peruk lit kema kahal naptuk ulug oluk atfag.
44009025	Oluk atfagma Yesus wene onoluk inaben hubanggo Saulus kou fam kibareg heriyegma kou inower angge kumbi fam ililoho elehet sel fil pilapfag.
44009026	Elehet sel fil pilapfagma o Yerusalem libareg Saulus ino Yesus otsi palu roho weregma an oho it men ambiyeg welamul ulug turukmen iren, "At te Yesus amloho atisi fug angge ele si uruk," ulug enekol hibag.
44009027	Enekol hibag angge famen Barnabas inowen Saulus hondoholug Yesus otsi wereg ambeg libareg, "Ap tuwen o Damsyik laruk lit keman Nonowe Yesus ilen harisimu Nonoweyen ubam Ele irisimu larisireg o Damsyik inap Yesus wene akol eleg toho hiyag isaruk latisi," ulug hiyag isibag.
44009028	Hiyag isibagma Saulus ino Yesus otsi men o Yerusalem ambiyeg wereg lit o eke la o eke la turuk lit ambong se roho Yesus unuk ap hiyag isaruk latfag.
44009029	Wene hiyag isaruk lit Yahudi inap famen Yunani enele uruk inap men suwahal uruk latfag ane fahet at wabuhuk ulug unundaman peruk latfag.
44009030	Wabuhuk urukon Saulus ori arimanowen hol hibareg o Kaisarea Saulus hondoholug libareg, "Hibam Tarsus lamihin," ulug imbisik libag.
44009031	Imbisik libagma welatfareg Yesus wene holtuk inap o Yudea, o Galilea, o Samaria welatfahon obog toho inindi yuwag atfag. Yuwag atfagma ap arimano Ninikni Allah fahet enekol toho welatfag. Allah hime fanowon unubam atuk lit ler eneptukmu wene fahet ap anggolo kuruk latfag.
44009032	Welatfagma Petrus ino ap o walinggoho werehon pen isil laruk lit Allah wene holtuk inap o Lida weregma libag.
44009033	Libareg o ino ap misig unuk Eneas mo ilig am wirig am turukmu likinenam atfagma uyug siyag teg lit yinggig latfag.
44009034	Yinggig lit welatfagma Petrusen Eneas fam ele uruk lit, "Yesus Kristus inowen hat fanowap hapmisimu in atmihinteg nohoruk angge hinggarehen hale fat timin," ibag. Ari ibagma ap ino fano atfareg in atfag.
44009035	O Lida men Saron men welatfag inap arimano obog tohowen Petrusen ap ino hihitfag ane yet hibareg siyag ane turuk latfahon imbisibareg Allah wel turuk latfag.
44009036	O Yope Yesus wene holtuk hiyap misig unuk te Tabita welatfag. Yunani enele roho unuk te Dorkas, nit nenele roho "Wam rusa" uruk latfag. Hiyap inowen fano ane anggolo turuk lit aren angge sebe roho ap enengge elehon og isaruk latfag.
44009037	Welatfareg hiyap ino ouk waruk lit war atfag. War atfagma ebe ik umako hinawi imbik lahibag.
44009038	Imbik lahibareg weregman o Lida o Yope horogma Petrus ino wahareg wereg urukmu hol hibag. Hol hibareg ap piren mon eneptuk lit, "Petrus folo-folo nenembeg watnisi," ulug mon enepfag.
44009039	Mon enepfagma ambeg libareg Petrus hiyag itfagma hol hibareg it men ambiyeg watfag. O Yope watfareg Petrus ino hinawi hondoholug lahibag. Lahibareg kim harukmen hiyap yuwohon arimano walinggoho wereg lit, "Dorkas aru at oluk wereg lit sum aruma yig nisaruk latisi," ulug Petrus fam unug haruk lit uba yatuk latfag.
44009040	Uba yatuk latfagma Petrusen hiyap arimano wilip amek ulug yanggal enepfareg elenggen fam hur atlug sembahyang ibareg ebe warehon fam, "Tabita, in amin," ibag. In amin ibagma il hupnig latfag angge il ili atfareg Petrus ino yet hibareg in atfareg hur atfag.
44009041	Hur atfagma Petrusen hiyap ino inggik lisoho unduhuk fibareg Yesus wene holtuk inap men hiyap yuwohon arimano wol enepfareg, "Hiyap tu oluk aha," ulug hiyag isibag.
44009042	Oluk atfag ane ari Yope inap obog toho onoluk atfagma Yesus wene ari fano ulug ap anggolo kuruk latfag.
44009043	Petrus ino o Yope ap unuk te Simon wam sapi ahap wituk ahun min hup hinahanam uhanam welatfag.
44010001	O Kaisarea ap misig unuk te Kornelius welatfag. At ino sehen seneg inap ununggul unuk Italia onowe roho welatfag.
44010002	Ap ino men ori ibam werehon men inindi fano wenggel haruk lit Allah fahet enekol toho welatfag. Enengge elehon aren og isaruk lit Allah fam sembahyang uruk lit welatfag.
44010003	Misihim sambil mo haya rurukmu olma wereg lit nei waruk hag toho yet harukmen malaikat Allahn monde fibagma ambeg kibareg ubam ele uruk lit, "Kornelius, nare," ibag.
44010004	Nare ibagma malaikat yet hibareg akol haruk lit, "Nowe, hat nungge fahet tuma wahen?" ibag. Ibagma malaikat inowen, "Hat sembahyang urukmu Allahn hol hiyarisireg ap enengge elehon haren og isarukmu Allahn pilap hiyaruk lit Oluk atisi.
44010005	Ketiya humalikisi eke o Yope lalihip ulug mon enepmihinmu ap misig Simon unuk eke Petrus hondohik lalusa.
44010006	At ino Simon wam sapi ahap wituk ahun ari ibam ik ayegma werehon ari men wereg," ulug hiyag itfag.
44010007	Hiyag itfareg malaikat ino libagma Kornelius ino amingmingangge piren men sehen seneg ahun Allah fahet akol toho werehon misig at min werehon men wol enepfag.
44010008	Wol enepfareg, " Malaikat wahareg wene ari ehek," ulug hiyag isibareg o Yope lalihip ulug mon enepfag.
44010009	Mon enepfagma it hinahan itano o Yope horogma libareg kema larukmen hun Petrus ino unukoho mo anum pulmu watfagma sembahyang imin ulug hinawi lahibag.
44010010	Sembahyang imin ulug hinawi lahibareg weregma suburu oriyen osoko tug teberuk latfag. Tug teberukmu Petrus inowen fulu roho yet harukmen
44010011	pohol fo regman sum hag angge ahale ulunggun waroho kinangma wambik waharukmu yet hibag.
44010012	Kim harukmen sum ino fam inggik uyug wereg angge men kinang ke hag til laruk angge men suwe pohol ke larukon men yunggaregma kim hibag.
44010013	Kim hibareg weregman, "Petrus, in atmihinteg wereg angge aruma isag talug namihin," urukmu hol hibag.
44010014	Hol hibareg Petrusen, "A, Nowe, usa angge aruma indam oho narikik fureg ketiya oho namin fug," ibag.
44010015	Ari ibareg hol harukmen inggik pireneg angge Ele nin eke uruk lit, "Allahn fanowap tehek angge aruma haren usayap timihin fug," ibag.
44010016	Tibag ane aru inggik hinahanam pilabik watfareg mondabi poholman lisoho hilibag.
44010017	Mondabi lahibagma Petrus inowen fulu roho hihi ane ari nungge fahet Allahn hiyag nerehek ulug indi anggin atfagma wenggel haruk latfag. Wenggel haruk lit weregma Kornelius otsi mon enepfahon itano Simon ibam tu ulug hiyag isibagma sokolma unduhuk latfag.
44010018	Sokolma unduhuk lit, "Simon unuk eke Petrus ino o aru wereg ano," ulug ap o ino welatfahon unubam kapal isibag.
44010019	Kapal isibagma Petrus ino sum yet hibahon fahet indi anggin toho wenggel haruk lit weregman Allah hime fanowon inowen ubam hiyag utuk lit, "Petrus, ap hinahan wahasareg hat yami haptuken
44010020	in atlug wambimihinteg it men ambiyeg lahuben hindi se roho welamin, Anden it mon eneptikikmu wahasa," ulug hiyag itfag.
44010021	Hiyag itfagma Petrus wambibareg, "Nori, hiren an yami naptuk lahebon ino an tu welahi. Nungge hiyag numul ulug wahep?" ibag.
44010022	Ari ibagma it hinahan watfahon itanowen Petrus fam hiyag utuk lit, "Sehen seneg inap onowe Kornelius ino indi fano wenggel haruk lit Allah fam akol toho werehon Yahudi inap obog tohowen at fano wereg peruk ahun inowen mon neneptisi. Simon Petrus ino hondohik lahupmu aren wene hiyag hutukon holuhun ulug malaikaren hiyag itisi ane roho niren hondog habul ulug wahe," ibag.
44010023	Ari ibagma, "Nori, yoho an men o aru nohulen kik maniyek," ibag. Nohibareg likiya re Petrus it men ambiyeg larukmen Yope inap Yesus wene holtukon winon oho ambiyeg libag.
44010024	Libareg kema noholug likiyamon o Kaisarea libag. Larukmen Kornelius ino ori men owesi otsi men wol enepfareg palu roho wereg lit yer enesug latfag.
44010025	Yer enesug lit weregman Petrus o horogma waharukmu Kornelius inowen yet hibareg olohotma libareg aluke fil hur atlug hi ribag.
44010026	Hi rurukmu Petrusen Kornelius unduhuk feruk lit, "In amin, an oho ap kinangmon welahi," ibag.
44010027	Ibareg Kornelius men enele il-il olma kurukmen ap anggolo palu roho weregma yer isibag.
44010028	Yer isibareg Petrusen unubam ele uruk lit, "An Yahudi nahun famen enemu inap men ambiyeg wereg lit inibam oho usa ulug la fug teg lahiyon ari hit honoluk. Lahi ha fug teg perukmen Allahn te, 'Enemu inap inibam usa uk fug, lamihin,' ulug hiyag nitisimu wahi.
44010029	Hiren an hondog nabik larikipmu Allahn lamihin ulug hiyag nitisimu pok atnin perikik fug. Nungge ane hiyag numul ulug hondog nabik larikip, ketiya hiyag nemek," ibag.
44010030	Ibagma Kornelius inowen, "An nibam wereg lit mo haya ririkim ketiya tiya hag tegma sembahyang uruk latikik sambil inowen yoho ninggik uhaneg angge welahi. Sembahyang uruk lit yet harukmen ap eke sum yanggowon wan tohon an nalukema unduhuk latisi.
44010031	Unduhuk lit ap inowen nubam ele uruk lit, 'Kornelius, haren sembahyang urukmu Allahn hol hiyarisireg ap enengge elehon haren og isarukmu Allahn pilap hiyarisi,' irisi.
44010032	'Ketiya humalikisi eke o Yope lalihip ulug mon enepmihinmu ap misig unuk Simon unuk eke Petrus hondohik lalusa. At ino Simon wam sapi ahap wituk ahun ari ibam ik ayegma werehon ari min wereg,' ulug hiyag nitisi.
44010033	Hiyag nitisimu anden notsi unubam at hondohik lalihip ulug mon eneptikikmu hondog habik larusama nirim puk fug anggeyen hat fano wahen. Allahn nit pilap nenesug lit weregma nit palu roho welaheyon aruma nunubam Ninikni Allahn hiyag hitisi ane ketiya hiyag nisimin," ibag.
44010034	Ari ibagma Petrus inowen, "Allahn te ap tu siyahon tu fanowon puk fug angge obog toho Indi reg lit werehon yoho eneg noluk ahama we tem toho pihi.
44010035	Ap obog toho inibam enemu-enemu wereg angge famen Allah fahet enekol toho werehon fano ane turuk lit weregma Allahn indi enesug lit wereg," ibag.
44010036	"Nonowe Yesus Kristus ino ap obog toho fahet Onowe roho wereg. 'Israel inap wereg ambeg lahunteg ap obog toho unubam An nunuk fam mangno roho welamuhuben hiyag isaruk laruhun,' ulug Allahn Yesus Kristus monde ferisi.
44010037	Allahn Yesus monde ferisimu Yohanes inowen tam ap ikma pilap eneptuk latisimu Yesus inowen o Galilea famen ak teberisireg fobik o Yudea keyen til larisi ane hit honoluk teg lahep.
44010038	Anden uruk lahiyon aru Yesus Nazaret ahun ino fahet ihi. Allahn At ahime fanowon og Utuk lit Ineyap tirisi. Ineyap tirisimu o eke la o eke la turuk lit Allahn let turukmu fano ane turuk lit ap Iblis inggikmu welatuson obog toho hihit eneptuk latisi.
44010039	O Yudea men o Yerusalem men Aren mun ane man ane turukmu niren yet harukuk. Ari turuk latisi Ahun ino aben e fam teloho ware feserusa.
44010040	Ware feserusama inggik pirenam welatisireg inggik hinahaneg angge Allahn Olukap tirisimu At ebe nit niniline ebenam atisi.
44010041	Ebenam atisi sambil ino ap obog tohowen harusa fug, we nit Allahn mumal neneptisiyon itanowen eneg harukukteg suburu men ik men ambiyeg At Allahn Olukap tirisiyon men narukuk.
44010042	Ap olukon warehon unubam alem werehon Anden kong tuhuken ap obog toho unubam fag toho hiyag isa lahup ulug nit mon neneptisi.
44010043	At ino fahet atam Allah wene hahatfag inap nabi arimano obog tohowen haharoho imbibag. Ap san siyag ane turukon embeselug At ubam wenggel haruk halug Allahn siyag ane ari Ambolma umbusuhu," ulug Petrusen hiyag isibag.
44010044	Petrusen ari ulug hiyag isibagma ap palu roho welatfahon arimanowen Petrus ele hol harukmu itano Allah hime fanowon unubam wambik watfag.
44010045	Unubam wambik watfagma Yahudi inap wene holtukon Petrus min ambiyeg watfag inap arimanowen enemu inap aruma Allah unuk enepeleg angge famen Allah ahime fanowon unubam wambik waha ulug enekol haruk latfag.
44010046	Ap arimano enele nin atfagma Allah wel turukmu Yahudi inap arimanowen hol hibareg enekol hibag.
44010047	Enekol hibagma Petrusen, "Nori, ir oho nit hag toho Allah hime fanowon unubam ahama ikma pilap enebuk fug ulug ap san alele og eneplep?" ibag.
44010048	Ari ibareg Yesus Kristus unuk uruk lit ap aruma ikma pilap enebiyek ibag. Ari ulug ikma pilap enepfagma ap arimanowen, "Nit men welamuhukteg fobik hibam lahun," ulug Petrus alele wibag.
44011001	Allah unuk enepeleg inap ketiya wene holtuk urukmu Yesus otsi winon men wene holtuk inap o Yudea werehon arimanowen hol hibag.
44011002	Hol hibareg Petrus ino o Yerusalem lahik watfagma atam Yahudi inap welatfag angge famen wene holfag inap arimanowen Petrus men suwahal ibag.
44011003	Suwahal uruk lit, "Hat Yahudi hahun ambilahap palehon welahen angge famen it enembilahap paleg eleg inap inibam larikinteg suburu it men ambiyeg narikip," ulug pet tibag.
44011004	Pet tibagma Petrus inowen mun ane man ane eke hag eke hag turukmu yet harikik ulug hiyag isaruk lit,
44011005	"An o Yope sembahyang uruk lit weregma fulu ane nubam atisimu yet harukmen sum hag angge ahale ulunggun waroho poholman nalukema wambik waharukmu yet harikik.
44011006	Pilabik waharisimu kim harukmen sum ino fam inggik uyug wereg angge men farema werehon il wirik angge men kinang ke hag til laruk angge men suwe pohol ke larukon men yunggaregma kim harukmen pohol filen
44011007	Ele nubam uruk lit, 'Petrus, in atmihinteg wereg angge aruma isag talug namihin,' urukmu hol harikik.
44011008	Ari urukmu hol harikikteg anden te, 'A, Nowe, fug, usa angge aruma indam oho nambilik fam narikik fug angge re yoho oho namin fug,' irikik.
44011009	Ari irikikmu inggik pireneg angge nin eke Ele uruk lit, 'Allahn fanowap tehek angge aruma haren usayap timihin fug,' irisi.
44011010	Tirisi ane aru inggik hinahanam tirisireg mondabi poholman lisoho hilarisi.
44011011	Hilarisimu weregman ap hinahan o Kaisarean an nambeg mon eneptusama waharusareg an welatikik ibam sokolma unduhuk latusa.
44011012	It unduhukmu Allah hime fanowon inowen an hiyag nutuk lit, 'Hindi anggin am fug angge it men ambiyeg lahun,' irisimu nonori falfaliken aruma werehon men ambiyeg larukuk.
44011013	Nit larukukteg ap ino ibam kurukmen at inowen nit nunubam hiyag nisaruk lit, ' Malaikat an nibam kik waharisireg nubam ele uruk lit o Yope hun Simon unuk eke Petrus werehon hondohik lalusa ulug hotsi mon enepmihinmu
44011014	at inowen wene hiyag hisahuwon ari fam hat hinggareg men ap hat min werehon fanowap henebuhu ulug malaikaren an nubam irisi,' ulug hiyag nisarisi.
44011015	Kornelius inowen ari hiyag nisarisimu anden wene hiyag isarukmen Allah hime fanowon ino atam nit nunubam wambik waharisi hag toho it unubam oho wambik waharisi.
44011016	Wambik waharisimu Nonoweyen tam irisi ane aru, 'Yohanesen ap ik fam eneg pilap eneptuk latisi angge famen Anden hit hunubam Allah hime fanowon pilap hisa waruhuk,' irisi ane aru wenggel haruk lit noluk toho welatikik.
44011017	Nori, niren Nonowe Yesus Kristus fam wenggel haruk ane ak turukuk sambil ino Allah hime fanowon og nisarisi hag toho it ap arimano oho og isarisi angge famen anden nangginoho Allah fam og isa fug ulug alele wele?" ulug Petrusen hiyag isibag.
44011018	Hiyag isibagma hol harukmen inindi fano atfagma Allah wel turuk lit, "Allah unuk enepeleg inap oho mondabi onoluk welamag ulug Allahn inindi fanowap eneptukmu siyag ane turukon embeseruk," uruk latfag.
44011019	Stefanus ware fisibagma Yesus umalikisi winon unusuruk latfagma it arimano anggolo ap seheli ke wilip-walap ibag. O Fenisia men Siprus men Antiokhia men yatma libag angge famen o Yahudi inap welatfahon eneg wene hiyag isaruk latfag.
44011020	Wilip atfahon arimano Siprus inap men Kirene inap men o pumbuk Antiokhia libareg Yesus Nonowe we tem toho wereg ulug Yahudi inap eneg hiyag usul fug ulug Yunani inap oho hiyag isaruk latfag.
44011021	Allah inggik ineyonen it ler eneptukmu ap anggolo wene hiyag isarukmu holtukon arimanowen Nonowe Yesus fam inindi wenggel haruk latfag.
44011022	Antiokhia inap inindi wenggel harukmu o Yerusalem wene holtuk inaben hol hibareg Barnabas it pen isa lamihin ulug o Antiokhia monde fibag.
44011023	Monde fibagma Barnabas libareg kim isarukmen Allahn it Indi enesug lit unubam tibag ane yet hibareg ahiyeg hibag. Ahiyeg haruk lit Ninikni Allah wene hininggik ine roho ki reg lamuhup ulug komo enepfag.
44011024	Barnabas ino Allah hime fanowon ubam weregma ubabut fano ane turuk lit Allah fahet tem toho peruk latfagma Allah wene fahet ap anggolo atuk latfag.
44011025	Welatfareg Barnabas ino Saulus yami rimin ulug o Tarsus libareg
44011026	Saulus hiyahibareg suhuloho o Antiokhia hondoholug watfag. Hondoholug watfareg o Antiokhia wene holtuk inap men weregma mo ilig atfareg wirig atfag. O ino wereg lit ap anggolo wene hiyag isaruk latfag. Wene holtuk inap fahet ununggul unuk "Kristen" uruk ane ari atam-tam o Antiokhia inaben Kristen suwalfag.
44011027	Welatfagma ap fulu ane turuk inap nabi o Yerusalemen Antiokhia watfag.
44011028	Watfag inap itano misig unuk Agabus ino Allah hime fanowon ubam weregma fulu ane turuk lit kinangma tuma suburu obok humon lahaku ulug hiyag isibag. Hiyag isibag ane ari Klaudius ap suwon Kaisar lahapfag li suburu obok ino lahibag.
44011029	Suburu obok ino lahibagma wene holtuk latfag inaben nonori Yudea werehon fahet niren ler isahuk ulug enele sahale fibareg ininggikmu su roho werehonen su roho emberukmu ininggikmu tot werehonen tor angge emberuk latfag.
44011030	Palu roho imbibareg penatua Yudea werehon ininggikmu og isa lalihip ulug Saulus men Barnabas men mon enepfag.
44012001	Welatfagma ap suwon Herodes inowen wene holtuk inap sen enebuhukteg unusuhuk peruk latfag.
44012002	Ari peruk latfareg Yohanes owe Yakobus ino karog fam kong toho ware fisibag.
44012003	Ware fisibag ane fahet Yahudi inaben fano ulug enehiyeg harukmu yer isibareg Petrus eke senetfag. Petrus senetfag sul ari o Paskah suburu roti sig elehon naruk sul ino senetfag.
44012004	Petrus senetfareg penjara kilaptuk lit sehen seneg inap nisanggo fumahen unubam hit uhan heheg sok wal taneg kahaleg lamuhup ulug hiyag isibag. Wam Paskah nahup sambil likiyamon ap anggolo iniline ware fesuhuk ulug penjara kilapfag.
44012005	Petrus ino penjara weregma wene holtuk inap arimanowen likiya hupmu at fahet sembahyang uruk latfag.
44012006	Herodesen sono ap anggolo iniline Petrus wabuhuk peruk lit weregma Petrus ino fahet sehen seneg inap piren itano misihon fumag fil misihon fumag fil weregma hele ineyon piren fam pug tegma pulmu nohoruk latfag. Sehen seneg inap winon selma wereg lit sokolma kahaleg latfag.
44012007	Kahaleg lit weregman malaikat Ninikni Allahn monde fibahon ino Petrus wereg ambeg kibareg asinandi umbagpag turuk latfag. Umbagpag turuk lit malaikat inowen Petrus umbandumu kik haruk lit elel hibareg, "Folo-folo in amin," ibagma in atukmen hele inggik wareg latfahon ino loloho wambibag.
44012008	Loloho wambibagma malaikat inowen, "Sum wan timihinteg huyug sepatu kilabin," ibagma sum wan tibareg sepatu kilapfag. Kilapfagma, "Sum sun fahet wan turuk asum wan timihinmu an min ambiyeg lulen ma," ibag.
44012009	Ibagma malaikat ombolim wilip atug laruk lit Petrus inowen te, "We tem malaikat wahareg lol nabehek," undaman puk fug angge nei waruk lahi ano peruk lit malaikat ombolim libag.
44012010	Ombolim laruk lit sehen seneg inap sok tamon fam kahaleg latfahon pisan isalug fobikon kahaleg latfahon pisan isalug sok ineyon o pumbuk fil larukon iraham watfag. Iraham watfareg turukmen sok ino amu husoho libag. Husoho libagma wilip atug laruk lit ke handuhal teg ambeg libareg malaikat inowen Petrus embeselug libag.
44012011	Malaikat ino libagma Petrus indi anggar atfareg, "Yahudi inaben nuwabuhuk peruk lit wereg angge famen Allahn malaikat monde fehekma Herodes inggikmu angge Ninikni Allahn lisoho og nabehekma ketiya tem toho noluk aha," ibag.
44012012	Ari ibareg wenggel haruk lit Yohanes unuk eke Markus isinga Maria ibam libag. O ino ap anggolo palu roho wereg lit sembahyang uruk latfag.
44012013	O ino libareg sok kik hibagma san kik turuk ulug Maria amingmingangge hiyap unuk Rode inowen ha watfag.
44012014	Ha watfareg Petrus ele urukmu hol hibareg sok husuk fug anggeyen embeselug ahiyeg toho o ele fil libareg, "Petrus selma wereg," ulug ap palu roho welatfahon unubam hiyag isibag.
44012015	Hiyag isibagma iren te, "Hat nenek turuk lit uruk lahen," il larikim aren te, "We tem toho," il larikim iren te, "Ahime wahayon fahet uruk lahen lit teg," uruk latfag.
44012016	Enele ari uruk lit weregman Petrus sok kik turuk eneg latfagma watfareg sok hut harukmen Petrus unduhuk latfagma enekol hibag.
44012017	Enekol hibagma Petrusen henele ulug inggik kaya ribareg, "Ninikni Allahn o penjara malaikat monde fehekma wilip nabehekma wahi," ulug hiyag isibag. "Hiyag hisihi ane ari Yakobus men nonori winon men hiyag isalihip," ibareg wilip atlug o ekema libag.
44012018	Likiyamon te sehen seneg inap arimanowen Petrus nangginoho wilip aha ulug yuk libareg enekolen turuk latfag.
44012019	Enekolen turuk lit weregma Herodes inowen Petrus hondohik lalihip ulug amingmingangge mon enepfagma larukmen Petrus eleg latfag. Eleg latfagma sehen seneg inap arimano kapal isarukmen nenepeleg ibagma it arimano pinggi unusibag. Unusibareg Herodes ino o Yudea embeselug o Kaisarea libareg welatfag.
44012020	Herodes inowen Tirus inap men Sidon inap men fahet olok haruken it mangno roho ubam nenele ul ulug ambeg libag. Ambeg libareg hun Blastus Herodes anggengge foroho ahun ino ubam enele ibareg at men mangno atfareg Herodes fam, "Nit o pumbuk piren aruma suburu elehen haren suburu og nisaruk lahenma fano welahe angge re nunubam holok ane peruk lahenon imbisin," ulug heng tibag.
44012021	Heng tibagma Herodesen nele hunubam uhuk ulug sali ibag. Sali ibag sambil ino hikir atfagma ap suwonen wan turuk asum wan tibareg aliliyangge lahapfareg ap suwon hur atuk ambeg lehoma hur arik lahibareg it unubam ele ibag.
44012022	Ele urukmu holeg latfag inap arimanowen, "Ari ap ele uruk eleg, we Allah ele uruk," uruk latfag.
44012023	Ari uruk latfagma Ninikni Allahn an wirim Naptuk ulug Olok hibareg malaikat monde fibagma wambik watfareg watukmu ilaliyen undamangge naruk lit war atfag.
44012024	Welatfagma Allah wene su atfagma ap anggolowen wene fano ulug holtuk latfag.
44012025	Barnabas men Saulus men itano iren walug libag angge arimano og isibareg Yerusalemen suhuloho waharuk lit Yohanes unuk eke Markus ino hondoholug watfag.
44013001	It watfag li itano o Antiokhia wene holtuk inap sehelimu fulu roho waruk inap nabi men wene hiyag isaruk inap men welatfag. Welatfahon itano ununuk te: Barnabas men Simeon unuk eke Niger (nit nenele roho Singon) men Lukius Kirene ahun men, Menahem Herodes ambiyeg weregma kul atfag ahun men Saulus men it itano welatfag.
44013002	O misihim sambil suburu na fug angge wene uruk lit welatfagma Allah hime fanowon inowen Ele unubam uruk lit, "Barnabas men Saulus men wene hiyag isaruk ane turuk lamuhuben mumal eneptikik angge re enemumu tug toho embeselihip," ulug hiyag isibag.
44013003	Ari ulug hiyag isibagma suburu na fug angge weregma sembahyang ibareg it piren ununggulmu ininggik imbibareg lalihip ulug mon enepfag.
44013004	Allah hime fanowon inowen Saulus men Barnabas men mon enepfagma libareg o Seleukiya lalug kou fam ik ahum keyen libareg Siprus kinangma libag.
44013005	Libareg o pumbuk Salamis ino libareg Allah wene Yahudi inap sembahyang uruk ibamen hiyag isaruk latfag. Wene hiyag isaruk lit weregma ap misig unuk te Yohanes Markus inowen it ler eneptuk latfag.
44013006	O Salamisen wilip atfareg Siprus kinang keyen laruk lit o pumbuk eke Pafos libag. O ino fam Yahudi ahun misig unuk te Bar Yesus usa ahun inowen si-si ane uruk lit Allahn uruk ane hiyag hisaruk lahi uruk ahun weregma libag.
44013007	Bar Yesus ino Siprus kinang seneg latfag ahun ap suwon ino are welatfag. Ap suwon ino unuk te Sergius unuk eke Paulus ino indi fano roho wenggel haruk lit Barnabas men Saulus men Allah wene hiyag numusa ulug hondoko kilap enepfag.
44013008	Kilap enepfagma wene hiyag isarukmen Elimas usa ahun inowen it piren unubam suwahal ibareg ap suwon ino fam, "Iren wene hiyag humusa ane holmihin fug," ulug komo ribag. Usa ahun ino unuk Yunani inap enele roho Elimas suwalfag.
44013009	Komo ribagma Saulus unuk eke Paulus inowen Allah hime ubam weregma usa ahun ino kilap hibareg ele uruk lit,
44013010	"Nare, hat mungguwat umalik welahen, hele si-si ane eneg uruk lit siyag ane eneg hundaman wenggel haruk lahen. Tem peruk ane men seli roho welahenonen Allah abunggalem pikiron hareyap turuk lahen ane umbusuk fug teg lahen?
44013011	Allah inggiken ketiya hat huwatmin ulug waharukon yet himin, hil hupnig lit weregman eneg hup pirenam hinahanam mo yet ha fug angge welaruhun," ulug pet tibag. Ari ulug Paulusen pet tibagma hun ino il anggulok atuk lit mondabi hubun atfagma aben ninggik sen nabusa ulug fatil laruk latfag.
44013012	Ap suwon inowen ari tibag ane yet hibareg akol atfagma wene fahet tem toho wenggel haruk latfag.
44013013	Welatfareg Paulus ori men Pafos embeselug ik ahum keyen libareg o pumbuk Perga Pamfilia kinangma libag. Libareg Yohanes Markus ino it Perga embeselug Yerusalem suhuloho watfag.
44013014	Suhuloho watfagma it arimano Perga pisan isalug libareg o Antiokhia Pisidia kinangma libag. Libareg weregma Yahudi inaben wene uruk sambil ino sembahyang uruk ibam kibareg heriyeg latfag.
44013015	Heriyeg lit weregma sembahyang uruk ibam ngi inap arimanowen Musa wene men atam wene hiyag isaruk latfag inaben haharoho imbibag awene men hiyag isibareg Paulus men Barnabas men kapal isaruk lit, "Nori, hiren ap tuma fahet henele hiyag usulteg komo enebul pehebon wereg halug hiyag nisalihiben in amek," ibag.
44013016	Ari ibagma Paulus in atuk lit henele eleg angge welamek ulug inggik indanggen kaya ribareg ele uruk lit, "Israel hinap nori, Allah fahet henekol toho welahep hinap oho nori, anden iminon tu holeg lamok.
44013017	Allah Israel inap Inikni inowen nit nunumbusagsi mumal enepfagma o Mesiren ap pohon hag toho welatfag angge famen anggolo amuhup ulug suwap enepfag. Suwap enepfareg At inggik ineyon inowen sen enesug lit o Mesiren hondog eneplug wilip enepfag.
44013018	Wilip enepfagma iren siyag ane eneg turuk latfagma unusimin pibag angge famen Indi imbik wamburuk lit weregman eneg mo ilig am wirig am turukmu teng misig nubam hilag nuwalen (empat puluh tahun) atfagma farema welatfag.
44013019	Welatfagma o pumbuk sabiren Kanaan kinang fam welatfahon pin unusibareg kinang ino nunumbusagsi ngi amuhup ulug wal taneg hiyag isibag.
44013020	Hiyag isibagma kinang ino it ngi atfareg weregman eneg mo teng-teng angge (empat ratus lima puluh tahun) laruk latfagma onowesi ap suwon hakim welatfag liyen tulug fobik Samuel fulu ane turuk latfag ahun nabi ino unduhuk fibag.
44013021	Unduhuk fibagma Allah fam ap suwon raja misig unduhuk fulen hiyag nisamihin ulug heng tibagma Kis amloho Saul unggul unuk Benyamin ahun ino lahabe fibagma mo ilig am wirig am turukmu teng misig nubam hilag nuwalen (empat puluh tahun) atfag.
44013022	Saul ino unuk pila fisibareg ubalmangge Daud ap suwon unduhuk fibag. Daud fahet Allahn tam ibag ane tu, 'Isai amloho Daud Nindi reg lit fano ane Anden perukon turuk laruhuwen Anden hiyaharikik,' ibag.
44013023	Israel inap fanowap enebuhuwon fahet Dauren ondohowonen famen indag aruhu ulug Allahn sali ibag. Sali ibahon ino Yesus fahet ibag.
44013024	At uwan warik ohoma Yohanesen Israel inap obog toho hiyag isaruk lit, 'Hiren siyag ane turuk lahebon embeselihipmu ikma pilap henepmin,' uruk latfag.
44013025	Yohanes ino wabuhuk peruk ane horog atfagma aren wene hiyag isaruk lit, 'Hiren At waruhu peruk lahebon ino an fug, At ino fobik nombolim waruhu. At suwon inowen an siyag nahun nubam sepatu lole Nubahin uhu fug,' irisi.
44013026	Nori, Abraham umalikisi welahebon men, Allah fahet henekol toho welahebon men, wene fanowon ino nit nunubam atisi angge famen
44013027	Yerusalem inap men iniknisi sen enesug inap arimanowen oho Yesus fahet tem toho peruk latusa fug. At ino ware fesuhup urusa ane ariyen ap atam wene hiyag isaruk latfag inaben haharoho imbibahon weneman uruk laheyon ino hikir atisi.
44013028	Aren siyag ane tirisiyon holtusa fug angge famen un ane Ubam lombohap turusareg Pilatus fam pinggi ware fusul ulug hiyag utusa.
44013029	Atam At fahet hahatfahon hikit toho Ubam turusareg e famen pilabe ferusareg owik elma yinggi fisik kurusa.
44013030	Yinggi fisik kurusa angge famen Allahn ap war atuk ambehen At ino Olukap tirisi.
44013031	Olukap tirisimu At men ambiyeg o Galilean Yerusalem laruk latusa inap arimano ininggik winako welatusama it iniline inam aheg hirag aheg turuk latisiyon fahet ninilen harukuk ulug ap aruma ketiya hiyag isaruk.
44013032	Allahn nunumbusagsi fam sali ibahon ino ketiya teko laruk ulug wene fanowon tu niren ketiya hiyag hisaruk lahe.
44013033	It unumbusagsi nit welaheyon niniline Allahn Yesus olukap tirisiyon ariyen Allahn sali ibag ane hikit toho teko laruk. Mazmur pirenon hahatfahon tu, 'An namloho Hat, Anden yoho indag Habihi,' ulug haharoho imbibag.
44013034	Allahn At ap war atukon wereg ambehen Olukap tirisimu kinangman Ebe mondabi filik tuhu fug ulug wene iminon tu haharoho imbibag, 'Daud ubam fano ane tuhuk ulug sali irikikmu aben tem toho peruk lamuhuben Anden hit hunubam hikirap tuhuk.'
44013035	Mazmur winon fam nin eke haharoho emberuk lit, 'Haren mumal tarikinon ino kinangma filik tukag ulug umbusuhun fug,' ulug haharoho imbibag.
44013036	Hun Daud ino oluk wereg lit Allahn peruk ane eneg turuk lit sabal atfareg war atfag. War atfagma ikni umba kilap enepfag ambeg ino kilabik libagma filik tibag.
44013037	Ari tibag angge famen Yesus ino Allahn Olukap tirisi, Daud filik tibag hag toho filik tirisi fug.
44013038	Nori, At Yesus ino famen hiren siyag ane turuk lahebon Allahn ambolma umbusuhu ulug hiyag hisaruk laheyon ari fahet hit honoluk amag. Musa wene fam siyag ane turuk lit hininggik hele waroho welahep angge famen
44013039	ap san At ubam indi wenggel haruk halug at inggik loluhu.
44013040	Atam Allah wene haharoho imbibag ane hit hunubam wirim aruhu rohon hinindimu honoluk toho wereg lit kahaleg lamuhup. Haharoho imbibahon iminon tu,
44013041	'Allah fahet Abug uruk hinap honoluk toho welamok. Henekolen yuk lagmag uruk lit linggik-longgo iyok. Hit sehelimuwen Anden yabuk misig ak tebuhuk. Yabuk ak tebuhukon ino fahet ap winonen hiyag hisahupmu hiren tem toho wenggel haruk lamuhup fug,' " ulug Paulusen wene hiyag isibag.
44013042	Paulus men Barnabas menen wene obog toho hiyag isibareg wilip atukmu wene fobik uhukon fam oho hiyag nisa wamuhup ulug ap arimanowen heng enepfag.
44013043	Weneman wilip atug larukmen Yahudi inap anggolo men, onori men sebe roho wereg lit Allah fahet enekol toho wereg latfag inap men it piren onombolim laruk latfag. Laruk latfagma wene hiyag isaruk lit Allahn ap kinangmon Indi enesug lit werehon ino fam likiya hupmu wenggel haruk lamuhup ulug komo eneptuk latfag.
44013044	Komo eneptuk lit welatfagma wene uruk sambil fobikon fam o pumbuk ino wereg inap obog toho Allah wene holtul ulug kik waharuk latfag.
44013045	Ap anggolo kik waharukmu Yahudi inaben yer isibareg enehummu siyag atfagma pulup eneptuk lit, "Hat hele si uruk lahen," ulug suwahal uruk latfag.
44013046	Suwahal uruk latfagma Paulus men Barnabas menen enele ine roho hiyag isaruk lit, "Nori, hit hunubam tam Allah wene hiyag hisawon holuk fug angge famen ninirim ulug miyaloho hik isaruk lahep. Fobik mondabi honoluk welamuhup ane fahet nit fug peruk lahepma nit hebeloho hunumbahalug Allah unuk enepeleg inap hiyag isa lul.
44013047	Ari roho turuk lamuhup ulug Ninikni Allahn ele nit nunubam emberisi, 'Allah wene enepeleg inap fahet hat iral fanowon welaruhun ulug unduhuk hubaharikikmu ap kinang atogman atogma werehon haren fanowap eneptuk laruhun,' " ulug Paulusen hiyag isibag.
44013048	Ari ulug hiyag isibagma Allah unuk enepeleg inap arimanowen hol hibareg Ninikni Allah wene fano peruk lit enehiyeg haruk latfag. Allahn mondabi onoluk welamuhup ulug mumal enepfahon arimanowen tem toho ulug Ubam wenggel haruk latfagma
44013049	ap obog toho o walinggoho werehon arimano oho Allah wene su atfagma holtuk latfag.
44013050	Ap arimano wene holtuk latfagma Yahudi inap wene uruk ambeg kuruk latfag hiyap onowesi roho welatfag hiyap arimano Yahudi inaben inindi kahal eneptuk lit ap suwon eke wene holuk fug ulug inindi kahal eneptuk latfag. Kahal eneptuk lit Paulus men Barnabas men itano oho unusul ulug suwahal uruk lit o inowen yanggal enepfag.
44013051	Yanggal enepfagma Paulus men Barnabas men wilip atuk lit sabelep unuyugmu werehon it unubam enehangge amag ulug ho roho pila feselug o Ikonium libag.
44013052	O Antiokhia wene holtuk inap welatfahon arimano Allah hime fanowon unubam weregma enehiyeg toho welatfag.
44014001	Paulus men Barnabas men o Ikonium libareg Yahudi inaben wene uruk ibam kibareg wene enele ine roho hiyag isarukmu Yahudi inap men Yunani inap anggolo men tem toho hiyag nisaruk ulug inindi wenggel haruk latfag.
44014002	Yahudi inap winon enele si hiyag nisaruk pibahon arimanowen Paulus men Barnabas menen uruk ane ari siyag ulug Allah unuk enepeleg inap inindi kahal eneptuk latfag.
44014003	Kahal eneptuk latfag angge famen Paulus men Barnabas men Ninikni Allahn nit fet nenesug ulug wene enembong se roho hiyag isaruk lit we tot amusun toho o ino welatfag. "Allah ap kinangma werehon Indi enesug lit wereg," ulug hiyag isarukmu Allahn enele ineyap tibag. Poholmonen turuk ane iren turuk lamuhup ulug inine og isibag.
44014004	Ap o pumbuk ino welatfag inap arimano pul ke minggitfareg fumag Yahudi inap inibil atfagma fumag Yesus otsi inibil atfag.
44014005	Inibil atfagma Allah unuk enepeleg inap men Yahudi inap men it onowesi men arimano palu ribareg ngik-ngog toho per eneptuk lit helep fam unusul ulug turukmen
44014006	Paulus men Barnabas men itano onoluk atfagma o inowen hirag-hirag wilip atuk lit o Likaonia libareg Likaonia kinang ino fam o pumbuk Listra men Derbe men libag.
44014007	Libareg o pumbuk itano fam ap welatfahon wene hiyag isaruk latfag.
44014008	O Listra ino ap misig siyahon isingan uyug siyag angge indag tibagma in am fug angge heriyeg lit eneg welatfag.
44014009	Paulusen wene hiyag isarukmu ap inowen hol hibareg an nuyug fanowap napmisi pibag ane Paulusen at yet hibareg oluk atfag.
44014010	Oluk atfagma Paulusen ele ine roho ap ino fam, "Huyug ine roho in amin," ibagma ap ino in atfareg la reg latfag.
44014011	La reg latfagma Paulusen nangginoho tehek ulug ap arimanowen yet hibareg Likaonia inap enele roho hi roho uruk lit, "Poholma wereg angge ap ahasareg kinangma wambik waharuk lit turuk," uruk latfag.
44014012	Uruk latfareg Barnabas fahet, "Zeus tu," il laruk lit Paulus fahet at ele anggolo uruk ulug, "Hermes tu," uruk lit poholmon ununuk hag toho ulug suwal enepfag.
44014013	Suwal enepfagma Zeus alem seneg ahun usa ahun ino usa ibam o pumbuk ino sel fil anggenma wiroho weregma wereg latfag ahun inowen hol hibareg wam sapi yuhambukon eneg wibareg owil-owil angge lahap enepfareg Zeus isag utuk lit hubu lahabul ulug ap anggolo men elehet ohowon sok iraham waharuk latfag.
44014014	Barnabas men Paulus menen waharuk urukon hol hibareg enesum wan teg latfahon tararag toho hik isibareg ap anggolo sehelimu hik toho kibareg enele hi roho uruk lit,
44014015	"Nori, hiren nungge ane turuk lahep? Hit men nit men ap kinangmon welahe. Hiren siyag ane turuk lahebon aru umbusuhupteg Allah oluk werehon ino pohol kinang ik mun angge man angge wal tibahon ino fam hinindi wenggel hahuben niren hiyag husuk oho waharukuk.
44014016	Atam welatukuk li Ninikni Allah inowen ap obog tohowen usa ane wal taneg turuk lamag ulug embeserisi angge famen
44014017	kinang seiyap tukag ulug osit poholman pilabik waharuk lit hiraho latisi fug. Ninikni inowen eneg suburu og nisaruk lit ninindi nenehiyehap neneptuk latisi," ulug hiyag isibag.
44014018	Ari ulug hiyag isibag angge famen Paulus ele sobir isaruk lit enele abi roho uruk lit isag husul ibag angge famen Paulusen ari imbisiyek ibagma imbisibag.
44014019	Weregman Yahudi inap o Antiokhia men o Ikonium men welatfahon arimano mug eneplug o Listra libareg Listra inap inindi kahal eneptuk lit nit ninibil amiyek ulug hiyag isaruk latfag. Hiyag isibareg Paulus helep fam ware fisibareg pinggi ware fesehe ulug lisoho elehet sel fil hik isa libag.
44014020	Hik isa libagma ori walinggoho unduhuk lit weregma Paulus in atfareg nin suhuloho o ino kibareg noholug likiyamon Barnabas men ambiyeg o Derbe libag.
44014021	O Derbe libareg Paulus men Barnabas men ap arimano wene hiyag isarukmu wene holtuk inap ap anggolo atuk latfag. Anggolo atuk latfagma nin suhuloho o Listra keyen tulug Ikonium keyen tulug o Antiokhia Pisidia kinang fam watfag.
44014022	O Antiokhia ino watfareg wene holtuk inap hinindi wirik toho welamuhup ulug komo eneptuk lit inindi yuwahap enepfag. Inindi seyap eneptuk lit ap kinangmonen anggolo nunusuruk lamuhubon ari famen Allah wereg ambeg ngi amuhuk ulug hiyag isibag.
44014023	Wene holtuk inap wereg ambeg penatua wal taneg in enebil laruk lit, "Nonowe Yesus fam wenggel haruk lahepma Aren hit fet henesug laruhu," ulug suburu na fug angge wereg lit it fahet sembahyang ibag.
44014024	Sembahyang ibareg wilip atug waharuk lit Pisidia keyen tulug Pamfilia watfag.
44014025	Pamfilia watfareg o pumbuk Perga ap wene hiyag isalug o Atalia ik laut ayegma watfareg
44014026	ik ahum keyen o Antiokhia watfag. O Antiokhia ino wene hiyag isil lahup ulug ak turuk lit Allah indiyen fet henesug laruhu ulug sembahyang unubahet ibag ambeg ino ap anggolo hiyag isarukuk ulug suhuloho watfag.
44014027	Watfareg wene holtuk inap palu enepfareg hiyag isaruk lit Allahn let neneptukmu turukuk ane re Allah unuk enepeleg inap fahet Allahn sok hur isarisimu ir oho Ubam tem toho wenggel haruk ulug hiyag isaruk latfag.
44014028	Hiyag isaruk latfareg o ino wene holtuk inap men ambiyeg weregman amusun toho welatfag.
44015001	Welatfagma wene holtuk inap winon o Yudean o Antiokhia libareg it Antiokhia inap wene holtukon arimano hiyag isaruk lit, "Musan haharoho imbibahon hikit toho ambilahap pal henebuhup fug halug Allahn fanowap henebuhu fug," ulug hiyag isibag.
44015002	Hiyag isibagma Paulus men Barnabas men enele ine roho uruk lit, "Hiren uruk lahebon ari si ane uruk lahep," ulug suwahal uruk latfag. Suwahal uruk latfareg hili roho wereg lit, "Paulus men Barnabas men wene holtuk inap winon men o Yerusalem Yesus otsi men penatua men alem ari fahet henele uhuben lalihip," ulug mon enepfag.
44015003	Onori wene holtukon arimanowen o pumbuk inowen hondoko wilip enepfagma Fenisia keyen Samaria keyen laruk lit o pumbuk winon Allah unuk enepeleg angge famen fano holtusa ulug hiyag isil laruk latfagma onoriyen hol hibareg it wene enepeleg inap oho holtusa ulug enehiyeg anggolo haruk latfag.
44015004	O Yerusalem libagma Yesus otsi wene holtuk inap men penatua men welatfahon arimanowen it libahon itano hondoko kilap enepfagma iren hiyag isaruk lit, "Allahn nit let neneptukmu niren Allah unuk enepeleg inap hiyag isarukukmu holtusa," ulug hiyag isibag.
44015005	Hiyag isibagma Farisi inap famen wene holfag inap arimano in atfareg enele uruk lit, "Yahudi inap fuhon famen enemu inap werehon arimano oho ambilahap pal enebuhupmu Musan haharoho imbibahon arimano obog toho iren oho turuk lamuhuben hiyag isaruk lamuhup," ibag.
44015006	Ari ibagma Yesus otsi men penatua men arimano palu atfareg alem ari fahet enele sahaltuk latfag.
44015007	Enele sahaltuk lit suwahal ibareg Petrus ino it sehelimu in atfareg ele uruk lit, "Nori, Allah unuk enepeleg inap an nele famen wene holuhupteg tem toho pukag ulug indam welatukuk li hit sehelimuwen Allahn an mumal naptisiyon ari hit honoluk.
44015008	Allah ap inindimu wenggeltuk ane Oluk ahun inowen Ahime fanowon nit og nisarisi hag toho ir oho og isaruk lit Numalikisi amag ulug perisi ane nit nonoluk atisi.
44015009	Iren inindimu we tem wenggel harusama inindi fanowap eneptisireg it enemu nit nenemu puk fug angge ambi roho welamag perisi.
44015010	Allahn ambi roho welamag perisi angge famen hiren Allah wal haruk lit anggin angge nikni numban oho niren oho ha rurukuk fuhon hiren nungge fahet it unumaloma umbul peruk lahep?
44015011	It arimano Nonowe Yesus Kristus inowen Indi enesug lit wereg ane ari famen fano atuk hag toho nir oho Indi nenesug ane ariyen eneg fano amuhuk peruk lahe," ulug hiyag isibag.
44015012	Ari ulug hiyag isibagma it ap welatfahon arimano obog toho enele eleg angge welatfagma Paulus men Barnabas menen, "Allahn nit let neneptukmu Allah unuk enepeleg inap unubam fano ane ari-ari turukuk," ulug hiyag isaruk latfag.
44015013	Obog toho hiyag isibagma Yakobus it sehelimu in atfareg ele uruk lit, "Nori, nele iminon holeg lamok:
44015014	Allah unuk enepeleg inap Indi enesug lit An nunuk eneg uruk lamuhup ulug atam mumal eneptisi ane Simonen fahe hiyag nesehek.
44015015	Ehek ane ari atam wene hiyag isaruk latfag inap arimanowen haharoho imbibahon hikit toho hiyag nesehek,
44015016	'An suhuloho waruhukteg Daud ibam o sabo tandum atisiyon ino wiroho kera fuhuk, ubamangge miyaloho lin-lan irisiyon andog toho keron wiruhuk.
44015017	Ap obog toho werehonen Ninikni Allah yami ruhup. Allah unuk enepeleg inap Allahn Anden tohon amuhup ulug wol eneptisiyon arimanowen oho At yami ruruk lamuhup.
44015018	Atam Allahn ari ibagma ketiya teko lahu ulug fag toho hiyag nitisi,' ulug haharoho imbibag.
44015019	Ari roho imbibagma ap Allah unuk enepeleg angge famen siyag ane embeselug At ubam inindi wenggel harukon unubam anggin ane umbuhuk fug peruk lahi.
44015020	We wam usa ambohom ulug narukon men pabi ane turukon men wam mep wilip aruhu ulug ambiyang helmako watukmu narukon men mep wilip atukon narukon men ari obog toho turuk lamuhup fug ulug suwesingga it unubahet umbuhuk peruk lahi.
44015021	Indam oho Musan haharoho imbibag ane o pumbuk obog tohowen uruk latfagma ketiya oho wene uruk ibamen likiya hupmu uruk," ulug hiyag isibag.
44015022	Yakobusen ari ulug hiyag isibagma Yesus otsi men penatua men wene holtuk inap obog toho arimanowen Paulus men Barnabas men ambiyeg o Antiokhia lalusan ap eke yami enebul ulug enele sahalfareg Yudas unuk eke Barsabas men Silas men hiyag enepfareg mon enepfag. It piren hiyag enepfahon itano fahet onoriyen unubabut fano peruk latfag.
44015023	It piren mon eneptuk lit suwesingga haharoho ininggikmu imbibahon ele re tu, "Nit Yesus otsi men penatua men hit honori o Yerusalem welaheyon arimanowen hit o Antiokhia Siria Kilikia Allah unuk henepeleg angge famen Aren mumal heneptisiyon fahet nonori ulug suwesingga aru fam hi heneptuk lahe.
44015024	Nonori winon nit nenepelegma hit henembeg waharusareg enele hiyag hisaruk lit hinindi nonghong hisaruk lit angginap heneptusa ane niren holtukuk.
44015025	Ari fahet niren holtukukteg nit nenebe mangno roho wereg lit nenele sahaltukukteg ap piren Barnabas men Paulus men lalihip ulug yami eneptukukteg mon enebik waharuk lahe.
44015026	Barnabas men Paulus men ariyan Nonowe Yesus Kristus unuk fahet fano nunusukag ulug enembong se roho werehen niren it piren fahet ninindi isaruk lahe.
44015027	Nori, ap piren niren mon eneptuk laheyon ariya Yudas men Silas men hit henembeg wamuhupteg suwesingga emberuk laheyon tu fam hiyag hisaruk lit enembilik fam oho sebe roho hiyag hisahup.
44015028	Alem angginon hunubam umbuhuk fug ulug Allah hime fanowon nit nunubam wereg lit let neneptukmu nenele sahalehereg suwesingga tu fam emberuk lahe.
44015029	We wam usa ambohom ulug narukon men mep wilip atukon narukon men wam mep wilip aruhu ulug ambiyang helmako watukmu narukon men pabi ane turukon men ari obog toho turuk lamuhup fug. Siyag ane eheyon ari turuk lamuhup fugmu hit fano welamuhup. Nori, we ita hiyag hesehe."
44015030	Fano lalihip ulug hi enepfagma it mon enepfahon itano o Antiokhia libareg Yudas men Silas menen wene holtuk inap palu enepfareg suwesingga ino og isibag.
44015031	Og isibagma kim hibareg fano ane komo neneptusa ulug enehiyeg hibag.
44015032	Yudas men Silas men nei waruk lit fulu roho turuk inap nabi hag toho ap arimano komo eneptuk lit inindi yuwahap enebil noruk latfag.
44015033	It piren itano wene hiyag isaruk lit o Antiokhia welatfagma onoriyen hinindi fano roho mon henebik waharusa inap enembeg nin lalihip ulug hi eneptuk lit hiyag isibag.
44015034	Lalihip ibag angge famen Silas inowen an hit men ambiyeg welamuhuk ibareg pok atfag.
44015035	Paulus men Barnabas men itano o Antiokhia tot welatfareg it men ap winon men ambiyeg wene hiyag isaruk latfag.
44015036	Welatfareg Paulusen Barnabas ubam ele uruk lit, "Niren nonori atam wene hiyag isaruk latukukon arimano nangginoho wereg ulug o pumbuk wal taneg pen isa lahuk," ibag.
44015037	Ari ibagma Barnabas inowen nenere Yohanes unuk eke Markus urukon ino oho ambiyeg lulen hondohik lul ibagma
44015038	Paulusen ele haro roho uruk lit, "Hun ari nit men ambiyeg laruk ane nirim irisireg o Pamfilia pok atisi ahun ino hondohik lul fug," ibag.
44015039	Ari ibagma Barnabas men Paulus men suwahal onolok toho ibareg enemu-enemu atfareg Barnabas inowen Markus hondoholug kou fam ik ahum keyen Siprus nindig atfag.
44015040	Paulus inowen oho Silas hondog talug lamin ibagma onoriyen te Ninikni Allah inggik ineyon inowen fet henesug laruhu ulug unubam sembahyang ibagma
44015041	wilip atfareg o Siria keyen Kilikia laruk lit wene holtuk inap welatfahon inindi yuwahap enebil laruk latfag.
44016001	Laruk latfareg Paulus ino Derbe keyen Listra libag. Weregman o pumbuk ino fam wene holtuk ahun misig unuk Timotius isinga Yahudi hiyap Yesus fam indi wenggel harukon welatfagma ikni Yunani ahunen ondohowon welatfag.
44016002	Wene holtuk inap Listra men Ikonium men welatfahon arimanowen Timotius fahet ubabut fano peruk latfagma
44016003	Paulusen te an men ambiyeg lahuk pibag. Timotius ino ikni Yunani ahun ulug ap obog toho onoluk teg latfagma Yahudi inap o pumbuk ino welatfahon arimanowen at fahet inindi fano pukag ulug ambilahap paliyek ulug Paulusen hiyag isibag.
44016004	Paulus men Silas men o pumbuk arimano obog toho eke la eke la turuk lit Yesus otsi men penatua men Yerusalem welatfahon arimanowen enele imbibahon ino hikit toho wene holtuk inaben turuk hag toho turuk lamuhup ulug hiyag isil laruk latfag.
44016005	Hiyag isil laruk latfagma wene holtuk inap inindi wirik atuk lit Yesus ubam wenggel harukon anggolo atuk latfag.
44016006	Paulus men Silas men larukmen Allah hime fanowon inowen Asia inap wene hiyag isa fug ulug hili palfagma o Frigia men Galatia men o itano keyen libag.
44016007	O Misia libareg o Bitinia lul ulug turukmen Yesus ahime fanowon inowen lalihip fug ulug hili palfag.
44016008	O Misia embeselug o Troas libag.
44016009	Troas libareg Paulus hubangge nohoruk lit nei og harukmen ap Makedonia ahun misig unduhukmu yet hibag. Yet hibagma ap inowen te, "Nit Makedonia ninap let nenebuhunen ik paloho nindihig waruhun," urukmu nei og hibag.
44016010	Paulusen nei og hibagma o Makedonia wene hiyag isa lahup ulug Allahn hiyag nisaruk lit wol nenebehek peruk uwareg o Makedonia nindig amul ulug kou ke fam lul peruk lit yami ruruk latuk uwag.
44016011	Kou ino hiyaharuk uwareg o Troas embeselug ik ahum keyen Samotrake luwag. Noholug likiyamon Neapolis keyen tulug
44016012	o Filipi luwag. O Filipi pumbuk humon ino Makedonia kinang famen Roma inap tam watfareg wit tibahon welatfag. O pumbuk ino fam pirenam hinahanam welatuk uwag.
44016013	Yahudi inap wene uruk sambil elehet sok sel fil larukon ino famen wilip atuk uwareg Yahudi inap sembahyang uruk lit ik ayegma wereg ano ulug yami enebik lul peruk uwag. Peruk uwareg larukmen hiyap eneg enemu palu roho welatfagma hur atuk uwareg unubam nenele uruk latuk uwag.
44016014	Wene hiyag isarukmen hiyap misig unuk Lidia ino it sehelimu wereg lit niren hiyag isarukon holtuk latfag. Lidia ino Tiatira hiyap wereg lit sum fanowon onggo paltug ap fam ayeg watuk latfag hiyap ino Allah unuk fahet akol toho welatfag. Paulusen wene hiyag isarukmu Allahn hiyap ino indi anggarap tibagma wene fano holtuk latfag.
44016015	Fano holtuk latfagma at men at ibam werehon men obog toho ikma pilap eneptuk uwagma aren ele hiyag nisaruk lit, "Hiren an fahet Ninikni Allah fam tem toho wenggel haruk peruk lahep halug an men ambiyeg welamuhuk," ulug ele ine roho hondoko kilap nenepfag.
44016016	Misihim sembahyang uruk ambeg lul ulug larukmen hiyap misig nei fulu roho waruk hiyap kema salkal uruk uwag. Hiyap ino iknisi ap suwon enemingmingangge roho wereg lit aren nei fulu roho warukon fahet onggo anggolo iknisi og isaruk latfag.
44016017	Hiyap ino salkal uruk uwareg nit Paulus men nonombolim mug neneptug waharuk lit ele hi roho, "Ap aruma Allah palimu werehon amingmingangge wereg lit wene ap fanowap eneptukon hiyag hisaruk inap itano waharuk," ulug ele il waharuk latfag.
44016018	Ele uruk latfag ane ari likiya hupmu uruk enehen Paulus ino hondo ha fug ane turuken hebeloho hiyap ino kim hibareg siyag angge undama werehon ino fam ele uruk lit, "Yesus Kristus unuk fam hiyap aru ubam siyag angge welahenon wilip amin," ibagma siyag angge ino hiyap ino famen wilip atfag.
44016019	Siyag angge ino hiyap ino famen wilip atfagma ketiya onggo og nisa fug teg ulug hiyap ino iknisiyen yet hibareg Paulus men Silas men itano sen enepfareg ininggik lisoho pasar waruk keyen hondog eneplug ap suwon weregma libag.
44016020	Ap suwon wereg ambeg hondog eneplug libareg enele hiyag isaruk lit, "Ap ariyan nit Filipi ninap ninindi siyahap neneptuk. It Yahudi inap werehon aruman
44016021	iren hiyag nisarukon ari nit Roma ninaben hol ha fug teg lahe, iren uruk ane hikit toho niren tehe ha fug teg," ulug hiyag isibag.
44016022	Hiyag isibagma ap anggolo arimanowen oho ninirim urukmu ap suwon o pumbuk ino fam welatfahon arimanowen enesum tararag toho hik isalihipteg unusilihip ulug sehen seneg inap arimano hiyag isibag.
44016023	Hiyag isibagma anggolo unusibareg it itano penjara fam kilap enepfareg penjara foroho ahun ino fam, "Hine roho fer enesug laruhun," ulug hiyag itfag.
44016024	Ari ulug hiyag itfagma penjara foroho ahun inowen it piren hili pik pulmuwon fam kilap enepfareg e suwon fo rehon fam unuyug kila fisil-laruk lit pug tibisibag.
44016025	Pug tibisibareg weregman hup humanoho Paulus men Silas men itanowen Allah fam sembahyang ibareg Allah sini yunggultuk latfagma ap winon o ino hele waroho welatfahon arimanowen hol isibag.
44016026	Hol isibareg weregman o mek humon misig turuk lit hibareg pila fahet helep uwag witfahon arimano yuk turuk lit sok arimano amu husoho libagma unuyug hele pug teg latfahon arimano oho amu loloho libag.
44016027	Penjara foroho latfag ahun ino o mek ino fahet lagmag in atfareg yet harukmen sok arimano obog toho husig latfagma ap hele wareg werehon arimano wilip ahasa ulug akolen karog wibareg inggareg wat tamin ulug turuk latfag.
44016028	Ari turuk latfagma Paulusen ele hi roho uruk lit, "Nare, nit obog toho tuma fano welahereg karog fam hinggareg wat ta fug," ibag.
44016029	Ari ibagma penjara foroho ahun inowen iral og nirik maniyek ulug heng enepfareg o ino fam kibareg uwag elek turuk lit Paulus men Silas men enelukema elenggen fam hur atfag.
44016030	Hur atfareg Paulus men Silas men selma hondog eneplug wilip atfareg kapal isaruk lit, "Niknisi, Allahn fanowap nabuhuwen anden nungge ane turuk laruhuk," ulug kapal isibagma
44016031	iren hebeloho at hiyag utuk lit, "Nonowe Yesus Kristus fam hindi wenggel haruk laruhunmu hat men hori hibam werehon arimano men fano amuhup," ibag.
44016032	Ari ibareg at men otsi ibam werehon obog toho arimano Allah wene hiyag isaruk latfag.
44016033	Hiyag isaruk latfagma penjara foroho latfag ahun inowen hubanggo itano ibam hondog eneplug libareg it piren unusibag ke arimano ik umag enepfag. Ik umag enepfagma at uhe umalikisi ibam werehon men ikma pilap neneplihip ulug heng enepfagma ikma pilap enepfag.
44016034	Ikma pilap enepfagma it piren hondog eneplug ibam libareg suburu isag isibareg wereg lit at men otsi ibam werehon arimanowen nit Allah umalikisi ahe ulug enehiyeg anggolo haruk latfag.
44016035	Likiyamon te ap suwon o pumbuk welatfahon arimano enemingmingangge mon eneptuk lit, "Ap penjara foroho ahun ino ambeg lalihipteg ap piren sono hele waroho kilap eneptukukon wilip enepmisiyen hiyag irik lalihip," ulug mon enepfag.
44016036	Mon enepfag inap libareg penjara foroho ahun hiyag itfagma at inowen Paulus fam ele uruk lit, "Niniknisi ap suwon arimanowen wilip amag ehesama nori, we fano lalihip," ulug hiyag isibag.
44016037	Hiyag isibagma Paulusen ap arimano fam, "Nir oho Roma ninap welahe angge famen alem elegman kapal nisa fug anggeyen ap anggolo onolohotman nunusurusareg penjara fam kilap neneptusa angge famen ketiya nungge fahet hirako hag toho lalihip ehesa? Nit hirako hag toho wilip amul fug, it ininggareg wamusareg wilip nenebusa," ibag.
44016038	Ari ibagma enemingmingangge mon enepfahon arimano Paulusen ibag ane iniknisi hiyag isa watfagma hol harukmen Paulus men Silas men Roma inap ibahon holfareg it enekol hibag.
44016039	Enekol hibareg it ap suwon arimano Paulus men Silas men enembeg libareg enele fano roho uruk lit penjara famen hondog eneplug wilip enepfareg, "Nori, o aru embeselug wilip atihip," ibag.
44016040	Ari ulug hiyag isibagma it piren penjara famen wilip atfareg hiyap Lidia ino ibam libag. Libareg onori wene holtuk inap inindi yuwahap enepfareg it piren itano laruk latfag.
44017001	Paulus men Silas men Amfipolis keyen Apolonia keyen tulug o Tesalonika libag. O ino Yahudi inaben wene uruk ibam eke wirig latfag.
44017002	Paulus inowen winama oho turuk latfag hag toho o ino oho wene uruk ibam kibareg wene atam haharoho imbibahon fahet hiyag isaruk latfag. Yahudi inap sembahyang uruk sambil hari Sabat hinahan fam wene hiyag isaruk latfag.
44017003	Hiyag isaruk lit, "Mesias waruhu ibahon ino Allahn pibag ane roho aben Ele ying turuk lit wabuhupmu ap war atukon wereg ambehen Olukap tuhu," ulug hiyag isaruk lit, "Anden hit hunubam Yesus ino fahet hiyag hisaruk lahiyon ino Mesias watfag," ulug hiyag isaruk latfag.
44017004	Ari ulug hiyag isaruk latfagma ap winon arimano oho inindi anggar atfagma Paulus men Silas men mangno atuk latfareg Yunani inap Allah fahet enekol toho welatfahon oho hiyap suwon Yunani hiyap onowesi welatfahon oho anggolo mangno atuk latfag.
44017005	Anggolo mangno atuk latfagma Yahudi inap inindi onolok atfareg siyag ane turuk lit inahan ane turuk latfag inap men ambingga roho iniyabuk wit ta fug angge wereg inap men ngik-ngog turuk latihip ulug Yahudi inaben mingming enepfag. Mingming enepfagma mangno atuk lit ngik-ngog hum toho uruk latfag. Paulus men Silas men itano ap suwon enele uruk ambeg hondog eneplug lul ulug Yason ibam ngik-ngog toho waling isa libag.
44017006	Libareg kim isarukmen it piren eleg latfagma Yason men wene holtuk latfag inap winon men sen enepfareg ininggik kililim-kililim lir eneplug ap suwon weregma og eneptug libag. Og eneptug libareg enele hi roho uruk lit, "Kinang atogman atogma siyahap turuk inap tuma waharusama
44017007	hun Yason aruwen ibam hondoko kilap eneptisi. It arimanowen Kaisar ele apmayap turuk. Ap suwon te Kaisar fug, ap winon unuk Yesus ino ap suwon wereg ulug ap itan hiyag isaruk," uruk latfag.
44017008	Ari ibagma ap anggolo arimano men onowesi suwon menen hol hibareg inindimu onolok hibareg
44017009	Yason men wene holtuk inap itano unubam te, " Uang anggolo og nisalihipteg eneg hinibam lalihip," ulug ap suwonen heng enepfagma og isibagma hinibam lalihip ulug wilip enepfag.
44017010	Wilip enepfag sambil ino hubanggo onori Paulus men Silas men unubam lalihip ibagma it itano o Berea libag. O Berea ino wereg lit Yahudi inaben sembahyang uruk ibam libag.
44017011	Yahudi inap o Tesalonika welatfahon arimano inindi onolok teg latfag angge famen Berea welatfahon arimano inindi fano reg lit enesukun fano roho Allah wene holtuk latfag. Wene holtuk lit Paulusen hiyag nisaruk awene aru tem toho hiyag nisaruk ano ulug likiya hupmu wene atam haharoho imbibahon fam yami ruruk latfag.
44017012	Yami ruruk lit ap anggolo arimano Yesus fam tem toho wenggel harikim Yunani inap onowesi roho welatfahon arimanowen oho hiyabet abet it enebe anggolowen wenggel haruk latfag.
44017013	Paulusen o Berea inap Allah wene hiyag isaruk urukon o Tesalonika Yahudi inap welatfahon arimanowen hol hibareg onoluk atfagma mug eneplug libareg Berea inap inindi kahal eneptuk lit onolokap eneptuk latfag.
44017014	Onolokap eneptuk latfagma onoriyen Paulus lamihin ulug ik ayegma monde fik libagma Silas men Timotius men o Berea ino pok atfag.
44017015	Hun Paulus ino oriyen hondoholug o Atena imbisik libareg suhuloho waharukmu Silas men Timotius men folo-folo nombolim wamag ulug hiyag isibag.
44017016	O Atena ino libareg Silas men Timotius men mangno enesug lit o pumbuk ino usangge anggolo weregma kim hibareg indi anggin atfag.
44017017	Indi anggin atfareg Yahudi inap men Allah fahet enekol toho welatfahon arimano men wene uruk ibamen enele sahalik kuruk latfareg o sili ke welatfahon arimano likiya hupmu hiyag isaruk latfag.
44017018	Hiyag isarukmen mun ane man ane alem onoluk inap itano ununggul unuk Epikuros men Stoa men itanowen Paulus men enele sahaltuk latfareg it-it enele uruk lit, "Hun tu ele sibiling-sibiling ane uruken nungge ane hiyag nisamisi," uruk latfagma it winon arimanowen, "Pog ahun tu waharisireg umbusagsiyen wal tibag ane hiyag nisaruk lit teg," uruk latfag. Paulusen Yesus wene men Olukap tibag ane men hiyag isibag ane fahet ari uruk latfag.
44017019	Ari uruk latfareg Paulus ino Areopagus silimu hondoholug libareg, "Haren alem keron uruk lahenon tu nir oho nonoluk atmisiyen sebe roho hiyag nisimin,
44017020	nik ane inamap turuk lahenon nit hol hulen hiyag nisimin," uruk latfag.
44017021	O Atena welatfag inap men ap pohon men arimano wina ane tuk fug angge we alem keron eneg enehiyeg toho holtuk latfag inap welatfag.
44017022	Welatfagma Paulus ino Areopagus silimu ino in atfareg ele uruk lit, "Atena hinap nori, hiniknisi unumbusagsiyen turuk latfag hag toho hiren oho nit fahet palimu wereg peruk lahebon ununuk fano leho ferukmu anden yet hisaruk lahi.
44017023	An hit hinibam aru walinggoho laruk lit yet harikikon hiren palimu wereg peruk lahebon arimano fahet inibam usa ibam witikibon harikik. O winon arimano ununuk weregma harikik angge famen we misig eneg te 'Unuk nenepelehon' suwaloho hahare ferikibon harikik. Hiren unuk henepeleg angge famen leho feruk lahebon ino fahet anden ketiya hiyag hisamin.
44017024	Allahn kinangma werehon mun angge man angge wal tibahon ino pohol ha kinang ha seneg lit werehon ino ap kinangmonen usa ibam witukon fam At welam fug teg.
44017025	Aren mun angge man angge ap obog toho og isaruk lit sat kilap eneptuk lit fanowap eneptuk lit werehen Aren Ninggikmu nungge-nungge eleg ulug ap kinangmon unubam og Netep peruk eleg.
44017026	Ap misig wal tibareg at ino famen ap kinangma werehon obog toho wereg atfagma inibam hili wal taneg imbibareg noenam welamuhupteg eleg amuhup Aren hili imbibag.
44017027	Nit ap kinangmon nunumbahalug yatma wereg eleg angge famen An yami Nabuhupteg hiyag Naptuk lit Nubam inindi wenggel Niyaruk lamuhup peruk.
44017028	Ninikni Allah ino famen eneg nit nenebe nonoluk fano wereg lit ninine werehen lebe ruruk lahe. Ari hag toho sini alem wiliptuk inap hit sehelimu werehonen enesini yunggultuk lit, 'Nit ap kinangmon welaheyon aruma poholma werehonen indag nenepfag,' urusa.
44017029	Nit welaheyon aruma poholma werehonen indag nenepfagma ili ruruk angge men fano-fano angge men helep famen ininggik fano inaben laltusa angge arimano At poholma werehon ino men wirim tuk fug teg.
44017030	Allah unuk enepeleg toho wereg lit turuk latusa ane ari Aren ambolma emberisireg ketiya ap obog toho kema-kema werehonen siyag ane ari umbusuhup ulug hiyag isaruk.
44017031	Ap obog toho kinangma werehon unubam unggum werehon misihim Anden pikit toho kong tuhuk ulug sali imbibag. Tuhu ane ari ap misihen unggum kong tuhu ulug At ino unduhuk fibag. Unduhuk ferik iyahon tu fahet ap obog tohowen onoluk amag ulug ap warehon wereg ambehen ketiya Olukap tirisi," ulug hiyag isibag.
44017032	Ari ulug hiyag isibagma ap welatfahon arimanowen ap war atukon onoluk atuk ane fahet hiyag isarukmu hol hibareg it winonen pulup turukmu it winonen te, "Eke sambil oho ari hag toho eneg hiyag nisarukmu holuhuk," uruk latfag.
44017033	Ari uruk latfagma Paulus ino it embeselug libagma
44017034	ap piren hinahan Paulus men mangno atfareg inindi fano roho wenggel haruk latfag. It wenggel haruk latfahon ununuk te misig Dionisius Areopagus sili palu atfag inap arimano onowe misig men hiyap unuk Damaris misig men ap winon eke it men ambiyeg welatfag.
44018001	Welatfagma Paulus ino o Atena embeselug o Korintus libag.
44018002	Korintus libareg Yahudi ahun misig unuk Akwila, ibam te Pontus ahun ino uhe Priskila men ambiyeg o Italia embeselug o Korintus watfareg weregma Paulus ino it weregma libag. Ahun uhe itano o Korintus watfag ane ari hun Klaudius ap suwon Kaisar inowen te Yahudi inap o Roma welam fug teg ulug obog toho yanggal enepfagma watfag.
44018003	Yahudi ahun ino uhe men wereg ambeg Paulus ino libareg sum o sabo ungga saltukon uruk ahun watfareg weregma an oho it men sum ungga saltukon ambiyeg uruk lamuhuk ulug it men welatfag. Paulus ino oho sum ungga saltukon uruk ane oluk ahun welatfag.
44018004	Wene uruk sambil hari Sabat Paulusen likiya hupmu sembahyang uruk ibamen wene hiyag isaruk lit Yahudi inap men Yunani inap men arimanowen Yesus fahet tem toho peruk lamuhup ulug hiyag isaruk latfag.
44018005	Hiyag isaruk lit weregman Silas men Timotius men o Makedonia embeselug at wereg ambeg watfagma sum uruk ane imbisibareg wene likiya hupmu hiyag isaruk lit Yesus ino Mesias wereg ulug Yahudi inap fag toho hiyag isaruk latfag.
44018006	Hiyag isarukmu Yahudi inap arimanowen at men seliyap tibareg abilit turuk latfagma Paulus asum fam ul welatfahon it unubam tel isibareg ele hiyag isaruk lit, "Henemep hininggareg hununggulmu wambukag. An siyag ane tirikik fug angge famen hiren ari ehepma Allah unuk enepeleg inap wereg ambeg hiyag isa lahuk," ibag.
44018007	Ari ibareg wene uruk ibam ino embeselug wilip atfareg ap misig unuk Titius Yustus ino Allah fahet akol toho wereg ahun ibam sembahyang uruk ibam men ahandip toho wirigmu welatfag ahun ino ambeg kibag.
44018008	Hun Krispus ino sembahyang uruk ibam seneg ahun wereg lit at men umalikisi ibam werehon men Yesus Nonowe ulug tem toho wenggel haruk latfag. Korintus inap anggolo roho Paulusen hiyag isarukmu holtuk lit tem toho peruk latfahon arimanowen ikma pilap neneplihip ibag.
44018009	Misihim sambil Paulus nohoruk lit nei og harukmen Ninikni Allahn Paulus fam Ele uruk lit, "Hele eleg angge welaruhun fug. Ap wene hiyag isaruk lit hakol toho welam fug.
44018010	Anden hat fet hasugmu ap ekeyen oho huwabuk fug teg laruhu. O pumbuk aru wereg inap an numalikisi anggolo wereg," ibag.
44018011	Ari ibagma Paulus o ino weregman mo misig pikalem falfaliken atfagma Allah wene it sehelimuwen hiyag isaruk latfag.
44018012	Hiyag isaruk lit weregman ap suwon misig unuk Galio Akhaya kinang seneg laruhu ulug lahapfagma Yahudi inap arimano mangno atuk lit Paulus men suwahal uruk latfareg at lisoho hondoholug unggum kong turuk ambeg walug libag.
44018013	Walug libareg hiyag isaruk lit, "Hun aruwen wene Musan haharoho imbibahon apmayap turuk lit haharoho werehon embeselug Allah hinindi fam eneg wenggel haruk lamuhup ulug hiyag isaruk," ibag.
44018014	Ari ibagma Paulusen nele imin ulug turukmen ap suwon Galio inowen Yahudi inap unubam ele uruk lit, "Hit Yahudi hinap nori, hiren unggum walug wahebon ari siyag ane men aben tuk fug teg ane men walug walepma fano walug wahasa ulug anden unggum kong tele.
44018015	Angge famen alem walug wahebon aru henele atog fahet ap ununuk fahet atam haharoho imbibag ane fahet suwahal ehepteg walug wahepma unggum ari anden kong tuk fug tehen henemu kong tilihip," ulug per enepfareg
44018016	unggum kong turuk ibamen yanggaloho wilip enepfag.
44018017	Yanggaloho wilip enepfagma Yahudi inap arimanowen Sostenes sembahyang uruk ibam foroho ahun ino senetfareg unggum kong turuk ibam irahamen yik angge watuk latfagma Galio inowen enemu tukag ulug ilen eneg yer isibag.
44018018	Paulus ino o Korintus tot welatfareg ori arimano unubam o Siria lahuk ulug hi enepfareg ik ahum keyen laruk latfag. Ik ahum keyen lamin ulug o Kengkrea libareg Yahudi inap turuk latfag ane roho pikalem ari fam noruk kong nabuhup ulug sali ibag sambil ino hikir atfagma oruk kong tibag. Kong tibagma larukmen Priskila men Akwila men itano ambiyeg laruk lit
44018019	o Efesus libareg it piren itano o Efesus welatfag. O ino welatfareg Paulus amu eneg Yahudi inap sembahyang uruk ibam weregma kibareg it men enele uruk latfag.
44018020	Enele uruk lit hat nit men tot anunu roho welamuhuk ulug alele wibag angge famen aren te fug ibareg
44018021	Allahn an nubam fano lamihin ulug hiyag nutuk halug fobik pen hisa waruhuk ulug hi enepfareg o Efesus ino embeselug ik ahum keyen o Kaisarea libag.
44018022	Kaisarea libareg kinang keyen o Yerusalem laruk lit Allah wene holtuk inap hi enepfareg o Antiokhia libag.
44018023	O Antiokhia ino tot welatfareg embeselug laruk lit Galatia keyen Frigia keyen tulug laruk lit wene holtuk inap obog toho inindi yuwahap enebil laruk latfag.
44018024	Welatfagma Yahudi ahun misig unuk Apolos ibam Aleksandria ahun o Efesus watfag. Wene fam haharoho imbibahon alem oluk teg lit ele ine roho uruk ahun welatfag.
44018025	Atam Yesus wene fahet aben milalfagma asukun fano reg lit ele ine roho Yesus fahet fano hiyag isaruk latfag angge famen Yohanesen ap ikma pilap enepfag ane fahet eneg oluk teg latfag.
44018026	Yahudi inap sembahyang uruk ibamen ambong se roho wene hiyag isarukmu Priskila men Akwila menen holfareg at hondoholug inibam kilapfareg Allah wene seleg toho Apolos hiyag utuk latfag.
44018027	Apolos ino Akhaya nindig aruhuk ulug hiyag isibagma ori wene holtuk inap arimanowen suwesingga onori Akhaya werehon fahet emberuk lit, "Nenere Apolos hit henembeg waruhu angge re hondoko hinibam kilabuhupteg let turuk lamuhup," ulug suwesingga haharoho imbibag. Apolos ino Akhaya libareg at ino Allahn ineyap turukmu wene holtuk inap hiyag isaruk lit ap anggolo ler eneptuk latfag.
44018028	Apolos ino kel ta fug angge atam wene haharoho imbibahon kim haruk lit Mesias ino Yesus fahet uruk ulug fag toho hiyag isibagma Yahudi inap enele apma atfag.
44019001	Apolos ino o Korintus weregma Paulus ino o pumbuk tom alem ke wereg inap wene hiyag isil noruk latfareg o Efesus libag. O Efesus ino Yesus umalikisi wene holtuk inap enembeg libag.
44019002	Libareg kapal isaruk lit, "Hiren wene fahet tem perikipmu Allah hime fanowon hunubam atisi ano," ibagma iren te, "Eleg-o, Allah hime fanowon haren ehenon ari holtukuk fug," ibag.
44019003	Ari ibagma Paulusen it kapal isaruk lit, "Hit ikma pilap heneptuk lit ap sa unuk urusareg pilap heneptusa," il larikim iren te, "Yohanes unuk fam ikma pilap neneptusa," ibag.
44019004	Ari ibagma Paulusen hiyag isaruk lit, "Yohanesen ikma pilap eneptuk latfag ane ari siyag ane turuk lahebon embeselihip ulug komo eneptuk lit ikma pilap eneptuk latfag. Pilap eneptuk latfag inap arimano wene hiyag isaruk lit, 'Yesus an nombolim waruhuwon ino fam eneg hinindi wenggel haruk lamuhup,' uruk latfag," ulug Paulusen hiyag isibag.
44019005	Hiyag isibag ane ari hol hibareg Yesus unuk fam pilap nenepmihin ulug heng tibagma ikma pilap eneptuk lit
44019006	Paulusen inggik ununggulmu imbibagma Allah hime fanowon it unubam wambik watfagma enele nin atfagma Allah wel turuk latfag.
44019007	Allah wel turuk latfahon arimano ap nisanggowen welatfag.
44019008	Paulus ino sembahyang uruk ibamen ambong se roho wene hiyag isaruk lit weregma pikalem hinahan libag. Wene hiyag isaruk lit Allah ap obog toho Inikni aruhu ane fahet inindi anggarap enepfag.
44019009	Inindi anggarap enepfagma ap winon inindi sohu roho welatfahon arimanowen Allah wene ninirim ulug ap anggolo enelukema enebug uruk lit abilir eneptuk latfag. Abilir eneptuk latfagma Paulus o sembahyang uruk ibam embeselug nir oho nori men nenemu welamuhuk ulug enele uruk ibam hun Tiranus inowen foroho latfag ibam inowen likiya hupmu hiyag isaruk latfag.
44019010	Hiyag isaruk lit weregma mo ilig am wirig am turukmu piren atfagma Yahudi inap men Yunani inap men Asia kinang fam wereg inap obog toho Allah wene fahet onoluk atfag.
44019011	Allahn Paulus fam ap kinangmonen tuk fug teg ane poholmonen turuk ane turuk lit
44019012	sum Paulusen lisag puhun turuk latfahon men wan tibahon men wibareg ap ouk warukon unubam emberikim ouk warukon fano atuk lit siyag angge it unubam werehon wilip atuk latfag.
44019013	Welatfagma Yahudi inap usane onoluk inap welatfahon kinang ino walingguruk lit ap unundama siyag angge werehon wilip amusa ulug Yesus unuk ap unubam saplangge wal haruk lit, "Paulusen Yesus unuk urukon ari fam huluwap heneptuk lahe," uruk latfag.
44019014	Ari til noruk latfahon arimano usa ahun imam onowe Yahudi ahun unuk Skewa ino umalikisi sabiren itanowen til noruk latfag.
44019015	Ari til norukmen siyag angge ap misig undama werehon inowen ele uruk lit, "Ununuk uruk lahebon Paulus men Yesus men noluk angge famen hit sa menen uruk lahep," ibag.
44019016	Ari ibareg siyag angge undama wereg ahun inowen hik tombo lahibareg unubam wororog tik wamburuk lit waroho yinggi fisibareg sobir eneptuk lit unusuruken o inowen wilip atuk lit sum hog toho embeselug enembilan kilipnu laruk lit mep tep-tep laruk latfag.
44019017	Ari tibag ane fahet Yahudi inap men Yunani inap men Efesus werehon obog toho arimano onoluk atfagma it obog toho enekolen Yesus unuk palimuwap turuk latfag.
44019018	Yesus fahet we tem toho wenggel haruk lit ap anggolo watfareg siyag ane ari-ari turukuk ulug ap iniline fag toho uruk latfag.
44019019	Usane uruk latfag inap anggolo watfareg usane turuk angge haharoho foroho latfahon andog toho walug watfareg ap obog toho iniline yale feseruk latfag. Usane hahareg latfahon arimano yalfahon ari ayeg waroho welepma hahen uang inggila suwon eneg teng-teng angge (lima puluh ribu uang perak) welep hag toho yalfag.
44019020	Ari roho tibagma Ninikni Allahn wene suwap turuk lit ineyap tibag.
44019021	Obog toho ari tibagma Paulusen o Yerusalem lahuk ulug Makedonia keyen Akhaya lahukteg Yerusalem lahuk ulug wenggel hibag. Wenggel hibareg, "O pumbuk ari obog toho pen isil lahukteg o Roma oho pen isa lahuk," ibag.
44019022	Ari ibareg o Asia tu welaruhukteg waruhuken hit tam Makedonia lalihip ulug otsi piren Timotius men Erastus men mon enepfareg at o Asia welatfag.
44019023	Welatfagma Allah wene fahet enele anggolo sahaltuk lit ngik-ngog hum toho uruk latfag.
44019024	Ap misig unuk Demetrius ili ruruk angge wituk ahun o ino welatfag. Poholma hiyap wereg peruk latfahon unuk Artemis ino usa ibam o Efesus wiroho weregma aben hilalug larukon ulug o usa ibam toron se roho ili ruruk angge fam hun Demetrius inowen wiroho emberuk latfag. Wituk angge arimano aben hilaruk lit uang onggo anggolo og utukon arimano inikni Demetrius inowen umalikisi wituk inap tor angge og isa fug tehen anggolo og isaruk latfag.
44019025	Hun Demetrius inowen umalikisi wituk inap men umalikisi winon men palu enepfareg ele uruk lit, "Nori, niren wituk lahe angge ari fam onggo anggolo og nisarukmu nit fano welaheyon hit honoluk.
44019026	Ketiya hun Paulus ino waharisireg o Efesus inap tuma eneg fug, Asia kinang walinggoho werehon obog toho hiyag isaruk lit ap ininggiken laltuk angge ari poholmon hag toho wereg ulug wirim tuk fug teg uruk lit ap tuma inindi kahal enebil laruk ane ari hit hininggarehen hol harikipteg honoluk atisi.
44019027	Ari turuk ane aru niren wituk lahe angge aben ninirim uruk lit apmayap tuhup tohon Artemis ninisinga poholmon suwon aren usa ibam tuma wirihon ino oho eleg aruhu rohon. Artemis ninisinga suwon wereg angge re Asia inap tuma men ap kinangmon obog toho menen ubam sembahyang uruk lit at unuk palimu werehon ino eleg aruhu rohon," ulug hiyag isibag.
44019028	Ibag ane ari hol hibareg onolok anggolowen enele hum toho uruk lit, "Nit Efesus ninap fahet ninisinga poholmon Artemis mondabi palimu welaruhu," uruk latfag.
44019029	O pumbuk obog toho inap palu roho wereg lit ngik-ngog tibareg Makedonia inap Gayus men Aristarkhus men Paulus men ambiyeg libahon itano ininggik lisoho kililim-kililim walug watfareg sini yunggultuk latfag ambeg enebe mondeg angge imbisik libag.
44019030	Imbisik libagma Paulus it enembeg lamin ulug turukmen oriyen lamihin fug ulug alele wibag.
44019031	Alele wibagma Asia inap onowesi winon Paulus men ininggik ahandip toho welatfahon itanowen aben sini yunggultuk ambeg Paulus lamisi fuhen hiyag irik lalihip ulug ap mon enepfag.
44019032	Welatfagma ap sini yunggultuk ambeg palu roho wereg lit ngik-ngog turuk lit enele hum uruk latfag. Ap welatfahon arimano alem eke hag eke hag uruk lit inindi nonghong uruken ap misihen oho alem tu fahet uruk ulug inindi anggar atfag fug.
44019033	Inindi anggar atfag fugmu Yahudi inaben ap misig unuk Aleksander hat alem holuk toho hiyag isamihin ulug enelukeman lisoho unduhuk fibagma at inowen nele hiyag hisaminen henele imbisiyek ulug inggik kaya ribag.
44019034	Inggik kaya ribareg ele hiyag hisamin ulug turukmen tu Yahudi ahun ulug ap anggolowen onoluk atfagma enele hum-ham toho uruk lit, "Nit Efesus ninap ninisinga poholmon Artemis palimu welaruhu," urukmen eneg mo haya ruruk latfag.
44019035	Mo haya ruruk latfagma Efesus inap onowe suwon misig in atfareg nele imin ibagma ap anggolo arimano enele eleg angge welatfag. Enele eleg angge welatfagma hun inowen, "Hit Efesus hinap nori, nit Efesus ninap ninisinga poholmon Artemis suwon aruwen usa ibam fano foroho lit wirimangge poholman wambik watfahon ino oho fano roho foroho laheyon ari fahet ap kinangma werehon sa apelehon wereg?
44019036	Ari ap misihen oho elehap tuk fug tehen henele eleg angge wereg lit fano roho wenggel ha fug anggeyen alem ekeyon-ekeyon lahabuk fug.
44019037	Ap walug wahebon tiyan usa ibam wereg angge lisoho hik isarusareg unuk apmayap turusa fug angge famen ininggik lisoho og eneplug wahep.
44019038	Demetrius men umalikisi o wituk inap men unubam ap ariyen siyag ane turusa halug unggum kong turuk inap men o pumbuk tu onowesi suwon men wereg eleg? It obog toho wereg ambeg alem tu kong tulusan hondog eneplug lalusa.
44019039	Alem winon hiren sahaltul peruk lahebon oho wereg halug ap obog toho palu enebuhupteg henele fano roho sahaluhup.
44019040	Yoho alem eleg angge famen nenele hum toho ngik-ngog teheyon ari fahet aben alem suwon nunubam umbuhup tohon. Yoho teheyon aru fahet alem nunubam umbuhup halug niren hebeloho uk fug teg lamuhuk," ulug hiyag isibag.
44019041	Ari ulug hiyag isibareg ap palu roho welatfahon arimano hinibam lalihip ulug hiyag isibagma inibam libag.
44020001	Ngik-ngog turuk latfahon ino imbisibagma Paulusen ori wene holtuk latfag inap arimano wol enepfareg inindi yuwahap eneptuk lit hi enepfareg an Makedonia lamin ulug hiyag isibareg libag.
44020002	Makedonia keyen laruk lit ap Allah umalikisi werehon arimano unubam ele ine roho komo enebil laruk lit inindi yuwahap enebil laruk latfareg Yunani kinang fam libag.
44020003	Yunani kinang fam libareg weregma pikalem hinahan atfagma o Siria ik ahum keyen lahuk pibag. Ik ahum keyen lahuk peruk lit weregman Yahudi inaben wabul ulug turuk latfagma Makedonia keyen suhuloho nibam lahuk pibag.
44020004	Lahuk pibareg larukmu at men ambiyeg libag inap ununuk te: Pirus amloho Sopater Berea ahun ino men, Tesalonika inap piren Aristarkhus men Sekundus men, Derbe ahun Gayus men, Timotius men, Asia inap piren Tikhikus men Trofimus men it ari ambiyeg laruk latfag.
44020005	It tam libareg o Troas nit yet nenesug latfag.
44020006	Suburu roti sig elehon narukuk sul sono welatukuk ulug o Filipiyen laruk lit ik ahum ke larukmen hup uhanam atfagma o Troas luwareg it men ambi atuk uwareg weregman eneg o sabit atfag.
44020007	Hari Minggu ininggik sehelet misig atfagma suburu kuroho nul ulug palu atuk uwareg Paulusen nonori nit men welatfahon unubam nit sono lahuk ulug wene hiyag isaruk latfag. Hiyag isaruk lit weregman eneg hup humanoho atfag.
44020008	Nit hinawi welatuk uwag ambeg ino iral anggolo ambulpul turuk latfagma
44020009	kabini malik misig unuk te Eutikhus ino hinawi sok latukon iraham heriyeg latfag. Paulusen ele anunu roho uruk latfagma kabini malik ino il wirik toho welam fug teg latfagma noho ilen kungguk turuk latfareg mako hinawiyen imbilabi wambibag. O ino misig famen altap piren wirig latfagma aben malik ino inggik lit harukmen wambibag ambeg itanowen pinggi wareg latfag.
44020010	Pinggi wareg latfagma Paulus ino hinawiyen wambibareg malik warehon ino mako pug toho seneg lit ap arimano unubam, "Henele anggolo uruk lit uba yatuk eleg, malik aru oluk wereg," ibag.
44020011	Ari ibareg nin suhuloho hinawi lahibareg suburu men ahaluwe men nibareg ele nin anunu roho urukmen warukmen o sakan tibag. Sakan tibagma Paulus ino wilip atfareg laruk latfag.
44020012	At larukmu ap arimanowen malik kabiniyon ino oluk weregma hondoholug ibam imbisik libareg it obog toho enehiyeg anggolo haruk latfag.
44020013	Nit tam kou fam laharuk uwareg ik ahum keyen o Asos luwag. Paulusen, "Hit tam kou fam o Asos lalihip, an kinang ke lamin, lulteg o Asosen ambi amul," ibahon hikit toho luwag.
44020014	Luwareg at o Asosen ambi atuk uwareg Paulus kou fam lahibagma nit men ambiyeg ik ahum keyen Metilene luwag.
44020015	Likiyamon o inowen ik ahum keyen eneg luwareg Khios kinang horogma luwag. O ino noholug likiyamon Samos luwareg noholug nin likiyamon Miletus luwag.
44020016	Paulusen Efesus lahukmu alele og nenebuhupmu Asia kinang fam anunu roho welamuhuk tohon pikit lahuk ibahon hikit toho Efesus pisan isalug luwag. Ari roho ibag ane ari o Yerusalemen seni humon Pentakosta fahet esetuk sambil ino an elegma tuhup tohon ulug folo-folo lahuk pibareg ari ibag.
44020017	Miletus libareg wereg lit o Efesus penatua wene holtuk inap fer enesuhon arimano nambeg wamusan hondog enebik lalihip ulug Miletus inap mon enepfag.
44020018	Hondog enebik libareg watfagma Paulusen unubam ele uruk lit, "Nori, atam Asia kinang aru fam waharikikteg ak teberuk lit hit men wereg lit turuk latikik ane hit honoluk.
44020019	Nindi imbik wamburuk lit Ninikni Allah amingmingangge roho welatikik. Allahn indi wirik teg ano ulug wal niyarisimu Yahudi inaben nuwabul peruken uba anggolo yatuk lit welatikik.
44020020	Hit fano amag ulug obog toho hiyag isaruk lit tor angge oho hirako emberikik fug. Wene obog toho aru anden milal heneptuk lit ap obog toho wereg ambehen fag toho hiyag hisarikikteg hit hinibam palu ruruk latikip ambehen oho hiyag hisarikik.
44020021	Yahudi inap men Yunani inap men siyag ane iren turukon Allah unuk fam umbusuhupteg Nonowe Yesus Kristus fam we tem toho hinindi wenggel haruk lamuhup ulug hiyag hisarikik.
44020022	Yerusalem lahukmu nubam tuhup ane napeleg teg lit weregma Allah hime fanowon inowen ninggik lisoho hondog naplug larukmu an oho lahuk.
44020023	Allah hime fanowon inowen an o eke la o eke la turuk lahimu aben hinggik hele wat haptuk lit huwabuhup ulug hiyag nutuk.
44020024	An noluk welale ulug tor angge oho peruk lahi fug. Ninikni Allah indi nenesug lit wereg ane Nowe Yesus inowen hiyag isaruk laruhun ulug unduhuk nubaharisimu ari tuhup sambilen obog tebuhuk peruk lahi.
44020025	Nori, Allah palimu werehon fahet hiyag hisik oho henembeg waharikikteg hit men ambiyeg welatukuk angge famen fobik hit obog tohowen an norohole niyahup fug ulug ketiya an noluk toho welahi.
44020026	Ap eke mondabi war atuk ambeg welaruhu halug an nubam hat siyag ulug alem nubam umbuk fug teg, ari fahet yoho tem toho hiyag hisaruk lahi.
44020027	Anden Allahn peruk ane obog toho hiyag hisaruk lit misig oho hirako emberikik fug.
44020028	Allah hime fanowon inowen Allah ambohom fer enesug lamuhup ulug hit unduhuk hunubaharisimu hininggareg hinil wirik toho wereg lit honori Allah umalikisi arimano Amloho Yesus amep fam ayeg waroho warisiyon fano fer enesug lamuhup.
44020029	An eleg aruhukmu olomene siyahon inal ke het-pet tohon hit sehelimu wamuhupteg ninindi ulug hunumbahuk fug angge hunusuruk lit siyahap henebuhup ane ari an noluk.
44020030	Hit henesehelimuwen ap enele sibiling-sibiling ane uruk inap arimano in amuhupteg Yesus umalikisi ke fanowon embeselug nit ninibil amag ulug hiyag hisahup.
44020031	An hit min wereg lit likiya hupmu alpal isa fug angge hit misig-misig fahet uba yatuk lit komo henebil larukmen mo ilig am wirig am turukmu hinahan atisi ane ari fahet wenggel haruk lit hinil wirik toho welamuhup.
44020032	Nori, ketiya Ninikni Allah indi henesug lit werehon ino Inggikmu hunumbaharuk lahi. Ap Aren mumal eneptisiyon arimano obog toho og hisahuk ulug sali ibahon ino At awene fanowon ino famen og hisaruk lit fet henesug laruhu.
44020033	Uang men fano-fano angge ili ruruk angge men sum wan turukon men an og nimiyek ulug heng heneptikik fug.
44020034	Ninggareg ninggik fam wit tarikikon eneg nori men an men naruk latukukon ari hit honoluk.
44020035	Ari roho yabuk wituk lit ap inine elehon ler eneptuk lamuhuk ulug mun ane man ane turuk latikikon hiren oho yet niyarikip. Yet niyahupteg hiren oho turuk lamuhup ulug wirimangge turuk latikik. 'Mun angge man angge ap og isaruk ane fahet henehiyeg hahup, hebeloho waruk ane fahet henehiyeg ha fug teg,' ulug Yesus inggarehen ibag ane ari hiren wenggel haruk lamuhuben anden hiyag hisaruk latikik," ulug Paulusen hiyag isibag.
44020036	Obog toho ari hiyag isibareg Paulus ino elenggen fam hur atfareg it obog toho arimano men sembahyang ambiyeg ibag.
44020037	Sembahyang ibagma it arimanowen uba anggolo yatuk lit Paulus mako pug toho hi ribag.
44020038	Paulusen nin fobik norohole niyahup fug ulug hiyag isibag ane fahet iren fong watfareg Paulus ninindi ulug inindi siyag atfareg kou fam ik ahum keyen lamisi ulug ik ayegma imbisik libag.
44021001	Nonoriyen nit fahet inindi anggin toho uba yatukmu embeselug nit ik ahum keyen pikit o Kos laruk uwag. O ino noholug likiyamon o Rhodos luwareg o ino noholug likiyamon te o Patara luwag.
44021002	Luwareg o inowen kou winon o Fenisia pikit larukon hiyaharuk uwareg kou ino fam kuruk uwareg ik ahum keyen Fenisia fil luwag.
44021003	Laruk lit o Siprus nininggik hare fil weregma pisan isalug o Siria fil laruk latuk uwag. Larukmen mun angge man angge kou ino undama werehon arimano o Tirus Siria kinang famon fahet wibag angge arimano kou ngi ahun inowen o ino wili fesemin pibagma Tirus luwag.
44021004	Yesus umaliki wene holtukon o ino welatfahon pen isil laruk lit weregman o sabit atfag. O ino weregma Allah hime fanowon inowen Yesus umalikisi arimano hiyag isarukmu Paulus o Yerusalem lahun fug ulug komo ribag.
44021005	Komo ribag angge famen lul puwag li sakan tibagma laruk latuk uwag. Yesus umalikisi arimanowen unuhesiyet unumalikisiyet nit hondog nenepfareg o pumbuk ino embeselug ik ayegma nunumbahik libag. Ik ayegma nunumbahik libagma nenelenggen fam hur atuk uwareg sembahyang uruk uwag.
44021006	Sembahyang uruk uwareg it mako pug toho hi eneptuk uwareg nit kou fam kurukmu it inibam libag.
44021007	It inibam libagma nit ik ahum keyen o Ptolemais luwareg wene holtuk inap o pumbuk ino werehon arimano hi eneptuk uwareg it men hup misihim nohoruk uwag.
44021008	Noholug likiyamon o pumbuk inowen embeselug o Kaisarea luwareg hun Filipus ibam kuruk uwag. O Yerusalemen ap sabiren suburu og isaruk lamuhup ulug unduhuk fisibahon itano misig Filipus ino weregma luwareg at men ambiyeg welatuk uwag.
44021009	Hun Filipus ino aholani uhan tuhumon aben oho elehon Allahn ler eneptukmu fulu ane turuk latfahon welatfag.
44021010	Hup piren hinahan welatuk uwagma ap misig unuk Agabus Allahn let turukmu fulu ane turuk latfag ahun eke o Yudean nit nenembeg watfag.
44021011	Nit nenembeg watfareg Paulus alunggu ke pug teg angge wibareg inggareg inggik uyug pug tubat tibareg ele nit hiyag nisaruk lit, "Alunggu ke pug teg angge tu ngi rohon ino Yahudi inaben o Yerusalemen hele wabuhupteg ap ino Allah unuk enepeleg inap ininggikmu umbuhup ulug Allah hime fanowon inowen hiyag nitisi," ibag.
44021012	Ari ibagma hol haruk uwareg nit men Yesus umalikisi arimano obog tohowen Paulus fam o Yerusalem lul fug ulug alele waruk uwag.
44021013	Alele waruk uwag angge famen Paulusen te, "Hiren nungge fahet uba yatuk lit an nindi siyahap naptuk lahep? Ninggik eneg hele wat nabuhup peruk lahi fug, we nebe oho Yesus unuk fahet o Yerusalemen war aruhuk halug fano peruk lahi," ibag.
44021014	Ari ibagma niren komo ruruk uwareg alele waruk uwag angge famen nenele holfag fugmu niren Ninikni Allahn peruk ane famen eneg teko lahu peruk uwareg nenele uruk ane umbusuwag.
44021015	O Kaisarea hup pirenam hinahanam welatuk uwareg o Yerusalem lahuk ulug nenesum tug turuk uwareg luwag.
44021016	Laruk lit Kaisarea inap wene holtukon winon oho nit men ambiyeg laruk uwag. It arimanowen nit hondog neneplug ap misig unuk Manason ibam nunumbahik libag. At ino Siprus ahun famen wene atam holfag ahun ibam ino nohoruk uwag.
44021017	Nohoruk uwareg likiyamon o Yerusalem larukmen nonori wene holtuk inaben enehiyeg toho inibam hondoko kilap nenepfag.
44021018	Noholug likiyamon Paulus men nit obog toho men Yakobus pen hul ulug larukmen penatua arimano oho obog toho Yakobus men palu roho welatfag.
44021019	Welatfagma Paulusen hi enepfareg Allahn an let naptukmu Allah unuk enepeleg inap hiyag isarikik ulug it welatfahon arimano unubam su aneyet tor aneyet obog toho tintiloho hiyag isibag.
44021020	Hiyag isibagma hol hibareg iren Allah wel turuk latfag. Wel turuk latfareg it arimanowen Paulus hiyag utuk lit, "Nare, Yahudi inap teng-teng angge wene fano ulug holtusareg Musa wene oho fano peruk lit hikit toho turuk ane yet hamihin.
44021021	Yahudi inap famen Allah unuk enepeleg inap sehelimu werehon arimano unubam haren hiyag isaruk lit Musa wene ari embeselihipteg hunumalikisi enembilahap paltuk lahep ane embeseruk lit hinikni umban ibag ane embeselihip ulug hiyag isaruk lahenon ari holtusa.
44021022	It arimanowen hat tuma waharikin ane holtusareg onoluk atisimu ketiya nanggintul?
44021023	Ari fahet niren ul ane aru hol himin. Nit sehelimu tuma ap uhan tam sali urusareg onoruk kong teg eleg angge wereg.
44021024	It itano men ambiyeg Allah ibam kuhuben uwan olma kuk fugmu hininggik hunuyug puhun toho umabuhupteg it onoruk kong enebuhuben olma kuhupteg Allah fahet umbukag ulug haren it ininggikmu og isahun. Ari roho turuk lit og isahunmu ap arimanowen yet hiyahupteg hat fahet holtusa ane enele si uruk peruk lit aren oho Musan ibag ane hikit toho turuk ulug onoluk aruhu.
44021025	Allah unuk enepeleg angge famen wene holtukon arimano fahet niren nenele sahaltukukteg wam usa ane turuk lit yaltuk ambohom men mep men wam ambiyang helmako watukon men na fug angge pabi ane tuk fug ulug suwesingga haharoho emberukuk," ulug it arimanowen Paulus hiyag itfag.
44021026	Ari ulug hiyag itfagma likiyamon Paulusen ap itano hondog eneplug ininggik unuyug puhun toho umatfareg it itano onoruk kong eneptukon sali horog ahama Allah fahet wam hubu lahaplihip ulug imam inap hiyag isamin pibareg Allah ibam kibag.
44021027	Allah fahet hubu lahaptuk ane o sabirenam obog arik oho sambil ino Yahudi inap winon Asia kinang famen watfag inap arimanowen Paulus Allah ibam weregma yet hibag. Yet hibareg ap winon inindi kahal enepfagma Paulus sen hibareg
44021028	enele ngik-ngog uruk lit, "Israel hinap let nenebik maniyek! Nit Israel ninap aruma apmayap neneptuk lit Musa wene min Allah ibam tu min apmayap tuhup ulug ap kema-kema werehon obog toho hiyag isaruk latisi ahun tu hemek. Ketiya hun aruwen Yunani inap winon hondog eneplug wahareg Allah ibam fanowon tu siyahap tehek," ulug enele hum toho uruk latfag.
44021029	Iren uruk latfag ane ari Trofimus Efesus ahun ino tam Paulus men ambiyeg kebunggalma larukmu yet hibag ane fahet Allah ibam aru hondoholug kehek pibareg enele hum toho uruk latfag.
44021030	Enele hum toho uruk latfagma o pumbuk ino wereg inap obog toho palu arik watfareg ngik-ngog turuk lit Paulus sen hibareg inggik kililim toho lisoho walug o Allah ibam inowen selma imbisik wilip atfareg Allah ibam sok ine roho latfag.
44021031	Ine roho latfareg Paulus pinggi ware fusul ulug turukmen sehen seneg inap onowe ino fam o pumbuk Yerusalem obog toho ngik-ngog turuk ulug hiyag itfag.
44021032	Hiyag itfagma hun inowen amingmingangge men sehen seneg inap men wol enepfareg folo-folo ap palu roho kibareg ngik-ngog turuk ambeg ino libag. Larukmu ap arimanowen yer isibareg Paulus watuk latfag angge famen ininggik kobog isibag.
44021033	Ininggik kobog isibagma sehen seneg inap onowe ino Paulus iraham libareg, "Hun aru senetihipteg hele ineyon piren fam pug tiyek," ulug amingmingangge hiyag isibareg, "Hun aru unuk sa, siyag ane nungge tehekma watuk lahep," ulug ap welatfahon arimano kapal isibag.
44021034	Kapal isibagma ap arimanowen enele eke hag eke hag uruk lit sahal palaluk uruk latfagma hun inowen fuki roho holfag fureg sehen seneg inap inibam Paulus hondoholug libag.
44021035	Hondoholug libareg yal alma watfareg turukmen ap anggolo arimano miyaloho waharuk latfagma sehen seneg inap arimanowen Paulus paya roho olma kilapfag.
44021036	Olma kilaptukmu ap anggolo arimano mondeg angge waharuk lit, "Hun ari mondabi il hiraho fisiyek," ulug enele hi roho uruk latfag.
44021037	Paulus ino sehen seneg inap inibam olma kilabul ulug turukmu aren, "Tot hubam nele imin ano," ulug onowe ino fam heng til larikim aren, "Yunani inap enele hat holuk ano?
44021038	Horog ketiya Mesir ahun ekeyen ap inindi kahal eneptisireg sehen wimiyek irisireg anggenma hondog eneplug larisi ahun ino hat te fug?" ulug kapal hibag.
44021039	Kapal hibagma Paulusen, "An Yahudi nahun, nibam Tarsus o pumbuk suwon Kilikia kinang fam werehon ino fam welahi. Ap anggolo aruma unubam nele hiyag isaminen heng haptuk lahi," ibag.
44021040	Ari ibagma sehen seneg inap onowe inowen fano hiyag isamihin il larikim Paulus yal fam itano unduhuk lit ap arimano fam henele ulug inggik kaya ribagma it enele teng toho imbil larikim Ibrani enele roho hiyag isaruk latfag.
44022001	"Nori, niknisi, hiren un ane an nubam lombog tirikipmu anden seleg toho hiyag hisaminon aru holeg lamok," ibag.
44022002	Ari ibagma ap anggolo arimanowen ap tuwen Ibrani inap enele roho hiyag nisaruk ulug hol hibareg enele eleg angge welatfagma Paulusen,
44022003	"Nori, an Yahudi nahun welahi. Indag napfag ambeg o Tarsus Kilikia kinang fam werehon inowen indag napfagma o tuwen nebe su atikik. Nunumba Musa wene fahet hun Gamaliel inowen tintiloho milal naptuk latisimu hit welahebon Allah fahet henesukun fano roho turuk lahep hag toho anden oho Allah fahet nasukun fano roho turuk latikik."
44022004	"Anden oho Yesus wene holtuk inap mug eneplug laruk lit pinggi unusuruk latikik. Unusuruk lit ap men hiyap men sen eneplug ininggik hele waroho penjara kilap eneptuk latikik.
44022005	Ari roho turuk latikik ane aru imam onowesi suwon men hiniknisi suwon palu roho wereg inap menen yet niyarusareg it obog toho onoluk teg lit wereg. Ari roho turuk lit o Damsyik lahukteg Yesus wene holtuk inap arimano sen eneptuk lit Yerusalem hondog eneplug waruhukteg penjara kilap enebuhuk ulug suwesingga it unubam heng eneptikik.
44022006	Heng eneptikikteg o Damsyik horogma larukmen o unukoho mo anum pulmu weregman famen umbagpag humon poholman nubam wambik waharisimu
44022007	kinangma ying atikikteg Ele hol harukmen, 'Saulus, Saulus, nungge fahet An nuwatmin ulug mug Naplug waharuk lahen?' urukmu hol harikikteg,
44022008	'Nowe, Hat san uruk lahen?' irikikmu, 'An Yesus Nazaret nahun haren Nuwatmin ulug mug Naplug wahenon inowen uruk lahi,' irisi.
44022009	Irisimu ap an men welatuson arimanowen oho asinandi umbagpag turukon ino yet harusa angge famen At ele nubam irisi ane holtusa fug.
44022010	Holtusa fugmu anden, 'Nowe, anden nungge turuk laruhuk,' ulug kapal harikikmu Aren, 'In atmihinteg o Damsyik lamihinmu o inowen haren turuk laruhun ane aben hiyag humuhup,' ulug hiyag nitisi.
44022011	Hiyag nutukmen asinandi inowen nil hubun atisimu nori ambiyeg waharukukon arimanowen ninggik sen naplug o Damsyik numbahik larusa.
44022012	Larikikteg weregman o Damsyik ino ap misig unuk Ananias Musa wene hikit toho turuk lit fano ane turukmu Yahudi inap obog toho o Damsyik welatuson arimanowen at fahet fano peruk latusa ahun welatisi.
44022013	At ino an niraham waharisireg ele uruk lit, 'Saulus nare, hil fenggen amin,' irisimu nil fenggen atikikteg at yet harikik.
44022014	At yet harikikmu aren ele nubam uruk lit, 'Nunumbusagsi Inikni Allah inowen Aren peruk ane holuk amag ulug mumal haptisireg At pikir ane turuk Ahun ino yet hahunteg At ele ambilik fam wilip atukon holtuk laruhun ulug unduhuk hubaharisi.
44022015	Haren yet haruk lit holtuk lahen ane aruma ap obog toho iniline fag toho hiyag isaruk laruhun.
44022016	Nungge fahet ketiya hindi nonghong uruk lahen?' irisireg, 'Nare, in amin, siyag ane turuk latikinon Aren puhunap hapmisiyen ikma pilap nabukag peruk lit Yesus unuk fam sembahyang uruk lamin,' ulug hiyag nitisi."
44022017	"Yerusalem suhuloho watlug Allah ibam kirikikteg sembahyang uruk lit fulu roho yet harukmen At yet harikik.
44022018	At yet harikikmu Ele nubam uruk lit, 'An fahet haren hiyag isahunmu holuhup fuhen o Yerusalem aru embeselug folo-folo wilip aruhun,' irisimu
44022019	anden, 'Nowe, Hat hawene holtuk inap o sembahyang uruk ibam arimano eke fam eke fam laruk lit ininggik hele war enebeheg unuseheg penjara fam kilap eneptuk latikik ane fahet it onoluk.
44022020	Hat hamingmingangge Stefanus pinggi ware feserusa sambil ino an oho wereg lit fano ware feseruk peruk lit at watuk inap enesum anden foroho latikik,' ari irikikmu
44022021	Aren te, 'Allah unuk enepeleg inap enembeg lamihin ulug yatma mon haptuk lahi angge re lamihin,' ulug nubam hiyag nitisi," ulug hiyag isibag.
44022022	Ari ulug hiyag isibagma Paulusen tam ibag ane fahet ap anggolo arimanowen fano holfag angge famen atogma ibag ane fahet hol hibareg enele hum toho uruk lit, "Ap aru hahon kinang tu fam welaruhu fuhen il hiraho fisiyek, oluk welaruhu rohon ware fisiyek," uruk latfag.
44022023	Enele hum toho uruk lit enesum nonggoloho hik isibareg olohulong ha roho pohol fil hik isaruk latfag.
44022024	Ari turuk latfagma sehen seneg inap onowe inowen ap anggolo aruma enele nungge fahet uruk noluk atmisiyen, "Paulus olma walug kilihipteg watuk lit alem haltihip," ulug otsi unubam hiyag isibag.
44022025	Hiyag isibagma sehen seneg inaben Paulus wabul ulug hele waroho e fam pug tibibagma Paulusen sehen seneg ahun unduhuk latfahon ino fam ele uruk lit, "Hiren alem fuki roho haluk fug anggeyen Roma ahun wabuk teg lahep?" ulug kapal hibag.
44022026	Kapal hibagma sehen seneg ahun ino Paulusen ibag ane hol hibareg owe ambeg libareg Paulusen ari ehek ulug hiyag utuk lit, "Ap ino Roma ahun werehen at ubam nungge timihin," ulug kapal hibag.
44022027	Kapal hibagma sehen seneg inap onowe ino Paulus ambeg libareg kapal haruk lit, "Hat we tem Roma hahun welahen?" ibagma Paulusen, "Yu-a, we tem haren ehen ari," ibag.
44022028	Ari ibagma sehen seneg inap onowe inowen, "An oho Roma nahun aruhuk ulug uang onggo anggolo Roma inap iniknisi og isarikik," ibagma Paulusen, "An oho nikni Roma ahunen indag napfagma Roma nahun welahi," ibag.
44022029	Ari ibagma sehen seneg inap Paulus wabul ulug hele watfahon arimanowen oho ibag ane hol hibareg hele lole feselug enekolen folo-folo libag. It larukmu onowe ino oho Roma ahun famen hele wariyek ulug hiyag isihi pibareg akol hibag.
44022030	Sehen seneg inap onowe inowen Yahudi inaben Paulus fam turuk ane ari alem nungge fahet turuk ulug fuki roho noluk alep peruk latfag. Peruk latfareg nohibareg likiyamon imam onowesi suwon men Yahudi inap iniknisi suwon wol enepfareg palu enepfag. Palu roho weregma Paulus inggik hele loloho hondoholug it wereg ambeg watfag.
44023001	Watfareg Paulusen ap suwon palu roho welatfahon arimano yer isibareg ele uruk lit, "Nori, Allah olohotma indam oho siyag ane tirikik fureg yoho oho nindimu siyag toho wenggel haruk lahi fug," ulug hiyag isibag.
44023002	Ari ulug hiyag isibagma imam onowe suwon unuk Ananias inowen ap Paulus iraham werehon unubam Paulus ambilik sahaloho ware fisiyek ulug hiyag isibagma ware fisibag.
44023003	Ware fisibagma Paulusen ap suwon ino pet turuk lit, "Har oho Allahn sahaloho huwaruhu. E ubahat undama fubut teg angge famen selma ka yanggowon lahaptukmu fano wereg peruk hag toho hat welahen. Hat tuma heriyeg lit Musa wene hikit toho unggum kong turuk lahi peruk lahen angge famen Musa wene ino sobir isaruk lit ambilik sahaloho ware fisiyek ehen," ibag.
44023004	Ari ibagma ap welatfahon arimanowen Paulus pet turuk lit, " Imam onowe suwon Allah unduhuk ferisiyon ino fam nungge fahet pet turuk lahen?" il larikim Paulusen,
44023005	"Nori, at ino imam onowe suwon wereg angge famen an napelehen ihi. 'Hiniknisi suwon unubam siyag ane uhup fug,' ulug haharoho imbibahon ino an noluk," ibag.
44023006	Ari ibareg ap welatfahon arimano Saduki inap men Farisi inap mangno roho wereg ulug oluk atfareg aren ele hiyag isaruk lit, "An oho Farisi nahun welahi, nikni Farisi ahunen indag nasuhen, ap war atukon Allahn onolukap enebuhu ane fahet an hondog naptug wahasama tuma unduhuk lahi," ibag.
44023007	Ari ibag ane ari hol hibareg it ap anggolo palu roho welatfahon arimano Saduki inap enemu Farisi inap enemu pul ke minggir atfareg suwahal uruk latfag.
44023008	Suwahal uruk latfag ane ari Saduki inaben ap war atukon onolukap enebuhu fug, ap hime men malaikat men eleg peruk latfag angge famen Farisi inaben wereg peruk latfagma
44023009	suwahal su atfag. Musa wene onoluk inap Farisi welatfahon arimano in atfareg enele ine roho uruk lit, "Ap tuwen siyag ane tirisiyon misig oho haruk lahe fug. Malaikaren ano ap himeyen ano ubam hiyag itisi ane hiyag nisaruk," uruk latfag.
44023010	Enele ngik-ngog tibagma sehen seneg inap onowe ino ap aruman Paulus al senggeloho wabuk ohoreg pibareg otsi wol enepfareg Paulus it sehelimuwen hondoko walug olma kilihip ulug hiyag isibag.
44023011	Hubanggo nohorukmen Yesus at iraham watfareg ele uruk lit, "Hindi se roho welamin. An nubahet o Yerusalemen hambong se roho hiyag isaruk lahen hag toho o Roma lahunteg oho hakol eleg toho hiyag isaruk laruhun," ibag.
44023012	O sakan tibagma Yahudi inap arimano hirahoma palu atfareg at ware fesuhuk ulug enele sahaltuk lit at pinggi ware fesuhukteg eneg suburu men ik men nahuk ulug sali watfag.
44023013	Sali watfag inap arimano enebe teng misig nubam hilag lahabeg arimano welatfag.
44023014	It arimano imam onowesi men Yahudi inap iniknisi men enembeg libareg enele uruk lit, "Suburu men ik men na fug angge welamuhukteg Paulus ware fesuhukteg eneg suburu men ik men nahuk ulug sali warehe.
44023015	Sali warehe angge re hit men ap suwon palu roho wereg lit enele uruk inap menen ambiyeg sehen seneg inap onowe ino hiyag utuk lit, 'Niren hun Paulus ino fuki roho kapal hahuken nenembeg hondoholug waruhun,' ulug heng tik lalihip. Heng tik lalihipmu at hondoholug waharukmu niren wabuhuken kema kahaleg lit welamuhuk," ulug hiyag isibag.
44023016	Ari ulug hiyag isibagma Paulus ereken ondohowon amloho ino at abug ibag ane ari hol hibareg Paulus hele waroho weregma watfag. Watfareg Paulus weregma kimin ulug sok foroho ahun ino fam heng tibareg olma kibareg Paulus hiyag utuk lit, "Nami, aben huwabuhuk ulug habug ehesa ane holihi," ulug hiyag itfag.
44023017	Amlohowen hiyag itfagma Paulusen hol hibareg sehen seneg ahun misig wol tibareg, "Malik aru hondoholug honowe ambeg walug lalihipmu aren an nubam ehek ane hag toho honowe hiyag itmisi," ibag.
44023018	Ari ibagma sehen seneg ahun inowen malik ino owe ambeg hondoholug libareg, "Malik aruwen ele hubam imisiyen Paulus hele waroho werehon inowen an wol nabehekteg hondoholug lag ehekma hondoholug wahi," ibag.
44023019	Ari ibagma sehen seneg ahun onowe inowen malik ino inggik seneko amumu hondoholug libareg, "Namloho, haren an hiyag nitmin pehen ane in," ibag.
44023020	Ari ibagma malik inowen, "Nikni, Yahudi inap enele sahaltusareg ap suwon palu roho wereg ambehen Paulus ino fuki roho kapal hahuken o sono at hondoholug waruhun ulug heng habusa.
44023021	Ari ulug heng habusa angge famen haren it enele holuk fug. Ap teng misig nubam hilag lahabeg arimanowen nami wabul ulug kema kahaleg lit welamuhup. It arimanowen suburu men ik men na fug angge hinik wereg lit Paulus wabuhukteg eneg nahuk ulug sali watusareg aren hondoholug waruhu ano eleg ano ulug hele holeg lit wereg," ibag.
44023022	Ari ulug hiyag itfagma sehen seneg inap onowe inowen malik ino fam hibam lamihinteg at ambeg yonggo lahi ulug ap winon hiyag isa fug ulug komo ribagma ibam libag.
44023023	Malik ino libagma sehen seneg inap onowe inowen otsi piren wol enepfareg hiyag isaruk lit, "Fit seneg inap teng sabiren men wam kudan ha eneplug laruk inap teng piren nubam hilag lahabeg men sehen seneg inap teng sabiren men yoho hubanggo o Kaisarea lalusan palu enebiyek.
44023024	Wam keledai piren hinahan Paulus walug laluson fahet ilili felihipmu it obog toho arimanowen Paulus fano welaruhuwen hondoholug nonowe suwon kinang seneg ahun Feliks ambeg hondoko imbisik lalusa," ibag.
44023025	Ari ibareg suwesingga eke haharoho emberuk lit,
44023026	"An Klaudius Lisias inowen hat nowe suwon fano hahun Feliks hi haptuk lahi.
44023027	Hun tu Yahudi inaben senetusareg wabul ulug turukmen Roma ahun wereg urukmu holtikikteg Yahudi inap ininggikmu angge notsi menen taluk eneptukuk.
44023028	Taluk eneptukukteg nungge fahet turuk ulug alem yami ruhuk ulug Yahudi inap iniknisi suwon palu roho wereg ambeg hondoholug larikik.
44023029	Hondoholug larikikteg kapal isarukmen we Yahudi inap inikni umban haharoho imbibag ane siyahap tuhu ulug alem ubam emberuson eneg hiyaharikik. Alem suwon ubam embelug penjara fam kila fusuk hahon oho ware fusuk hahon oho eleg latisi.
44023030	Eleg latisi angge famen Yahudi inap winonen at ware fesuhuken kema kahaluhuk ulug enele sahaltusa ane fahet an hiyag nirik waharusa. Hiyag nirik waharusama at ino notsiyen hondoko hat hambeg imbik lalihip ulug mon eneptuk lahi. Alem walug waharusa inap unubam anden unggum ari kong tuk fug tehen at ambeg walug lahup ulug hiyag isarikik," ulug suwesingga haharoho imbibag.
44023031	Suwesingga haharoho imbibagma onoweyen otsi hiyag isibahon hikit toho sehen seneg inap arimanowen Paulus hubanggo hondoholug o Antipatris libag.
44023032	Sakan tibagma likiyamon sehen seneg inap winon suhuloho inibam Yerusalem watfagma wam kudan ha eneplug laruk inap eneg Paulus hondoholug o Kaisarea libag.
44023033	O ino libareg ap arimanowen suwesingga ino onowe suwon Feliks ino og utuk lit Paulus hondog hirik wahe ulug og itfag.
44023034	Ap suwon Feliks inowen suwesingga kim hibareg Paulus kapal haruk lit, "Hat hibam pumbuk kema hahun," ulug kapal hibag. Kapal hibagma Paulusen, "An Kilikia nahun," ibagma hol hibareg,
44023035	"Unggum hubam emberusa inap tuma wamuhupmu alem yami ruhuk," ibareg Herodes ibam foroho latihip ulug otsi hiyag isibag.
44024001	Ininggik fuwabenam welatfareg imam onowe suwon Ananias men Yahudi inap iniknisi suwon men unggum kong turuk ane oluk ahun unuk Tertulus men watfag. Paulus fahet alem imbibahon ap suwon kinang seneg ahun ino hiyag umul ulug watfag.
44024002	It palu roho wereg ambeg Paulus hondoholug watfagma Tertulus inowen ele hiyag isaruk lit, "Feliks nikni, hat fano hahun, haren fet nenesug lahenma aben nunubam siyag ane tuk fug angge fano welahe. Haren ki nenesug lit nit Yahudi ninap nunubam fano ane anggolo turuk lahen.
44024003	Haren fano ane nit nunubam anggolo turuk lahenma likiya hupmu nenehiyeg anggolo haruk lahe.
44024004	Hat sehet anggolo roho weregma nit nenele anggolo hat hubam ul fuhen hat hindi fanowon inowen niren tot ulon ariya hol hamihin ulug hubam heng haptuk lahi.
44024005	Ap tu yowil amben siyahon hag toho werehon nit obog toho nonoluk. Yahudi inap o pumbuk kema-kema werehon aren eneg ninindi nonghong nisaruk. At tu Nazaret inap nit men hili roho welaheyon onowe tu.
44024006	Allah ibam fanowon aren siyahap timin ulug turukmen niren senetukukteg ninikni numban ibag ane hikit toho unggum kong tul perukuk.
44024007	Ari perukuk angge famen sehen seneg inap onowe Lisias ino waharisireg olok toho pet neneptuk lit nininggikmuwen taluk neneptisi.
44024008	Taluk neneptisireg haren alem haluhuwen ambeg lahup ulug hiyag nisarisimu wahe. Hat hinggarehen at kapal hamihinteg niren ehe ane fahet tem toho ehesa ulug holuk atmisi," ibag.
44024009	Ari ulug hiyag itfagma Yahudi inaben oho aren tem toho ehek ulug enele ine roho uruk latfag.
44024010	Ari uruk latfagma kinang seneg ahun inowen haren oho hele imihin ulug inggik kaya ribag. Inggik kaya ribagma Paulusen ele uruk lit, "Nikni, mo-mo angge ilig am wirig am tirikim Yahudi inap fahet unggum kong turuk hahun hat welahenon an noluk. Ari noluk tehen iren alem an nubam embehesa ane fahet hat holohotman fag toho imin.
44024011	An sembahyang imin ulug o Yerusalem waharikikteg hup nisanggowenam eneg welatikikon hat holuk atmisiyen it kapal isamihin.
44024012	Allah ibamen oho sembahyang uruk ibamen oho selma ap wereg keyen oho laruk lit ap misig men oho suwahal uk fug angge ngik-ngog tiyek ulug ap inindi kahal eneptikik fug.
44024013	Un ane nubam lombog turukon aru alem tu fahet ehe ulug fag toho inamap tuk fug teg.
44024014	Iren tam wene men hili roho welahe eheson ino holtuk lit nit niniknisi unumbusagsi Inikni Allahn ibag ane hikit toho turuk lahi. Turuk lahi ane fahet anden fag toho hat holohotman uruk lahi. Musa wene men Allah wene hiyag isaruk latfag inap arimanowen haharoho imbibahon men arimano fahet tem toho imbibag ulug wenggel haruk lahi.
44024015	Ap siyag ane turukon fano ane turukon Allahn onolukap enebik oho waruhu ulug iren mangno ruruk hag toho anden oho mangno ruruk lahi.
44024016	Alem ari fahet Allah olohotman oho ap kinangmon onolohotman oho nindimuwen siyag ane wenggeluk fug angge nasukun fano roho yami ruruk lahi.
44024017	Nori wereg ke norukmen mo-mo angge larisimu iren hori og isahun ulug inindiyen emberuson arimano ininggikmu og isaruk lit Allah fahet hubu lahabuhuk ulug suhuloho o Yerusalem waharikik.
44024018	Waharikikteg namu wereg lit ap unubam nele uk fug angge Allah ibamen ninggik nuyug puhun toho umatukmu Yahudi inap o Asia werehon arimanowen yet niyarusa.
44024019	Ari turukmu yet niyarusa inap arimano hat hambeg walepteg aren ari turuk latisi ulug hiyag hirik walepma ari fano.
44024020	Ketiya ap tuma wahason aruman niniknisi suwon wereg ambeg hondoko numbahik larusama siyag ane tirikikon ari-ari tirisi ulug holtuson hiyag humusa.
44024021	An iniknisi sehelimu unduhuk nubaharusama nele uruk lit, 'Ap war atukon onoluk amuhup irikik ane fahet tuma unduhuk nubahakep,' ulug nele we tot ita irikikon fahet eneleyen werehap turuk ano?" ulug Paulusen hiyag itfag.
44024022	Ari ulug Paulusen hiyag itfagma Feliks ino Yesus wene fahet oluk teg lit unggum ari undaman fobikap tuhuk pibareg, "Sehen seneg inap onowe Lisias ino tuma waruhumu eneg unggum ari kong tuhuk," ibag.
44024023	Ari ibareg otsi sehen senehon onowe ino fam, "Hiren Paulus fano roho foroho lit weregma oriyen let tik waharukon fahet yanggal enebuk fug," ulug hiyag itfag.
44024024	Hup winako welatfareg Feliks men uhe Yahudi hiyap unuk Drusila ino men watfareg Yesus Kristus fam wenggel haruk ane hol haminen Paulus hondohik aliyek ibag.
44024025	Hondohik aliyek ibagma Paulus watfareg wene hiyag utuk lit pikir ane turukon men inggarehen indi imbik wamburukon men Allah fobik unggum kong tik waruhu ane men fahet hiyag utukmen Feliks ino akol hibareg ele uruk lit, "We ita hiyag nesehenma lamihin. Nin hiyag nisamisi puhukteg halug fobik wol habuhuk," ibag.
44024026	Feliks ino undaman Paulusen uang og nuruhu pibareg Paulus likiya hupmu wol tulug enele uruk latfag.
44024027	Mo piren libagma Feliks pilaptuk lit ubalmangge Perkius Festus lahapfagma hun Feliks inowen hele loloho wili fesele angge famen Yahudi inap inindi enehiyehap enepmin ulug Paulus penjara fam welamag ibag.
44025001	Hun Festus ino Yudea kinang seneg laruhun ulug ap suwon lahapfagma o Kaisarea hup hinahanam welatfareg o inowen Yerusalem libag.
44025002	Yerusalem libareg weregma imam onowesi men Yahudi inap iniknisi suwon men at ambeg watfareg Paulusen ari-ari turuk latisi ulug hiyag utuk latfag.
44025003	Hiyag utuk lit, "Haren nit ninindi nenehiyehap neneptuk lit Paulus Yerusalem wamag ulug wol tuhun," ulug heng tibag. Heng tibag ane ari unundaman Paulus funggalma waharukmu kahaluhukteg wabuhuk peruk lit heng tibag.
44025004	Heng tibagma Festus inowen, "Paulus o Kaisarea penjara weregma an oho tuma we tot welaruhukteg suhuloho o Kaisarea lahuk peruk lahi," ibag.
44025005	"Hit hiniknisi aren tirisi ane onoluk inap arimano an men o Kaisarea lahukteg at iline siyag ane tirisiyon wereg halug fag toho hiyag nisahuben ambiyeg lahuk," ibag.
44025006	Ari ibareg hun Festus ino hup likinenam ano numenam ano o Yerusalem welatfareg suhuloho o Kaisarea watfag. Watfareg likiyamon, "Nenele sahaltulteg unggum kong timinen Paulus hondohik lalihip," ulug otsi hiyag isibag.
44025007	Paulus it palu roho wereg ambeg hondoholug watfagma Yahudi inap Yerusalemen watfahon arimano at walinggoho in atfareg enele anggolo uruk lit siyag ane ari-ari tirisi ulug un ane anggolo ubam lombog turuk latfag angge famen aren alem tu tirisi ulug fag toho uk fug teg latfag.
44025008	Ari uk fug teg latfagma Paulusen ninggareg fahet nele imin ulug in atfareg ele uruk lit, "Anden Musa wene faher oho Allah ibam faher oho Kaisar ubam oho siyag ane tot tirikik fug angge famen hiren un ane nubam lombohap naptuk lahep," ibag.
44025009	Ari ibagma Festus inowen Yahudi inap inindi enehiyehap enepmin ulug Paulus kapal haruk lit, "Unggum aru o Yerusalemen kong tuhuken fano lahuk peruk lahen?" ulug kapal hibag.
44025010	Kapal hibagma Paulusen, "An welahi ambeg tuma oho Kaisaren unggum kong turuk ambeg welahireg tuman oho unggum kong tuk teg. Anden Yahudi inap unubam siyag ane tor angge oho tirikik fuhon ari hat tem toho holuk teg.
44025011	Anden we tem toho siyag ane tirikik halug siyag ane tirikikon hikit toho nuwabuhupmu fano war aruhuk. Alem nubam emberukon si ane uruk lit un ane nubam lombog turuk halug ap misihen oho ap inindi enehiyehap enepmin ulug it aruma ininggikmu numbahuk fug teg. Haren Yerusalem lamisi peruk lahen halug an ketiya Kaisar ambeg lamin," ibag.
44025012	Ari ibagma Festus inowen otsi unggum kong turuk inap men enele sahalfareg, "Kaisar ambeg lamin ehenma ambeg lahun," ibag.
44025013	Hup piren hinahan welatfagma ap suwon Agripa men uhe Bernike men itano Kaisarea hun Festus hi rul ulug watfag.
44025014	It itano watfareg weregman Festus inowen Paulus ubam unggum imbibahon fahet hiyag isaruk lit, "Feliks ino ibam laruk lit ap hele warehon eke embeselug larisiyon tuma wereg.
44025015	An Yerusalem larikikmu imam onowesi men Yahudi inap iniknisi menen alem siyag ane tirisiyon hiyag nutusareg pinggi ware fesuhun ulug heng naptusa.
44025016	Heng naptusama anden hiyag isaruk lit, 'Ap winonen ap eke fam unggum ubam emberuk halug alem yami ruruk lit siyag ane turuk ahun ino kapal ha fug anggeyen nit Roma ninaben unggum kong tuk fug teg lahe. At siyag ane turuk ahun ino kapal harukmu inggareg fahet hebeloho uk fug angge weregma ap winon enehiyehap enebul ulug ware fisiyek uk fug teg lahe,' irikik.
44025017	Ari ulug hiyag isarikikmu it men ambiyeg tuma waharukukteg noholug likiyamon nenele sahaltul ulug at ino hondohik aliyek irikik.
44025018	Ubam alem emberusa inap walinggoho wereg latuson arimanowen aren siyag ane tirisiyon fahet fag toho ulusa perikik angge famen ap misihen oho aren siyag ane tirisi ulug fag toho urusa fug.
44025019	Fag toho urusa fug anggeyen we it enewene fahet eneg enele sahaltuk lit ap misig tam war atfahon unuk Yesus fahet Paulusen At tem toho Oluk atfareg wereg ulug hiyag isarisi ane fahet suwahal urusa.
44025020	Suwahal uruk latusama alem ari nangginoho kong tuhuk ulug nindi nonghong uruken o Yerusalemen alem ari kong tuhuben lahun ulug kapal harikik.
44025021	Kapal harikikmu Paulusen Kaisar ambeg lahuk irisireg Kaisaren alem kong tuhuwen mangno ruruk lit penjara welaruhuk irisi. Ari irisimu anden Kaisar ambeg monde fuhuk ulug penjara foroho lit welahi," ibag.
44025022	Ari ibagma Agripa inowen Festus fam, "Anden oho ap ino inggarehen ele urukmu hol hele peruk lahi," il larikim Festus inowen, "Sono at ele holuhun," ibag.
44025023	Ari ibagma noholug likiyamon Agripa men uhe Bernike men lul ulug eneliliyangge ap suwonen lahaptuk angge lahapfareg enemingminganggeyen hondog eneplug unggum kong turuk ibam ino kurukmu sehen seneg inap onowesi men o pumbuk ino wereg inap iniknisi men obog toho kibagma Festus inowen Paulus hondohik aliyek ulug ap monde fibag.
44025024	Paulus hondoholug watfagma Festus inowen ele uruk lit, "Agripa nikni men hit obog toho tuma kik wahebon men nori! Yahudi inap obog toho arimano Yerusalem werehon men tuma werehon menen hun tu fahet enele anggolo sahaltuk lit abug uruk ahun ino tu wereg, yet hemek. Yahudi inap an nambeg waharusareg ngik-ngog turuk lit hun aru abi roho welaruhu fuhen folo-folo il hiraho fisiyek uruk latusa.
44025025	Ari uruk latusa angge famen alem ubam embelug il hiraho fusuk ane eleg latisimu at inggarehen Kaisar ambeg lahuk irisimu anden Kaisar ambeg lahun ulug nele emberikik.
44025026	Nele emberikik angge famen aren siyag ane tirisiyon Kaisaren kim hahu ulug suwesingga haharoho umbukon alem eleg latisi. Eleg latisimu hit obog toho hinil fam, hat nikni Agripa oho halukema at ino hondoko imbik wahimu hiren kapal halihipmu aren siyag ane tirisiyon alem wereg halug suwesingga Kaisar fahet haharoho umbuhuk.
44025027	Ap eke siyag ane tirisi fuhon unggum ubam eleg angge famen hele waroho werehon saplangge Kaisar ambeg monde fuk fug teg peruk lahi," ulug hiyag isibag.
44026001	Ari ulug hiyag isibagma Agripa inowen Paulus fam, "Hat hinggarehen turuk lahen ane fahet in," ibagma Paulus inowen henele ulug inggik kaya ribareg ele uruk lit,
44026002	"Agripa nikni, Yahudi inaben un ane nubam lombog turuson fahet yoho hat holohotman fag toho iminon fahet nahiyeg toho welahi.
44026003	Yahudi inap ikni umban turuk latfag ane men iren ketiya turuk ane men hat holuk teg lahenma anden hiyag hitminon haren fano roho holeg latmihinen heng haptuk lahi.
44026004	Atam oho nori sehelimu o Yerusalem welatikikmu an kabinimuwen angge ak teberikikteg turuk latikik ane Yahudi inap obog tohowen niyarusa.
44026005	Nunggul unuk Farisi wereg lit nenewene tam haharoho imbibahon fahet angginon ha rulug laruk latikikmu it obog toho yet niyarusa angge re inindi fano wenggel haruk lit hahen tem toho uruk ulug hiyag hetlep.
44026006	Allah niniknisi unumbusagsi unubam sali ibahon hikir amag ulug mangno ruruk latikik ane fahet unggum nubam emberusama tuma unduhuk lahi.
44026007	Allahn sali ibahon hikir amag ulug nonori nununggul unuk nisanggowen welaheyon arimano oho likiya hupmu Allah ubam fuki roho wenggel haruk lit mangno ruruk. Nikni Agripa, mangno ruruk lahiyon aru fahet Yahudi inaben alem nubam emberusa.
44026008	Nungge fahet Allahn ap war atukon onolukap enebuhu urukon fahet si ane peruk lahep?
44026009	Hiren peruk lahep hag toho anden oho ari peruk lit Yesus Nazaret ahun ino Unuk nine roho elehap tuhuk peruk latikik.
44026010	Ihi ane ari o Yerusalemen oho turuk latikik. Imam onowesi arimanowen ari turuk laruhun ulug hiyag nutusama wene holtuk inap anggolo ininggik hele waroho penjara fam kilap eneptuk lit pinggi war atukon faher oho fano war amag peruk latikik.
44026011	Wene uruk ibamen unusuruk lit wene fahet sokowa fisiyek ulug enele ying eneptuk latikik. Nolok anggolo haruk lit o pumbuk wina ke larukon oho unusimin ulug mug eneplug laruk latikik."
44026012	"Ari turuk latikikmu imam onowesi ap suwon arimanowen o Damsyik lahunteg ari-ari turuk laruhun ulug hiyag nutuk lit komo naptusama o ino lamin ulug laruk latikik.
44026013	Nikni Agripa, kema larukmen o unukoho pul famen asinandi humon poholman nubam wambik waharisi. Asinandi ino mo il hag toho fug, il ineyon an men nori ambiyeg larukukon arimano men nenebene yatuk latisi.
44026014	Yatuk latisimu nit obog toho kinangma ying arik wamburuk lit anden hol harukmen Ibrani enele roho hiyag nutuk lit, 'Saulus, Saulus, nungge fahet An nuwatmin ulug mug naplug waharuk lahen?' irisireg hiyag nutuk lit, 'Lag ulug wanggun ambiyang morog tohon fam tung hiyahupmu hahap altowen nirim ulug miyaloho hik isa fug teg laruhun,' urukon holtikik.
44026015	Hol harikikteg anden te, 'Nowe, Hat san uruk lahen?' il larikim, 'An Yesus haren Nuwatmin ulug mug Naplug wahenon inowen uruk lahi.
44026016	Ketiya in atug welamin. Hat an namingmingangge wereg lit ketiya yet neyehenon oho fobik Anden hat hubam unug hahukon oho ap hiyag isaruk laruhunen Anden unduhuk hubahaminen hiline inam ahi.
44026017	Anden ap inibam o pumbuk kema-kema mon habuhukmu hele ying haptuk lit huwatukmu Anden windat haptuk laruhuk.
44026018	It ap arimano inil hupnihon fenggen atuk lit hik teg ambeg embeselug suhuloho seleg tegma waharuk lit Iblis inggik kobog isalug Allah weregma wamuhuben mon haptuk lahi. Ap fano amuhubon fahet tug toho foroho lahiyon it ininggikmu umbuhuken iren inindimu tem toho Nubam wenggel haruk lamuhupmu siyag ane iren turukon Anden nambolma umbusuhuk,' ari ulug hiyag nitisi.
44026019	Nikni Agripa, poholman nubam atisi ane ari misihim oho nirim ulug ele sobir isa fug anggeyen likiya hupmu nasukun fano roho holtuk lahi.
44026020	O Damsyiken ak teberikikteg o Yerusalem inap men Yudea kinangma werehon men Yahudi inap oho Allah unuk enepeleg inap oho wene hiyag isaruk lit siyag ane turuk lahebon embeselug Allah ubam hinindi wenggel haruk lit fano ane Allahn peruk ane hikir oho eneg turuk lamuhup ulug hiyag isaruk latikik.
44026021	Hiyag isaruk latikik ane fahet Yahudi inaben Allah ibamen an sen naptusareg nuwabul ulug turuk latusa.
44026022	Ari turuk latusa angge famen Allahn let naptisimu ketiya noluk wereg lit ap suwon toron obog toho wene hiyag isaruk lahi. Wene uruk lahiyon ari un ane uruk lahi fug, atam wene hiyag isaruk latfag inap men Musa menen haharoho imbibahon hikit toho hiyag isaruk lahi.
44026023	Wene hiyag isaruk lahiyon ari Mesias ino aben wabuhupmu Allah ap warehon wereg ambehen At atam Olukap tuhumu ap aruma werehon oho o pumbuk winon oho iral seleg fanowon unubam aruhu ulug Allah tam ari pibag ulug hiyag isaruk lahi," ibag.
44026024	Paulusen ari-ari turuk latikik ulug obog toho hiyag isibagma Festus inowen ele ine roho uruk lit, "Paulus, hat nenek turuk lit uruk lahen. Mun ane man ane noluk teg ulug alem yami ruruk lahenon ariyen nenek turuk lahen," ibag.
44026025	Ari ibagma Paulusen te, "Festus, hat fano hahun hiline nenek turuk lit uruk lahi fug. Anden uruk lahi ane fuki roho wenggel haruk lit pikir ane eneg uruk lahi.
44026026	Ap suwon Agripa aru oho alem anden uruk lahi ane fahet indi anggat tehen seleg toho uruk lahi. Hirahoman hirako turusa ane fahet uruk lahi fug, ap misig oho holtisi fuhon wereg eleg peruk lahi.
44026027	Nikni Agripa, Allah amingmingangge nabi atam welatfahonen hiyag isaruk latfag ane hindimu tem toho wenggel haruk lahen? Tem toho wenggel haruk lahen peruk lahi," il larikim
44026028	Agripa inowen, "Haren uruk lahen ane tot sebe roho elenma tem toho peruk lit wene holtuk ahun hag toho welale peruk lahi," ibag.
44026029	Ari ibagma Paulusen, "Anden Allah fam sembahyang uruk lit tot welamuhukteg ano amusun toho welamuhukteg ano we hat eneg fug, it obog toho tuma wereg lit nele holeheson oho inindi fano aruhumu an hag amuhuben Allah fam sembahyang uruk lahi. Hininggik eneg te an hag toho hele wat henebuhup fug peruk lahi," ibag.
44026030	Paulusen ari ulug hiyag isibagma ap suwon Agripa men kinang seneg ahun Festus men hiyap Bernike men ap obog toho it men horiyeg latfahon arimano oho in atfareg
44026031	wilip atuk lit it-it enele sahaltil laruk lit, "Ap ari siyag ane tirisiyon hikit toho penjara kilaptuk lit pinggi ware fusuk hahon te alem eleg laha," il laruk latfag.
44026032	Il laruk latfagma Agripa inowen Festus fam hiyag utuk lit, "Inggarehen Kaisar ambeg lahuk elep fugmu hahen penjaran hele loloho wili fisila," ibag.
44027001	Hit Italia lahup ibagma Paulus men ap winon ininggik hele waroho wereg latfahon arimano men haren hondog eneplug lahun ulug sehen seneg ahun onowe misig Kaisar amingmingangge unuk Yulius ino hiyag itfag.
44027002	Hiyag itfagma kou misig Adramitiumen watfahon ino o pumbuk obog toho Asia kinang fam wirihon arimano fene eke kil eke kil lamin ulug turuk latfahon ino fam kuruk uwareg luwag. Hun Aristarkhus Makedonia ahun ibam Tesalonika watfahon ino men ambiyeg luwag.
44027003	Noholug likiyamon o Sidon kuruk uwag. Yuliusen Paulus indi hibareg, "Hat sehet teg lahen angge og humusan hori pen isa lamihin," ulug hiyag itfag.
44027004	O ino embeselug ik ahum keyen larukmen homhomo neneluke fil waharuken Siprus kinang inowen mapmu regma aluke ke laruk latuk uwag.
44027005	Siprus kinang ino ik ahum pali keyen tulug Kilikia aluke keyen tulug Pamfilia aluke keyen laruk lit o pumbuk Mira Likia kinang werehon fam kuruk uwag.
44027006	O inowen sehen seneg inap onowe nit hondog nenepfag ahun inowen kou eke o Aleksandrian watfareg Italia lamin ulug turukmu hiyahibag. Hiyahibareg nit kou ino fam hondoko kilap nenepfag.
44027007	Kilap nenepfagma ik ahum keyen larukmen homhomo kou unggul filen waharuk lit ambol fil mon isa laruken folo-folo la fug tehen hup piren hinahan kou fam nohil laruk latuk uwareg o Knidus horogma luwag. Homhomowen unusuk hag ane turuken Kreta kinang aluke keyen lahuk ulug Salmone ambiyang pisan isalug laruk latuk uwag.
44027008	Nunusuk hag ane turuken Kreta kinang aluke ke orog-orog laruk lit kou winon imbik laruk ambeg unuk te "Inditmu Fanoma," o pumbuk Lasea horogma luwag.
44027009	Ari til larukmen amusun atfagma Yahudi inap hiyang welatfahon sali obog atfagma siyelu waharuk li horog atfareg ik ahum keyen laruk ane la fug teg latfag. La fug teg latfagma Paulusen hiyag isaruk lit,
44027010	"Nori, niren lul pehe angge famen siyeluwen kou ino halog turuk lit sum angge anggolo kilaptuson linggik-longgo uruk lit nenebe war amuhuk tohon pok amulteg welamul peruk lit yet haruk lahi," ibag.
44027011	Paulusen ari ulug hiyag isibag angge famen sehen seneg inap onowe inowen kou waruk ahun men ngi ahun men enele holtuk lit Paulusen hiyag isibag ane apmaya fisibag.
44027012	Inditmu kou kuruk ambeg ino sun li waharukmu amusun toho welam fug tehen ap kou fam welatfahon winon anggolo arimanowen, "Sun waharuk halug o Feniks lahukteg welamuhuken wal hul," eneg uruk latfag. O Feniks ino Kreta angginang fam weregma kou kuruk ambeg inditmu ino ik eleruk fil (selatan) men mo wamburuk fil (barat) men eneg seleg teg latfag.
44027013	Weregman ik eleruk (selatan) filen homhomo waharuk latfagma iren te ketiya o Feniks la hag teg peruk lit helep simbuk angginon hag angge kou seneg latmisi ulug ik ahummu pilapfahon ino lisoho kou fam kilapfareg ik ayeg hop-hop laruk latfag.
44027014	Tot larukmen siyelu humon Kreta kinang filen waharuk lit fu ruruk latfag. Siyelu ino yali filen ine roho waharuk latfag.
44027015	Siyelu inowen kou ino ha rulug laruk latfagma hebeloho kou unggul siyelu waharuk fil ino haluk fug teg latfagma haltuk ane embeseruk uwareg weregman siyelu inowen kou sungguk toho ha neneplug libag.
44027016	Ha neneplug larukmen ik anggen toron misig unuk Kauda ino alukema ha roho nunumbahik libagma lisag anggolo roho kou toron lisuruk uwareg kou suwon elma kumbi fam ililoho kilabik waharuk uwag.
44027017	Kou toron ino kilabik watfagma kou ino iken halog tuhu rohon ulug hele kumbi ineyon fam kalkal tibag. Kalkal tibareg siyeluwen Sirtis inditmu nunumbahik lamisi ulug sum kou fam ililig latfahon arimano fam siyelu kuhu rohon ulug loloho kou elma kilapfagman kou ino mase ruruk latfag.
44027018	Noholug likiyamon siyelu ino ambi ane eneg turuk lit nunusuk hag ane turuken sum angge kou elma kilapfag angge arimano ik ahummu hik isibagma linggik-longgo ibag.
44027019	Noholug o hinahaneg angge kou witukon angginen kou famen ininggareg ininggiken hik isibag.
44027020	Hik isibareg weregman unukoho mo wam fug angge hubanggo suhal hutuk tuk fug angge hinan hililip tegma siyelu fu rurukmu obog toho war amuhuk pibag.
44027021	Indam angge suburu na fug angge hinik wereg lit war amuhuk pibagma Paulus it sehelimu in atfareg ele uruk lit, "Nori, anden o Kreta pok amul irikik ane hit holtepman hahen nit nenebe fano wereg lit nenenggengge aruma oho hik isila fug.
44027022	Ketiya siyag toho welahe angge famen hinindi yuwag toho welamek ulug komo henepmin. Nit aruma welaheyon misig oho war aruhu fug, we kou amu eneg siyag aruhu.
44027023	An Allah amingmingangge roho wereg lit Nikni ngi reg lahiyon ino Ubam sembahyang urukmu Aren hubanggo malaikat misig monde fehekma niraham unduhuk lit
44027024	ele nubam uruk lit, 'Paulus nare, Kaisar ambeg lahunen hat hakol toho welam fug. Allahn hat Indi hasug lit weregma ap hat nim kou elma welahebon aruma misig oho war amuhup fug,' ehek.
44027025	Nori, ari fahet hinindi yuwag toho welamek. An hiyag nerehek ane ari ulug hiyag hisihiyon ari obog toho teko lahuwen Allah fam nindi wenggel haruk lahi.
44027026	Kou tuwen nit ha neneplug ik anggen misig fam nunumbahik lahu," ulug hiyag isibag.
44027027	Ik Adria ahum ke mase ril larukmen hup nunggul hiriken atfag. Hup humanoho atfagma kou waruk inap arimanowen ketiya kinang ilahe horog toho welahe pibag.
44027028	Ari pibareg hele wirimangge ino ik ahummu pilapfagma tung tibagma kim harukmen ik ahum yat teg lit wirimangge ino hili likin fumahen fam (dua puluh) atfag. Nin tot libareg wirimangge ino pilaptukmen hili nuwal fumahen fam atfag.
44027029	Nin larukmen helep fam tung turuk lit kou aru arap tuhu rohon ulug helep simbuk angginon hahon uhan itano hele kumbi ililoho kou olombik filen ik ahummu pilapfareg wereg lit folo-folo sakan tukag peruk latfag.
44027030	Ari peruk lit welatfareg kou waruk inap arimanowen kou embeselug hirag-hirag lul peruk lit enele si ane uruk lit helep simbuk eke kou unggul filen pilabul ibareg kou toron ino pilabul ulug turuk latfag.
44027031	Ari turukmu Paulusen yer isibareg sehen seneg inap onowe men otsi men hiyag isaruk lit, "Kou waruk inap aruma kou embeselug lalusa halug hit obog toho honoluk welam fug teg," ibagma
44027032	sehen seneg inap arimanowen kumbi kou toron ilili fibahon ino kong tibisibagma kou ino iken hilalug libag.
44027033	Sakan tik ohoma Paulusen suburu nalihip ulug hiyag isaruk lit, "Nori, siyelu eleg atmisi ulug mangno ruruk lit weregman eneg hup nunggul hirikenam suburu hinik welatikip.
44027034	Fano honoluk welamuhuben hit suburu tam nalihip. Hit aruma welahebon obog toho honoruk hununggulmu wilibihon misig oho heneko wambimisi fug," ulug hiyag isibag.
44027035	Ari ibareg suburu wibareg seneg lit it iniline Allah fam sembahyang ibareg kuroho og isibareg naruk latfag.
44027036	Kuroho naruk latfagma ap arimano oho inindi yuwag atfareg suburu naruk latfag.
44027037	Nit obog toho kou elma welatuk uwahon arimano nenebe teng-teng angge (dua ratus tujuh puluh enam) welatuk uwag.
44027038	It obog toho suburu nibareg enehummu atfagma kou se amag ulug roti anggen sum fam fani roho kilapfahon arimano ik ahum ke hik isibag.
44027039	Sakan tibagma huhelma indit teg ambeg ik ayegma tonggo reg ambeg fanoma yet hibag. Yet hibag ambeg ino enepeleg teg latfag angge famen indit teg ambeg ari kou imbik lul ulug enele ibag.
44027040	Helep simbuk ik ahummu pilaptuk angge ino kumbi kong toho helebet ik ahummu imbisibareg kou hebeltuk angge ino kani hul ulug hele lole fibareg sum homhomo fu ruruk lit kou walug laruk angge ino kou ik ilanma walug lawag ulug ilili fibag.
44027041	Larukmu ik yinggi ik ahumen mapmu reg latfahon ino fam kik turuk lit kou ino unggul fil yinggi palimu fano weregma olombik fil ik haglabut waharuk lit halog tibag.
44027042	Halog tibagma sehen seneg inap arimanowen ap hele waroho fer enesug laheyon ik ahum keyen laruk lit longgo uk nowen unusul peruk latfag.
44027043	Peruk latfagma sehen seneg inap onowe inowen Paulus oluk welaruhu undaman peruk lit, "Unusuk fug," il laruk lit, "Ap ik hurug onoluk toho larukon halug ik ahummu hik toho wambulusareg ilanma lalusa.
44027044	Ik hurug laruk ane enepelehon halug kou halog toho lin ehekon aruma walusareg seneko fobik onombolim lalusa," ulug hiyag isibagma it obog toho misig oho iken unusibag fugmu ik ilanma libag.
44028001	Iken nunusibag fugmu ik ilanma luwareg weregman aben Malta kinangma wahep ulug hiyag nisibagma nonoluk atfag.
44028002	Malta inap welatfahon arimanowen nit fahet inindi nenesug lit let neneptuk latfag. Osit naruk lit sunen hambuk uruk uwagma ap arimanowen indok humon munggalfareg yet ta maniyek ulug nit obog toho wol nenepfag.
44028003	Wol nenepfagma Paulusen esele wiroho wibareg indok yalfagma indok oloken pisanggo eke wilip atfareg Paulus inggikmu saluk teg lit welatfag.
44028004	Inggikmu saluk teg lit weregma Malta inaben yet hibareg, "Ap tu iken warehek fug angge famen pisanggowen warehekma oluk am fug tehen ap eke indam watisi lit teg. Ketiya ahime wahareg wat taruk," ulug it-it enele sahaltuk latfag.
44028005	Sahaltuk latfagma Paulusen pisanggo ino inggikmuwen teloho indokma hik isibareg welatfag.
44028006	Ap arimanowen fitmisireg waroho kinangma ying atmisi ulug amusun toho kim haruk lit weregman at fano unduhuk latfag. Fano unduhuk latfagma ap arimanowen ap tu kinangmon fug, poholmon wambik wahareg wereg peruk latfag.
44028007	Malta kinang welatuk uwag ambeg horogma kinang ino seneg ahun ap suwon eke ibam wirig latfag. Ap suwon unuk Publius inowen nit ibam hondoko kilap nenepfagma at nim weregma hup hinahan atfag.
44028008	Weregma Publius ino ikni ouk anggolo waruk lit ebe inahan turuk lit hasu ruruk lit olma yinggig latfag. Yinggig latfagma Paulus kibareg unggulmu inggik imbibareg sembahyang uruk lit hihitfag.
44028009	Hihitfagma Malta kinangma welatfag inap ouk warukon Paulus ambeg waharukmu hihir eneptuk latfag.
44028010	Hihir eneptuk latfagma enehiyeg anggolo roho wereg lit hi neneptuk latfagma nit lul ulug turukmen mun angge man angge og nisibareg hi nenepfag.
44028011	Pikalem hinahan o Malta welatuk uwareg kou o Aleksandrian watfahon misig fam kuruk uwag. Kou ino mo heriyegma siyelu waharuk li werehen Malta kinang fam inditmu ino watfareg welatfag. Enehangge kou ino fam piren umalik ununuk Dioskuri lombog teg latfag.
44028012	Kou ino fam luwareg Sirakusa luwareg hup hinahan welatuk uwag.
44028013	O inowen tulug ik ayeg keyen hop-hop laruk lit Regium luwag. O ino noholug likiyamon larukmen homhomo kou olombik filen miyal nenebil laruk latfareg nininggik pireneg angge o Putioli luwag.
44028014	O ino larukmen Allah wene holtuk inap enembeg luwagma iren nit men ambiyeg welamul ulug alele og nenepfagma hup sabirenam welatuk uwareg o Roma luwag.
44028015	Kema larukmen o Roma wene holtuk inap welatfahon arimanowen nit waharuk urukmu hol hibareg kema hondog nenebik lul ulug o Forum Apius men o Tres Taberne men nonolohotma waharuk latfag. It waharukmu Paulusen yer isibareg Allah fam Nikni ulug sembahyang ibareg indi se roho welatfag.
44028016	Luwagma Paulus penjara kilabuk fug angge o eke fam hamu welatmihin ulug hiyag itfagma sehen seneg ahun misig at foroho lit welatfag.
44028017	Inggik hinahanam welatfareg Yahudi inap onowesi unubam nele imin ulug Paulusen wol enepfagma watfareg weregma ele hiyag isaruk lit, "Nori, anden Yahudi inap fam siyag ane turuk lit nikni umban ibag ane oho apmayap tirikik fug angge famen o Yerusalemen hele wat naptusareg o Roma inap ininggikmu numbaharusa.
44028018	An fahet alem yami rurusareg alem nubam embelug nuwabuk hahon eleg latisimu inggik hele loloho wili fusul urusa.
44028019	Ari urusa angge famen Yahudi inaben inggik hele loloho wilibuk fug urusama anden Kaisar ambeg lahukteg nele uhuk irikik. Irikik ane ari Yahudi inap siyahap enepmin ulug irikik fug.
44028020	Ari fahet hit yet hisaminteg hunubam nele imin ulug wol henebihi. Israel inaben mangno rurukon ino fahet an ninggik hele wareg lahiyon tu niyaruk lahep," ulug hiyag isibag.
44028021	Hiyag isibagma iren at ubam enele uruk lit, "Nit nonori Yudea werehonen suwesingga hat fahet emberuson nit nenembeg waharisi fug. Nonori winon oho nit nenembeg waharusa fureg haren siyag ane tirikinon faher oho alem hiyag nisarusa fug.
44028022	Haren peruk lahenon ari niren holuhuken misihim hiyag nisahun. Wene tu fahet ap kema-kema werehonen ninirim urukon holtukuk," ibag.
44028023	Ari ibareg misihim nenele uhuken palu amuhuk ulug Paulus fam sali ibag. Sali ibag sambil ino hikir atfagma ap anggolo Paulus wereg ambeg palu arik watfag. Palu arik watfagma Allah ap obog toho Inikni aruhuwon fahet seleg toho hiyag isaruk latfag. Musa men atam wene hiyag isaruk latfag inaben haharoho imbibag ane ari Yesus fahet haharoho imbibag ulug seleg toho hiyag isaruk latfag. Mo lahik waharukmu ak tibareg wene hiyag isarukmen hupmu atfag.
44028024	Wene hiyag isarukmu holfag inap arimano winonen tem toho hiyag nesehek perukmen winonen te si ane hiyag nesehek peruk latfareg ap arimano wilip atuk lit
44028025	enele eke hag eke hag sahaltil laruk latfag. Enele sahaltil wilip atikim Paulusen, "Anden nele misig iminon tu fuki roho holeg lamok. Allah hime fanowon inowen Yesaya hiyag utukmu tem toho niniknisi unumba fahet haharoho imbibag.
44028026	'Hinisanggo fam holuhup angge famen hinindimu honoluk aruhu fug, hinil fam hahup angge famen fuki roho hahup fug ulug hiyag isamihinen ap aruma enembeg lamihin.
44028027	It inil fam yet hahup tohon ulug inil hupni feserikik, inisanggo fam hol hahup tohon ulug inisanggo lare feserikik. Inindi fam wenggel hahup tohon ulug inindi sohuwa feserikik. An nambeg wamuhupteg hihit nenebin uhup tohon ulug Anden tebeserikik,' ulug Yesayan ari tem toho haharoho imbibag.
44028028	Allahn ap fanowap enebuhu ane tu o pumbuk winon Allah unuk enepeleg inap hiyag isahupmu iren holuhupteg tem toho peruk lamuhuben ihi ane ari honoluk toho welamek," ulug Paulusen hiyag isibag.
44028029	Hiyag isibagma Yahudi inap watfahon arimano laruk lit it-it umung-umung atuk lit enele sahaltil laruk latfag.
44028030	Libagma Paulus ino o onggo palfag ibam ino weregman mo piren atfagma ap ambeg watfahon obog toho hondoko ibam kilap eneptuk latfag.
44028031	Kilap eneptuk latfagma ap arimano Paulus ambeg la fug ulug alele og eneptuk inap elegma wene hiyag isaruk lit, "Ninikni Allah ap obog toho Inikni wereg," ulug, "Yesus Kristus Nonowe wereg," ulug akol eleg toho wereg lit ambong se roho wene hiyag isaruk latfag.
45001001	An Paulus Yesus Kristus amingmingangge welahiyon ino Allahn hat mon haptuk laruhuk ulug mumal naptisi. Mumal naptisireg wene hiyag isaruk laruhun ulug unduhuk nubaharisiyon inowen suwesingga tu emberuk lahi.
45001002	Allahn atam wene hiyag isaruk latfag inap arimano hiyag isaruk lit wene tu inam aruhu ulug unubam sali ibag ane fahet iren haharoho imbibag.
45001003	Haharoho imbibahon ari At amloho fahet imbibag. At amloho ino kinangman Dauren ondohowonen endetfag ulug aben peruk angge famen
45001004	Allah inggarehen peruk ane Namloho aru Anden indag tarikik peruk. Allahn Yesus ap warehon wereg ambehen Olukap tibareg unduhuk fibagma Yesus Kristus ino nit Nonowe atfag.
45001005	At amloho inowen turuk latisi ane ariyen nit ninineyap neneptisireg wene enepeleg inap enembeg lahupteg wene hiyag isahupmu An nunuk fam wenggel haruk lit An napma welamuhup ulug mon neneptisi.
45001006	Hir oho wene henepeleg hinap welatikip angge famen Yesus Kristus amingmingangge atikip.
45001007	Hit obog toho o Roma welahebon Allahn indi henesug lit wol heneptisireg mumal heneptisiyon arimano fahet suwesingga tu emberuk lahi. Ninikni Allah, Nonowe Yesus Kristus menen Unubabut fano reg lit hit hinindi yuwahap heneptuk lamuhup ulug sembahyang uruk lahi.
45001008	Hiren Allah fam tem toho hinindi wenggel haruk lahebon fahet o pumbuk kema-kema werehonen holtusama tam iminon anden Yesus Kristus unuk fam Allah Nikni uruk lit hit fahet sembahyang uruk lahi.
45001009	Likiya hupmu hit fahet sembahyang uruk lahiyon Allahn oho yet niyaruk lit Oluk teg. Allah amingmingangge roho wereg lit Amlohowen turuk latfag awene ino nahiyeg toho hiyag isaruk lahi.
45001010	Allahn fano puhureg lamihin uhu sambil misihim hit pen hisa waruhuk ulug Allah fam heng turuk lahi.
45001011	Anden wene fanowon og hisaruk lit hinindi wirikap henebuhuken pen hisa waruhuk peruk lahi.
45001012	An oho hir oho Allah fam ninindi fano roho wenggel haruk lit welaheyon ariyen hit men ambiyeg mangno amuhukteg an nindi oho yuwag aruhu.
45001013	Nori, anden indam angge hit henembeg waruhuk ulug misihim-misihim wenggel haruk latikik angge famen alem winon nubam atuk ane famen hit henembeg wam fug teg lahireg hit honoluk toho welamok. O pumbuk winon Yahudi inap eleg ambeg tirikik hag toho hit sehelimu anggen fanowon anden fok tuhukmu su aruhu ulug wenggel haruk latikik.
45001014	Yunani inap men Yunani inap fuhon men, alem onoluk inap men enepeleg inap men it arimano obog toho enengge anden paleg lahi.
45001015	Paleg lahi angge ari fahet hit Roma welahep hinap faher oho wene hiyag hisa waruhuk peruk lahi.
45001016	Wene fanowon aru fahet ninggali ulug hirag atuk lahi fug. Ap sa at ubam wenggel haruk halug wene fanowon inowen eneg atam Yahudi inap fanowap enebuhureg fobik Yunani inap oho Allah ineyon inowen fanowap enebuhu.
45001017	Allah wene fanowon aru famen Allahn ap ili og eneptuk ane inam atisi. Allah ubam likiya hupmu inindi wenggel haruk inap arimano eneg Aren fano peruk lit ili og enebuhu. "Ap indi pikit toho werehon ino Allah fam indimu wenggel haruk lit wereg ane ariyen oluk teg lit welaruhu," ulug haharoho imbibahon aru ihi ane hikit toho imbibag.
45001018	Ap kinangmonen Allah fahet ninirim peruk lit siyag ane turukon ari famen mondabi fanowon ino hondo rebeseruken Allah indimu olok harisi ane ari poholman ebenam atisi.
45001019	Ap kinangmonen Allah fahet onoluk am tehon ari Allah inggarehen inamap tibag ane ariyen onoluk teg lit wereg.
45001020	Allah ebe mondabi ine reg lit umbagpag turukon hirahoma weregma aben ha fug teg angge famen mun angge man angge kinangma werehon At inggiken wal tibareg seneg lit werehon ari famen inindi anggar atuk lit onoluk teg inaben nenepeleg ulug awiya wa fug teg.
45001021	Allah fahet onoluk teg angge famen At ubam Ninikni uruk lit wel turuk latusa fug. Amu angge fahet fano angge peruk lit inindi sohu roho wereg lit mondabi hik atisi.
45001022	Mun angge man angge fahet ninindi anggat teg lahe uruk angge famen enepelehen ket-ker ane turuk.
45001023	Allah mondabi fano werehon eleg am fuhon ino pilaptuk lit iren ubalmangge lahabul ulug ap kinangmon filik turukon men suwe men inggik uyug wereg angge men kinang ke hag til laruk angge men arimano fam Allah hag toho welaruhu ulug wirim turuk.
45001024	Ari turuk latusama ininggareg inindimuwen tul peruk ane ari turuk lamag ulug Allahn il embeserisimu ininggarehen enebe siyahap taruk latusa.
45001025	Allahn tem toho peruk ane apmayap turuk lit iren sibiling-sibiling ane urukon ino ubalmangge palimuwap turusa. Aren wal tibareg kinangma imbibahon arimano fam wel turuk lit wal tibag Ahun ino enepeleg toho wereg lit inindi sohu-sohu ane turuk. Wal tibag Ahun ino fam eneg wel turukmen mo ilig am wirig am turuk laruhu. Amin.
45001026	Ari turuk latusama Allahn it inindimu siyag ane tul perukon turuk lamag ulug Allahn il embeserisimu ap ininggali atuk ane turuk latusa. Turuk latusareg unuhesi arimanowen enehunsi men sebe roho nohoruk ane embeselug it hiyap-hiyap eneg labog-labog atuk lit sebe roho nohoruk latusa.
45001027	Ari hag toho enehunsiyen oho unuhesi men sebe roho nohoruk ane embeselug it ap eneg arimano pabi ruruk lit unuwali inahanen misigmu nohoruk lit labog-labog atuk latusa. Ari turuk latusa ane ari fam ayeg war atmisi ulug ininggareg siyahap taruk latusa.
45001028	Iren Allah fahet nonoluk teg lahe uruk angge famen At ubam wenggel haruk ane embeseruken unundaman siyag ane eneg wenggel haruk lit werehen Allahn siyag amag ulug il embeserisimu aben tuk fug teg ane eneg turuk latusa:
45001029	Siyag ane eke hag eke hag turukon, inindimu onolok harukon, enebuwap fahet eneg wenggel harukon, siyag ane eneg wenggeltukmen inindi filik turukon, ap enengge fahet nangge lalep perukon, ap pinggi unusurukon, onori men hili roho werehon, sibiling-sibiling ane urukon, enembilik fam fano ane uruk angge famen inindimuwen ap unusele perukon, onori enebug inisanggo kilabeg urukon,
45001030	un ane fahet onori unubam lombohap eneptukon, Allah siyag ulug Abug urukon, olok ane turukon, hat hapeleg hahun urukon, ininggareg wel taruk lit hemetok til norukon, olok haruk ane fahet eneg inindi anggat tohon, ikni isinga enele holtuk elehon,
45001031	inindi ambolma werehon, ambilik piren tohon, ap indi enesug eleg angge irim toho werehon, ari turuk lit wereg inap arimano fahet uruk lahi.
45001032	Ari roho turuk inap Allahn unggum unubam emberuk lit pinggi unuselep ane ari it onoluk angge famen it ininggarehen siyag ane turuk lit ap winonen oho siyag ane turukmu yer isalug fano ane turuk lahep ulug winik-wonog uruk lit wereg.
45002001	Nare, ap sa welahenonen hori winon fahet siyag ane ari-ari turuk lahep ulug enebug uruk lahen angge famen hinggareg hubam werehon seleg toho ha fug teg lahen. Hori winon unubam alem werehon kong turuk lahenon ari fam hinggareg hubam alem werehon oho kong turuk lahen. Hori winon unubam werehon kong turuk lahenon ari hag toho hinggareg hubam oho ambi rohon wereg.
45002002	Iren turuk ane ari Allahn fuki roho kim isaruk lit Aren alem kong tuhu ane ari nit nonoluk.
45002003	Nare, alem hubam wereg angge famen horiyen tohon fahet hil fano roho pen haruk lahenma Allahn unggum kong tuhu sambil ino nuwatmisi ulug longgo ihi ha reg peruk lahen?
45002004	Allahn indi imbik wamburuk lit yuwag toho ap Indi enesug lit wereg angge re haren apmaya fesemin peruk lahen? Allah ap Indi enesug lit werehon inowen haren siyag ane turuk lahenon umbusuhun ulug hiyag hutuk lit komo haptuk ane hat hapeleg?
45002005	Siyag ane embesemin puk fug angge hindi sohu roho welahenon ariyen Allah olokap turuk lit alem angginon hinggareg hubam umbat taruk lahenma Allahn unggum fano roho kong tuhu sambil ino Olok ane inam aruhu.
45002006	Aben turuk ane hikit toho Aren ayeg ware fuhu.
45002007	Aben yet nisahupteg fano pukag ulug inindi imbik wamburuk lit siyag am fug angge fano roho welamuhuk ane yami ruruk inap arimano mondabi onoluk welamuhup ane hiyag isahu.
45002008	Ininggareg fahet eneg enesehet toho wenggel haruk lit pikir ane urukon holuk fug angge hare-hare ane fahet eneg wenggel harukmu Allahn indi isa fug angge Olok hahureg unggum unubam umbuhu.
45002009	Ap obog toho arimanowen siyag ane eneg turuk lit werehen Allahn unusuruk lit Uyuhen sobir isahu. Atam Yahudi inap fam ari roho tuhureg fobik oho Yunani inap fam tuhu.
45002010	Ap obog toho arimanowen fano ane eneg turuk lit werehen Allahn wel eneptuk lit enehiyehap enebuhureg lehoma umbusuhu. Atam Yahudi inap fam ari roho tuhureg fobik oho Yunani inap fam tuhu.
45002011	Allahn ap tu suwon, ap tu toron ulug onorohole kim isaruk eleg.
45002012	Musa wene enepelehen siyag ane turuk latuson arimano Musa wene enepeleg toho weregman eneg siyag amuhup. Musa wene apma wereg lit siyag ane turuk latuson arimano Musa wene fam haharehon hikit toho unggum angginon unubam aruhu.
45002013	Musa wene hahareg lit werehon inisanggo fam eneg holtukon fahet Allahn fano peruk eleg. Musa wene haharoho werehon hikit toho ininggik fam turukon fahet eneg Allahn fano peruk.
45002014	Allah unuk enepeleg inap Musa wene ngi reg elehon arimanowen ininggareg inindiyen milal taruk lit Musa wene haharoho werehon hikit toho turuk halug it arimanowen Musa wene ngi reg eleg angge famen ininggareg inindiyen Musa wene apma kuruk.
45002015	Musa wene apma kurukon ariyen ninindimu hahareg lit wereg ulug inamap turukmu inindi wenggel haruk ane ari famen oho fag atuk. Unundaman wenggel haruk lit ininggarehen alem unubam umbat teheg along pal teheg turuk lit unundaman wenggel haruk.
45002016	Ap inindimu wenggeltuk ane hiraho lit werehon wene hiyag isaruk lahiyon hikit toho Allahn inamap tuhureg Yesus Kristus unuk fam unggum kong tuhu sambil ino anden uruk lahiyon aru seleg aruhu.
45002017	Nare, an Yahudi nahun Musa wene apma welahi uruk lit Allah amloho welahi ulug hinggareg wel taruk lahen.
45002018	Allahn peruk ane alem noluk teg lit Musa wene fam milal naptusama siyahon fanowon anden alem haloho emberuk lahi,
45002019	inil hupnihon ininggik seneko hondog eneptug laruk lahi, hik tegma werehon fahet iral hag toho wereg lit seleg og isaruk lahi,
45002020	enepeleg toho werehon inindi anggarap eneptuk lahi, sohu-sohu ane turuk inap milal eneptuk lahi, Musa wene fam haharoho werehon kim haruk lit mun ane man ane alem noluk teg lahi peruk lahen.
45002021	Ap winon fano milal eneptuk lahi uruk lahen angge famen nungge fahet hinggareg milal taruk lahen fug? "Yoholiyangge wa fug," ulug komo eneptuk lahen angge famen nungge fahet hinggarehen yoholiyangge waruk lahen?
45002022	"Ap unuhesi yarog ta fug," ulug hori komo eneptuk lahen angge famen nungge fahet hinggarehen hiyap yarog taruk lahen? "Usa ane siyag ulug nirim," uruk lahen angge famen usa ibam wereg angge nungge fahet hinggareg hilaruk lahen?
45002023	Musa wene apma welahi uruk lahen angge famen hinggarehen Musa wene sokowa feseruk lit Allah abug uruk lahen.
45002024	Tam haharoho imbibahon hikit toho, "Hiren turuk lahep ane ari fahet wene enepeleg inaben oho Allah abug uruk," ulug haharoho imbibahon hikit toho teko laruk.
45002025	Musa wene fam haharoho werehon fuki roho holtuk halug ambilahap pal eneptuk ane ari famen hindi fanowap habuk teg. Musa wene osokowa feseruk laruhunmu ambilahap pal haptusa angge famen paleg elehon hag toho welahen.
45002026	Ap ambilahap paleg elehonen Musa wene fam imbibahon hikit toho turuk halug at ino ambilahap palehon men ambi reg eleg?
45002027	Ambi roho wereg halug ap ambilahap paleg eleg angge Musa wene hikit toho turuk ahun inowen hat hubam alem werehon kong turuk laruhu. Hat Musa wene fam haharoho imbibahon hinggikmu ki reg lit hambilahap paleg lahen angge famen Musa wene sokowa feseruk lahenma it palimu wereg lit hat sen hasug lamuhup.
45002028	Yahudi inap urukon ahap selmon kim halug Yahudi ahun tu uk fug teg. Ambilahap paltuk ane fahet urukon ahap selmon paltukon fahet uk fug teg.
45002029	Yahudi inap fahet we tem toho urukon undama hiraho lit werehon fahet eneg Yahudi ahun tu uk hag teg. Ambilahap paltuk ane fahet tem toho urukon Allah fam inindi wenggel harukon fahet eneg inindimu ambilahap paleg inap wereg uk hag teg. Allah hime fanowon inowen ap inindi anggen fam paltuk halug ari fano, indam haharoho imbibahon ino fam ahap selmon paltuk halug ari siyag. Ap kinangmonen ininggareg wel ta fug teg. Hinindi anggen fam paleg welahebon Allahn eneg wel enebuk teg.
45003001	Ihi ane aru tem toho ihi halug Yahudi inap palimu welam teg? Enembilahap paltuk ane ariyen ap inindi fano am teg?
45003002	Nori, anggolo palimu welam teg peruk lahiyon alem eke hag eke hag palimu wereg peruk lahi. Atam iminon tu: Allahn An nawene Yahudi inaben fano seneg lamuhup ulug ininggikmu imbibag.
45003003	Ininggikmu imbibag angge famen it winonen oho fano roho seneg latusa fug. Iren sali pisan isarusa ulug ayeg waroho Allahn oho sali pisan isahu?
45003004	Eleg-o nori. Allahn uruk ane tem toho eneg uruk angge famen ap kinangmon obog toho atam haharoho imbibahon hikit toho si ane eneg uruk: "Haren wene uruk lahenon obog toho tem toho uruk lahenma fag aruhu. Alem Hubam umbuhup halug Hat eneg palimu welaruhun."
45003005	Niren si ane uruk laheyon ariyen Allahn tem ane urukon ino inam atuk halug niren nungge ehe ha reg? Allahn olok ane nunubam emberuk halug At indi sohu reg lit emberuk ano? Ihi ane aru ap kinangmonen peruk ane fahet uruk lahi.
45003006	Eleg-o nori, Indi sohu reg lit emberuk eleg. Allahn olok ane nunubam umbuk fug teg lalepma alem angginon kinangma werehon nangginoho kong telep?
45003007	Anden si ane uruk lahiyon ariyen Allahn tem ane urukon ino leho feruk lahimu at siyag ulug nungge fahet unggum nubam umbuhu?
45003008	It ap arimanowen nit abilit neneptuk lit, "Siyag ane tulon ariyen fano ane inam aruhuwen siyag ane eneg turuk lamulen maniyek ulug wol neneptuk lahep," ulug abilit neneptuk lit uruk inap arimanowen tem toho uruk ano? Ap ari hag toho uruk inap Allahn unggum unubam umbuhureg unusuk hag tehen mondabi siyahap enebuhu.
45003009	Nori, nangginoho peruk lamuhuk? Ap winon apma weregma nit Yahudi ninap palimu welahe ano? Ari roho welahe fug. Yahudi inap men ununggul unuk Yahudi fuhon men obog toho arimano siyag ane turukon apma wereg ulug palimu suwesingga fam haharoho imbihi.
45003010	Wene atamon fam haharoho werehon tu tot imin, "Ap misihen oho tem perukon eleg.
45003011	Ap misihen oho fuki roho wenggel ha fug anggeyen Allah yami rurukon eleg.
45003012	Ap obog toho kebunggalem fanowon embeselug un ke laruk lit misihen oho fano ane tuk fug angge werehen it arimano faher oho fano puk fug teg.
45003013	It enenggolobag fam ap waroho kilaptuk ambeg hag toho wereg. Enembilik anggen handuhal turuk lit enele si ane eneg uruken enembilikmu pisanggo ayeg olokon wereg.
45003014	Enele het-pet toho uruk lit ahum sipuk ane eneg uruk.
45003015	Mep hinanggul ulug unuyug folo-folo laruk.
45003016	Kema-kema laruk lit ap enebe unusil inindi siyahap enebil laruk lit
45003017	onori men mangno atuk ane fahet wenggel haruk eleg.
45003018	Ap arimano Allah fahet enekol toho wereg eleg." Ari turuk ulug wene atamon fam hahareg lit wereg.
45003019	Musa wene atamon haharoho imbibag ane Musa wene apma wereg inap fahet haharoho imbibahon ari nit nonoluk. Nit obog toho ari nonoluk angge famen iren siyag ane turuk lahe fug ulug awiya waruk inap arimano enembilik laroho welamag. Ap obog toho kinangma werehon fahet Allahn siyag peruk lit wereg.
45003020	Musa wene apma welahe peruk inap arimano fahet siyag ane turuk inap wereg ulug wene inowen inamap turuk. Inamap turukmu ap obog toho Musa wene apma welahe peruk inap arimano unubahet Allahn fano puk fug teg.
45003021	Ketiya Allahn ap ili og enebuhuk pibag ane ari Musa wene sel fil weregma inam atisi. Inam atisiyon ino fobik inam aruhu ulug wene atam haharoho imbibahon men wene atam hiyag isaruk latfag inap nabi arimanowen haharoho imbibahon hikit toho inam atisi.
45003022	Yesus Kristus fam tem toho wenggel haruk lit wereg inap arimano tu siyag ari fano puk fug anggeyen obog toho Allahn ili og enebuhuk peruk lit wereg.
45003023	Ap obog toho siyag ane turuk lit weregma Allahn wel eneplep angge famen wel enebuk fug teg. Allahn ap kinangmon wel eneplep angge famen it obog toho siyag ane eneg turuk lit werehen wel enebuk fug teg.
45003024	Wel enebuk fug teg angge famen Allahn indi enesug lit wereg. Yesus Kristus inowen ap ininggik hele warehon lol eneptuk lit saplangge ili og eneptisi.
45003025	Yesus fam tem toho wenggel haruk inap arimano Yesus amep fam Allah men mangno amuhup ulug Allahn At unduhuk fibag. Allah indi pikit teg lit aben siyag-siyag ane indam turuk latfag ane Aren imbisibahon arimano ketiya Nambolma embesemin ulug Yesus unduhuk fibag.
45003026	An nele tem toho uruk lit Nindi pikit toho welahi ane fahet ketiya ap inindimu onoluk amuhuben Yesus Kristus fam wenggel harukon Allahn ili og eneptuk.
45003027	Allahn ili og eneptisi angge famen aben nangginoho enewelwel tubat ta reg? Wel tubat ta fug teg. Nungge fahet wel tubat ta fug teg? Ap ininggik fam fano ane turukon Allahn winahuk fug anggeyen inindi fam wenggel harukon eneg fano peruk.
45003028	Anden peruk lahiyon aru: Musa wene haharoho imbibahon ino fam turuk halug Allahn fano puhu fug. We hinindi fam wenggel harukon ari fam eneg Allahn fano puhu.
45003029	Ninikni Allah Yahudi inap fahet eneg wereg? O pumbuk winon fahet wereg eleg? At we tem o pumbuk winon faher oho Inikni Allah wereg.
45003030	Allah misig inowen ambilahap paleg lit werehonen Ubam wenggel haruk halug ili og eneptuk. Ambilahap paleg eleg inap arimanowen Ubam wenggel haruk halug oho ili og eneptuk.
45003031	Nori, anden uruk lahi ane ari fam Musa wene ino elehap turuk lahi ano? Eleg-o nori, Musa wene ineyap turuk lahi.
45004001	Nunumba Abraham aren ondohowonen nit indag nenepfag uruk laheyon ino nangginoho welatfag?
45004002	Abraham inowen inggik fam fano ane turukon fahet Allahn at fano pelepma Abraham inggarehen awelwel tubat telep. Awelwel tubat telep angge famen Allahn fano pelep fug.
45004003	Abraham fahet nungge haharoho imbibag? Haharoho imbibahon te, "Abraham inowen Allahn tem toho uruk ulug wenggel hibahon ari famen Allahn at fahet fano pibag," ulug haharoho imbibag.
45004004	Ap ekeyen yabuk wituk halug areyen onggo og utuk lit nindiyen og irihi puk fug teg. Yabuk witukon ari fahet eneg onggo og um hag teg.
45004005	Ap eke yabuk wituk eleg angge famen Allahn siyag ane turuk inap ili og eneptukon ino fahet indi wenggel haruk halug at ino Allahn indi haruk lit ili wa reg.
45004006	Aben ininggik fam fano ane turuk latusa ane fahet Allahn winahuk fug anggeyen ili og eneptisiyon arimano fahet enehiyeg toho welamag ulug Daud inowen haharoho imbibahon te,
45004007	"Aben siyag ane turuk lit Allah ele pisan turusa angge famen Allahn ambolma emberuk lit siyag ane turuson hiraho feserisiyon arimano enehiyeg toho welamuhup.
45004008	Aben tuk fug ane turuson Allahn winahuk fug angge alem unubam emberisi fuhon arimano enehiyeg toho welamuhup."
45004009	Enehiyeg toho welamuhup ibag ane ari enembilahap paleg inap fahet eneg ibag ano, paleg eleg inap faher oho ibag ano? Abraham inowen Allahn tem toho uruk ulug wenggel hibahon ari famen Allahn at fahet fano pibag ulug tam palimu ihiyon ari.
45004010	Abraham ino nangginoho weregma Allahn at fahet fano pibag, ambilahap paluk fugmu ano, palfagma ano? Ambilahap palfagma fug, uwan paluk fugmu Allahn Abraham fahet fano pibag.
45004011	Allahn te Abraham An nubam tem toho indi wenggel haruken at fahet fano peruk lahi ulug enehangge ambilahap palukag ulug ubam imbibag. Ambilahap uwan paluk fugmu atam indi fano roho Allah fam wenggel hibag. Ari roho Allah fam wenggel haruk lit ap obog toho ambilahap paleg eleg angge famen Allah ubam inindi wenggel harukon arimano faher oho inikni Abraham atfag. Inikni Abraham atfagma it arimanowen inindi wenggel haruk ane fahet Allahn fano peruk.
45004012	Ap ambilahap palehon faher oho inikni Abraham atfag. Inikni Abraham atfag inap ambilahap pal enepfag ane fahet eneg inikni atfag fug. Ninikni Abraham ambilahap uwan paluk fugmu indi fano wenggel haruk latfag hag toho iren oho inindi wenggel haruk lit at ombolim laruk latfagma it inikni Abraham atfag.
45004013	Abraham men ondohowon arimanowen kinang obog toho ngi amuhup ulug Allahn sali ibag ane ari Musa wene hikit toho turuk latisi ahun tu ulug sali ibag fug. An nubam indi fano wenggel haruk lit weregma Anden oho fano peruk lahi ulug sali ibag.
45004014	Musa wene hikit toho turuk inap arimano Allahn Abrahamen lin isibag angge arimano og eselepteg sali ibahon ino pisan eselepma inindi wenggel haruk inap siyag alep.
45004015	Musa wene haharoho imbibahon ariyen Allahn olok haruk ane inam atuk. Musa wene apma wereg eleg inap arimano Musa wene pisan isa fug teg.
45004016	Inindimu tem peruk inap fahet Allahn fano peruk ane ari Anden oho Nindi enesug lahi ulug fano peruk. Indi enesug lit Abraham fam sali ibag ane ino aren enderuhuwon obog toho fahet ibag. Musa wene apma wereg inap fahet eneg sali ibag fug, Abrahamen wenggel haruk latfag hag toho wenggeltuk inap arimano faher oho ibag. Abraham ino nit obog toho ninikni wereg.
45004017	Haharoho werehon te, "O pumbuk anggolo arimano fahet inikni aruhu ulug unduhuk hubaharuk lahi." Ninikni Abraham ino Allah ubam wenggel haruk lit At alukema wereg. Allah inowen ap warehon onolukap eneptuk lit At ele famen eneg mun angge man angge elehon werehap turuk.
45004018	Teko la fug teg angge famen Allahn tem toho nubam irisi ulug Abraham indi yuwag toho wereg lit mangno ruruk latfag. "Haren enderuhunon humalikisi men humbusagsi men anggolo mondeg lamuhup," ulug Allahn ubam ibag ane hikit toho o pumbuk anggolo fahet inikni welaruhuk ulug tem toho wenggel haruk latfag.
45004019	Allahn ubam Ele ibag ane fahet Ele si nubam irisi puk fug angge welatfag. Mo ilig am wirig am turukmen teng uhan atisimu (seratus tahun) sabal atikikteg nebe ine eleg atisimu nuhe Sara oho sabal atisireg malik asum halo atisi puk fug angge welatfag.
45004020	Allahn sali ibag ane fahet Abraham indi nonghong uk fug angge ele si irisi pibag fug. Allah wel turuk lit tem toho irisi ulug indi se roho seneg latfag.
45004021	Allah inggik ineyon inowen nubam sali irisiyon ino teko lahu ulug indi wenggel haruk latfag.
45004022	Abrahamen indi wenggel haruk latfag ane ari fahet Allahn at fahet fano peruk latfag.
45004023	"At fahet fano peruk latfag," ulug haharoho imbibag ane aru Abraham fahet eneg haharoho imbibag fug,
45004024	nit obog toho fahet haharoho imbibag. Niren oho Nonowe Yesus ino ap warehon wereg ambehen Allahn Olukap tirisi ulug ninindi wenggel haruk lahema Allahn oho nit fahet fano peruk.
45004025	Nit siyag ane turuk laheyon fahet Yesus ino ware fusukag ulug Allahn ap ininggikmu emberisireg nit windat nenebukag ulug Allahn Olukap tirisi.
45005001	Yesus Kristus unuk fam nit ninindimu tem toho wenggel haruk lahema Allahn nit ili og neneptisimu At min mangno roho welahe.
45005002	At ubam ninindi wenggel haruk lahe ane ariyen Allahn indi nenesug lit werehon ino men mangno amuhup ulug sok hut neneptisi. Allah indi nenesuhon ino min mangno roho wereg lit Allah wereg ambeg lehoma lahuk ulug mangno ruruk lit nenehiyeg toho welahe.
45005003	Ihiyon ari eneg fug, aben nunusurukon fahet eke nenehiyeg toho welahe. Nunusurukon ariyen ninindi imbik wamburuk ane nonoluk atuk.
45005004	Ninindi imbik wamburuk laheyon ariyen mun angge man angge fam wal nisarukmu osokowa fusuk teg lahe. Osokowa feseruk laheyon ariyen Allahn let nenebuhu ulug ninindimu nenehiyeg toho welahe.
45005005	Allahn let nenebuhu ulug nenehiyeg toho welaheyon ninindi siyag am fug teg. Allah hime fanowon ari og nisaruk lit Aren indi nenesug ane ari nit nunubam atisi.
45005006	Nit Allah unuk nenepeleg toho wereg lit ninine eleg toho weregma Allahn teko lahu pibag sambil Kristus nit fahet war atfag.
45005007	Ap misihen oho nare indi pikit tohon fahet nuwabukag peruk ane ari se reg eleg. Ap indi mondabi fanowon fahet nuwabukag peruk lit ambong se roho war atukon oho wereg lit teg.
45005008	Nit siyag ane turuk lit weregma Kristus nit fahet war atfag ane ariyen Allah nit fahet Indi nenesug ane inamap tibag.
45005009	Kristus amep fam ketiya ili og neneptisimu we tem toho Allahn nunubam Olok ane perukon fobik elehap tuhu.
45005010	Nit Allah men seli roho welatukuk angge famen Amloho Yesus war atfag ane ariyen nit men At men mangno atukuk. Ketiya nit mangno atukukon te At oluk atfag ane ariyen we tem toho nit mondabi fanowap nenebuhu.
45005011	We ari eneg fug. Nonowe Yesus Kristus fam Allah men mangno atukukteg ninindi yuwahap neneptisimu niren Allah wel turuk lit nenehiyeg toho welahe.
45005012	Ap misihen siyag ane werehap tibagma war atuk ane inam atfag hag toho ap obog toho arimanowen siyag ane turuk latfagma war atuk ane unubam atfag.
45005013	Musa wene uwanma siyag ane turukon kinangma ngi atfag angge famen Musa wene elegma siyag ane turukon Allahn winaharuk latfag fug.
45005014	Winaharuk latfag fug angge famen ap obog toho Adam weregman ak tibareg war atukmen eneg Musa weregma oho war atuk latfag. Adam tam siyag ane tibahon ino hag toho ap winonen tibag fug angge famen it arimano oho war atuk latfag. Adam ino At fobik waruhu Ahun ino wirimangge welatfag angge famen
45005015	Allah fano ane turukon ino men aben siyag ane turukon men wirim teg eleg. Ap misihen siyag ane tibahon ariyen ap anggolo war atfag angge famen Yesus Kristus ebe misig famen ap anggolo Allahn indi enesug lit fano ane sebe roho og isaruk latisi.
45005016	Allahn indi nenesug ane ari ap misihen siyag ane tibahon men wirim tuk fug teg. Ap misihen siyag ane tibag ambiyang ino famen alem angginon ubam atfag. Ap anggolowen siyag ane turuk latfag angge famen Allahn ap Indi enesug lit ili og eneptisi.
45005017	Ap misihen siyag ane tibahon famen ap kinangmon war atuk ane palimu atfag. Palimu atfag angge famen Yesus Kristus ebe misig inowen anggolo fanowap enebuhumu palimu welamuhup. It arimano Allahn indi enesug lit wereg ane ariyen alem unubam werehon elehap turuk.
45005018	Ap misihen siyag ane tibahon ino famen ap obog toho alem angginon unubam atfag hag toho Ap misihen pikir ane tirisiyon ino famen ap obog toho onoluk welamag ulug ili og eneptisi.
45005019	Ap misihen Allah ele imbisibagma ap obog toho arimanowen siyag ane turuk latfag hag toho Ap misihen Allah ele fano holtisimu ap obog toho inindi pikit atuk lit fano ane turuk.
45005020	Siyag ane ari anggolo amag ulug Musa wene ino pulmu kibag. Siyag ane su atuk lit palimu atisimu Allahn ap Indi enesug ane sebe roho mondabi palimu atisi.
45005021	Siyag ane palimu atisimu war atuk ane inam atisi ari hag toho Allahn ap Indi enesug lit ili og enebuhumu Nonowe Yesus Kristus unuk fam ap obog toho onoluk welamuhup.
45006001	Allah indi nenesug lit weregma nungge uruk lamuhuk? Aren indi anggolo nenesug lamag ulug siyag ane eneg turuk lamuhuk ano?
45006002	Eleg-o nori. Siyag ane apma welatukuk angge famen embeselug wilip atukukteg nin fobik nangginoho turuk lamuhuk?
45006003	Nit obog toho Kristus unuk fam ikma pilap neneptuson At war atfahon min mangno atukukon hit henepeleg?
45006004	Kristus war atfagma kinangma salfag hag toho nit ikma pilap neneptuson ariyen At min war atukukmu kinangma sebe roho sal neneptusa. Ikni Allah ine reg lit werehon inowen Amloho Kristus ap war atuk ambehen Olukap tibahon hag toho nir oho At men nonoluk atukukmu ap keron hag toho welamuhuk.
45006005	Kristus war atfahon nim ambi roho mangno atukuk halug At olukap tibahon ino nim ambi roho mangno amuhuk.
45006006	Ninindimu siyag ane turuk latukukon eleg amag ulug siyahon amingmingangge hag toho welamuhuk fug ulug ninindi miningon Yesus men mangno roho e fam tel neneptusa.
45006007	Ap eke war atuk halug siyag angge at ubam werehon inggik kobog isahu.
45006008	Kristus men ambiyeg war atukuk halug At min mangno roho nonoluk amuhukteg welamuhuk ulug tem toho peruk lahe.
45006009	Allahn Kristus olukap tibahon ino nin war am fug tehen nin fobik eke sebe roho war aruhu fuhon ari nit nonoluk.
45006010	Siyag ane mondabi palimu weregma An apma welaruhuk fug ulug At war atfareg Allah apma fano welaruhuk ulug Oluk atfag.
45006011	Ari roho hiren wenggel haruk lit siyag ane hininggik kobog isalug war atikipmu Kristus men mangnowap heneptisimu Allah apma fano welahep.
45006012	Hit kinangma welahebon siyahonen hinikni roho sen henesugmu welamuhup fug. Siyag angge inowen mingming heneptukmu tu helele ari helele peruk lamuhup fug.
45006013	Hininggik hunuyug ari siyahon aminggin tog atuk lit hare ane tuk nowen og um fug. Nenebe wareg latukukon nonolukap neneptisi ulug henebe Allah og Utuk lamuhup. Hininggik hunuyug At aminggin tog aruhumu pikir ane turuk lamag ulug og Umuhup.
45006014	Musa wene apma welahep fugmu Allahn indi henesug lit werehen siyahonen ikni roho sen henesug lit wereg eleg.
45006015	Nori, ihiyon ari fahet nungge peruk lamul? Musa wene apma welahe fugmu Allahn indi nenesug lit werehen siyag ane turuk lamuhuk? Eleg-o nori.
45006016	Ap eke nit ninikni roho weregma nit amingmingangge welamul puhup halug at ino ele holtul peruk lamuhup. Siyahon hinikni roho weregma ele holtuk lit siyag amuhup. Hinikni Allah ele holtuk lamuhup halug ili og heneptuk laruhuwon henepeleg?
45006017	Indam hit siyahon amingmingangge roho welatikip angge famen ketiya hinindi wirik toho wereg lit wene hiyag hisaruson holtikibon fahet Nikni Allah wel turuk lahi.
45006018	Indam siyahon amingmingangge welatikip angge famen Allahn hininggik lisoho hondog heneptisimu fanowon amingmingangge welahep.
45006019	Hinindi uwan lahepma wenggel hawag ulug wirimangge fam seleg toho hiyag hisaruk lahi. Indam hininggik men hunuyug men siyahon amingmingangge amag ulug og itikipmu aren hininggik lisoho hunubaharukmu hare ane turuk latikip. Ketiya hininggik hunuyug pikir ane turukon amingmingangge atuk lit Allah ngi reg lit welamuhup ulug og Utuk lamuhup.
45006020	Siyahon hinikni roho wereg lit fanowon hininggik kobog isarikipteg wereg lit
45006021	anggen ke hahon tahan tarikip? Anggen siyahon ariyen war atuk ane hunubam atisimu ketiya hininggali anggolo roho welahep.
45006022	Ketiya Allahn siyahon inggikmuwen taluk heneptisimu At amingmingangge roho wereg lit anggen fanowon tahan taruk lamuhupmu anggen ariyen Allah ngi amuhupteg mondabi fanoma honoluk welamuhup.
45006023	Siyag ane turukon onggo re mondabi war atuk ane wereg. Allah indiyen og nisarukon ari Nonowe Yesus Kristus men mondabi nonoluk welamuhuk.
45007001	Nori, Musa wene fam tuk hag teg ane urukon hit honoluk teg lahepma anden tot hiyag hisamin. Ap misig oluk wereg lit tuk hag teg ane ari apma wereg angge famen war aruhumu eneg seleg aruhu.
45007002	Hiyap misig ap ohowonen ahun ino oluk weregma aben nungge-nungge tuk hag teg ane apma wereg lit sebe roho welamuhup angge famen ahun ino war atuk halug nubam seleg aha ulug ap eke hilamin puk teg.
45007003	Ahun ino oluk weregma ap ekeyen pal taruk halug tuk fug teg ane siyag ane tehek peruk. Ahun war atuk halug eneg te nubam seleg aha ulug ap eke hila reg.
45007004	Nori, hit Musa wene fam aben tuk teg ane ino apma welatikip angge famen Kristus ebe min war atikipmu hit hunubam seleg ahama ap eke Hinikni roho welaruhu. Allah olohotma wereg lit anggen fano yihik feruk lamuhuken Kristus Allahn Olukap tibahon ino nit ngi roho welamuhuk.
45007005	Atam Kristus ngi roho welam fug anggeyen nunubabut miningon welatukukmu siyahon ino nit nunundama nohoruk lit weregma Musa weneyen eleltisimu tu hilimin ari hilimin ulug nininggik nunuyug mingming neneptuk latisi. Mingming neneptukmu anggen siyahon filik turukon eneg yihik feruk latukuk.
45007006	Musa wene fam aben tuk hag teg ane apma weregma nininggik hele warehon hag toho welatukukmu Kristus men war atukukon ariyen seleg atisi. Seleg atisimu Musa wene haharehon apma wereg lit turuk latukuk ane embeselug nunubabut keron fam Allah amingmingangge roho Ahime fanowon Apma welamuhuk.
45007007	Ihi ane ari hag toho wereg halug Musa wene fahet siyag awene uk teg? Eleg-o nori, Musa wene apma welahiyon ariyen siyag ane turuk lahiyon fahet an noluk atuk. Musa wene fam, "Hilamin puk fug," ulug komo eneptuk ane hahareg lit werehon ari hahatep fugmu anden helele peruk ane napeleg lalepma wenggel hele fug.
45007008	Musan haharoho imbibahon inowen komo naptisimu siyahon inowen wal niyaruk lit tu hilimin ari hilimin ulug hiyag nitisi. Musan haharoho imbibahon inowen komo naplep fugmu siyahon ino eleg lalepma wal neyelep fug. Wal neyelep fugmu siyag ane tele fug.
45007009	Indam Musa wene apma welam fug angge selma welatikikon inowen komo naptuk ane ino holtikikmu siyag angge nundama welatisiyon ino oluk atisimu an war atikik.
45007010	War aruhu rohon an fano amag ulug Musa wene inowen komo naptisi angge famen komo naptisi ane inowen miyaloho hik niyarisimu war atikik.
45007011	Musan haharoho imbibahon inowen komo naptisimu siyahon inowen ele si ane nele ying naptuk lit pinggi nuwatisi.
45007012	Musa wene fam haharoho werehon aru fanowon wereg lit komo eneptuk ane haharehon ino oho Allahn ngi reg lit pikir ane turukon fanowon eneg wereg.
45007013	Ihi ane ari hag toho wereg halug fanowon eneg werehon inowen tem toho an nuwatisi? Eleg-o, nori. Siyahon ino anden tem toho siyag ane eneg turuk ulug oluk amag perisireg Musa wene fanowon ino fam an siyahap naptisi. Siyag ane fahet we tem toho siyag anggolo reg peruk lamuhuken komo eneptuk ane nunubam arik waharisi.
45007014	Musa wene ari alem te Allah famen wilip atfahon nit nonoluk angge famen an ap kinangmon nubabut miningon fam welahiyon ino siyahon amingmingangge amag ulug siyahon inggikmu atikik.
45007015	Anden turuk lahi ane napeleg toho wereg lit anden nahiyeg peruk lahi ane ari turuk lahi fug, nirim peruk lahi ane ari turuk lahi.
45007016	Anden tuk hag teg ane wereg angge famen nirim peruk lahi ane ari turuk lahi. Turuk lahiyon ari fam Musa wene tuk hag teg ane fahet fano wene wereg ulug selehap turuk lahi.
45007017	Ihi ane ari hag toho wereg halug siyag ane turuk lahiyon ari an ninggareg nindiyen turuk lahi fug, siyahon an nundama werehon ariyen mingming naptukmu turuk lahi.
45007018	Turuk lahiyon ari an ap kinangmon wereg lit nubabut miningon werehen nundama fanowon eke wereg eleg ulug an noluk. Nindimuwen fano ane tele peruk angge famen ninggiken turuk lahi fug.
45007019	Fano ane fahet nahiyeg toho welahi angge famen nebeyen turuk lahi fug. Siyag ane fahet nirim peruk lahi angge famen ninggiken turuk lahi.
45007020	Siyag ane fahet nirim peruk lahi angge famen turuk lahi halug siyag ane ari an nindiyen turuk lahi fug, siyahon nundama werehon ariyen turuk.
45007021	Nindimuwen fano ane timin peruk angge famen siyag ane eneg nubam atuk. Ari roho eneg wereg lit nubam seleg atuk eleg.
45007022	Nubam seleg atuk eleg angge famen Allahn komo naptuk ane fahet nindimuwen nahiyeg toho welahi.
45007023	Nindimuwen nahiyeg toho welahi angge famen ninggik nuyuhen tuk fug teg lit weregma yer isalug noluk atuk. Ninggik nuyug aruman tuk fug teg lit werehen nindimuwen timin peruk lahiyon men hili roho wereg. Ninggik nuyuhen siyag ane eneg tuk hag tehen an hele pug toho siyahon apma hik niyarukmu welahi.
45007024	An siyag toho welahi nahun! An nebe war atuk hag toho welahiyon aru san windat nabuhu?
45007025	Nonowe Yesus Kristus inowen windat naptisimu Allah wel turuk lahi.
45007026	An nindimu Allahn komo naptukmu holtuk lit amingmingangge welatmin peruk lahi angge famen nebeyet ninggiket nuyuhet siyahonen mingming naptukmu welahi.
45008001	Yesus Kristus fam wenggel haruk inap ketiya unggum unubam umbuk fug teg.
45008002	Hit warehon hag toho wereg lit siyag ane eneg tuk hag teg latikipmu Yesus Kristus inowen Hime fanowon fam honolukap heneptukon ino og hisaruk lit selehap hisarisi.
45008003	Musa wene haharoho imbibahon ino nit nunubabut miningon fam tuk fug teg latfahon ari Allahn tibibag. Allahn ari tebemin ulug Amloho yuhon monde feruk lit nit siyahon apma welaheyon hag toho Ar oho kik waruhureg siyahon ino elehap tuhuwen monde fibag. Siyahon ino nit nunubam ine roho weregma Allahn alem nit nunubam embelep angge famen Amloho kinangma monde fibahon Ubam emberuk lit siyag ane ino apmayap tibag.
45008004	Apmayap tibagma nit arimanowen tuk hag teg ane hikit toho pikir ane eneg turuk lamuhuk. Nit arimano nunubabut miningon fam welatukukmu Allah hime fanowon inowen nunubabut keronap neneptisimu At apma welamuhuk.
45008005	It unubabut miningon fam turuk inap arimanowen miningon eneg wenggel haruk lit wereg. Allah hime fanowon inowen hiyag isarukmu turuk inap arimano Allah hime fanowon inowen hiyag isaruk ane eneg wenggel haruk lit wereg.
45008006	Miningon eneg wenggel haruk inap arimano war atukon hag toho wereg. Allah hime fanowon inowen hiyag isarukmu wenggel haruk inap arimano onoluk wereg lit onori men enehiyeg toho wereg lit mangno roho wereg.
45008007	Miningon eneg wenggel haruk inap arimanowen Allah komo eneptukmu holuk fug angge enemu ane eneg turuk lit Allah men seli roho wereg. Unubabut miningon weregma Allahn komo eneptuk ane holuk fug teg.
45008008	Inindi atamon fam eneg wenggel haruk inap arimano Allahn indi enesug lam fug teg.
45008009	Allah hime fanowon tem toho hunubam wereg halug hinindi atamon embeselug hinindi keron weregma Allahn peruk ane eneg turuk lamuhup. Ap eke Kristus hime fanowon indimu eleg halug at ino Kristus ngi roho welaruhu fug.
45008010	Kristus ino hit men weregma hininggik fam siyag ane tirikibon ariyen henebe warehon hag toho welahep angge famen Kristus inowen hinindi pikirap heneptisimu Allah hime fanowon min mangno roho wereg lit honoluk welamuhup.
45008011	Honoluk wereg lit Allahn Yesus ap war atuk ambehen Olukap tibahon Ahime fanowon ino hit hunubam wereg halug At Yesus Kristus olukap tibahon inowen hit henebe war atukon hag toho welahebon Ahime fanowon ino hunubam emberuk lit honolukap henebuhu.
45008012	Nori, nit paleg angge reg ninap welahe. Nunubabut miningon fam eneg wereg lit nunubam paleg angge weregman eneg welamuhuk fug.
45008013	Hunubabut miningon fam eneg welamuhupmu warehon hag toho welamuhup. Allah hime fanowon ino hunubam weregma hunubabut miningon fam turuk lahebon umbusuhup halug honoluk welamuhup.
45008014	Ap obog toho Allah hime fanowon inowen hondog eneptukon arimano Allah umalikisi wereg.
45008015	Hime Allahn og hisarisiyon inowen siyahon apma hunumbaharuk lit henekolap heneptisi fug. Og hisarisiyon inowen Numalikisi amuhup ulug Ahime fanowon hunubam emberisi. Hunubam emberisimu, "Ninikni Allah," uruk ane hiyag nisaruk latisimu uruk lahe.
45008016	Allah hime fanowon inowen hit Allah umalikisi yuhon welahep ulug ninindi anggarap neneptuk.
45008017	Umalikisi yuhon welahe halug Anggengge lin tuhuwon nit ngi amuhuk. Ngi amuhukon arimano re og hisahuk ulug sali watfahon ino Kristus men mangno amuhukteg ngi roho welamuhuk. Ngi roho wereg lit Kristus men mangno roho siyahap nenebuhupmu fobik Allahn nin At men mangno roho fanowap nenebuhu.
45008018	Nit ketiya welaheyon Allah unuk fahet aben siyahap neneptuk ane men fobik fanowap nenebuhu ane men we tem toho ambi reg eleg peruk lahi.
45008019	Mun angge man angge Allahn wal tibag angge arimanowen Allah umalikisi fano amuhup sambil ino nit weregma folo-folo inam alep ulug wenggel haruk lit wereg.
45008020	Mun angge man angge wal tibag angge arimano eleg am hag teg lit werehon enemuwen mondabi welala peruk angge famen Allahn wal turuk lit eleg atuk lamuhup pibag ane roho eleg atuk.
45008021	Allahn wal tibag angge arimanowen fobik oho eleg am fug angge mondabi fano welamuhuk peruk lit wereg. Wal tibag angge arimano filik atuk ane elehap tuhu sambil ino Allah umalikisi ininggik hele loloho enemu unduhuk lit werehon men mangno roho welamuhup.
45008022	Hiyap malik endebuk oho lit asengseng haruk hag toho mun angge man angge Allahn wal tibag angge arimano oho asengseng haruk lit werehon nit nonoluk.
45008023	It eneg asengseng haruk lit wereg eleg. Nir oho Allahn hime pen nisaruk hag toho Allah hime fanowon og nisarisiyon asengseng haruk lit Umaliki hag toho indag nenebuhumu nenebe fano amuhukon ino fahet yet teg lahe.
45008024	Yet teg laheyon Yesus Kristus inowen tam fanowap neneptisireg fobik oho fanowap nenebuhu peruk lahe. Aben yet teg lahe perukon teko laruk halug fobik eke teko lahu peruk eleg. Ketiya teko larukmu yet haruk angge fam nangginoho fobik teko lahu ulug yet teg lam teg?
45008025	Ninil fam yet haruk lahe fug angge famen fobik teko lahu ulug mangno ruruk lit we tem toho ninindi yuwag toho wereg lit yet teg lahe.
45008026	Yet teg lit ninine eleg toho weregman Allah hime fano inowen nit let neneptuk. Ninine elehen sembahyang nangginoho ul ulug nenepelehen memeltuk lahema Allah hime fanowon inowen nit sat nim-nim uruk laheyon nunubam wereg lit nit let nenepmin ulug niren uk fug tehon uruk lit sembahyang uruk.
45008027	Sembahyang urukmu ap inindimu hirako wenggel haruk ane Olukon Allah inowen te Ahime fanowonen At fam heng turuk ane Oluk teg lit wereg. Allahn tam pibag hag toho Umalikisiyen Ubam sembahyang uruk lit heng turukmu Ahime fanowon inowen ler eneptuk.
45008028	Ap Allah fam inindi reg lit werehon arimano mun angge man angge alem unubam atuk halug Allahn ler eneptuk lit fanowap enebuhu. It arimano fahet Allahn tam wenggel hibareg wol eneptisi.
45008029	Tam wenggel hibareg mumal eneptisiyon arimano Namloho men ambi roho welamuhup ulug in eneptisi. In eneptuk lit An namloho wandabon hag toho weregma it arimano At otsi roho welamuhup ulug in eneptisi.
45008030	Atam-tam in eneptisiyon arimano wol eneptisi. Wol eneptisiyon arimano inindi pikirap eneptisi. Inindi pikirap eneptisiyon arimano mondabi fanowap eneptisi.
45008031	Anden ihi ane obog toho ari fahet nin eke ul perukon wereg ano? Allah nit ninibil weregma ap san nit men seli roho welam teg?
45008032	Allahn Namloho nindi puk fug anggeyen nit ap obog toho fahet og nisibag. Og nisibareg mun angge man angge oho Amloho men sebe roho og nisa fug teg?
45008033	Ap sa Allahn mumal eneptisiyon arimano unubam unggum umbuk teg? Unubam unggum emberuk halug Allahn it inindi pikirap enebihi ulug inibil atuk.
45008034	It unubam unggum emberuk halug ap san kong tuk teg? Yesus Kristus ino nit fahet war atfag. War atfag angge famen Allahn Olukap tibagma Inggik pikit fil heriyeg lit nit ninibil atuk.
45008035	Kristus inowen Indi nenesug lit nit men mangno roho weregma ap san minggit nenebuk teg? Siyag ane unubam atukon men, enekol toho werehon men, unusul ulug mug eneplug larukon men, enenggengge elehen suburu obok toho werehon men, eneliplip toho werehon men minggin tog men obog toho arimano weregma minggit nenebuk teg?
45008036	Haharehon hikit toho, "Hat hunuk fahet nit nunusuhup ulug likiya hupmu neneliplip toho wereg lit wam domba waroho isag tahuk ulug enebug uruk hag toho nit nunubahet uruk," ulug haharoho imbibag.
45008037	Aren nit Indi nenesug lit weregma ihiyon obog toho ari fam nit apma am fug angge palimu welahe.
45008038	Anden tem toho peruk lahi ane tuma imin: War atuk ane onoluk wereg ane men, ap suwon poholma werehon men, kinangman suwon welahe perukon men, ketiya wereg ane fobik aruhu ane men,
45008039	inine rehon poholma kinangma werehon aben yet ha fug tohon men, Allahn mun angge man angge wal tibag angge men obog toho arimano menen Allahn Nonowe Yesus Kristus ino nit nim werehen Indi nenesugmu mangno roho welaheyon minggit nenebuhu fug.
45009001	An nele si uk fug angge Nowe Kristus inowen let naptukmu tem ane uruk lahi.
45009002	Allah hime fanowon nubam weregma nahummu siyahen nindi anggin toho wenggel haruk lahi.
45009003	An nori yuhon nununggul unuk misihon arimanowen Kristus fahet inindi anggar alepma an nil eleg atuk lit Kristus men nininggik kobog esele.
45009004	An nori Israel inap arimano Allahn An numaliki ulug mumal enepfareg lehoma embeseruk lit hit An numaliki weregma An Hinikni welaruhuk ulug sali watfag. Sali watfareg Musa wene fam ari turuk lamuhup ulug og isaruk lit Allah fam sembahyang uruk lamuhup ulug hiyag isibareg fobik fanowap henebuhuk ulug Ele it unubam imbibag.
45009005	It arimano niniknisi unumbasiyen indag enesuhon weregma Mesias oho iren ondohowon famen indag atfagma ap kinangmon atfag. At Allah ino wereg lit mun angge man angge At apma weregma ap obog tohowen At wel turuk lit eneg welamuhup. Amin.
45009006	Allahn tam sali ibahon ari eleg am fug teg. Israel inaben indag enesuhon arimano obog toho fahet Israel ngi inap eneg uk fug teg.
45009007	Abrahamen ondohowonen indag enesuhon obog toho faher oho Abraham umalikisi eneg wereg uk fug teg angge famen Allahn Abraham hiyag utuk lit, "Ishaken ondohowon fahet eneg hat humaliki uk teg," ulug hiyag itfag.
45009008	Hun Abraham ahaluwe fam indag enepfag angge famen it arimano obog toho Allah umaliki fug. Allahn sali ubam imbibahon inowen endetfahon eneg we tem Abrahamen ondohowon wereg ari uk teg ane ari seleg teg.
45009009	Wene atam imbibahon fam Allahn sali imbibag ane tu, "An waruhuk sambil Sara ap umalik indag tahureg weregma waruhuk."
45009010	Ihiyon tu famen we tot seleg teg angge famen hiyap Ribkan tibag ane ari fam mondabi seleg atmisi. Ribka ino ap misig ahun nit nunumba Ishak malik ahummu ribibag.
45009011	Piren umalik itano indag am fugmu siyag ane men fano ane men uwan tuk fugmu Allahn Ribka fam Ele uruk lit, "Malik indag enebuhunon uwan tuk fugmu itano atamon ino ot fobikon amingmingangge aruhu," ulug hiyag itfag. Allahn teko lahu pibag ane hikit toho ininggik fam turukon fahet winahuk fug angge Allah indiyen wol tibag ane hikit toho misig eneg An namloho aruhu ulug mumal tibag.
45009013	Mumal tibag ane hikit toho haharoho imbibahon tu, "Yakub Nindi reg lit Esau Nirim teg lahi," ulug haharoho imbibag.
45009014	Ari roho weregma niren nungge ehe ha reg? Niren Allah indi siyahon wereg uk teg lahe ano? Eleg-o nori, ari uk fug teg lahe.
45009015	Allahn Musa fam Ele uruk lit, "An nindi haruk lahiyon ino ubam Nindi reg lahi. An nahiyeg peruk lahiyon ubam Nahiyeg peruk lahi," ulug hiyag itfag.
45009016	Allah amloho atukon ari ap inggareg ino indimu wenggeltukon men ubabut fano ane turukon men fahet namloho puk fug anggeyen Allah indi haruk lit mumal tarukon fahet eneg Namloho peruk.
45009017	Allahn Firaun hiyag itfag ane fahet haharoho imbibahon tu, "An nine roho welahiyon fahet ap iniline inam aruhumu An nunuk ap kinangmon obog toho werehonen suwap tukag ulug hat unduhuk hubaharikik."
45009018	Ap eke Allahn indi rohon ino indi anggarap turuk lit ap eke Irim tohon ino indi sohuwa feseruk.
45009019	Nare, ari ihiyon fahet haren an kapal niyaruk lit, "Ari roho ehenma Allahn nungge fahet siyag ane nunubam umbuk teg? Allahn peruk ane ap san apmayap tuk teg?" uruk lahen.
45009020	Nare, Allah min suwahal imin peruk lahenon hat san peruk lahen? Ap inggik famen laltuk angge inowen laltuk ahun fam ele uruk lit, "Nungge fahet aru hag toho lal nabehen?" ulug uk teg?
45009021	Kinang laltuk ahun inowen kinang huluwon fam kubag lalmin peruk lit kinang misig tag tebelug kuroho fumag fam fano-fano angge emberukon fahet lalmin peruk lit fumag fam siyag-siyag angge kilaptukon fahet lalmin puk fug teg?
45009022	Nolok ane ap unubam unug hahukteg Nine werehon ari inam aruhu ulug Allahn te kubag Nirim perukon arimano halog toho hik isamin perisi angge famen Indi imbik wamburuk lit fano roho foroho latisi.
45009023	Kubag winon fano roho lal eneptisiyon arimano Nindiyen nalukema foroho laruhukmu mondabi lehoma welahiyon fahet aben onoluk amuhup.
45009024	Kubag fanowon ari hag toho nit Yahudi ninap oho Allah unuk enepeleg inap oho nit Aren wol neneptisi ninap arimano ari hag toho welahe.
45009025	Atam Allahn hun Hosea ino fam hiyag utukmu haharoho emberuk lit, "An notsi fuhon famen Notsi suwal enebuhuk, Nindi reg elehon fam Nindi hasug lahi uhuk.
45009026	An notsi welahep fug ulug hiyag isarusa ambeg inowen Allah oluk werehon Umalikisi welahep ulug it unubam hiyag isahup."
45009027	Ari hag toho Israel inap fahet Yesayan ele uruk lit, "Israel inap umalikisi yinggi ik ayegma mondeg hag toho anggolo welahep angge famen we tor angge welamuhubon itano eneg fanowap enebuhuk.
45009028	Anden tuhuk ulug Ninikni Allah irisi hag toho folo-folo Aren kinangma ari roho mondabi tebuhu."
45009029	Ihiyon ari hag toho Yesayan tam haharoho imbibahon tu, "Ninikni Allah otsi sehelimu wereg ahun inowen nit nunumbusagsi winon embeselep fugmen hahen nit o Sodom Gomora hag toho siyag ala."
45009030	Ari roho weregma niren nungge ehe ha reg? O pumbuk winon Allah unuk enepelehon arimanowen Allah men ininggik ahandip atuk ane yami ruruk latusa fug angge famen Allah men ininggik ahandip atusa. Inindi fam wenggel haruson ari famen Allah men ininggik ahandip atusa.
45009031	Israel inap arimanowen Allah men nininggik ahandip amuhuk ulug tuk hag teg ane eneg yami ruruk latusa angge famen hiyaharusa fug.
45009032	Nungge fahet hiyaharusa fug? Inindimuwen Allah fam wenggel ha fug anggeyen nininggik fam tuk hag teg lahe peruk latusa ane ariyen hiyaharusa fug. Atam haharoho imbibahon hikit toho it arimanowen helep atogma unuyug ahap fele roho kik turusa.
45009033	Haharoho imbibahon tu, "O Sion ino fam helep ayeg tohon eke yaho fuhukmu helep ino famen ap enembilan uwag fiyog toho unusuruk lit unuyug ahap fele roho kik turuk lit unusuhu. Ap san At ubam wenggel haruk halug at ino inggali hahu fug."
45010001	Nori, it arimano oho Allahn fanowap enebuhu ulug nindimu peruk lit Ninikni fam sembahyang uruk lahi.
45010002	Yahudi inap arimanowen inindi fuki roho anggat teg eleg angge famen Allah fahet enesukun fano reg lit wereg ane anden kim isarikikteg fag toho uruk lahi.
45010003	Allahn ap inindi pikirap eneptuk ane enepelehen ininggarehen ninindi pikirap tahuk ulug yami ruruk lit Allah men ininggik ahandip toho wereg eleg.
45010004	Musa wene ino obog am fug angge weregma Kristus ino kinangma watfagma obog atfag. Obog atfag ane ariyen At ubam wenggel haruk inap arimano fahet Allahn fano peruk.
45010005	Ap sa Musa wene apma wereg lit Allah men nininggik ahandip toho welamuhuk peruk inap arimano fahet Musan haharoho emberuk lit, "Wene haharoho imbibahon hikit toho turuk inap arimano iren turuk ane ariyen onoluk amuhup," ulug haharoho imbibag.
45010006	Ap inindimu Allah ubam wenggel haruk inap fahet Allahn fano wereg peruk ulug Musan haharoho imbibahon tu, "Hindimuwen ap sa poholma lahaku puk fug," ulug imbibahon ari poholma lahakukteg Yesus hondoholug wambik waruhuk puk fug ulug haharoho imbibag.
45010007	"Hindimuwen sa ap war atukon wereg ambeg wambuhu puk fug," ulug imbibahon ari ap war atukon wereg ambeg wambuhukteg Yesus hondoholug lahik waruhuk puk fug ulug haharoho imbibag.
45010008	Musan hahatfag ane nungge tuhuk ulug haharoho imbibag? "Wene ino hat hubam wereg lit hindimu weregma hambilikmu oho wereg," ari ulug haharoho imbibag. Wene niren hiyag isaruk laheyon ari ap inindimu wenggel haruk lamuhuben hiyag isaruk lahe.
45010009	Yesus Nikni wereg ulug hambilik fam fag toho uruk lit Allahn ap war atukon wereg ambehen Olukap tibag ulug hindimu tem toho peruk lit welaruhun ane ariyen hat fanowap habuhu.
45010010	Hinindimu we tem toho wenggel haruk lamuhup halug Allah men hininggik ahandip toho welamuhup. Henembilik fam fag toho uruk lamuhup halug fanowap henebuhu.
45010011	Atam haharoho imbibahon fam ibag ane tu, "Ap san At ubam wenggel haruk halug at ino inggali hahu fug."
45010012	Yahudi inap tu Yunani inap tu wereg ulug onorohole haluk fug angge ap obog toho Inikni Allah we misig wereg. Ap obog tohowen mun angge man angge At ubam heng turukon arimano Aren enengge anggolo sebe roho og isaruk.
45010013	"Ap san At unuk uruk lit Ubam ele uruk halug at ino Aren fanowap tuhu," ulug haharoho imbibag.
45010014	Allah fam inindi wenggel haruk eleg halug ap arimano nangginoho Unuk uruk lit Ubam enele uk teg? Wene holuk fug angge wereg halug ap arimano nangginoho inindi wenggel ha reg? Wene hiyag isaruk inap eleg halug ap arimano nangginoho wene holuk teg?
45010015	Mon eneptuk inap eleg halug nangginoho wene hiyag isa reg? Ihi ane ari haharoho imbibahon hikit toho uruk lahi, "Wene fanowon hiyag isik oho waharukmu iren fano waharuk peruk," ulug haharoho imbibag.
45010016	Ap obog toho wene fanowon tu ulug holuhuk peruk eleg. Yesaya inggarehen haharoho emberuk lit ibag ane aru, "Ninikni Allah, niren wene hiyag isaruk laheyon aru ap san tem toho ulug wenggel hahuwen hiyag isaruk lahe?"
45010017	Ap inindi wenggeltuk ane inisanggo fam holtuk halug eneg wenggel ha reg. Aben inisanggo fam holtuk ane ari Kristus fahet wene hiyag isarukmu eneg holuk teg.
45010018	Ari ihiyon fahet kapaloho iminon tu: It ap arimanowen holtusa fug ano? Eleg, holtusa peruk lahi. Haharoho imbibahon hikit toho, "It enele urukon arimano kinang atogman atogma larukmu wene ino o kema-kema holtusa."
45010019	Ihiyon fahet nin eke kapaloho iminon tu: Israel inap inindi anggar atusa fug ano? Atam iminon Musan haharoho imbibag ane iminon tu, "Ap winon enemu inap An numalikisi fuhon famen hondog eneptuk lit hit henehummu siyahap henebuhuk. O pumbuk winama inap inindi anggat teg elehon fam honolokap henebuhuk."
45010020	Fobikon iminon Yesayan ambong se roho wereg lit haharoho imbibag ane aru: "Aben An yami Naptusa fug angge famen An hiyag Naptusa. Aben An kapal Niyarusa fug angge famen it iniline inam atikik."
45010021	Israel inap fahet Yesayan haharoho imbibahon tu, "Likiya hupmu Numalikisi nambeg wamusa ulug Ninggik sap teg lahi angge famen Nele ying Naptuk lit fuki roho holtuk eleg."
45011001	Ihiyon fahet nin kapaloho iminon tu: Allahn umalikisi Israel inap miyaloho hik isarisi ano? Eleg-o nori, miyaloho hik isarisi fug. An ninggareg Israel nahun welahi, numba Abrahamen ondohowon famen nunggul unuk Benyamin nahun welahi.
45011002	Allahn umalikisi tam mumal eneptisiyon arimano miyaloho hik isarisi fug. Elian tibag ane fahet wene atamon fam haharoho werehon henepeleg? Hun Elian Israel inaben siyag ane turukon fahet Allah hiyag utuk lit,
45011003	"Nikni Allah, ap wene hiyag isawag ulug mumal eneptikinon arimano obog toho pinggi unusuruk lit hat fahet hubu lahaptuk ibam arimano obog toho halog toho lin isarusama we an namu misig eneg noluk welahimu aben il hiraho fusuhuk peruk lit wereg," ulug Elian Allah hiyag Itfag.
45011004	Elia inowen Allah fam hiyag Itfagma Allahn hebeloho nungge ulug hiyag itfag? "Ap teng-teng angge sabiren (tujuh ribu orang) arimano Baal alukema hur atusareg misihim oho ubam sembahyang urusa fuhon umbat tarikik," ulug Allahn Elia hebeloho hiyag itfag.
45011005	Indam tibahon hag toho ketiya oho Allahn indi isaruk lit ap tor angge mumal tarisiyon wereg.
45011006	Inggarehen indi enesug lit mumal eneptisi halug ininggiken fano ane turuson yet isarisireg mumal eneptisi fug. Ininggik fam fano ane turuson yet helep halug Aren indi enesug lit wereg ane fahet niren Indi enesug lit wereg ehe ha fug teg.
45011007	Ari fahet niren nangginoho peruk lamul? Israel inaben yami ruruk latuson hiyaharusa fug angge famen Aren mumal tarisiyon arimanowen eneg yami ruruk lit hiyaharusa. Ap winon inindi sohu roho werehon arimano haharehon hikit toho wereg,
45011008	"It ap arimano inil fulug tukag ulug Allahn unusirisi, inil siyag amag ulug hupni feserisi, inisanggo siyag amag ulug lare feserisi, Allahn tirisi ane inowen ketiya oho ari roho wereg."
45011009	Dauren eke haharoho emberuk lit, "Allah olohotma seni esetuk ambeg sapna kahale feruk lit yebangge yep amag. Enele ying eneptuk lit sunu roho hondo enebukag.
45011010	Inilen yet hahup tohon inil hubun amag, enembol fohu reg lit welamag ulug mondabi simbuk tebesuhun."
45011011	Ihi ane fahet nin kapaloho iminon tu: Allahn mondabi ying amag perisimu unuyug kik toho kinangma ying atusa? Eleg-o nori, mondabi ying atusa fug. It kinangma ying atusa ane ariyen o pumbuk winon Allah unuk enepeleg inap wene fanowon holtusa. It tam wene holtusa ane fahet enehummu siyag amuhupteg enele sahaltuk lamuhup.
45011012	It Yahudi inap kinangma ying atusa ane ariyen ap obog toho arimano tung inap atusa. It apma atusa ane ariyen o pumbuk winon palimu atusama Yahudi inap in atuk lit wene holuhup halug o pumbuk winon arimano obog toho mondabi palimu amuhup.
45011013	Hit Yahudi hinap fuhon hunubam nele uruk lahi. Yahudi inap fuhon enembeg lamihin ulug Allahn mon naptisimu Allahn mon naptisi ane fahet fano anggolo peruk lit hiyag hisaruk lahi.
45011014	Anden hit wene hiyag hisaruk lahiyon ari famen an ninggareg nori yuhon enehummu siyahap eneptuk lit wene holukag ulug miyal eneptuk lahi. Miyal eneptuk lahiyon ari famen winonen wene fanowon holuhupmu Allahn fanowap enebuhu peruk lahi.
45011015	Allahn Yahudi inap arimano miyaloho hik isarisi ane ariyen ap kinangmon obog toho wene holtuk lit mangno atusama nin fobik Allahn ininggik lisoho unduhuk fesuhumu ap war atuk ambehen mondabi onoluk welamuhup fug?
45011016	Suburu roti aben wiratuk lit atam wiratukon fano wirako laruk halug olukon fumag minggiroho werehon ino oho fano wereg peruk. Allahn e alem An ngi reg lahi perukmu e inggik oho ngi reg lit wereg.
45011017	E ino inggik winon kong tebeserisireg hit e asimit siyahon hag toho welatikip angge famen kong heneptuk lit e zaitun alem fanowon ino fam inggik winon weregma kilap heneptisimu ahaluwe fanowon inowen hit inggik keron hag toho welamag ulug asimit wilibi hunubahaku.
45011018	Ari roho Allahn kilap heneptisimu inggik winon arimano apmayap turuk lit hit fahet hininggarehen wel taruk lamuhup fug. Hininggarehen wel tubat tul peruk lahep halug hit inggik hag toho welahepma alem hunubam wilip am fug teg, alem yahoma eneg inggik wilip atuk ulug wenggel haruk lit honoluk toho welamek.
45011019	Hiren henele uruk lit, "An fahet e asimit fanowon wilip amag ulug Allahn e inggik winon kong tebeserisireg ubalma kilap naptisi," uruk lahep ano?
45011020	Fano ari uruk lahep. It inindi fano wenggel haruk eleg ane fahet Allahn kong tebeserisi, hit hinindi fano wenggel harikip ane fahet Allahn kilap heneptisimu fano unduhuk lahep. Hininggareg wel taruk lit hemet til laruk lam fug angge henekol toho welamok.
45011021	Allahn e inggik wandabon aru Nindi ulug umbat tarisi fug hag toho hit faher oho Nindi ulug hunumbahaku fug.
45011022	Nori, Allahn indi enesug ane men Olok peruk ane men hinindi fano wenggel hemek. It kong toho wamburukon fahet Olok haruk lit hit fahet Indi henesug lit wereg. At nim sebe roho weregma eneg Indi henesug laruhu, sebe roho welamuhup fug halug hir oho kong toho pilap henebuhu.
45011023	Pilap henebuhumu it tam kong toho pilap eneptisiyon arimano inindi sohu roho welamuhup fug halug alem ino fam ubalma yag enebuhu. Allah ine werehon inowen it hebeloho yag enebuk teg.
45011024	E zaitun anggen naruk eleg ahen inggik kong toho embeserukon hag toho hit welahepma e zaitun anggen naruk ahen ino ubam aben yaho fuk fug teg angge famen yaho hunubaharisi. Hit henemu hinap famen alem ino fam yaho hunubaharisimu it ininggareg enehen e zaitun fanowon ino ubam tem toho yag enebuhu.
45011025	Nori, hit hininggareg fahet mun ane man ane nonoluk ninap welahe puhup tohon anden hirako foroho lahiyon aru hiyag hisamin: Allahn Israel inap winon inindi sohuwa feserisireg Allah unuk enepeleg inap o pumbuk winon anggolo hondoko kilap enebik waruhu sambil ino eneg
45011026	Israel inap obog toho inindi anggarap eneptuk lit fanowap enebuhu. Atam haharoho imbibahon hag toho teko lahuwon tu, "Windat henebuhu ahun ino o Sionen waruhureg Allah olohotma siyag ane turukon Yakub ubam werehon Aren miyaloho hik isahu.
45011027	Siyag ane iren turukon Anden elehap tuhuk ulug sali aru unubam emberuk lahi."
45011028	It Yahudi inaben wene fanowon holtusa fureg Allah min seli roho wereg ane ariyen hit fano atikip. Allah min seli roho wereg angge famen iniknisi unumbasi fahet wenggel haruk lit Allahn it mumal eneptikik ulug Indi isaruk lit wereg.
45011029	Allahn indi isaruk lit wol enepfag ane ari umbusukon famen tirikik peruk eleg.
45011030	Hiren indam Allah ele holtikip fug angge famen it Yahudi inaben Allah ele holtusa fug ane ariyen hit fahet Indi hisarisi.
45011031	It ketiya Allah ele holtuk elehon arimano hit Indi hisaruk hag toho ir oho Indi isaruk laruhu.
45011032	Allahn ap obog toho Nindi enesug laruhuk peruk lit it obog toho Nele holuhup tohon ulug inisanggo lar eneptisi.
45011033	Mun angge man angge alem Allah ngi reg lit wereg. Onoluk atuk ane men wenggel haruk ane men obog toho Allah ubam wereg. Aren peruk ane ap kinangmonen onoluk am fug teg, Aren turuk ane aben wenggeluk fug teg.
45011034	Ap san Allahn wenggeltuk ane oluk am teg? Ap san Allah fam ari-ari timihin ulug hiyag Um teg?
45011035	Ap san Allah og Itikik angge fahet paleg lahi ulug ubalmangge og uruhu?
45011036	Mun angge man angge alem At famen wereg, ondomi oho At famen wereg. At Allah eneg mondabi wel turuk lamuhup. Amin.
45012001	Nori, Allahn nit fahet Indi nenesug ulug wene eke hiyag hisamin. Allah fahet emberuk hag toho hit henebe Allah og Utuk lamuhup. Og Utukmu yet hisahureg it inindi fano embehesa puhu. At uyug alma wereg lit hinindi fanowon At og Utuk lamuhup halug Allahn fano wel Naptuk puhu.
45012002	Ap kinangmon wene enepeleg toho werehonen turuk hag toho hiren turuk lamuhup fugmu Allahn hinindi kerap henebuhureg hit fanowap henebuhu. Fanowap henebuhumu Allahn ari roho turuk lamag peruk ane honoluk atuk lit fano ane men Allahn nindi perukon men hit honoluk aruhumu ninindi wirik toho welahe peruk lamuhup.
45012003	Allah indi fanowonen hiyag nitisimu wene eke hit henebe obog toho hiyag hisamin: Hininggareg fahet wenggel haruk lahebon nit mondabi palimu welahe ulug wenggeluk fug anggeyen we wenggeluk hag tohon eneg wenggel haruk lamuhup. Wene fanowon Allahn hit henebe wal taneg wirim harisireg og hisarisimu wirim toho og hisarisiyon ari hikit toho hininggareg fahet wenggel haruk lamuhup.
45012004	Nit ap nenebe welaheyon nininggik nunuyug nunubam wereg angge famen nininggik nunuyug iniyabuk amu-amu wereg hag toho
45012005	nit nenebe luhaloho welahe angge famen Kristus fam Ebe misig hag toho wereg lit nit Inggik Uyug hag toho welahe ulug nonori men mangno roho welahe.
45012006	Allah indiyen nunubabut fanowon wal taneg og nisarisiyon hikit toho eke hag eke hag turuk lahe. Ap misihen fobik aruhu ane fahet tam oluk atuk halug at inowen indi anggar atukon hikit toho hiyag isaruk laruhu.
45012007	Allahn ap eke fam hori ler eneptuk laruhun ulug hiyag utuk halug ori ler eneptuk laruhu. Allahn ap eke hori milal eneptuk laruhun ulug unduhuk feruk halug milal eneptuk laruhu.
45012008	Allahn ap eke hori komo eneptuk laruhun ulug unduhuk feruk halug komo eneptuk laruhu. Mun angge man angge ap fibir enepmin peruk lit indimu ahiyeg toho og isaruk laruhu. Ap san ori fer enesug latmin puhu halug asukun fano roho fer enesug lit ler eneptuk laruhu. Ap siyahon nindi ulug ler enepmin peruk halug ahiyeg toho ler eneptuk laruhu.
45012009	Hiren ap hinindi enesug lamuhup halug hininggik apmane la fug. Siyag ane ari hik isahupteg fano ane eneg ap unubam tul peruk lamuhup.
45012010	Nit-nit nonori hag toho welahe ulug hinindi enesug lit welamuhup. Nareyen tam hi nabehek fug puk nowen hiren tam hi eneptuk lamuhup.
45012011	Hiren tuk hag ane aben urukon henesukun siyag toho turuk lamuhup fug. Allah hime fanowon hunubam weregma Nonoweyen mingming heneptukmu fano roho turuk lamuhup.
45012012	Fano welamuhuk peruk lit henehiyeg toho welamuhup. Siyag ane hunubam atukmu hinindi imbik wamburuk lit hondo reberuk lamuhup. Hinindi misig toho wereg lit umbusuk fug angge Allah fam sembahyang uruk lamuhup.
45012013	Allah wene fanowon holtuk inap enenggengge eleg halug ler eneptuk lamuhup. Pohon waharuk halug hondoko hinibam kilap enebul ulug wenggel haruk lamuhup.
45012014	Hunusul ulug mug heneplug larukon arimano Allah unuk fam hi eneptuk lamuhup. It unubam lukuram uk fug angge unubahet sembahyang uruk lamuhup.
45012015	Ap ekeyen enehiyeg toho wereg halug hir oho it men henehiyeg toho welamuhup. Ap eke uba yatuk halug hir oho it men uba yatuk lamuhup.
45012016	Hinindi misig henebe misig wereg lit ambi roho welamuhup. Alem palimu werehon fahet wenggel ha fug angge hinindi apma roho wenggel haruk lamuhup. Hininggareg fahet mun ane man ane nonoluk ninap welahe ulug peruk lamuhup fug.
45012017	Ap ekeyen siyag ane hunubam turuk halug hiren oho ayeg waroho ubam siyag ane tuk fug. Fano ane eneg ap obog toho unubam turuk lamuhup.
45012018	Hit men seli roho wereg inaben mangno amul fug peruk angge famen hiren it obog toho men mangno roho welamul peruk lamuhup.
45012019	Nori, anden nindi henesug lahiyon welahebon arimanowen te mul wa reg lahe ulug nininggarehen ayeg waroho wat tahuk ulug wenggeltuk lamuhup fug. Allahn ili og henebuhu. "Ayeg watuk ane Anden eneg ili wareg lahi," ulug Ninikni Allahn ibag ane ari haharoho wereg.
45012020	Hat hare men ap uwag yinggoho wereg lit hare suburu obok toho wereg halug minag uruhun, ik obok toho wereg halug hinang uruhun. Undama helep yihik werehon lisoho hik isahunmu indi fano aruhureg nare fam siyag ane tirikik ulug inggali aruhu.
45012021	Siyahon palimu wereg lit hat apmayap habuhu fug. Haren fano ane turuk lit siyahon apmayap tuhun.
45013001	Ap suwon onori fer enesuhon arimano ap obog tohowen enele holtuk lamuhup. Onori fer enesuhon arimano Allahn tam perisiyon hikit toho in atusa. Ap fano fer enesug lamuhup ulug ap suwon Allahn unduhuk feserisi.
45013002	Ap san ap suwon enele osokowa feseruk halug Allahn alem emberisiyon osokowa feseruk. Allahn alem emberisiyon osokowa feseruk halug unggum ubam aruhu.
45013003	Ap fano ane turukon arimano ap suwon kinangma werehon enekol toho welam fug teg, siyag ane turukon eneg enekol toho welam teg. Ap suwon fahet nakol toho welaruhuk fug puhun halug fano ane turuk laruhunmu iren wel haptuk lamuhup.
45013004	Hit fano roho welamuhubon fahet ap suwon arimano oho Allah amingmingangge wereg. Hiren siyag ane turuk lamuhupmu ap suwon inowen karog olokon seneg lit wereg ulug henekol toho welamuhup. Allah amingmingangge roho wereg inap arimanowen siyag ane eneg turuk inap fahet Allahn olok haruk lit werehen ayeg waroho unusuhup.
45013005	Ayeg waroho unusuhupmu niren enele holuk hag teg lamuhuk. Allah indimuwen nit fahet Olok hahu rohon peruk lit hininggareg hinindiyen oho it enele holtuk lamuhup.
45013006	Ari fahet hit hunubam uang heng heneptukon og isaruk lamuhup. Ap fer enesug lit hiniyabuk ari roho turuk lamuhup ulug Allahn ap suwon mingming eneptuk.
45013007	Ap obog toho og isa hag tohon eneg og isaruk lamuhup: Uang heng henebuk hag tohon eneg og isaruk lamuhup. Uang embelug lalihip uk hag tohon eneg embelug laruk lamuhup. Henekol toho welam hag tohon eneg henekol toho welamuhup. Hi enebuk hag tohon eneg hi eneptuk lamuhup.
45013008	Ap ekeyen let heneptuk halug hiren oho hebeloho ler eneptuk lit paleg angge reg inap hag toho welamuhup fug. Paleg angge fahet hinindi wenggel ha fug angge hinindi enesug lamuhup. Ap sa ori indi enesug lit wereg ahun ino Musa wene fam haharehon hikit toho turuk laruhu.
45013009	Wene fam haharehon werehon: Hiyap pal ta fug, ap unusuk fug, yoholiyangge hila fug, mun angge man angge hinindimuwen hilila puk fug komo eneptuk ane winon men wene aru fam het toho wereg, "Hinggareg hindi reg lahen hag toho hori winon oho hindi enesug laruhun."
45013010	Inindi enesug lit werehon arimanowen onori fam siyag ane tuk fug teg. Musa wene isaluwag hag toho weregma onori inindi enesug ane aru ahanuk hag toho wereg.
45013011	Hit ketiya welahebonen sakan tik ohoreg ulug honoluk atisimu nohoruk lit welahebon in atug ihi ane ari turuk lamek. Allahn fobik fanowap nenebuhu sambil ino nit wene tam holtukuk li yat teg latisi, ketiya horogma welahe.
45013012	Hup humanoho atlug sakan tik ohoma wereg lit hik tegman turuk ane mondabi ho roho embeselug Allah asehen ineyon ino hininggikmu wep toho foroho lamek.
45013013	Sakan tegma wereg lit turuk ane hag toho fano ane turuk lamuhuk. Abuwap toho narukon men ik olokon nalug turukon men pabi ane til norukon men tu helele ari helele perukon men ap uwag yinggoho werehon men ori enengge fahet nangge lalep perukon men ari tul peruk lamuhup fug.
45013014	Siyahon hinindimu kuhu rohon heneliliyangge fam henebe hal taruk lamuhup fug. Nonowe Yesus Kristus ubam werehon eneg wan turuk lamuhup.
45014001	Nori, Allah wene fahet fano holtuk angge famen ubam wenggel haruk ane inine elehon arimano inindi nonghong isa fug angge hinindi enesug lamuhup.
45014002	Ap misihen mun angge man angge saliyog ninggi ha reg peruk. Ap winon Allah fam wenggel haruk ane inine elehon arimanowen saliyog na fug teg lahe ulug suburu inggila eneg naruk.
45014003	Ap sa saliyog narukon inowen saliyog naruk elehon fahet siyag puk fug. Ap sa saliyog naruk elehon inowen saliyog naruk ahun fam unggum angginon ubam umbuk fug. Allahn at ino faher oho Indi reg lit werehen hiren unggum ubam umbuk fug.
45014004	Ap amuwon amingmingangge wereg angge famen nungge fahet hat san unggum angginon ubam embemin peruk lahen? At ino in atuk ane men mako wamburuk ane men obog toho inggareg Ikni ino Inggikmu wereg. Allah inggiken at ino aho reg lit weregma mondabi unduhuk laruhu.
45014005	Ap winonen o misihim sakan turukon fahet palimu wereg peruk lit hup eke sakan turukon fahet apma wereg peruk lit siyag peruk. Ap winonen perukon o sakan turukon fahet obog toho fano ambi reg peruk. Hit obog toho hinindimu tila peruk lahebon ari fam eneg tem toho peruk lit turuk lamuhup.
45014006	Ap san hup misig sakan turukon fahet palimu wereg perukon ino Nikni Allah olohotma timin peruk ane turuk. Ap san saliyog narukon inowen oho Nikni Allah olohotma timin peruk ane turuk. At inowen saplangge namin puk fug angge Allah fam sembahyang uruk lit naruk. Ap sa saliyog namin fug peruk ahun inowen Allah olohotma timin peruk ane turuk. At inowen oho Allah fam sembahyang uruk lit naruk.
45014007	Nit nonoluk welaheyon aruma nininggareg fahet eneg nonoluk welahe fug. Nit war atuk laheyon aruma oho nininggareg fahet eneg war atuk lahe fug.
45014008	Nonoluk welaheyon Nonoweyen tohon nonoluk welahe. War atuk laheyon oho Nonoweyen tohon war atuk lahe. Nonoluk welahe ane oho war atuk lahe ane oho Nonowe inggikmu eneg welahe.
45014009	Ap war atukon men onoluk werehon men Onowe An welaruhuk ulug Kristus ino war atfareg nin Oluk atfag.
45014010	Ari reg angge famen hat misihen nungge fahet hare fam alem angginon emberuk lahenma hat ekeyen hebeloho hare nungge fahet siyahap turuk lahen? Nit obog toho fahet Allahn unggum kong tuhu sambil ino At alukema nunumbahakup.
45014011	Teko lahu ane fahet haharoho imbibahon tu, "Ap obog toho Nalukema enelenggen fam hur amuhupteg it obog tohowen An wel Naptuk lamuhuben An tem toho Noluk welahiyonen Nele uruk lahi ulug Ninikni awene aru hiyag hisaruk lahi."
45014012	Ari roho werehen Allahn nit kapal nisarukmu niren wal taneg turuk lahe ane fahet nininggarehen wal taneg Allah fam hebeloho hiyag Utuk lamuhuk.
45014013	Nori, ari fahet nit nonori men unggum nunubam embelug kong-kong atuk lamuhuk fug. Nonori helep fam henelenggen kik toho fuk tuhup tohon helep atog kema sap teberuk lamuhup fug. Ihiyon ari fahet wenggel haruk lamok.
45014014	Tu usa angge ulug aben usayap turuk ane alem wereg eleg, ari Nonowe Yesus unuk fam eneg tem toho peruk lahi. Indimu tu usa angge peruk ahun inowen eneg mun angge man angge usayap turuk.
45014015	Usa ambohom hat naruk lahen ane fahet hare indi siyag atuk halug hare men ninindi roho wereg ane sokowa feseruk lahen. Kristus ino hare fahet war atfag angge famen hamu naruk angge fam hare mondabi siyaha fusuk fug.
45014016	Hit henengge fanowon ngi reg lahebon fahet ap winonen abilit henebuk nowen fano roho foroho lamuhup.
45014017	Allah Ninikni weregma nit At umalikisi welaheyonen suburu men ik men narukon fam wirim tuk fug teg. Pikir ane turuk lit mangno roho werehon men Allah hime fanowon nunubam weregma nenehiyeg toho wereg ane ari eneg wirim tuk teg.
45014018	Ap sa ihi ane ari hikit toho turuk lit Kristus amingmingangge welaruhu halug Allahn oho fano perukmu aben oho at fahet fano peruk lamuhup.
45014019	Nonori men mangno roho wereg lit let-ler atuk lit ninine atuk ane yami ruruk lamuhuk.
45014020	Aben naruk angge fam Allah iyabuk haren siyahap tuk fug. Mun angge man angge saliyog na reg angge famen usa angge peruk lit indi anggin toho wereg ahun ino inggareg siyahap tahu rohon haren saliyog na reg puhun angge famen nahun fug.
45014021	Hare indi nina feseruk lit nonghonga fesuhun tohon usa ambohom men ik olokon men na fug.
45014022	Tihi ha reg peruk ane ari hinggareg hundaman holuk teg lit Allah olohotman seneg laruhun. Ninggareg fano ane turuk lahi perukon ino eneg turuk laruhureg inggarehen indi nonghonga tubat taruk eleg halug ahiyeg toho welaruhu.
45014023	Indi nonghong uruk angge famen usa ambohom naruk ahun ino ubam alem angginon wereg. At inowen indimu tem toho wenggel haruk ane fam hikit toho turuk eleg. Mun angge man angge fahet Allah olohotma wereg lit indi fam fuki roho wenggel ha fug angge saplangge turukon ino siyag ane eneg turuk.
45015001	Nit ninine roho werehon arimanowen it inine elehon ler eneptuk lit nininggareg fahet eneg nenehiyeg toho wenggel haruk lamuhuk fug.
45015002	Ap winon fano wereg lit inindi wirik toho welamag ulug it arimano enehiyeg toho welamuhup ane fahet eneg nit nenebe wal taneg obog tohowen yami ruruk lamuhuk.
45015003	Kristus inowen oho inggareg fahet eneg wenggel haruk lit Nahiyeg toho welaruhuk ulug yami ruruk latfag fug. Kristus ino fahet haharoho imbibag ane aru, "Hat pet Haptuk lit Habug urusa ane ari An nubam atisi."
45015004	Mun angge man angge fahet haharoho imbibahon ari niren kim haruk lit nit ninindi anggar amag ulug haharoho imbibag. Ninindi se aruhu ulug haharoho imbibag ane ari niren fobik fano aruhu ane fahet seneg lit ninindi imbik wamburuk lit mangno ruruk lamuhuk.
45015005	Ninikni Allah ninindi wirikap neneptuk lit seyap neneptuk ahun inowen Yesus Kristusen peruk hag toho hir oho honori men sebe roho welamuhup ulug mangnowap heneptuk laruhu.
45015006	Ari roho wereg lit henele misig hinindi misig wereg lit Ninikni Allah ino Nonowe Yesus Kristus Ikni wereg ulug wel turuk lamuhup.
45015007	Nit obog tohowen Allah wel turuk lamuhuken Nonowe Yesus Kristus inowen Indi nenesug latisi hag toho hiren oho hit-hit hinindi roho welamuhup.
45015008	Anden peruk lahi ane iminon tu: Allahn niniknisi unumbasi unubam sali ibahon pisan isamin fug ulug tem toho irikik pibagma Kristus ino ap enembilahap palehon enemingmingangge atfag.
45015009	Allah unuk enepeleg inap o pumbuk winon arimanowen Allah indi nenesug lit wereg ulug At wel turuk lamuhup. Ari ulug haharoho imbibag ane aru, "O pumbuk enemu inap sehelimu wereg lit Hat wel Haptuk lit Hat hunuk fahet sini yunggultuk laruhuk."
45015010	Eke haharoho imbibahon tu, "Hit henemu hinap famen Allah umalikisi men mangno atuk lit henehiyeg toho welamuhup."
45015011	Nin eke imbibahon tu, "Hit o pumbuk henemu hinap famen obog tohowen Allah wel turukmu hununggul unuk henemu-henemu welahebon arimanowen Unuk palimuwap turuk lamuhup."
45015012	Nin eke Yesayan haharoho imbibahon tu, "Hun Isai ino e irat hag toho weregma asimit wilip aruhu. Wilip aruhuwon ino o pumbuk obog toho fer enesug laruhuwen in aruhu. O pumbuk obog tohowen nit fet nenesug laruhuwon waruhu ulug mangno ruruk lamuhup."
45015013	Allahn fanowap nenebuhu ulug mangno ruruk laheyon inowen hit hinindi yuwahap heneptuk lit henehiyehap henebuhu. Allah hime fanowon inowen hit hinineyap heneptukmu hit hinindi tem toho wenggel haruk lit Allahn fanowap nenebuhu ulug mangno ruruk lamuhup.
45015014	Nori, hit fano ane turuk lit hinindimu honoluk toho welahebon ariyen hit-hit komo-komo atuk lahep ha reg peruk lahi.
45015015	Anden ari peruk lahi angge famen Allahn indi niyaruk lit wene fanowon ninggikmu emberisimu hit honoluk toho welamag ulug suwesingga aru emberuk lit alem amu-amuwon fag toho hiyag hisaruk lahi.
45015016	An Yesus Kristus amingmingangge wereg lit Allah wene fanowon ino o pumbuk winon Allah unuk enepeleg inap hiyag isaruk laruhun ulug Allahn mumal naptisimu Allah fahet hubu lahaptukon imam hag toho welahi. Allah fahet mun angge man angge emberuk hag toho it o pumbuk winon arimano oho Allah it fahet ngi aruhureg fano ngi ahi puhuwen Allah hime fanowon inowen it fanowap enebuhu.
45015017	An Allah olohotma welahi ane ariyen Yesus Kristus unuk uruk lit wel tihi ha reg.
45015018	An ninggarehen turuk latikik ane fahet nele uk fug teg lahi, Kristus inggikmu an wanggun fanowon hag toho welahimu Aren turuk latisi ane fahet eneg hiyag hisihi ha reg lahi. Allah unuk enepeleg inap arimano At awene holukag ulug hiyag isaruk lit ninggik fam oho turuk lahi.
45015019	Allah hime fanowon inowen an nineyap naptisimu ap kinangmonen tuk fug teg ane poholmonen eneg tuk teg ane anden turuk latikik. Ari roho turuk lit o Yerusalemen ak teberikikteg walingguruk lit o pumbuk obog toho Ilirikum inap oho Kristus wene hiyag isaruk latikik.
45015020	Wene hiyag isil laruk lit Kristus unuk onoluk inap wereg ambeg lamin puk fug angge At unuk enepeleg inap eneg fano hiyag isa lamin perikik. Ari perikikteg ap winonen olun warusa ambeg anden o wiruhuk fug perikik.
45015021	Haharoho imbibahon hikit toho turuk laruhuk perikik ane tu, "Wene At fahet hiyag isarusa fuhon arimanowen At yet hahup. At fahet holtusa fuhon arimanowen wene holuhupteg inindi anggar aruhu."
45015022	Nori, hit pen hisa waruhuk perikik angge famen wene hiyag isil norukmu alem ekeyon-ekeyon nubam atukmu henembeg waharikik fug.
45015023	We ketiya o pumbuk tuma fil werehon obog toho holtusama hiyag isihi hawon elehen mo ilig am wirig am turukmu pen hisa waruhuk perikik ane ino fahet ketiya henembeg waruhuk peruk lahi.
45015024	O Spanyol lahuk ulug nundaman peruk lahi angge re lahuk sambil ari eneg pen hisil waruhuk. Henembeg waruhukmu hit men ambiyeg tot weregma nindi yuwag atuk halug hiren o Spanyol ino hondoko numbahik lahup.
45015025	Ketiya re tuma inaben o Yerusalem wene holtuk inap fahet ninggikmu uang emberuson og isa lahuk ulug turuk lahi.
45015026	O Yerusalemen wene holtuk inap arimano winon enengge eleg angge werehon fahet Makedonia inap men Akhaya inap menen enele sahaltusareg ler enebuhuk ulug inindiyen uang emberusa.
45015027	Inindiyen uang embehe perusa angge famen anden paleg angge fahet emberusa peruk lahi. Yahudi inap o Yerusalem werehon arimanowen poholma wereg angge minggiroho og isarusama it o pumbuk winon werehon arimanowen kinangma wereg angge fam ayeg war isa hag toho og isarusa.
45015028	Og isa lahun ulug ninggikmu emberuson ari walug lahukteg it ininggikmu umbuhukteg hit hinibam pumbuk keyen tulug o Spanyol lahuk.
45015029	Kristus inowen an og nitisireg nineyap naptukmu hit henembeg pen hisa waruhukteg og hisahukon fahet ninggareg noluk toho welahi.
45015030	Nori, Yesus hit men an men Nonowe roho weregma Allah hime fanowon inowen Indi nenesug lit werehen hit men an men ambiyeg sembahyang an fahet uruk lamuhuk ulug komo heneptuk lahi.
45015031	Wene holtuk eleg inap o Yudea werehon arimanowen nubam siyag ane tuhup tohon ulug sembahyang uruk lit og isa lahun ulug ninggikmu emberuson walug larukmu wene holtuk inap o Yerusalem werehon arimanowen fano roho hondog nabuhuben sembahyang uruk lamul.
45015032	Allahn peruk ane hikit toho an oho nahiyeg toho hit henembeg waruhukteg hit men ambiyeg wereg lit nindi yuwag toho welaruhuk.
45015033	Allah ap seli roho werehon mangnowap eneptukon inowen hit obog toho fet henesug laruhu. Amin.
45016001	Nori, nit nenerek Febe o Kengkrea inap wene holtukon arimano ler eneptukon ino hiren at fahet fano wenggel haruk lamuhup.
45016002	Hiyap ino henembeg waharuk halug wene holtuk inaben turuk hag toho Nonowe Yesus unuk fam hinindi roho wereg lit hondoko hinibam kilabuhup. Hinibam kilabuhupteg at seher angge reg halug let turuk lamuhup. Aren oho ap anggolo ler eneptuk lit an oho let naptuk latisi.
45016003	Nori Yesus Kristus iyabuk ambiyeg waruk laheyon Priskila men Akwila men hi eneptuk lahi ane aru hiyag isahup.
45016004	An noluk fano welamag ulug nibil atusama ir oho unuselep. Unuselebon ari fahet anden eneg nori-e peruk lahi fug, Yahudi inap fuhon famen wene holtukon arimano obog tohowen oho it fahet nori-e pelep.
45016005	It inibam wene holtuk inap werehon obog toho nori ulug hi eneptuk lahi ane aru hiyag isahup. Nare Epenetus anden nindi reg lahiyon ino hi ruruk lahi ane ari hiyag umuhup. Hun Epenetus ino Asia ahun famen Kristus awene tam holtisi.
45016006	Maria sat toho hit let heneptuk latisiyon ino hi ruruk lahi.
45016007	Nori Andronikus men Yunias men nununggul unuk misihon an men ambiyeg penjara kilap neneptuson itano oho hi eneptuk lahi. It piren itano an wene holuk fugmu it tam Yesus otsi atusama nonori winonen it fahet fano anggolo peruk.
45016008	Ampliatus Nonowe Yesus fam nindi reg lahiyon ino nare ulug hi ruruk lahi.
45016009	Urbanus Kristus iyabuk ambiyeg wituk laheyon ino men Stakhis nindi reg lahiyon ino men nori ulug hi eneptuk lahi.
45016010	Apeles ino Kristus fahet wal harukmu indi yuwag toho werehon ino nare ulug hi ruruk lahi. Aristobolus uhe malik men at ibam werehon obog toho fahet nori ulug hi eneptuk lahi.
45016011	Nare Herodion nununggul unuk misig welaheyon ino men, Narkisus uhe malik men at ibam werehon Yesus unuk holtukon arimano men fahet nori ulug hi eneptuk lahi.
45016012	Trifena men Trifosa men sat anggolo roho Nonowe iyabuk turukon itano fahet nehebi ulug hi eneptuk lahi. Persis nindi reg lahiyon Nonowe iyabuk fahet sat anggolo roho turuk latisiyon ino oho hi ruruk lahi.
45016013	Nonowe Yesusen Rufus mumal tarisiyon ino nare ulug hi ruruk lit isinga ino oho an nisinga yuhon hag toho welatisimu nisinga ulug hi ruruk lahi.
45016014	Asinkritus men Flegon men Hermes men Patrobas men Hermas men onori it men ambiyeg werehon arimano men fahet nori ulug hi eneptuk lahi.
45016015	Filologus men Yulia men Nereus men erek hiyap angge men Olimpas men it men wereg lit wene holtuk inap obog toho arimano fahet nori nehebi ulug hi eneptuk lahi.
45016016	Hit-hir oho Allah unuk uruk lit mako pug toho hi-hi atuk lamuhup. Yesus umalikisi wene holtuk inap obog tohowen hit hi heneptuk.
45016017	Nori, wene hit hiyag hisarusama holtikip ane ino men seli roho wereg inap kahal enesug lamuhuben anden komo heneptuk lahi. Hit hinindi nonghongap hisaruk lit henebe minggit henebuhup tohon it men sebe roho welamuhup fug.
45016018	Ari roho wereg inap arimano Nonowe Kristus amingmingangge roho welam fug anggeyen ininggareg enehum fahet eneg enesehet toho wenggel haruk. It ari roho wenggel haruk inaben enele inilaheg toho fano-fano ane uruk lit ap inindi pikiron arimano inindi hareya feseruk.
45016019	Hiren wene fano holtikibon fahet ap obog toho onoluk atisimu anden oho hit fahet nahiyeg haruk lahi. Fano ane fuki roho wenggel haruk lit turuk lamuhupmu alem siyahon hit hunubam aruhu fug peruk lahi.
45016020	Allah ap kinangmon mangnowap eneptukon inowen Iblis siyahon ino waroho al senggeloho hit hunuyug apma hik isahu. Nonowe Yesus hit Indi henesuhon inowen fet henesug lit welaruhu.
45016021	Nare Timotius an let naptukon ino men Lukius men Yason men Sosipater men nit nununggul unuk misig welaheyon arimanowen nonori uruk lit hi heneptuk.
45016022	An Tertius suwesingga tu hahatuk lahiyon inowen Nonowe Kristus unuk fam hi heneptuk lahi.
45016023	Gayus ibam an hondoko kilap naptisimu welahi ahun inowen oho nori ulug hi heneptuk. At ino ibam wene holtuk inap obog toho wene ul ulug palu ruruk. Erastus o pumbuk aru fahet uang foroho ahun ino men nenere Kwartus menen oho hi heneptuk.
45016024	Nonowe Yesus hit Indi henesuhon inowen fet henesug lit welaruhu.
45016025	Yesus Kristus fahet wene hiyag isaruk lahiyon fam Allahn ki henesug lit hinineyap heneptuk. Indam angge Allahn hirako foroho latfahon ino ketiya wene aru fam inam atisi.
45016026	Inam atisi ane aru indam oho Allah mondabi werehon inowen wene hiyag isaruk latfag inap nabi hiyag isarukmu iren suwesingga fam haharoho imbibag. Imbibag ane aru ap obog tohowen holuhupteg we tem peruk lamuhuben haharoho imbibag.
45016027	Allah misihen eneg mun ane man ane alem Oluk teg lit werehon ino Yesus Kristus unuk uruk lit likiya hupmu mondabi wel turuk lamuhup. Amin.
46001001	Yesus Kristus inowen an Paulus nubam yonggo laruk laruhun ulug Allahn tam perisi ane hikit toho wol naptisimu welahiyon ino men nenere Sostenes ino menen suwesingga tu emberuk lahe.
46001002	Allah wene holtuk inap o Korintus welahebon arimano fahet Yesus Kristus unuk fam fanowap heneptisireg An ngi amuhup ulug wol heneptisiyon hunubahet suwesingga tu emberuk lahe. Ap obog toho Yesus Kristus Nonowe ulug unuk urukon hit men welahebon oho nit men tuma werehon unubahet sembahyang uruk lahe.
46001003	Ninikni Allah Nonowe Yesus Kristus menen Unubabut fano roho wereg lit hit hinindi yuwahap heneptuk lamuhuben sembahyang uruk lahe.
46001004	Allahn hit Indi henesug lit Yesus Kristus unuk fam og hisarisiyon fahet Allah Nikni uruk lit wel turuk lahi.
46001005	Allahn mun ane man ane og hisarisireg tungap heneptisi. Henele eke hag eke hag uruk lahep ane ari men alem eke hag eke hag honoluk teg ane men Allahn hunubam emberisiyon ino famen eneg uruk lahep.
46001006	Kristus wene ino oho hit sehelimuwen su atisi.
46001007	Nonowe Yesus Kristus inam aruhu ulug mangno ruruk lit Allahn hit og hisarisi fug angge misig oho wereg eleg.
46001008	Nonowe Yesus Kristus inggareg waruhu sambil ino siyag angge hunubam lombog teg laruhu fuhen Kristus inowen ine roho sen henesugmen eneg At waruhu.
46001009	Allah inggarehen sali imbibahon ino pisan isa fug anggeyen At amloho Nonowe Yesus Kristus men mangno roho welamuhuk ulug hit wol heneptisi.
46001010	Nori, Nonowe Yesus Kristus unuk fam komo heneptuk lahiyon aru re henele misig ane eneg uruk lit hit-hit hili roho welam fug angge henebe misig wereg lit hinindimu misig ane eneg wenggel haruk lamuhup.
46001011	Nori, Kloe ibam werehon arimanowen hit fahet an hiyag nutuk lit hili roho wereg uruson holtikik.
46001012	Hiren peruk lahep ane hiyag nutusama holtikikon fahet iminon tu: An Paulus ibilon welahiyon tu urukmu winonen an Apolos ibilon welahiyon tu urukmu winonen an Kefas ibilon welahiyon tu urukmu winonen an Kristus ibilon welahiyon tu uruk lahep.
46001013	Kristus ebe aben minggibuk teg ano? Hit fahet Paulus ino e fam telfag ano? An Paulus nunuk fam hit ikma pilap heneptusa ano?
46001014	Anden hit welahebon arima misig oho ikma pilap heneptikik fug ulug Allah fam Nikni uruk lahi. We Krispus men Gayus men eneg anden ikma pilap eneptikik.
46001015	Ari fahet ap misihen oho an Paulus unuk fam ikma wambirikik uk fug teg.
46001016	Nin eke Stefanus uhe malik men anden ikma pilap eneptikik, it winon eke anden ikma pilap eneptikikon wereg ane an napeleg.
46001017	Kristus inowen anden ap ikma pilap enebuhu ulug mon naptisi fug, we At awene fahet ap hiyag isahun ulug mon naptisi. Kristus e fam telfahon ino siyahap timin fug ulug alem noluk teg lahi ulug enele hemet toho uruk inaben uruk hag toho anden oho irikik fug.
46001018	It mondabi siyag amuhup inap unubam Kristus e fam telfahon ino awene hiyag isarukmu ket-ker ane eneg uruk peruk. Nit fano welamuhukon arimano wene fanowon ino fam Allahn ninineyap neneptuk.
46001019	Alem ari fahet haharoho imbibahon tu imin, "Alem nonoluk teg lahe uruk inap arimano alem onolukon ariyet mondabi siyahap enebuhuk. Ninindi anggat tehen fano wenggel haruk lahe peruk inap arimano inindi anggat tohon ariyet mondabi elehap enebuhuk."
46001020	Inindi fuki roho wenggel haruk inap kema wereg? Musa wene onoluk inap kema wereg? Alem onoluk tehen kinangma yami ruruk inap kema wereg? Kinangma tuma alem nonoluk ninap welahe peruk angge famen Allahn it fahet enepelehen ket-ker ane turuk peruk eleg?
46001021	Ap kinangmonen mun ane man ane fahet alem nonoluk ninap peruk angge famen Inikni Allah mun ane man ane alem Oluk teg Ahun ino fahet inindi anggar atusa fug. Inindi anggar atusa fugmu ket-ker ane uruk awene ino fam inindi wenggel haruk inap arimano Allahn fanowap enebuhuk pibag.
46001022	Yahudi inaben enehangge yami ruruk lit weregma Yunani inaben oho mun ane man ane alem onoluk atukon fahet yami rurukmu
46001023	niren Kristus e fam telfahon ino fahet hiyag isaruk lahe. Kristus e fam telfag ane ari Yahudi inap fahet unuyug kik tukag ulug helep atog yaron hag toho weregma Yahudi inap fuhon arimanowen ket-ker ane uruk peruk lit wereg.
46001024	Yahudi inap men Yahudi inap fuhon men Allahn wol eneptisiyon arimano Kristus unuk fam Allahn inineyap eneptuk lit alem onolukap eneptuk.
46001025	Allahn ket-ker ane turuk perukon ari palimu wereg lit ap kinangmonen alem nonoluk teg lahe perukon ari apma wereg. Allah inggik wiyig teg perukon ari palimu wereg lit ap kinangmonen nininggik ine anggolo reg perukon ari apma wereg.
46001026	Nori atam Allahn wol henebuk fugmu nangginoho welatukuk ulug wenggel haruk lamok: Mun ane man ane alem nonoluk teg lahe peruk inap arimano hit henesehelimu wereg lit we tor anggeyen eneg wene warusa. Ap suwon men aben yer isarukon men hit henesehelimu wereg lit we tor anggeyen eneg wene warusa.
46001027	Mun ane man ane alem onoluk inap arimano Allahn ininggaliyap enebuhuk ulug nenepeleg ninap welahe perukon arimano mumal eneptisi. Ininggik ineyon arimano Allahn apma pilap eneptuk lit nininggik wiyig ninap welahe perukon arimano mumal eneptisi.
46001028	Ap kinangmonen siyag ulug yet ha fug tohon Allahn mumal tarisi. Wereg angge elehap tuhuk ulug eleg angge mumal tarisi.
46001029	Ap misihen oho Allah alukema inggareg fahet an ap suwon ulug wel tahu rohon perisi.
46001030	Yesus Kristus ino mun ane man ane alem Olukon nit fahet wereg ulug Allahn Yesus Kristus ino hit men mangnowap heneptisi. At inowen Allah ngi roho wereg lit hinindi pikit toho welamuhup ulug windat neneptisi.
46001031	Alem ari fahet haharoho imbibahon tu, "Ap san ninggareg wel tamin peruk halug at inowen Ikni Allah wel turuk lamag."
46002001	Nori, Allah wene hiyag hisamin ulug tam henembeg waharikikon ari mun ane man ane alem onoluk inaben uruk hag toho nele hemet toho hiyag hisahuk ulug waharikik fug.
46002002	Mun ane man ane alem enepeleg inap hag toho wereg lit we Yesus Kristus e fam telfahon fahet eneg hiyag hisahuk perikik.
46002003	An hit henembeg waharuk lit nuwag elek turuk lit nindi nakol toho nine eleg toho waharikikteg hiyag hisaruk latikik.
46002004	Wene hiyag hisaruk lit ap tuwen ele fano roho uruk pukag ulug alem oluk ahunen uruk hag toho hiyag hisarikik fug, Allah hime fanowon inowen nele ineyap naptuk perikik.
46002005	Hit Allah ubam hinindi wenggel haruk lit mun ane man ane aben onolukon apma welam fug anggeyen Allah inggik ineyon ino Apma welamuhup perikik.
46002006	Ari reg angge famen ap mondabi inindi wirik atuson arimano niren mun ane man ane alem onoluk amag ulug hiyag isaruk lahe. Mun ane man ane alem onoluk atukon ino kinang aru famen wilip atuk eleg. Kinang tu palimu welahe peruk angge famen ilamna wereg angge arimanowen oho hiyag nisaruk eleg.
46002007	Alem niren hiyag hisaruk laheyon tu Allah famen wilip atukon. Pohol kinang wal tuk fugmu alem ino fam nit fanowap nenebuhuk ulug Allahn nit fahet tug toho foroho lit hirako awiya oho latfag.
46002008	Ap kinang tu palimu welahe peruk inap arimanowen alem tu fahet onoluk latfag fug. It onoluk lalepma hahen Nonowe Yesus fanowon e fam teloho ware feselep fug.
46002009	Alem ari fahet haharoho imbibahon tu imin, "Ap misihen oho il fam yet hibag fuhon isanggo fam oho fuki roho hol hibag fuhon indi fam oho wenggel hibag fuhon obog toho ari Allah fam inindi reg lit wereg inap fahet Aren tug toho imbibag."
46002010	Allahn ahime fanowon nit og nisaruk lit hirahoma welatisiyon nit fahet inamap tirisi. Allah inggarehen tuhuk peruk ane aben wenggel ha fuhon famen we Allah hime fanowon inowen inamap turukmu inindi anggar atuk.
46002011	Ap kinangmon misihen undaman hirako forohowon ap winon san oluk am teg? We inggareg ahimeyen eneg inamap tuk teg. Ari hag toho Allah undaman hirako forohowon ap winonen onoluk am fug teg, we Inggareg ahime fanowon inowen eneg Oluk am teg.
46002012	Ap kinangmon enehime Allahn nit og nisarisi fug, nit fahet Indiyen og isaminon onoluk amag ulug Inggareg ahime fanowon og nisarisi.
46002013	Ap Allah hime fanowon unubam wereg inap nit Allahn og nisaruk angge fahet hiyag isaruk lit Allah wene fanowon hiyag isaruk lahe. Niren uruk lahe ane aru mun ane man ane aben alem onolukon hag toho hiyag isaruk lahe fug. Allah hime fanowon inowen hiyag nisarukon eneg hiyag isaruk lahe.
46002014	Kinangma angge fahet eneg indi wenggel haruk ahun inowen Allah hime fanowon ino famen alem wilip atukon ino fahet ket-ker ane uruk peruk lit hilaruk eleg. We Allah hime fanowon ap ino ubam wereg halug eneg alem ari aluwar isaruk lit tem toho peruk. Kinangma angge fahet eneg indi wenggel haruk ahun inowen indi anggar am fug teg.
46002015	Allah hime fanowon ubam wereg ahun inowen mun ane man ane turukon aluwar isalug alem ubam umbuk teg angge famen at fahet ap winonen aluwat halug alem ubam umbuk fug teg.
46002016	Alem ari fahet haharoho imbibahon tu, "Ap sa Allahn peruk ane oluk teg lit At ino komo ruk teg?" Ari haharoho imbibag angge famen niren Kristus peruk ane nonoluk teg lahe.
46003001	Nori, tam henembeg waharikikteg hit hunubam nele uruk lit ap Allah hime fanowon Apma wereg inap unubam uruk hag toho irikik fug. Kristus fam inindi wirik toho wenggel ha fug angge kinangmon fahet eneg inindi wenggel haruk inap wereg ulug malik fu anggeyon unubam uruk hag toho irikik.
46003002	Suburu ineyon hit henemu na fug teg latikipmu ag eneg mon heneptuk lit suburu og hisarikik fug. Kinangmon fahet eneg hinindi wenggel haruk lit ketiya oho henemu suburu wirik toho na fug teg lahep.
46003003	Honori fahet henehummu siyag toho wereg lit hit honori men hili roho welahebon arimano hiren kinangmon fahet eneg wenggel haruk lit ap kinangmon welahep fug ano?
46003004	Ap misihen te an Paulus ibilon welahi urukmu winonen Apolos ibilon welahi uruk lahebon ari ap kinangmonen peruk ane uruk lahep fug?
46003005	Apolos ap sa hag toho wereg, Paulus ap sa hag toho wereg? Nonowe amingmingangge roho weregma hiren it enele holtikipmu Nonoweyen hit wal taneg funggalem hiyag hisarisimu hinindimu tem toho wenggel haruk latikip.
46003006	Anden ei yatikikmu nare Apolosen hohol yihik ferisimu Allahn eneg ebe kinangma emberisi.
46003007	Ei yatukon men hohol urukon men palimu wereg eleg, we Allah ebe kinangma emberukon ino eneg palimu wereg.
46003008	Ei yatukon men hohol urukon men eke palimu eke apma wereg eleg, ambi reg lit wereg. Ambi reg lit wereg angge famen it piren yabuk wituson hikit toho Allahn onggo og isahu.
46003009	Niren Allah iyabuk wir Utuk lit Amingmingangge welahema hit Allah angginang welahep, Allah ibam ket witukon welahep.
46003010	Allahn an mumal naptisireg og nitisi hag toho an ninggik fano roho o wituk nahun inowen Allah ibam wiruhuk ulug olun oho ferikikmu ap winonen oho o ino witil laharuk lamuhup. Ap arimano enebe wal tanehen o aru nangginoho witil laharuk lamuhuk ulug inilen fuki roho kim haruk lamuhup.
46003011	Allah ibam wituk ambeg olun oho ferisiyon ino Yesus Kristus misig eneg wereg. Ap misihen oho o keron witmin ulug olun winon eke wa fug teg.
46003012	Olun misig ari fam aben o witil laharuk lit umbagpag turuk angge fanowon men, helep anggen ili ruruk angge men helep ayeg ili faya urukon men e men walangge lilohon men findayo pila men
46003013	arimano fam wal taneg witil laharuk halug inam aruhu. Allah waruhu sambil ino indok seneko waruhureg o ino fam hunduhuk fuhumu ap wal taneg wituk lamuhubon arimano indok inowen wal isahu.
46003014	O wituk angge arimano indoken na fug angge ine roho wereg halug o wituk ahun ino Allahn onggo og uruhu.
46003015	O wituk angge arimano indoken nahu halug o wituk ahun ino nibam peruk lit indi siyag toho weregma indok ambulpul sehelimu welaruhu angge famen Allahn ebe lisoho wahureg fanowap tuhu.
46003016	Hit Allah ibam wirihon hag toho welahepma Allah hime fanowon ino hit hunundama werehon ari hit henepeleg?
46003017	Ap ekeyen Allah ibam siyahap tuhu halug at ino oho Allahn mondabi siyahap tuhu. Allah ibam ino Inggarehen ngi reg lit weregma hit Allah ibam welahep.
46003018	Hit hininggarehen hininggareg henele ying taruk lamuhup fug. Ap misig hit sehelimu werehonen mun ane man ane alem noluk teg lahi peruk halug at inowen we tem toho alem oluk ahun aruhuwen sohu roho welamag.
46003019	Ap kinangma werehon aruman mun ane man ane alem nonoluk teg lahe peruk lit werehon arimano fahet Allahn sohu-sohu ane eneg turuk peruk. Alem ari fahet tam haharoho imbibahon tu, "Mun ane man ane alem nonoluk teg lahe peruk lit werehon arimano un ane unundama werehon fam Allahn sen enebuhu."
46003020	Nin eke haharoho imbibahon tu, "Alem onoluk inaben unundama peruk ane Allah oluk, iren peruk ane ari obog toho ket-ker ane eneg peruk."
46003021	Ari ulug haharoho imbibagma ap kinangmon fahet henele hemet toho uruk lit wel eneptuk lamuhup fug. Obog toho iminon aru hiren ngi reg lit welahep:
46003022	An Paulus men nare Apolos men, Kefas men, kinangma werehon men oluk atuk ane war atuk ane men ketiya werehon fobik aruhuwon men obog toho ari hit ngi reg lahep.
46003023	Kristus inowen hit fahet ngi reg lit weregma Kristus ino Ikni Allahn ngi reg lit wereg.
46004001	Allahn hirako forohowon ino it ininggikmu emberisiyon foroho lit it Kristus amingmingangge wereg inap ulug aben nit yet nisalug ari peruk lamuhup.
46004002	Iniknisiyen nenenggengge foroho lamuhup ulug enemingmingangge ininggikmu emberuk halug we inindi wirik tohonen eneg foroho lamuhupmu iniknisiyen fano peruk lamuhup.
46004003	Hiren oho ap winonen oho an wal niyaruk lit unggum nubam werehon kong turuk lahebon ari se reg peruk lahi. Tor angge oho an ninggareg namuwen unggum nubam embelug kong turuk lahi fug.
46004004	Anden siyag ane tirikikon fahet unggum misig oho nubam wereg ulug nindimu wenggel haruk lahi fug. Eleg ulug nindimu wenggel haruk lahiyon ariyen Ninikni Allahn nubam werehon elehap tuhu fug. At inggarehen unggum nubam werehon kong tuhu.
46004005	Ihi ane ari fahet Nonowe uwan wam fugmu hiren unggum kong tuk fug. Hik tegma hirako werehon Nonoweyen selehap tuhureg ap inindimu wenggeltuk ane Aren fag tuhu. Ap inindimu wenggeltuk ane fag tuhureg ap wal taneg Aren eneg wel enebuhu.
46004006	Nori, anden nele uruk lahiyon tu hit hinindi anggat toho wenggel haruk lamuhuben an men nare Apolos men fahet wirimangge hiyag hisaruk lahi. "Haharoho imbibahon ari palimu nit welahe puk fug," ulug hiyag hisaruson ari hit hinindi anggar amag ulug wirimangge nit welahe. Ap eke palimu weregma ap eke apma wereg peruk lit hininggareg hemet turuk lit henewelwel tubat ta fug.
46004007	Ap san hat palimu welahen ulug hiyag hutuk? Mun angge man angge hinggikmu werehon og hitisi fuhon te wereg ano? Og hitisiyon eneg wereg angge famen nungge fahet og nitisi fug ulug hawelwel taruk lahen?
46004008	Mun angge man angge hit hininggikmu elehon wereg eleg. Hit tung hinap atikip. Niren hit let henebuk fugmu hit henemu ap suwon atikip. We tem toho hit ap suwon alepma anden fano pelereg niret hiret lehoma ambiyeg welala.
46004009	Nori, Allahn awene fahet yonggo laruk lamuhup ulug mon neneptisiyon mondabi apma reg ambeg hondoko nunumbaharisi peruk lahi. Ap siyag ane turuk inap alem unubam embelug pinggi unusuruk hag toho hondoko nunumbaharisi. Ap kinangma werehon men malaikat poholma werehon men it obog toho arimanowen yet nisahupteg nin inggaliyap nenebukag ulug unduhuk nunubaharisi.
46004010	Kristus unuk fam nit nenepeleg ninap welahema Kristus unuk fam hit honoluk hinap welahep. Nit wiyig toho weregma hit hinine roho welahep. Hit lehoma welahepma nit henepma welahe.
46004011	Indam angge famen tulug ketiya oho nit suburu obok toho ik obok toho nenesum wan teg eleg angge aben nunusurukmu ninibam elehen la wam turuk lahe.
46004012	Nininggareg nininggik fam eneg yabuk asengseng toho wit taruk lahe. Aben pet neneptukmu niren hi eneptuk lahe. Aben nunusul ulug mug neneplug waharukmu niren ninindi imbik wamburuk lahe.
46004013	Aben nenele abilit neneptukmu niren nenele fano roho it unubam uruk lahe. Nit yog amben hahon wereg ulug ahabangge feleng toho hik isaruk hag toho ketiya oho hik nisarukmu welahe.
46004014	Haharoho imbihiyon tu hininggaliyap heneptuk lit uruk lahi fug, hit an numalikisi welahepma nindi henesug lit komo heneptuk lit suwesingga tu haharoho emberuk lahi.
46004015	Kristus wene fahet komo heneptuk inap teng-teng angge welalepma hiniknisi yuhon anggolo wereg eleg. Wene anden hiyag hisaruk latikikon ariyen Yesus Kristus unuk fam an eneg hinikni welahi.
46004016	An eneg hinikni welahireg wirimangge anden turuk lahiyon hikit toho turuk lamuhuben anden hit komo heneptuk lahi.
46004017	Ihi ane ari fahet wenggel harikikteg namloho Timotius henembeg monde fik waharikik. At ino Nonowe olohotma wereg lit indi wirik toho werehen an namloho nindi reg lahiyon wereg. An Yesus Kristus ombolim laruk lit wene holtuk inap winon o kema-kema hiyag isaruk lahi hag toho aren hit komo heneptuk lit hiyag hisaruk laruhu.
46004018	Ap piren hinahan hit sehelimu werehon arimanowen at fobik eke nit nenembeg waruhu fug peruk lit ininggareg wel taruk lit hemet toho wereg.
46004019	Wereg angge famen noweyen let nabuhu halug an folo-folo hit henembeg waruhuk. Hit henembeg waruhukteg hemet toho uruk lit ininggareg wel taruk inap enele eneg holuhuken waruhuk fug, it arimano inine wereg lit uruk ano ulug wal isahuken waruhuk.
46004020	Ninikni Allah apma fano welahe urukon ari henembilik fam urukon ariyen seleg atuk eleg, hinindi wirik toho wereg lit hinine roho werehon ariyen At min wereg ane seleg atuk.
46004021	Nori, hiren nunggeyon fano peruk lahep? Wanggun fam hunusimin ulug waruhuk ano? Hit fahet nindiyen nele fanowon hiyag hisamin ulug waruhuk ano?
46005001	Eke wanggik turuk ulug hit fahet urukon holtikik. Wanggik turuk lahebon ari wene enepeleg inaben turuk eleg angge famen hiren turuk lahep. Ap misihen ikni uhe men nohoruk urukon holtikik.
46005002	Ari turuk lahep angge famen hininggareg wel taruk lahep. Ap wanggik turuk latisi ahun ino o amumu yanggaloho imbisik lelepteg hininggali alep.
46005003	An hit men mangno roho welahi fug angge famen ari holtikikteg nindimu hit fahet wenggel haruk lahi. Wenggel haruk lahireg ap wanggik turuk latisi ahun ino ubam alem umbuhuk ane nundama noluk teg lahi. Namumu welahi angge famen hit men wereg lit uruk hag toho uruk lahi.
46005004	Wene uruk lit Nonowe Yesus unuk fam palu amuhupmu an nebe hit men ambiyeg wereg hag toho welamuhup.
46005005	Welamuhupmu Nonowe Yesusen hinineyap henebuhumu ap wanggik turuk ahun ino ahap selmon siyag amag ulug Iblis weregma hik isahup. Allah waruhu sambil ahime fanowap tuhuwen ahap selmon eneg siyag amag ulug hik isahup.
46005006	Hininggareg fahet wel taruk lahebon ari siyag. Seni fam pingga inggila eke kilaptuk halug seni abir angge pingga unduk eneg turukon ari henepeleg?
46005007	Pingga inggila miningon ari hik isahupmu unduk eleg aruhu. Hit seni unduk fanowon amben tuk fug tohon welahep. Ari roho welahebon fahet wam Paskah hag toho Kristus ino nit fahet ware fisibag.
46005008	Nit fahet ware fisibagma seni unduk fanowon esetuk lamuhuk. Siyag ane turukon men amu ane turukon men pingga inggila hulu hag toho umbusuhuk. Puhun toho wereg lit ninindi wirik toho tem toho peruk lit seni unduk fanowon hag toho welamuhuk.
46005009	Suwesingga atam haharoho emberikikon ino fam siyag ane turukon men pabi rurukon men mangno roho welamuhup fug ulug haharoho emberikik.
46005010	Haharoho emberikikon ari pabi rurukon men siyag ane turukon men pog ibam werehon wene enepeleg ambeg yatma werehon arimano obog toho fahet emberikik fug. Mun angge man angge fahet nangge lalep peruk inap obog toho arimano men enele si uruk inap obog toho arimano men, usane turuk inap obog toho arimano men pog ibam yat ke werehon fahet haharoho emberikik fug. It obog toho fahet haharoho embelema kinang tuma embeselug lahuk pelep.
46005011	Haharoho emberikikon ari ap ekeyen, "An henere wene noluk nahun welahi," uruk angge famen siyag ane turukon fahet haharoho emberikik. It arimanowen pabi ruruk lit mun angge man angge fahet nenengge lalep peruk lit usane ruruk lit, ininggali war eneptuk lit, ik olokon nalug nenek turuk hag toho turuk. Enele si uruk lit wereg inap arimano men mangno roho wereg lit suburu naruk lamuhup fug.
46005012	Ikma wambuk fug angge selma werehon nangginoho anden unggum it unubam werehon kong tihi ha reg? Ikma wamburusareg wene holtuk inap sehelimu werehon eneg unggum unubam werehon hiren kong turuk lamuhup.
46005013	Selma wereg inap fahet Allahn unggum kong tuhu. Hit sehelimu wereg lit siyag ane turuk inap eneg yanggaloho wilip eneptuk lamuhup.
46006001	Nori, hit wene honoluk angge famen nenengge fahet ap ari inggik hele wat nisalihip ulug wene enepeleg inap enembeg nungge fahet unggum hiren tohon walug laruk lahep? Wene onoluk inap men eneg unggum pilingguruk lamuhup.
46006002	Ap kinangmon obog toho unggum unubam werehon kong turuk lamuhup ulug Allahn wene onoluk inap in enebuhu ane ari hit henepeleg? Hiren ap obog toho unggum unubam werehon kong turuk lamuhup ulug Allahn in henebuhu angge famen unggum toron pilingguk fug teg lahep?
46006003	Malaikat arimano unggum unubam werehon niren pilingguhuk ane ari hit henepeleg? Unggum poholmon pilingguruk lamuhuk angge famen unggum toron kinangma werehon pilingguk fug teg lahep?
46006004	Unggum toron lahaptuk halug hininggarehen pilinggelep angge famen wene wenggel ha fug angge saplangge kulug heriyeg inap enembeg unggum ari walug laruk lahep.
46006005	Uruk lahiyon aru hit hininggali hawag ulug uruk lahi. Hit sehelimu ap misig indi anggat tohon wereg lit ori unubam unggum werehon pilingguk hahon wereg eleg?
46006006	Hit wene honoluk angge famen ketiya wene enepeleg inap weregma lalug iniline henengge fahet honori men hit-hit suwahal uruk lahep.
46006007	Henengge fahet honori men hit-hit suwahal uruk lahebon ari siyag ane uruk lahep. Hit hunubam siyag ane turuk halug nungge fahet embeseruk lit henele eleg angge welahep ha fug teg? Henengge hilaruk halug nungge fahet embesehep ha fug teg?
46006008	Embeselug welam angge famen hiren siyag ane turuk lit ap enengge hilaruk lahep. Siyag ane turuk lahebon ari hit wene honoluk hinaben it wene onoluk inap unubam turuk lahep.
46006009	Ap siyag ane turukon Allah weregma kuhup fug ane ari hit henepeleg teg lahep? Ihiyon ari fahet hinindi nonghong uk fug. Pabi ane til noruk inap men, usane turuk inap men, hiyap yarog eneptuk inap men, ap eneg labog-labog atuk inap men,
46006010	yoholiyangge hilaruk inap men, mun angge man angge fahet nangge lalep peruk inap men, ik olokon nalug nenek turuk lit hag toho turuk inap men, ininggali war eneptuk inap men, enele si uruk inap men it ari roho turuk inap arimano Allah weregma kuk fug teg.
46006011	Hit sehelimu werehon arimano winonen ari turuk latusa. Ari roho turuk latikip angge famen Nonowe Yesus Kristus unuk fam Allahn puhunap heneptisi. Ninikni Allahn ahime fanowon og hisarisimu At ngi atikipmu hinindi pikirap heneptisi.
46006012	Mun ane man ane tihi ha reg peruk lahep angge famen mun ane man ane turuk lit fano am fug teg. Mun ane man ane tihi ha reg peruk lahi angge famen mun ane man ane apma wereg lit mingming naptukmu nirim peruk lahi.
46006013	Naruk angge we nenehum fahet wereg. Nenehum naruk angge fahet werehon pirenet Allahn elehap tuhu. Nenebe aruma pabi ane rurukon fahet welahe fug, Nonowe nit nenebe ngi roho weregma nenebe Nonowe amingmingangge roho welahe.
46006014	Allah inggik ine roho werehon inowen Nonowe olukap tibareg nir oho nonolukap nenebuhu.
46006015	Kristus ebe weregma hit henebe At inggik uyug hag toho welahebon ari henepeleg teg lahep? Kristus inggik uyug welahebon pabi-pabi ane turuk lamuhuben hunumbahik lamin? Eleg-o nori.
46006016	Yaying til noruk hiyap men ambi atuk ahun ino ebe misig hag atukmu it enebe pirenet siyag ane turukon ari hit henepeleg teg lahep? "Enebe piren angge famen ebe misig hag toho welamuhup," ulug atam haharoho imbibag.
46006017	Nonowe fam wenggel haruk lit At men mangno atuk ahun inowen Allah hime fanowon men enebe misig hag toho wereg.
46006018	Pabi-pabi ane til noruk inap men mangno roho welamuhup fug. Siyag-siyag ane winon aben turuk ane enehap selma turuk. We pabi-pabi ane til norukon ino eneg siyag ane ari inggareg ubam umbat taruk.
46006019	Hit henebe Allah hime fanowon hunundama werehon ino Ibam welahebon ari hit henepeleg? Allah inggarehen ahime fanowon ino og hisarisimu hit hininggarehen henebe ngi roho welahep fug.
46006020	Allahn hit An numaliki amuhup ulug onggo anggolo palfagma henebe fano roho wereg lit Allah wel turuk lamuhup.
46007001	Ketiya suwesingga hiren an fahet emberikibon ino yet harikikteg anden hebeloho hiyag hisamin: Ap te hiyap oho eleg angge yu wereg lit fano famen
46007002	pabi-pabi ane tuhup tohon ap wal taneg unuhesi og talug lamuhup, hiyap wal taneg enehunsi og talug lamuhup.
46007003	Hiyaben nahun men nohul peruk halug ahunen nirim puk fug. Aben nuhe men nohul peruk halug uheyen nirim puk fug.
46007004	Hiyap ebe inggarehen tohon fug, ahunen uhe ngi reg lit wereg. Ap ebe oho inggarehen tohon fug, uheyen ahun ngi reg lit wereg.
46007005	Ahun uhe henemu-henemu welamuhup fug. We sembahyang uruk lit yuwag toho welamuhuk ulug ahunen oho uheyen oho nenemu welamuhuk fano peruk halug enemu-enemu welam teg. Tot henemu-henemu welamuhupteg nin fobik mangno roho welamuhup. Ahun uhe mangno roho nohuk fug angge weregma Iblisen wal hisahu rohon mangno roho welamuhup.
46007006	Hiyag hisaruk lahiyon aru hit henemu hinindiyen turuk lamuhuben ele haro roho pet neneptuk puk fug.
46007007	Ap obog toho an yu welahi hag toho yu welalepma fano famen Allahn niren tuk hag teg laheyon eneg hiyag nisaruk. Hit tuk hag teg lahep ulug Allahn ap eke fam eke roho hiyag isaruk lit ap eke fam eke ane roho hiyag isaruk.
46007008	Ap yuwon men hiyap yuwohon men an hag toho welamuhubon ari fano ulug hiyag isaruk lahi.
46007009	Ari fano ulug hiyag isaruk lahi angge famen aben hiyap oho eleg angge welahi ha fug teg perukon inowen uhe hilawag, hiyaben ap oho eleg angge welahi ha fug teg perukon inowen ahun hilawag. Uwali inahan turuk lit wereg ane ari siyahen uhe hilawag.
46007010	Hiyaben ap ohowon fahet, aben hiyap ohowon fahet tot hiyag hisamin. Hiyag hisaminon ari anden fug, Nonowe Yesusen komo neneptuk latfag ane imin: Hiyaben te ahun umbusuk fug teg.
46007011	Ahun embeseruk halug ap winon wa fug angge mondabi yuwog toho welaruhu. Yuwog welam fug teg halug ahun subon men mangno aruhu. Aben oho uhe umbusuk fug teg.
46007012	Eke iminon ari Nonowe Yesusen ibag fuhon anden peruk lahiyon hiyag hisamin: Ap wene oluk ahun misihen hiyap wene apelehon oho lit weregma hiyap ariyen nahun men welamuhuk peruk halug umbusuk fug teg.
46007013	Hiyap wene olukon misihen ap wene apelehon oho lit weregma ap ariyen nuhe min welamuhuk peruk halug ahun umbusuk fug teg.
46007014	Ahun wene apelehonen uhe wene olukon ohoma wene apma welamuhup. Uhe wene apelehonen ahun wene olukon ohoma wene apma welamuhup. Wene apma welalep fugmu unumalikisi wene enepeleg inap unumalikisi hag toho welalep. Welalep angge famen ketiya Allah umalikisi wereg.
46007015	Wene apeleg ahun inowen nuhe embesemin peruk halug uhe wene olukon inowen oho nahun embesemin pukag. Hiyap wene apelehon inowen nahun embesemin peruk halug ahun wene olukon inowen oho nuhe embesemin pukag. Hiren yik suwahal uk fug angge mangno roho welamag ulug Allahn wol heneptisi. Wol heneptisi angge re we wene apelehon inowen eneg embesemin peruk halug ahunen uhe umbusuk teg, uheyen ahun umbusuk teg.
46007016	Hat uheyen hahun wene apelegma hiyag utuk lit indi anggarap tuk teg ane hat holuk? Hat ahunen huhe wene apelegma hiyag utuk lit indi anggarap tuk teg ane hat holuk?
46007017	Allahn hit wal taneg hiyag hisarisiyon ari seneg lit welamuhup. Atam Allahn wol heneptisimu welatikip hag toho welamuhup. Anden komo heneptuk lahiyon tu o pumbuk winon wene onoluk inap weregma it obog toho hiyag isaruk lahi.
46007018	Ambilahap paleg ahun famen Allahn wol tirisi halug fobik awiya wamin puhu fug. Ambilahap paleg elehon Allahn wol tirisi halug ambilahap pal naplep puhu fug.
46007019	Ambilahap palehon oho ambilahap paleg elehon oho anggin teg eleg. Allah wene tem toho holtukon ari eneg anggin teg.
46007020	We Allahn hit wal taneg wol heneptisimu welatikip hag toho wereg lamuhup.
46007021	Hat ap amingmingangge roho weregma Allahn wol haptisi ano? Nare, hindi anggin toho welam fug. Hiknisiyen hat hinggik kobog hubaharuk halug seleg toho laruk laruhun.
46007022	Ap amingmingangge roho weregma Ninikni Allahn wol turukon ino ikniyen mingming turuk angge famen Allah amingmingangge roho wereg lit seleg toho wereg. Ap seleg toho werehon ino Kristusen wol tirisi halug at ino oho Kristus amingmingangge wereg.
46007023	Allahn onggo suwon hit fahet palfagma hit ap enemingmingangge amuhup fug.
46007024	Nori, we Allahn hit wal taneg wol heneptisi sambil welatikip hag toho wereg lamuhup.
46007025	Ketiya hilani malik fahet tot haharoho embemin. It fahet Nonoweyen tot hiyag nisarisi fug. Ninikni Allahn an Indi niyaruk lit weregma nele si imin fug ulug anden nindimu peruk lahiyon hiyag hisamin.
46007026	Fobik alem suwon inam aruhumu siyag ahep ha rehen ap hiyap yu welamuhup halug ari fano peruk lahi.
46007027	Hat huhe og talug lahen ano? Nuhe embesemin peruk laruhun fug. Hat huhe og talug lahen fug ano? Nuhe eke hilamin peruk laruhun fug.
46007028	Hat hiyap hilahun halug siyag ane tihi puhun fug. Ari hag toho hilani maliken oho ap hilahu halug siyag ane tihi puhu fug. Ari reg angge famen ap men hiyap men arimano unubam siyahon inam aruhumu inindi siyag am nowen ulug anden komo heneptuk lahi.
46007029	Nori, anden uruk lahi ane aru Nonowe waruhuwon horog teg peruk lit uruk lahi. Hiyap oho lahep angge famen Nonowe waruhuwon horog tehen hiyap oho eleg inap hag toho welamek.
46007030	Uba yatuk lahep angge famen uba yatuk eleg inap hag toho welamek. Henehiyeg toho welahep angge famen henehiyeg eleg inap hag toho welamek. Mun angge man angge onggo waruk lahep angge famen ngi reg eleg inap hag toho welamek.
46007031	Mun angge man angge kinangmon hininggikmu wereg angge famen hininggikmu eleg inap hag toho welamek. Kinang ketiya niren yet haruk laheyon aru eleg aruhu.
46007032	Ari fahet hinindi anggin toho welam fug ulug hiyag hisaruk lahi. Ap hiyap og talug elehon inowen Ninikni Allah indi pulmu wenggel haruk lit Allah ahiyehap timin peruk lit wereg.
46007033	Ap hiyap ohowon inowen kinangma wereg angge indi pulmu wenggel haruk lit nuhe ahiyehap timin ulug
46007034	indi piren wenggel haruk lit wereg. Hiyap yu werehon men hilani malik menen nenebe oho ninindi oho Allah apma welamuhuk ulug Allah wene inindi pulmu wenggel haruk lit wereg. Hiyap ap ohowon inowen oho kinangma wereg angge indi pulmu wenggel haruk lit nahun ahiyehap timin peruk lit wereg.
46007035	Anden uruk lahiyon aru hit hininggareg fano welamuhup ulug uruk lahi. Kumbi ilil heneptuk lit uruk lahi fug, hiren pikiron fano ane eneg turuk lit Ninikni Allah yabuk wituk lamuhuben hiyag hisaruk lahi.
46007036	Ap misihen hiyap hilamin ulug elenggen kuruk lit weregma hiyap ino tuhum atuk halug ap inowen uwali inahanen saplangge keyen timin fug peruk halug inibam enemu wit tawag. Ari roho turukon ari siyag ane turuk eleg.
46007037	Ap misihen hiyap hilamin ulug misihim elenggen kuruk angge famen undaman te hiyap ino embeselug yu welaruhuk peruk halug yu wereg lit nindi wirik toho welaruhuk peruk laruhu halug hiyap ino fano embeseruk laruhu.
46007038	Hiyap hilaruk inaben oho fano ane turuk. Hiyap hila fug angge yu wereg inaben oho fano anggolo ane turuk.
46007039	Hiyap ahun oluk weregma umbusuk fug teg. Ahun war atuk halug eneg inggareg indiyen ap eke hilamin peruk halug ap wene fam wenggel haruk ahun eneg hilaruk laruhu.
46007040	Hiyap ino inggareg indiyen yuwog toho welaruhuk peruk halug ari fano anggolo peruk lahi. Anden peruk ane hiyag hisihiyon aru Allah hime fanowon inowen an let naptukmu hiyag hisaruk lahi.
46008001	Nori, usa ambohom naruk ane fahet tot hiyag hisamin. Aben te, "Alem ari fahet nit obog toho ninindi anggat teg lahe," uruk ane nit nonoluk. Alem nonoluk teg lahe uruk ane ariyen hemet turuk ane inam atuk, ap inindi enesug ane ariyen ine atuk ane inam atuk.
46008002	Ap misihen alem noluk teg lahi peruk ahun inowen alem hirahoma werehon indi anggar am hag tohon fahet oluk atuk eleg.
46008003	Ap Allah indi reg lit wereg ahun ino fahet Allahn oluk teg lit wereg.
46008004	Usa ambohom naruk ane fahet nit nonoluk ane iminon tu, "Kinangman usane turukon men Allah hag toho wereg perukon men wereg eleg, we Ninikni Allah misig eneg wereg."
46008005	Aben niniknisi suwon nit sen nenesuhon wereg urukon arimano poholma oho kinangma oho anggolo wereg. Palimu werehon men iniknisi sen enesuhon men tem toho anggolo wereg peruk lahi.
46008006	Anggolo wereg angge famen nit fahet Ninikni Allah misig eneg wereg. Mun angge man angge Allahn wal tibagma nit oho Allah apma welahe. Nonowe Yesus Kristus misig eneg wereg, Aren mun angge man angge werehap tibagma nir oho At famen fano wereg lit nonoluk welahe.
46008007	Ap winonen ihiyon ari onoluk teg eleg. Ap winonen usane horog ketiya embeserusareg usane fahet enekol toho weregma aben usa ambohom esetuk halug tu usa ambohom ulug enekol haruk. Enekol haruk angge famen wam ino nalug inindi pong-pong angge turuk lit enekol toho wereg.
46008008	Allahn nit fahet fano perukmu naruk angge inowen Allah horogma hondog neneplug la fug teg. Wam ari naruk eleg halug nit ninilaheg am fug teg. Wam ari naruk halug nit nenelong am fug teg.
46008009	Hiren seleg toho welahe peruk lahep ane ariyen honori inine elehon arimano helep atog famen unuyug kik toho ying am nowen hiren yet teg lit honoluk toho welamuhup.
46008010	Haren alem noluk tehen seleg toho welahi peruk hahun usa ibam kuhunteg heriyeg lit usa ambohom narukmu hare ine elehon inowen yet hiyahureg nungge puhu? Hare ine elehon inowen indimu akol toho wereg angge famen hat narukmu yet hiyahureg an oho tot nele puhu fug ano?
46008011	Haren turuk lahen ane ariyen hare nele peruk lit werehon ino siyahap turuk lahen. Hare faher oho Kristus war atfag angge famen haren alem noluk teg lahi uruk lahen ane ariyen hare ebe siyahap turuk lahen.
46008012	Honori inindimu enekol toho werehon inindi siyahap eneptuk lahebon ari honori fam eneg siyag ane turuk lahep fug. Kristus fam oho siyag ane turuk lahep.
46008013	Naruk angge fahet nare helep fam uyug kik toho kinangma ying atuk halug nare indi nonghonga fesuhuk tohon anden wam usa ambohom mondabi nahuk fug peruk lahi.
46009001	Yesusen an mon naptisi fug ano? An oho seleg toho welahi fug ano? Anden oho Nonowe Yesus harikik fug ano? Yesus unuk anden hiyag hisarikikmu hit famen anggen wilip atisiyon hag toho welahep fug ano?
46009002	Ap winon fahet mon naptisi fug halug hit fahet tem toho mon naptisiyon welahi. Hiren Nonowe fam wenggel haruk lahebon ariyen an mon naptisi ane fahet enehangge hit welahep.
46009003	An fahet nabug uruk lit pet naptuk inap unubam hebeloho ninggareg fahet tu imin:
46009004	Nit suburu men ik men nengge ha fug teg lahe ano?
46009005	Niren wene hiyag isil noruk lit wene holtuk hiyap wa fug teg lahe ano? Nonori wene hiyag isaruk inap winon men Yesus otsi yuhon men Kefas men arimano hiyap ohowon wereg angge famen niren te wa fug teg lahe ano?
46009006	An men Barnabas men oho nininggareg nininggik fam yabuk wit taruk lahe. Wit taruk lahema iren eneg yabuk umbusuk fug angge wituk lamuhup peruk lahep? Niren umbusuk teg angge famen embeseruk lahe fug.
46009007	Ap ekeyen tog lahaptukmu ap sa ibil atuk halug wam war um fug teg ano? Ap san yabuk wituk halug suburu na fug teg ano? Ap san wam domba foroho lit wereg halug esetukmu na fug teg ano?
46009008	Uruk lahiyon aru ap kinangmonen peruk ane uruk lahi fug, Musa wene fam atam ari roho haharoho imbibag fug?
46009009	Musa wene fam haharoho imbibahon te, "Wam sapiyen suburu roti anggen loloho pilaptuk lit nahu rohon ulug haren ambilik pug tuk fug". Ibag ane ari wam sapi fahet Allahn ibag ano?
46009010	Nit ap fahet Aren wenggel hibareg ibag ano? Yu, nit fahet ari haharoho imbibag. Yabuk wituk ahun inowen suburu minggiroho nahuk peruk lit wit tawag. Anggen loltuk ahun inowen anggen minggiroho nahuk peruk lit lol tawag.
46009011	Niren anggen fanowon Allahn ngi rohon hit sehelimu fok turuk halug anggen kinangmon hiren te nahup fug ulug og isaruk lamuhuk fug peruk lahep?
46009012	Ap winonen og neselep perukon hiren og isaruk lahep angge famen nit tam og nisawon og nisa fug teg lahep? Hiren nit og nisa reg angge famen niren hila fug teg lahe. Kristus wene fanowon sok lar aruhu rohon nininggareg naruk angge yami raruk lahe.
46009013	Allah ibam foroho inap arimano it naruk angge o fanowon ino famen minggiroho og isarukmu narukon ari hit henepeleg? Allah fahet hubu lahabul ulug lahaptuk inap arimanowen fumag minggiroho narukon ari hit henepeleg?
46009014	Ari hag toho wene hiyag isaruk inap arimano it fahet naruk angge wene famen eneg og isa reg ulug Nonoweyen ele imbibag.
46009015	Nonoweyen ele imbibagma anden hila reg lahi angge famen misig oho hilarikik fug. Hilarikik fureg fobik an og numuhupmu hilahuk ulug obog toho aru anden haharoho emberuk lahi fug. Hiren angge anden helelema war ale ari fano peruk lahi. Ari fahet anden wel taruk lahi ane ari ap misihen elehap tuk fug teg.
46009016	An wene hiyag isaruk nahun welahi ulug wel ta fug teg lahi. Allahn ap hiyag isahun ulug Ele nubam emberuk lit mingming naptisireg nubam emberisiyon ari eneg tuk teg lahi. Wene hiyag isaruk lale fug halug an siyag ale.
46009017	An ninggareg nindiyen perukon fam til noruk lalema hahen onggo og nutuk lalep halug fano. Fano angge famen ninggareg nindiyen perukon fam til noruk lahi fug. Wene hiyag isaruk laruhun ulug Nikniyen an nubam emberisi.
46009018	An nubam emberisi halug onggo nunggeyon og num teg? An onggo og num hag tohon te tu: Onggo og nutuk elegma wene hiyag isaruk lit fano peruk lahi. Wene hiyag isaruk lahiyon fahet aben onggo og num teg angge famen hilaruk lahi fug.
46009019	Ap enepma welam fug angge seleg toho wereg lit ap anggolo an nibil amuhupteg wene holukag ulug ap enemingmingangge atikikteg fano peruk lahi.
46009020	Yahudi inap nibil amuhupteg wene holukag ulug Yahudi inap sehelimu wereg lit an Yahudi inap hag toho atikik. Musa wene apma wereg inap sehelimu wereg lit Musa wene apma wereg ahun hag toho atikik. Musa wene apma welahi fug angge famen it arimano an nibil amuhupteg wene holukag ulug an oho Musa wene apma atikik.
46009021	Musa wene apma wereg eleg inap sehelimu wereg lit Musa wene apma wereg eleg ahun hag toho atikik. Kristus wene imbibahon apma welahiyon ariyen Allah wene haharoho imbibahon pisan isalug selma welahi fug. Selma welahi fug angge famen Musa wene apma wereg eleg inap nibil amuhupteg wene holukag ulug it hag toho atikik.
46009022	Inine eleg inap sehelimu wereg lit an oho it inine eleg hag toho nine eleg toho welatikik. It inine eleg inap an nibil amuhupteg wene holukag ulug it hag toho atikik. It ap arimano sehelimuwon tot fanowap enebuhuk ulug it obog toho wal taneg werehon fahet an oho it wereg hag toho welaruhuk perikik.
46009023	Wene hiyag isaruk lahiyon ari an oho ngi aruhuk ulug obog toho aru til noruk lahi.
46009024	Ap sa tam lamisi ulug ap anggolo pupu angge laruk angge famen we misig atam larukon ino eneg onggo og utukon hit henepeleg? Hir oho tam pu roho lahupmu onggo og hisahuwen ari hag toho laruk lamek.
46009025	An tam lahi ha reg peruk ahun inowen likiya hupmu wal haruk lit mun angge man angge anggolo namin fug peruk lit osoko rebeselug wereg. It arimano sa tam lamisi ulug pupu angge larukon aliliyangge ilamna werehon ununggulmu pug teberuk. Niren til noruk lahe ane aliliyangge mondabi welaruhuwon eleg aruhu fuhon nununggulmu pug nunubahakup ulug turuk lahe.
46009026	Ari fahet turuk lit an laruk lahiyon saplangge fahet laruk lahi fug. Ap yik aptuk lit ap winonen te ininggik amu ke tahan tebeseruk angge famen anden te ninggik amu ke hik haruk lahi fug,
46009027	an ninggareg apmayap taruk ane milal taruk lahi. Ap winon fahet wene hiyag isaruk lahi angge famen ninggareg miyaloho hik niyahu rohon ulug an ninggareg apmayap taruk ane milal taruk lahi.
46010001	Nori, hit honoluk toho welamuhuben anden eke hiyag hisamin. Niniknisi unumbasi obog toho hina apma laruk lit ik ahum pul-ke minggitfagma it obog toho ik fumag nindig atfag.
46010002	It Israel inap Musa otsi amag ulug it ikma wamburuk hag toho hina men ik men fam it obog toho fanowap enepfag.
46010003	It obog toho suburu Allahn og isarukon ambi roho naruk latfag.
46010004	It obog toho ik oho Allahn og isarukon ambi roho naruk latfag. Helep Allahn hiyag isibahon ilmuwen ik wilip atfahon it naruk latfag. Helep ino famon ik nibahon ino Yesus Kristus it men ambiyeg laruk latfahon ino famon nibag.
46010005	It obog toho ambi roho naruk latfag angge famen it winon anggolo fahet Allahn nirim pibahon arimano anggenman waroho lin ibag.
46010006	Ihi ane obog toho aru nit obog toho nonoluk toho welamuhuken nit fahet wirimangge tibag. Iren siyag ane tul peruk latfag hag toho niren oho siyag ane tul peruk lamuhup tohon ulug wirimangge imbibag.
46010007	It welatfahon winonen usane turuk latfag hag toho hiren oho ari turuk lamuhup fug. It fahet haharoho imbibahon tu imin, "Ap arimano suburu men ik men nul ulug hur atfareg nenehiyeg toho welahe ulug yunggultul ulug in atuk latfag."
46010008	Iren pabi-pabi ane turuk latfag hag toho niren oho ari turuk lamuhuk fug. Iren turuk latfag ane ari famen hup misihim ap teng-teng angge (dua puluh tiga ribu orang) waroho lin ibag.
46010009	It winonen Allah wal haruk latfag hag toho niren oho Kristus wal haruk lamuhuk fug, iren turuk latfag ane ari fahet pisanggowen fato eneptukmu waroho lin uruk latfag.
46010010	It winonen enele siyag toho uruk lit Allah abug uruk latfag hag toho hiren oho Allah abug uruk lamuhup fug. Iren turuk latfag ane ari fahet Allahn amingmingangge unusimihin ulug monde fibahon inowen ouk unubam imbibagma waroho lin ibag.
46010011	Ihi ane obog toho aru nit fahet wirimangge it unubam atfagma nit nonoluk toho welamag ulug haharoho imbibag. Nit ketiya welaheyon te obog aruhu sambil horog toho welaheyon fahet haharoho imbibag.
46010012	An nine roho unduhuk lahi peruk ahun ino mako wambuhu rohon inggareg indiyen fano roho kahaleg laruhu.
46010013	Wal hisarukmu ketiya haruk lahebon ari ap inine elehap tuk fuhon seyon inowen eneg wal hisaruk. Allahn ibag ane pisan isa fug teg, hit hunumbahalug hinine elehap turuk lit wal hisahu fug. Mun ane man ane fam wal hisarukmu Aren hondoko wilip heneptukmu hit henemuwen senebuk teg lamuhup.
46010014	Nori, anden nindi henesug lahiyon arimanowen usane turukon yanggaloho wili feseruk lamuhup.
46010015	Anden uruk lahi ane ari inindi anggat teg lit werehon arimano unubam uruk lahi. Anden uruk lahi ane fahet hininggareg wenggel haruk latihip.
46010016	Ik kubag fanowon seneg lit Allah Ninikni ulug sembahyang uruk lit naruk lahema Kristus amep men mangno atuk lahe fug? Suburu kuroho naruk laheyon ari Kristus ebe men mangno atuk lahe fug?
46010017	Suburu misig weregma nit anggolo welahe angge famen nit obog toho suburu misig ino famen kuroho naruk lit nenebe misig atuk lahe.
46010018	Israel inap Kristus apma wereg elehon yer esemek: Usa ambohom naruk inap arimano wam ino naruk lit usa ibam ino apma wereg eleg ano?
46010019	Anden ihi ane tu nungge fahet ihi? Usa ambohom unu ino fahet usa ulug uruk lahi ano? Usa sum fahet usa ulug uruk lahi ano?
46010020	Eleg-o nori. Anden uruk lahiyon aru usane turuk inap arimanowen mungguwat siyahon fam eneg turuk lit Allah wel turuk eleg. Hiren mungguwat siyahon men mangno roho welahebon ari fahet an nirim peruk lahi.
46010021	Nonowe amep naruk lit mungguwat siyahon amep na fug teg lahep. Nonowe ahaluwe naruk lit mungguwat siyahon ahaluwe na fug teg lahep.
46010022	Hiren Allah undama olokap tul peruk lahep? Nit ninine anggolo, At ine eleg peruk lahep?
46010023	"Mun ane man ane tuk teg lahe," peruk lahep angge famen mun ane man ane turuk lit fano am fug teg. "Mun ane man ane tuk teg lahe," peruk lahep angge famen mun ane man ane turuk lit ineyap tuk fug teg.
46010024	Hit hininggareg henehiyeg toho welamul ulug yami ruk fug anggeyen nonori winon eneg enehiyeg toho welamag ulug yami ruruk lamuhup.
46010025	Wam pasarma onggo paltul ulug imbik kurukon arimano usa ulug hinindi angginen umung-umung am fug angge naruk lamuhup.
46010026	Ari fahet haharoho imbibahon tu, "Kinang men mun angge man angge kinangma werehon obog toho men Ninikni Allahn eneg ngi reg."
46010027	Ap wene holtuk eleg ahunen seni osoho felug hit wol heneptukmu lul peruk lamuhup halug lahupteg mun angge man angge hit fahet eseruhu angge usa ulug hinindi angginen umung-umung am fug angge saplangge naruk lamuhup.
46010028	Ap misihen, "Tu usa ambohom," ulug hiyag hisaruk halug na fug. At indi anggin aruhu rohon nahup fug.
46010029	Anden uruk lahi ane aru hit hininggareg hinindi anggin amag ulug hiyag hisaruk lahi fug, ap winonen yet hisahupteg inindi anggin amuhup tohon ulug na fug uruk lahi. Anden uruk lahi ane fahet ap ekeyen kapal niyaruk lit, "Tuk hag teg lahi ane ari ap winon indi anggin aruhu rohon ulug nungge fahet embesemin?
46010030	Anden naruk angge fahet Allah fam sembahyang ulug ninggi ha reg angge famen ap winonen sembahyang uruk lahiyon fahet usa angge aru namihin ulug pet nabuk teg?" ari ulug an nubam kapal niyaruk.
46010031	Ari ulug an nubam kapal niyarukmu anden hebeloho hiyag isaruk lit: Suburu men ik men naruk lir ano mun ane man ane turuk lir ano Allah eneg wel turuk lamuhup.
46010032	Yahudi inap men Yunani inap men wene holtuk inap arimano inindi anggin atuk lit siyag amuhup tohon hiren ari tuk fug.
46010033	Anden oho ap obog toho inindi fanowap enepmin ulug likiya hupmu yami ruruk lahi. Yami ruruk lahiyon ari ap anggolowen wene holuhupmu Allahn fanowap enebuhuwen ninggareg fahet yami ruk fug anggeyen ap winonen tohon palimu welaruhu ulug yami ruruk lahi.
46011001	An Kristus ombolim laruk lahi hag toho hir oho an nombolim laruk lamuhup.
46011002	Anden wene hiyag hisaruk latikik ane fahet hiren honoluk toho wereg lit hikit toho turuk lahepma anden fano peruk lit wel heneptuk lahi.
46011003	Honoluk toho welamuhup ulug alem misig tu hiyag hisamin: Hit ap wal taneg arimano Hinikni Kristus weregma hiyap wal taneg fahet iniknisi re enehunsi weregma Kristus Ikni oho Allah wereg.
46011004	Ap obog toho ununggul asum teg lit sembahyang men wene men hiyag isarukon ariyen inggareg unggul siyahap turuk.
46011005	Hiyap obog toho sum ununggulmu yanggulig eleg angge sembahyang men wene men hiyag isarukon ariyen ininggareg ununggul siyahap turuk. Ari roho turuk hiyap ino hiyap onoruk palehon hag toho wereg.
46011006	Hiyap ekeyen sum unggulmu yangguluk fug angge laruk halug at ino oruk kong telepma fano. Oruk kong teg lit larukon fahet inggali ruruken sum unggulmu yangguloho larukmu fano.
46011007	Allah lehoma wereg lit An nahuhe hag toho welamag ulug ap wal tibagma aben ununggul asum wan tuk fug angge larukmu fano. Hiyap werehon enehunsi enehuhe hag toho welamag ulug Allahn wal tibag.
46011008	Ap hiyap famen wereg atfag fug, hiyap eneg te ap famen wereg atfag.
46011009	Allahn te aben hiyap let turuk lamag ulug wal tibag fug, hiyaben ap let turuk lamag ulug wal tibag.
46011010	Hiyaben tuk teg ane eneg turuk lahe ulug malaikat fahet sum enehangge ununggulmu yangguloho welamag.
46011011	Nonowe Yesus fam wenggel harukon arimanowen uheyen namu wirik toho welahi uk fug teg, ahunen oho namu wirik toho welahi uk fug teg.
46011012	Hiyap ap famen wereg atfag hag toho ap hiyap famen indag atuk. Ari hag toho it arimano Allah famen eneg wereg atfag.
46011013	Hininggareg wenggel hemek: Hiyaben Allah fam sembahyang uruk lit sum unggulmu yangguluk fug angge weregma fano peruk lahep?
46011014	Ap oruk yaron kong tuk fug angge wereg halug siyahon apma welahi ulug inggali hawag. Ihi ane ari mun angge man angge kinangma werehon hiren yet haruk lahepma seleg atuk eleg?
46011015	Hiyap onoruk yat toho werehon arimano fahet hiren yer isalug wel eneptuk lahep fug? Oruken unggul hililip tukag ulug og isibag fug?
46011016	Ap ekeyen suwahal imin peruk halug nit men Allah wene holtuk inap menen suwahal ul fug peruk lahe ane ari at oluk amag.
46011017	Hiren alem eke hag eke hag turuk lahebon fahet anden komo heneptuk lit wel heneptuk lahi fug. Hit palu ruruk lit wene uruk lahep ambehen alem fanowon emberuk lahep fugmu siyahon eneg hunubam waharuk.
46011018	Hit wene holtuk inap hag toho palu ruruk lahep angge famen henebe minggiroho welahebon ari fahet atam holtikik. Holtikikon ari tem toho urusa peruk lahi.
46011019	Hit minggiroho welahebon ari fahet hinindi wirik toho wereg ano ulug wal hisahuwon fahet fano peruk lahi.
46011020	Hit palu ruruk lahebon ari Yesus ebe men Amep men fano roho nul ulug palu ruruk lahep fug.
46011021	Ahaluwe nul ulug palu ruruk lahebon arimanowen ap ekeyen asuburu anggolo nalug ahum ouken nenek turukmu ap eke suburu hinik toho wereg.
46011022	Hit hinibam suburu men ik men naruk ambeg wal taneg wereg eleg? Allah umalikisi wene holtuk inap siyahap eneptuk lit enengge ininggikmu elehon ininggaliyap enebul peruk lahep? Ari fahet anden hit hunubam nungge ihi ha reg? Wel nenepmisi peruk lahep angge famen anden wel henebuk fug teg lahi.
46011023	An noweyen hiyag nitisiyon anden hit tam hiyag hisaruk latikikon tu imin: Nonowe Yesus wabul ulug senetfag sambil ino o hup atfagma suburu wibag.
46011024	Wibareg seneg lit sembahyang ibareg kut-kut Otsi og isaruk lit, "An nebe tu hit fahet og hisamin. An nubam wenggel Niyaruk lit aru hag toho turuk lamuhuben naruk lamuhup," ibag.
46011025	Ari ibagma suburu nibagma ik kubag wibareg hinang isaruk lit, "Kubag aru wene keron werehen Allahn sali imbibahon hikit toho teko lawag ulug Namep inam atuk. Ik aru naruk sambil ino An wenggel Niyahuben naruk lamuhup," ibag.
46011026	Suburu aru men ik kubag aru men naruk lit Nonowe Yesus nit fahet war atfag ulug ap hiyag isaruk lahep, we At fobik waruhu sambil eneg umbusuhup.
46011027	Ap san Nonoweyen telep fug peruk ane turuk lit suburu men ik men naruk halug at inowen Nonowe ebe men Amep men unubam siyag ane turuk.
46011028	Ari fahet hit ap misig-misig wal tanehen hit hininggareg hinindimu wenggel haruk lamuhupteg eneg suburu men ik men naruk lamuhup.
46011029	Ap san Kristus ebe men mangno roho welahi ulug indimuwen wenggel ha fug anggeyen suburu men ik men naruk halug inggarehen alem siyahon ubam umbat taruk.
46011030	Ari fahet ap hit sehelimuwon arimano inine elehon men ouk warukon men anggolo werehen winon war atusa.
46011031	Nit nininggarehen ninindi wenggel haruk lalaman alem siyahon nunubam alep fug.
46011032	Ninikni Allahn alem nunubam emberukon ariyen nit komo neneptuk. Ap kinangmon unubam alem werehon Aren kong tuhu sambil nit nunubam aruhu rohon ulug komo neneptuk.
46011033	Nori, suburu men ik men nul ulug palu amuhup ambehen honori winon mangno isaruk lamuhup.
46011034	Ap eke suburu obok toho wereg halug ibamen tam naruk lamag. Hininggarehen alem nunubam umbat tul ulug palu atuk lamuhup fug. Alem winon werehon an waruhuk sambil hal henebik waruhuk.
46012001	Nori, Allah hime fanowon inowen nit og nisaruk angge hit honoluk teg lalep peruk lahi.
46012002	Indam Allah unuk henepeleg toho weregma usangge ele uruk eleg angge arimanowen hininggik lisoho hunumbaharukmu hinindi wenggel ha fug angge welatikip.
46012003	Ari roho welatikip hinap hiyag hisaruk lahiyon tu: Ap sa Allah hime fanowon ubam werehon inowen Yesus war amag ulug huluwap tuk fug teg. Ap sa Allah hime fanowon ubam wereg elehonen, "Yesus Nikni tem toho wereg," ulug fag toho uk fug teg.
46012004	Allah hime fanowon inowen nit og nisaruk angge eke hag eke hag wereg angge famen Allah hime fanowon ino we misig wereg.
46012005	Allah amingmingangge iniyabuk eke hag eke hag wereg angge famen Inikni Allah misig iyabuk eneg turuk.
46012006	Allah umalikisiyen inine roho senetuk ane ari eke hag eke hag senetuk angge famen Allah misihen eneg ap inineyap eneptuk lit mun ane man ane turuk.
46012007	Ap obog toho mangno roho wereg lit inine roho welamag ulug Allah hime fanowon inowen wal taneg eke hag eke hag og isaruk.
46012008	Allah hime fanowon inowen ap misig fam hindimu fuki roho wenggel haruk ane hubam weregma ap hiyag isaruk laruhun ulug ubam emberuk. Hime fanowon misig inowen ap eke fam mun ane man ane alem holuk ane hubam weregma ap hiyag isaruk laruhun ulug ubam emberuk.
46012009	Ap eke fam hime fanowon misig inowen tem toho wenggel haruk ane og utuk. Ap eke fam hime fanowon misig inowen ouk warukon hihir eneptuk ane hiyag utuk lit
46012010	ap eke fam poholmonen turuk ane ubam emberuk. Ap eke fam fuluwap turuk ane ubam emberuk lit ap eke fam hime fanowon men siyahon men haltuk ane ubam emberuk. Ap eke fam ele alem haleg elehon uruk ane ubam emberuk lit ap eke fam ele ino hebeltuk ane ubam emberuk.
46012011	Obog toho aru Allah hime fanowon misig ambi rohon inowen hiyag isaruk lit inggareg indiyen ap wal taneg eke hag eke hag hiyag isaruk.
46012012	Ebe abir angge misig wereg angge famen inggik uyug wal taneg weregma inggik uyug arimanowet mangno roho ebe misig wereg hag toho Kristus wereg.
46012013	Nit obog toho Yahudi ninap men Yunani ninap men ap enemingmingangge roho werehon men ap enemingmingangge roho wereg elehon men nenebe misig hag toho welamuhup ulug ikma pilap neneptusama Allah hime fanowon misig fam ahaluwe naruk lahe.
46012014	Inggik uyug hariya regma ebe tu wereg uk fug teg, inggik uyug abir angge weregma eneg ebe tu wereg uk teg.
46012015	Uyug amuwen ele uruk lit, "An inggik welahi fureg ebe fam wilibig lahi fug," elep angge famen ebe fam tem toho wilibig eleg?
46012016	Isanggo amuwen ele uruk lit, "An il welahi fureg ebe fam wilibig lahi fug," elep angge famen ebe fam tem toho wilibig eleg?
46012017	Ebe obog toho il eneg welalepma nangginoho holtuk lalep? Ebe obog toho isanggo eneg lalepma nangginoho amben paltuk lalep?
46012018	Ari fahet te Allah inggareg indiyen pibareg ebe fam wereg angge wal taneg imbibag.
46012019	Ebe fam wereg angge we misig fam mangno relepma hahen ebe nungge welalep?
46012020	Ebe fam wereg angge wal taneg anggolo weregma ebe we misig wereg.
46012021	Il amuwen inggik fam ele uruk lit, "An hat elegma namu unduhuk lahi," uk fug teg. Unggul amuwen uyug fam ele uruk lit, "An hat elegma namu unduhuk lahi," uk fug teg.
46012022	Ebe fam wereg angge misig mondabi ine elehon wereg peruk angge famen mondabi palimu weregma sehet tehon eneg wereg.
46012023	Nunubam werehon fahet siyag angge peruk lahe angge famen lehoma emberuk lit wel turuk lahe. Nunubam werehon ininggali reg peruk angge famen ar oho alem eke fahet werehen palimuwap turuk lit wel turuk lahe.
46012024	Nunubam wereg angge fahet fanowon wereg ulug wel tuk fug teg lahe. Ap unubam wereg angge aben siyag perukon Allahn ebe fam ahandip turuk lit palimuwap tibag.
46012025	Palimuwap tibag angge ari amu-amu wereg angge famen it-it hili roho welamuhup fug ulug let-ler atuk lamuhup ulug mangnowap tibag.
46012026	Ari hag toho ebe ubam werehon arimano misig ouk turuk halug ebe obog toho ouk atuk. Ebe ubam werehon misig palimu emberuk halug it obog toho enehiyeg haruk.
46012027	Hit obog toho Kristus ebe weregma henebe wal taneg At inggik uyug hag toho welahep.
46012028	Allah wene holtuk inap sehelimu ap winon in eneptisi. Inggik sehelet misig yonggo laruk lamuhup ulug mon eneptuk inap in eneptisi, pirenehon te fobik aruhu ane fahet hiyag isaruk inap, hinahanehon te milal eneptuk inap in eneptisi. In eneptisiyon arimano winonen inine roho turuk lamuhup, winonen ap ouk warukon hihir eneptuk lamuhup, winonen ap ler eneptuk lamuhup, winonen fer enesug lamuhup, winonen enele alem haleg eleg toho uruk lamuhup ulug in eneptisi.
46012029	It obog toho werehon arimano mon eneptuk inap eneg wereg ano? Fobik teko lahu ane onoluk inap eneg wereg ano? Milal eneptuk inap eneg wereg ano? It obog toho inine roho turuk lamuhup ulug Allahn unubam emberisi?
46012030	Ap hihir eneptuk ane men ele alem haleg elehon uruk ane men ele ino hebeltuk ane men turuk lamuhup ulug it obog toho unubam emberisi?
46012031	Allah hime fanowon inowen nit anggolo og nisaruk angge famen we palimu werehon eneg yami ruruk lamuhup. Funggalem mondabi fanowon misig hiyag hisamin.
46013001	Wene hiyag isaruk lit ap enele inine roho uruk hag toho uruk lahi angge famen ap nindi isa fug angge welaruhuk halug pinggong selelem turuk hag toho uruk laruhuk. Malaikat ele ine roho uruk hag toho hiyag isaruk lahi angge famen ap nindi isa fug angge welaruhuk halug waruk ele siyahon hag toho uruk laruhuk.
46013002	Mapmumu werehon obog toho noluk teg lit fobik teko lahu ane hiyag isaruk lahi angge famen ap nindi isa fug angge welaruhuk halug an siyahon hag toho welaruhuk. Allah fam wenggel haruk lit tom eke fam, "In atmihinteg hik toho lag," uk teg lahi angge famen ap nindi isa fug angge welaruhuk halug yuhun angge noluk welaruhuk.
46013003	Anden angge obog toho ap enengge elehon og isaruk lahi angge famen aben nebe waroho indokma hik niyahupmu fano nuwatuk puhuk angge famen ap nindi isa fug angge welaruhuk halug Allahn onggo og nuruhu fug.
46013004	Ap indi enesug ane ariyen indi hondo reberuk lit ubabut fano roho wereg. At ino ahummu siyag am fug anggeyen hemet turuk lit awelwel tubat taruk eleg.
46013005	At ino inggareg fahet wenggel ha fug anggeyen ap winon oho ininggaliyap eneptuk eleg. At ino suwahal uk fug anggeyen ubam aben siyag ane turukon fahet undama het toho foroho lam fug angge wereg.
46013006	At inowen siyag ane turukon fahet nirim peruk lit fano ane turukon fahet nahiyeg peruk.
46013007	Aben siyag ane tirikim fano ane tirikim at inowen hondo rebeseruk. Siyag ane urukon fano ane urukon fahet tem toho eneg peruk. Siyag ane turukon fano ane turukon fano aruhu ulug indi se roho wereg. Siyag ane tirikim fano ane tirikim indi imbik wamburuk.
46013008	Fobik teko lahu ane fahet hiyag isarukon men enele alem haloho uk fug angge urukon men mun ane man ane alem onolukon men eleg aruhu angge famen ap indi enesug ane ari eneg mondabi eleg aruhu fug.
46013009	Mun ane man ane ondomi eneg nonoluk angge famen alem nenepeleg. Fobik teko lahu ane fahet ondomi fil hiyag isaruk lahe angge famen alem nenepeleg.
46013010	Alem ino inam atuk halug ondomi fil nonolukon ino mondabi eleg aruhu.
46013011	An nebe totma wereg lit malik toronen uruk hag toho nele uruk latikik, malik toronen wenggeltuk hag toho nindimu ebet harikik, malik toronen wenggeltuk hag toho wenggel harikik. Ketiya ninggareg su atikikteg totma wenggel haruk latikik ane embeserikik.
46013012	Ketiya ik il kul tegma nonorohole siyag toho yet haruk lahe angge famen fobik ik il wirik atukmu yet haruk hag toho nonorohole ambimu weregma yet haruk lamuhuk. Ketiya mapmumu weregma yet haruk hag toho tot-tot yet haruk lahe angge famen fobik inam aruhumu Allahn an nebe yet niyaruk hag toho At ebe abir angge yet hahuk.
46013013	Ihiyon ari hag toho alem hinahan eneg welamuhup: Ninindi fam Allah wenggel haruk ane ari men, fano aruhu ulug ninindi se roho wereg ane ari men, ap ninindi enesug ane ari men welamuhup angge famen ap inindi enesug ane ari eneg mondabi palimu wereg.
46014001	Ap hinindi enesug ane mutug laruk lit Allah hime fanowon inowen nit og nisaruk angge yami ruruk lamuhup. Fobik teko lahu ane ap hiyag isa reg lamuhuben atam yami ruruk lamuhup.
46014002	Ele alem haloho uk fug angge uruk ahun inowen ap unubam ele uruk eleg, Allah ubam ele uruk. Ap unubam imin peruk angge famen ap misihen oho holuk fug teg, Allahn eneg holtuk. Allah hime fanowon inowen at hiyag utukmu alem hirako werehon eneg uruk.
46014003	Fobik teko lahu ane ap hiyag isaruk ahun inowen ap unubam urukmu iren ele holtuk. Aren ap komo enebeheg inineyap enebeheg turukmu inindi se atuk.
46014004	Ele alem haleg eleg angge uruk ahun inowen inggareg fahet eneg ineyap taruk, fobik teko lahu ane ap hiyag isaruk ahunen ap winon wene holtuk inap inineyap eneptuk.
46014005	Hit obog tohowen henele alem haleg eleg angge uk teg lalepma fano peruk lahi angge famen hit obog tohowen fobik teko lahu ane ap hiyag isa reg lalepma mondabi fano anggolo pelereg nahiyeg hele. Enele alem haleg elehon uruk ane apma reg, fobik teko lahu ane hiyag isarukon palimu reg. Enele alem haleg elehon hebeltukmu eneg pikit toho holtuk lit wene holtuk inap inindi wirik aruhu.
46014006	Nori, an hit henembeg walereg nele alem haleg elehon eleman halug hiren holtep ano? Mapmu reg lit werehon Allahn inamap nutuk lit nolukap tirisi ane men fobik teko lahu ane men hiyag hesele fugmu henelong alep fug.
46014007	Ari hag toho aben foroho angge ele uruk angge famen ahime eleg angge pinggong men puhuli men fam aben wirim tuk teg. Pinggong men puhuli men enele amu-amu elep fugmu aben tu pinggong ele, tu puhuli ele ulug nangginoho onoluk alep?
46014008	Waruk ap wol eneptuk angge ele siyag turuk halug ap san tog abul ulug sehen inggila saloho sing wan toho tug tebelug welam teg?
46014009	Hit henele alem haleg eleg angge uruk lit ari hag toho turuk lahep. Henele seleg toho uruk lahep fugmu nangginoho ap winonen henele holtuk lit onoluk aruhu? Hiren henele uruk lahebon saplangge uruk lahepma homhomowen walug laruk.
46014010	Kinang atogman atogma ap enele urukon anggolo eke hag eke hag wereg angge famen misig oho aben alem haluk fug tohon wereg eleg.
46014011	Anden ele urukon ino fahet an napelehen alem haluk fug teg lahi halug anden at ino ele holuk fug tehen at amuwen ele yig tawag ulug embeselug namu welahimu ar oho amu wereg.
46014012	Ari hag toho hit welahebonen oho turuk lamuhup: Allah hime fanowon inowen mun ane man ane og nisahu angge yami ruruk lahep. Aren og nisahu ulug yami ruruk lahebon arimano fam wene holtuk inap komo eneptuk lit inineyap eneptuk lamuhup. Inineyap eneptuk lamuhupmu hit sehelimu oho eleg angge welaruhu fug.
46014013	Ap san ele alem haleg eleg angge uruk halug ele hebeloho uruk ane fahet heng turuk lit sembahyang uruk laruhu.
46014014	Anden sembahyang uruk lit nele alem haleg elehon uruk lahi halug nindimu fuki roho wenggel haruk lahi fugmu nahimeyen eneg ele uruk.
46014015	Ari roho werehen nungge ane turuk laruhuk? Anden sembahyang uruk lit nahimeyen oho urukmu nindiyen oho tem toho wenggel halug uruk laruhuk. Allah sini yunggultuk lit nahimeyen oho urukmu nindiyen oho wenggel halug sini uruk laruhuk.
46014016	Haren sembahyang urukmu hahimeyen eneg uruk halug ap holtukon arimanowen hat sembahyang urukon fahet tem toho ulug nangginoho "Amin" uhup? Uhun ane ari ap arimanowen hol ha fug anggeyen nangginoho "Amin" uk teg?
46014017	Haren sembahyang uruk lahenon fano roho Allah wel turuk lahen angge famen ap winon inineyap eneptuk lahen fug.
46014018	Hit obog toho henele alem haleg elehon fam tot uruk lahepma anden anggolo roho uruk nahun welahi ulug Nikni Allah wel turuk lahi.
46014019	Nele alem haleg elehon anggolo roho uruk nahun welahi angge famen wene holtuk inap palu roho wereg ambehen it wenggel hawag ulug nele alem fuwaben aben holtuk lit wenggel ha rehon eneg urukon fano peruk lahi. Enele alem haleg elehon teng-teng angge yat anggolo roho urukon fahet siyag peruk lahi.
46014020	Nori, hinindimu wenggel haruk lit malik toronen wenggeltuk hag toho wenggeltuk lamuhup fug. Siyag ane turukon fahet malik toronen siyag ane tuk fug angge wereg hag toho welamuhup. Hinindi wenggel haruk ane fahet ap suwonen wenggeltuk hag toho wenggeltuk lamuhup.
46014021	Wene atamon fam haharoho imbibahon tu, "Allahn ele uruk lit, 'O pumbuk aru inap fam hiyag isawag ulug ap winon enele enemu uruk inap unubam Nele emberuk lahi. Ap pohonen enembilik fam hiyag isawag ulug mon eneptuk lahi angge famen iren An nele holtuk eleg,' ulug Allahn ele uruk."
46014022	Ele alem haleg elehon uruk ane ari ap wene onoluk inap fahet fug, enepeleg inap fahet enehangge Allahn emberisi. Fobik teko lahuwon fahet hiyag isaruk ane ap wene enepeleg inap fahet fug, onoluk inap fahet enehangge emberisi.
46014023	Allah wene onoluk inap palu roho wereg lit obog toho enele alem haleg eleg angge urukmu ap selmon Allah fam wenggel haruk eleg inap kik waharuk lit hit fahet nenek turuk lahep ano ulug unubam uk fug teg?
46014024	Hit obog toho fobik teko lahuwon fahet urukmu ap keron Allah fam wenggel haruk eleg ahun kik waruhureg holeg lit tem toho uruk puk fug teg? Siyag ane ubam werehon hiren fag turuk halug
46014025	indimu hirako werehon ari inam aruhu. Inam aruhumu at inowen elenggen fam hur atuk lit, "Allah tem toho hit sehelimu wereg," uruk lit Allah wel turuk laruhu.
46014026	Nori, ari fahet ketiya nangginoho turuk lamuhuk? Hiren wene ul ulug palu roho wereg lit henebe wal tanehen wene uruk lit ap misihen Mazmur wene urukmu winonen komo eneptuk ane, winonen Allahn ele ubam emberisi ane, winonen ele alem haleg elehon uruk ane, winonen ele ino hebeltuk ane uruk lamuhubon obog toho ari honori inineyap enebul ulug uruk lamuhup.
46014027	Enele alem haleg elehon uruk halug ap pirenen ano enebe anggolo halug hinahanen eneg enebe misig-misig wal tanehen urukmu enele hebeltuk ahun eke welaruhu.
46014028	Hebeltuk ahun eleg halug wene holtuk inap palu roho wereg ambehen it arimano enele eleg angge welamuhup, enemu wereg lit eneg Allah amuwen eneg holukag ulug uruk lamuhup.
46014029	Fobik teko lahu ane fahet hiyag isaruk inap piren hinahan eneg it sehelimu in atug hiyag isarukmu it winonen aluwar isaruk lit enele atog hol haruk lamuhup.
46014030	Ap misig heriyeg lit werehon ino fam Allahn ari-ari imihin ulug Ele ubam emberuk halug at ino in aruhureg hiyag isarukmu ap atam hiyag isarukon ino ele eleg angge welaruhu.
46014031	Hit obog toho wal taneg misig-misihen wene hiyag isarukmu hit hinindi obog toho anggar atuk lit hinine aruhu.
46014032	Allahn fulu ane turukon og isarukmu it og isaruk inap arimanowen enemu ane uk fug teg.
46014033	Ap misihen ele lahaptuk halug it winonen enele pulung-palang urukon Allahn irim teg lit wereg, hit honori men mangno roho welamuhubon ari eneg fano peruk lit wereg.
46014034	O pumbuk obog toho wene holtuk inap hiyag isaruk lahimu wereg hag toho hir oho wene ul ulug palu roho weregma hiyaben enele eleg angge welamuhup. It hiyap arimano unubam wene hiyag nisalihiben in amek uk fug teg. Musa wene fam haharoho wereg hag toho it apma heriyeg lit welamuhup.
46014035	Iren alem eke fahet ap unubam kapal usul peruk halug inibam lahupteg enehunsi fam kapal isaruk lamuhup. Ap wene fahet palu roho wereg ambehen hiyaben enele anggolo roho uk fug teg.
46014036	Wene hiyag isaruk ane ari hit Korintus hinap wereg ambehen alem wilip atisi ano? Hit wereg ambeg eneg wene ino waharisi ano?
46014037	Ap ekeyen Allah hime fanowon inowen hiyag nutukmu fobik teko lahu ane fahet noluk teg lahi peruk ahun inowen fuki roho wenggel haruk halug an nubam Ninikni Allahn hiyag nutuk ane haharoho emberuk lahiyon at ino indi anggar atuk lit oluk atuk.
46014038	Anden haharoho emberuk lahi ane fahet indi anggar atuk eleg halug hiren oho at fahet hinindi wenggel ha fug.
46014039	Nori, ari fahet fobik teko lahu ane nonoluk amag ulug yami ruruk lit enele alem haleg elehon uruk inap men hili ruk fug.
46014040	Mun angge man angge fahet henele fano roho uruk lit tul peruk ane hikit toho turuk lamuhup.
46015001	Nori, wene fanowon anden hiyag hisarikikmu hiren holtikibon ino fam hinine roho unduhuk lahebon ari fahet ketiya nin honolukap henepmin.
46015002	Wene ari hininggik kobog isa fug anggeyen hinine roho senetuk lamuhupmu anden hiyag hisarikikon ino hag toho wene ino fam mondabi fano amuhup. Alem elegman amu ane fahet wenggel helep halug mondabi siyag alep.
46015003	Wene palimu werehon an hiyag nutusama ninggikmu atisi hag toho hir oho hininggikmu amag ulug anden hiyag hisarikik. Ihi ane aru atam haharoho imbibahon hikit toho Kristus ino siyag ane niren turukon fahet war atfag.
46015004	Atam haharoho imbibahon hikit toho kinangma sale fisibagma inggik hinahaneg angge Olukap tibag.
46015005	Olukap tibagma Kefas iline atam inam atfareg fobik Otsi nisanggowen iniline inam atfag.
46015006	It iniline inam atfareg Otsi winon teng-teng angge (lima ratus) palu roho weregma iniline inam atfag. It iniline inam atfag inap arimano ketiya obog toho onoluk weregma we tor angge eneg war atusa.
46015007	Ariyen nin fobik Yakobus iline inam atfareg fobik wene fahet mon enepfag inap arimano iniline oho inam atfag.
46015008	Fobik fotog-fotogma an malik uwan angge indag atukon hag toho weregma an niline inam atisi.
46015009	Anden Allah umalikisi wene holtuk inap unusimin ulug mug eneplug laruk latikikon fahet it wene fahet mon enepfag inap arimano palimu weregma an siyahon it enepma welahi.
46015010	Allahn an fahet Indi niyarisimu an welahiyon ari hag toho ketiya oho an welahi. An Allahn indi niyarisireg og nitisiyon ari saplangge og nitisi fug, hebeloho anden yabuk wituk lit nine roho wituk lahimu it winon obog toho arimanowen witukon men ambi reg eleg. Yabuk wituk lahiyon ari an namu wituk lahi fug, Allahn an fahet Indi niyarisireg nineyap naptisimu wituk lahi.
46015011	Ari fahet iret andet hiyag hisaruk lahema hiren oho holtuk lit hinindi wenggel haruk lahep.
46015012	Niren Kristus ap warehon wereg ambehen Allahn Olukap tibag ulug hiyag hisaruk laheman hit winonen te ap warehon fobik onoluk amuhup fug uruk lahep ane ari nangginoho uruk lahep?
46015013	Ap warehon onoluk amuhup fug halug Kristus oho Oluk atfag fug.
46015014	Allahn Kristus olukap telep fugmu niren wene hiyag hisaruk laheyon oho saplangge uruk lalaman hahen hiren hinindi wenggel haruk lahebon oho saplangge wenggel haruk lalep.
46015015	Niren Kristus fahet Allahn Olukap tibag uruk laheyon Olukap telep fugmu hahen hiren enele si uruk pelep. Ap warehon oho tem toho onoluk amuhup fug halug Allah olohotman oho niren si ane uruk lala.
46015016	Tem toho Allahn ap warehon onolukap enebuhu fug halug Kristus oho Olukap tibag fug.
46015017	Kristus oho Allahn Olukap telep fug halug hit hinindimu saplangge wenggel haruk lalebon ari fam siyahon sehelimu hit welalep.
46015018	Ari hag toho Kristus fam wenggel haruk inap tam war atuson arimano oho mondabi siyag alep.
46015019	Nit ketiya nonoluk welahe li ariya eneg Kristus inowen fanowap nenebuhu ulug wenggel haruk lamuhuk halug nit ap kinangmon enepma wereg lit ninilaheg toho welamuhuk.
46015020	Ari reg angge famen Kristus ino ap warehon wereg ambehen Allahn Olukap tibag ane ari ap war atuson arimano Onowe wandabon amag ulug atam Olukap tibag.
46015021	Ap misihen tibahon famen ap kinangmon war atuk ane inam atfag hag toho ketiya oho ap misihen tibahon famen ap war atuson onoluk amuhup.
46015022	Ap obog toho Adam men sebe roho weregma war atuk hag toho ap obog toho Kristus men mangno roho werehon ariyen onoluk amuhup.
46015023	Ap wal taneg atam waharukon fobik waharukon hikit toho onolukap enebuhu: Kristus ino wandabon hag toho weregma At waruhu sambil At ngi roho welamuhubon arimano pulmuwon hag toho welamuhup.
46015024	Fobik mun angge man angge obog toho teko lahu. Kinangman palimu welahe perukon men ninine roho seneg lahe perukon men enele palimu werehon men obog toho arimano siyahap enebuhureg Aren inggikmu senehon Ikni Allah og Uruhu.
46015025	At ino Onowe wereg lit poholet kinanget Aren eneg seneg lit weregma At men seli roho werehon Allahn Uyug alma umbusuhu sambil eneg Inggik kobog isahu.
46015026	War atuk ane ino men Allah men seli roho werehon ino obog aruhu sambil Allahn elehap tuhu.
46015027	Mun angge man angge Allahn Kristus uyug alma emberisi. "Mun angge man angge Allahn uyug alma emberisi," ulug hahareg lit werehon ariyen Allahn mun angge man angge Kristus uyug alma emberisi Ahun inggareg At uyug alma atisi fug ane ari seleg teg.
46015028	Mun angge man angge Kristus apma emberisi halug At amloho yuhon wereg angge re Inggarehen Ikni apmayap tahu. Mun angge man angge An nuyug alma emberisi ulug Ninggareg oho At apma welaruhuk puhumu mun angge man angge alem Allah fam weregma Aren senetuk laruhu.
46015029	Ihi ane aru ambi reg eleg halug ap winonen ap war atuson unubalma ikma wamburukon arimano nungge fahet ikma wamburuk? Ap war atuson tem toho onoluk amuhup fug halug nungge fahet ap war atukon ubalmangge ikma wambila peruk?
46015030	Nir oho nungge fahet likiya hupmu war amuhuk ulug nenemelmel toho welahe?
46015031	Nori, likiya hupmu an nuwabuk hag ane turukmu welahi. Welahi angge famen hiren Nonowe Yesus Kristus fam tem toho wenggel haruk lahepma nindimu nahiyeg haruk lit fano nuwabukag peruk lahi.
46015032	O Efesusen olomene olokonen nuwabuk oho turukmu yik aptuk lit unusimin ulug tirikik. Tirikik ane ari ap kinangmonen peruk ane fam tirikik halug nalong aruhuk ulug uruk lahi fug. Ap war atuson onoluk amuhup fug halug aben uruk ane hikit toho peruk lamul, "Nori, nir oho sono war amuhukon horog tehen suburu men ik men naruk lit nenehiyeg toho welamulen maniyek."
46015033	Enele si uruk inaben hinindi ninap henebuhup tohon enele holuk fug. Ket-ker ane turuk inap men hininggik ahandip toho welamuhup halug fano ane hunubam werehon siyag aruhu.
46015034	Siyag ane turuk lahebon ari embeselug hinil wirik toho wereg lit siyag ane nin eke tuk fug. Hit winon Allah henepeleg toho welahepma anden komo heneptuk lahiyon ari fam hininggali homok.
46015035	"Ap war atuson nangginoho nin onoluk amuhup? Enebe nin nanggin amuhupteg suhuloho wamuhup?" ulug ap winonen an kapal niyahup lit teg.
46015036	Nare, hat hindi sohu reg lahen hahun hubam nele imin. Nare, haren mun angge man angge yabukmu yatuk lahenon ari ahap selmon filik tulug eneg anggen undamon fam fahaltuk.
46015037	Anggen yabukmu yatuk lahenon ari ebe wereg am fugmen nin fiyaloho nahuk ulug yatuk lahen fug. Anggen yatuk lahenon arimano ahap embeselug tu ei ulug sinali anggen men anggen winon oho yatuk lahen.
46015038	Allahn wilip amag perukon hikit toho eneg wilip atuk: Anggen wal taneg werehon arimano ebe oho wal taneg og isaruk.
46015039	Ari hag toho ununu wereg angge arimano ambi reg eleg. Ap unu men wam unu men ambi reg elegma suwe unu men tamahu unu men ambi reg eleg.
46015040	Poholma wereg angge oho kinangma wereg angge oho amu-amu wereg. Poholma umbagpag turukon kinangma umbagpag turukon amu-amu wereg.
46015041	Mo asinandi winon, pikalem asinandi winon, suhal asinandi oho winon, suhal oho asinandi wal taneg wereg.
46015042	Ap war atuson onoluk amuhup ane ihiyon ari hag toho aruhu. Niren yatuk lahe angge arimano filik turuk angge famen Allahn olukap tuhumu filik tuhu fug.
46015043	Niren yatuk angge arimano mondabi apma aruhu angge famen Allahn olukap tuhumu mondabi palimu aruhu. Niren yatuk angge arimano ine eleg aruhu angge famen Allahn olukap tuhumu ine anggolo aruhu.
46015044	Niren yatuk laheyon aruma ebe ilamna werehon yatuk lahe angge famen Allahn olukap tuhuwon ino ebe mondabi oluk welaruhuwon olukap tuhu. Ebe ilamna werehon wereg halug ebe mondabi welaruhuwon oho wereg.
46015045	Ihi ane ari fahet haharoho imbibahon tu wereg: Ap atamon Adam ino fam hime kilapfagma oluk atfag angge famen Adam fobikon ino Allah hime fanowon ap onolukap eneptukon ino atfag.
46015046	Atam watfahon ari mondabi werehon watfag fug, we ilamna werehon watfag. Fobik watfahon ari mondabi werehon watfag.
46015047	Ap atamon ari we kinang famen werehap tibagma ubabut kinangmon hag toho welatfag. Ap fobikon ino pohol filen wambik watfag.
46015048	Ap kinangmon arimano ap atamon kinang famen lalfahon ino ubabut fam eneg weregma ap poholmon arimano At pohol filen wambik watfahon ino Ubabut fam wereg.
46015049	Ketiya kinangmon ahuhe welahereg fobik poholmon ahuhe amuhuk.
46015050	Nori, anden hit hunubam iminon tu: Nenehap selmon tor angge oho Allah ibam kuk fug teg. Filik turuk angge nin atuk lit filik turuk eleg angge am fug teg.
46015051	Map toho werehon anden tem toho hit hunubam fag timin: Nit obog toho war amuhuk fug angge famen pinggong ele obog-obohon uhu sambil ino ninil misihim lambog uhupmu obog toho nin amuhuk. Pinggong ino ele uhumu ap war atuson arimano onoluk atuk lit enehap siyag teg eleg angge in amuhupmu nit obog toho nin amuhuk.
46015053	Filik turuk angge werehon aru ubalma filik turuk eleg angge aruhu, war atuk angge werehon aru ubalma war atuk eleg angge aruhu.
46015054	Filik turuk angge werehon aru ubalma filik turuk eleg angge aruhumu war atuk angge werehon aru ubalma war atuk eleg angge atuk lit teko lahu sambil ino Allahn tam ibag ane haharoho imbibahon aru hikir aruhu. "Allah palimu atuk lit war atuk ane elehap tehek.
46015055	War atuk ane palimu welahi peruk lahenon kema welahen? Hayeg fam ap hak eneptuk lahi peruk lahenon kema welahen?"
46015056	War atuk ane fahet ayehen hak eneptukon ino siyag ane turukon wereg. Siyag ane turukon ari Musa wene fam ine roho palimu wereg.
46015057	Ine roho palimu wereg angge famen Nonowe Yesus Kristus inowen apmayap turuk lit At palimu atfagma Ninikni Allah wel turuk lahe.
46015058	Nori, anden nindi henesug lahiyon ihi ane ari fahet yuk lagmag uk fug angge hinine roho unduhuk lit welamuhup. Likiya hupmu henesukun fano roho Allah iyabuk wituk lamuhup. Nonowe men mangno roho wereg lit lisag anggolo roho sat haruk lahebon ari saplangge turuk lahe fug ulug honoluk toho welamuhup.
46016001	Wene holtuk inap fahet uang emberukon ari anden o Galatia wene holtuk inap werehon hiyag isarikikon ino hikit toho hiren turuk lamuhup.
46016002	Wene uruk sambil hup wal-wal hit obog toho henebe wal-wal hininggikmu werehon hikit toho tot emberuk lamuhubon ari hinibam tug toho foroho lamuhup. An henembeg waruhukmu eneg andog tuhuk peruk lamuhup fug.
46016003	An henembeg waruhukteg ap eke lalusa ulug suwesingga haharoho ininggikmu umbuhukteg hiren ap fano peruk lahebon itanowen uang emberikip angge o Yerusalem inap og isa lahuben monde fuhuk.
46016004	An waruhukteg yet hahuk aneyen it men ambiyeg la reg halug an oho ambiyeg lahuk.
46016005	An hit henembeg waruhukon ari o Makedonia lahukteg yuwag toho Makedonia welam fug angge pisan isalug waruhuk.
46016006	An waruhukteg hit men o Korintus tot anggolo roho weregman sun li waharukon ino an oho hit min weregman waruhu halug hit men welaruhuk. Welaruhukteg an nindiyen o pumbuk ekema lamin puhuk halug funggalma hiren let nabuhup.
46016007	Hup piren hinahan hit men welamuhuk peruk lahi fug, Nikniyen an let naptuk halug an hit men tot anunu roho welaruhuk peruk lahi.
46016008	An o Efesus aru weregman Yahudi inaben seni humon esetug naruk sali ino horog atuk halug (Pentakosta) ari fam an la rehen henembeg waruhuk.
46016009	O tuma ngi inap wene holtuk eleg inap winon anggolo seli roho wereg angge famen Allahn sok hut naptisimu wene hiyag isaruk laruhuken tuma welaruhuk.
46016010	Timotius ino hit henembeg waruhumu hiren at Paulus hag toho Allah wene hiyag nisaruk ahun wereg ulug let turuk lamuhupmu akol eleg toho hit sehelimu welaruhu.
46016011	At apeleg ahun wereg ulug abug uruk lit apmayap tuk fug. An nambeg suhuloho fano waruhuwen hiren kebunggalma let tuhup. At men ori winon men ambiyeg nambeg wamuhup ulug anden it mangno eneptuk lahi.
46016012	Nare Apolos ino nonori winon men hit henembeg pen isa lahun ulug anggolo hiyag itikik angge famen ketiya an lamin fug ulug pok atisi. Pok atisireg fobik aren lahuk puhu sambil ino hit pen hisa waruhu.
46016013	Hinil wirik toho wereg lit hinindimu tem toho wenggel haruk lit hinine roho unduhuk lamuhup. Henekol toho welam fug angge henembong se roho welamuhup.
46016014	Mun ane man ane turuk lit ap hinindi enesug lamuhup.
46016015	Nori, alem misig fahet hit heng heneptuk lahi. O Akhaya inowen Stefanus uhe malik men atam Allahn mumal eneptisimu wene holtuson hit honoluk. Wene holtuk inap iren ler enebuhuk perusareg ketiya Allah iyabuk inine roho wituk.
46016016	Ap ari hag toho Allah iyabuk wituk lit lisag toho turukon enele hiyag hisaruk ane hiren fuki roho holtuk lamuhup.
46016017	Stefanus men Fortunatus men Akhaikus men nambeg waharusama nahiyeg toho welahi. Hit men an men nenemu welahe angge famen it nambeg waharusama hit hunubalma angge it wahasa ulug nahiyeg toho welahi.
46016018	It nambeg waharuson ari famen andet hiret ninindi yuwahap neneptusa. Ap ari hahon hiren oho hinindi enesug lamuhup.
46016019	Asia inap Allah wene holtuk lit At umalikisi werehonen hi heneptuk. Akwila men Priskila men wene holtuk lit inibam palu ruruk inap arimanowen oho nori ulug anggolo roho hi heneptuk.
46016020	An nori obog tohowen hit fahet nonori ulug hi heneptuk. Hit honori men mako pug toho hi-hi atuk lamuhup.
46016021	An Paulus ninggareg ninggiken tu haharoho emberuk lit hi heneptuk lahi.
46016022	Ap sa Nonowe fahet indi haruk elehon alem siyahon ubam amag. "Maranata!" Nonowe folo-folo waruhu!
46016023	Nonowe Yesus hit fahet Indi henesuhon inowen fet henesug laruhu.
46016024	Yesus Kristus unuk fam anden hit obog toho nindi henesug lahi.
47001001	Allahn tam perisiyon hikit toho Yesus Kristus inowen an Paulus nubam yonggo laruk laruhun ulug hiyag nitisiyon ino men nenere Timotius menen suwesingga tu hit fahet emberuk lahe. Allah umalikisi o Korintus welahebon men ap obog toho inindi fanowon o Akhaya kinang fam obog toho welahebon fahet suwesingga tu emberuk lahe.
47001002	Ninikni Allah men Nonowe Yesus Kristus menen hit fahet Inindi henesug lit hit hinindi yuwahap heneptuk lamuhuben sembahyang uruk lahe.
47001003	Nonowe Yesus Kristus Ikni Allah ap obog toho Indi nenesuhon Ninikni inowen nit ninindi yuwahap neneptuk lit onggon neneptukon ino wel turuk lahe.
47001004	Nit ninindi anggin toho weregma Aren ninindi yuwahap neneptuk lit onggon neneptukmu niren ap winon alem eke hag eke hag unubam atukon it arimano inindi yuwahap eneptuk lit onggon enebehe ha reg. Onggon neneptuk ane Allahn nit nunubam emberisiyon ino fam niren oho it ler eneptuk lahe.
47001005	Alem angginon Kristus ubam atfahon ino sebe roho nit nunubam atuk. Ari hag toho Kristus famen fano ane nin sebe roho nunubam emberuk lit onggon neneptuk.
47001006	Alem angginon nit nunubam atuk halug hit hinindi yuwag atuk lit fano amag ulug nit nunubam emberuk. Nir oho ninindi se roho welahe ane ariyen hir oho hinindi se roho welamuhup. Alem angginon nit nunubam atukon hag toho hit hunubam atuk halug Allahn hit hinineyap heneptukmu hiren oho hinindi yuwag toho wereg lit ha ruk teg lamuhup.
47001007	Alem nit nunubam atukon ino hir oho hunubam atuk, nit ninindi yuwag toho welahema hir oho hinindi yuwag toho welamuhup. Hit ari roho welamuhup ane fahet nonoluk teg lit niren it fano welamuhup peruk lahe.
47001008	Nori, Asia kinang famen nit nunubam atisiyon hir oho honoluk amag ulug hiyag husul. Niren ha fug tohon alem humon angginon nunubam atisimu mondabi war amul ulug ninindi anggin atisi.
47001009	We tem toho pinggi nunusulusa peruk latukuk. Ari peruk latukuk angge famen nit nininggarehen perukon fam wenggel hahup tohon ulug Allah ap warehon onolukap eneptukon ino fam wenggel hawag ulug alem nunubam atuk latisi.
47001010	War atuk ane nenekol toho welatukukon Aren windat neneptisi hag toho fobik oho windat nenebuhu. Fobik oho Aren eneg nit windat nenebuhu ulug Ubam ninindi wenggel haruk lit tem toho peruk lahe.
47001011	Ari fahet nit fano welamag ulug hiren let neneptuk lit sembahyang uruk lamuhup. Allahn nit fahet inilaheg perisireg let neneptisiyon ino fahet ap anggolowen Ninikni uruk lit wel turuk lamuhuben hiren nit faher oho Allah fam sembahyang uruk lamuhup.
47001012	Ninindimu un ane het toho foroho lahe fug ulug nenehiyeg toho wereg lit tu uruk lahe: Kinangma tuman mun ane man ane turuk latukukon hit fahet wenggel haruk lit nenele uruk latukuk ane arimano Allahn let neneptukmu nenele si uk fug angge ninindi wirik toho wenggel haruk lit turuk latukuk. Nininggareg fahet mun ane man ane alem nonoluk ninap welahe puk fug angge Allah indi nenesuhon inowen ninineyap neneptukmu hit hunubam turuk latukuk.
47001013	Niren suwesingga hahatuk laheyon arima hiren kim halug hinindimu anggar am tehon eneg hahatuk lahe. Uruk latukuk ane fahet winon hinindi anggar atisi hag toho welamuhuk li anggolo hinindi anggar aruhu lit teg peruk lahe. Yesus waruhu sambil ino hiren nit fahet henehiyeg toho welamuhup hag toho niren oho hit fahet nenehiyeg toho welamuhuk.
47001015	Ari roho nindi wenggel harikikteg hit henembeg tam waruhuk perikik. Waruhukteg wene hiyag hisarukmu Allahn inggik pireneg angge fano angge hunubam umbuhu perikik.
47001016	Hit henembeg waruhukteg Makedonia lahukteg nin suhuloho Makedonian hit henembeg waruhukmu hiren an hondog naplug Yudea lahuk perikik.
47001017	Ari roho waruhukteg lahuk ulug fano wenggel ha fug anggeyen irikik ano? Waruhuk irikik ane ari at amuwen wenggel harisireg irisi peruk lit "yu" uruk ane men "fug" uruk ane men ambi reg peruk lahep ano?
47001018	Niren sali hit hunubam emberukukon "yu" men "fug" men ambi reg eleg ulug ari Allah unuk fam tem toho uruk lahe.
47001019	Yesus Kristus Allah amloho fahet an men Silwanus men Timotius menen hit sehelimuwen hiyag hisa waharukukon At Yesus ino ambilikmu "yu" men "fug" men ambi roho wereg eleg. At ambilikmu we "yu" eneg wereg.
47001020	Allahn sali imbibahon obog toho arimano Yesus fam teko larukmu "yu" uruk. Aren "yu" urukmu niren hebeloho Yesus unuk fam "Amin" uruk lit Allah wel turuk lahe.
47001021	Allah inowen niret hiret Kristus men mangnowap neneptuk lit unduhuk nunubaharisireg ahaluwe fanowon nununggulmu hilil neneptisi.
47001022	Nit fahet An ngi aruhuk ulug enehangge nunubam emberuk latisi. Fano ane Allahn fobik og hisahuk ulug tug toho foroho lit orohole imbik waharuk hag toho Allah hime fanowon nit nunundama og nisarisi.
47001023	Allahn anden wenggel haruk ane Oluk tehen anden iminon aren tem toho uruk ulug hol niyamisi: An hit henembeg wale angge famen hit hinindi siyag am ulug nindiyen pok atikik.
47001024	Hininggareg hinindiyen Allah fam wenggel haruk lahebon niren milal heneptuk lit mingming heneptuk lamuhuk perukuk fug. Henehiyeg toho welamuhuben iren perukon eneg ler eneptuk lamuhuk perukuk.
47002001	An it enembeg laminmu inindi siyag am nowen perikikteg nindimu wenggel haruk lit pok atikik.
47002002	Anden hit hinindi siyahap henebuhuk halug ap san an nahiyehap nabuhu? We anden inindi siyahap eneptikikon arimanowen eneg nindi nahiyehap nabuhup.
47002003	Ari ulug suwesingga ino emberikik. An henembeg walema hahen it an nindi nahiyehap naplebon arimanowen an nindi siyahap nabuhup tohon ulug pok atikikteg suwesingga eneg emberikik. An nahiyeg toho welahimu hit obog toho henehiyeg toho welamuhup angge re an noluk.
47002004	Nahummu siyahen nindi anggin anggolo reg lit uba anggolo yatuk lit suwesingga ino haharoho emberikik. Hinindi angginap henepmin perikikteg emberikik fug, we hit obog toho nindi anggolo henesug lahiyon fahet honoluk amag ulug emberikik.
47002005	Ap ekeyen siyag ane tirisiyon ino fam nit ninindi angginap neneptisiyon ari an eneg nindi angginap naptisi fug, hit obog toho hinindi angginap tirisi. Hit obog toho hinindi anggin atisi ihi ane ari we minggirohowen fahet ihi.
47002006	Hinindi angginap heneptisi ahun ino hit anggolowen alem ubam emberikipteg kong teberikipmu welaruhu.
47002007	At indi anggin anggolo roho wereg lit mondabi siyag aruhu rohon hiren ketiya indi yuwahap turuk lit siyag ane tirisiyon fahet henembolma embeseruk lamuhup.
47002008	We tem toho at ino fahet hinindi reg lit welamuhuben anden komo heneptuk lahi.
47002009	An nele fuki roho holuhup ano ulug wal hisamin perikikteg suwesingga ari hit hunubam emberikik.
47002010	Ap san siyag ane turukon fahet hiren henembolma umbusuhup halug anden oho nambolma umbusuhuk. Siyag ane telebon welalepma nambolma embeseleyon fahet ihi. Hit Kristus alukema fano welahepma
47002011	Iblis inowen nit sen nenebuhu rohon ulug siyag ane ino nambolmaya feserikik. Iblis inowen nit nunubam tuhuk peruk ane nit nonoluk.
47002012	Kristus wene hiyag isahuk ulug o Troas larikikteg weregma wene hiyag isawag ulug Ninikni inowen sok hut nitisi.
47002013	Sok hut nitisi angge famen nare Titus ino o Troas eleg latisimu nindi yuwag toho welam fug tehen o Makedonia lamin ulug hiyag isarikikteg larikik.
47002014	Nit o kema-kema larukmu Kristus unuk fam palimu atuk abunggalem Allahn hal nisaruk lit hondog neneplug laruken At wel turuk lahe. Aren nit mon neneptuk ane ariyen amben fanowon ino mun ibam man ibam pal haruk lit At fahet onoluk amuhup.
47002015	Kristus famen amben fanowon wilip atukon ino nit welahe. Fano amuhubon men siyag amuhubon men sehelimu niren Allah iyabuk wituk laheyon fahet Aren amben fanowon wereg peruk.
47002016	It winon war atuk ane amben ino unubam aruhumu war amuhup, it winon onoluk atuk ane amben ino unubam aruhumu onoluk amuhup. Alem ihi ane ari ap san ine roho tuk teg?
47002017	Allah wene fam onggo pal heheg hilaruk inap anggolo arimano men ambi roho welahe fug. Ninindi wirik toho wereg lit Allah fahet hiyag isa hag tohon eneg Allah alukeman Kristus unuk hiyag isaruk lahe.
47003001	Uruk lahe ane aru fam nininggareg wel tehe ha reg? Ap winon eke henembeg waharuk lit suwesingga inggareg waharukon fahet hinindi anggarap turukon unug hisaruk hag toho niren oho ari hag toho suwesingga embehe ha reg ano? Hiren suwesingga fam nit wel neneptuk lit embehep ha reg lahep ano?
47003002	Suwesingga niren tohon ap inindi anggarap eneptukon ino hit henebe welahep. Suwesingga ino nit ninindimu hahareg lit weregma ap obog tohowen kim halug inindi anggar atuk lamuhup.
47003003	Hit henebe Kristus asuwesingga welahebon ari seleg teg. Niren wene hiyag hisaruk lit suwesingga ino haharoho emberukuk. Emberuk lit ahaluwe eleg atukon fam hahatukuk fug, Allah oluk werehon Ahime fanowon inowen hahatisi. Helep anggeyon fam hahareg eleg, ap inindi fam hahareg lit wereg.
47003004	Allahn nit fano let neneptuk lit wereg ulug Kristus apma wereg lit tem toho peruk lahe.
47003005	Misig oho nininggareg nenemuwen mun ane man ane tuk teg lahe peruk lahe fug. Niren tuk teg laheyon ari Allahn tilihip urukon ariyen turuk lahe.
47003006	Allahn sali keron imbibahon ino hikit toho nit Amingmingangge welamag ulug ine og nisarisireg unduhuk nunubaharisi. Sali keron ino emberuk lit haharoho imbibag fug, Allah hime fanowon og hisahuk ulug eneg sali imbibagma haharoho imbibag ane ariyen ap ware feserukmu Hime fanowon inowen ap onolukap eneptuk.
47003007	Sali tamon ino emberuk lit helep anggeyon fam ubale ware felug hahatuk latfag. Sali ino fam ap war atukon welatfag angge famen Allah asinandi umbagpag turukon inowen imbibag. Imbibagma Musa orohole umbagpag turukon kun atuk angge famen Israel inap inil hutuk-hatak uruken at yet ha fug teg latfag. Ap war atukon sali ino amingmingangge unubam umbagpag turukon anggolo weregma
47003008	Allah hime fanowon Amingmingangge unubam umbagpag turukon mondabi palimu wereg.
47003009	Alem hunubam umbuhuk ulug hiyag isaruk Ahun amingmingangge arimano palimu weregma ili og henebuhuk ulug hiyag isaruk Ahun amingmingangge arimano mondabi palimu wereg.
47003010	Atam palimu wereg lit umbagpag turuk peruk latfahon ino ketiya palimu wereg lit umbagpag turukon men wirim teg elegma atamon ino apma weregma kun teg lit wereg.
47003011	Kun teg lit werehon ino umbagpag turuk halug kun atuk elehon ino mondabi palimu wereg lit umbagpag turuk.
47003012	Ari roho ninindimu tem toho wenggel haruk lahe ane ariyen nenembong se roho wene hiyag isaruk lahe.
47003013	Musa inowen orohole umbagpag turukon kun atikim Israel inaben yet hahup tohon ulug orohole sale fibahon ino hag toho nit welahe fug.
47003014	Ari tibag angge famen inindi sohu atfag. Sale fibahon ino hikit toho ketiya oho sale fibag angge ino saleg lit wereg. Sale fibag angge inowen hondo reg lit weregma wene atamon ino kim haruk lit uruk. Kristus inowen eneg saleg angge ino leho fuk teg lit wereg.
47003015	Ketiya oho Musa wene ino kim haruk lit urukmu saleg angge inowen inindi salegma uruk.
47003016	It arimano ke hareyon embeselug Ninikni fam inindi wenggel haruk halug inindi saleg angge ino Allahn oho fesuhu.
47003017	Ninikni ino Hime fanowon weregma Allah hime fanowon ino unubam wereg inap arimano enemu unduhuk lit wereg.
47003018	Nit nonorohole saleg angge inowen mapmu reg elehen Allah umbagpag turukon ino palimu weregma yet haruk lahe. Umbagpag turuk angge Allah famen nenebene waharukon ino Allah hime fanowon weregma nit nenebe Aren ninap neneptukmu At wirimangge hag toho wereg lit mondabi palimu fanoma welamuhuk.
47004001	Allahn indi nenesug lit Namingmingangge welamag ulug nunubaharisimu nit nenekol toho welahe fug.
47004002	Hik tegman turuk ane fahet ap ininggali atukon ari niren embeserukuk. Nenembilik piren toho wereg lit Allah wene fahet un ane hiyag isaruk lahe fug. Niren tem ane eneg fag toho hiyag isaruk lit ap obog tohowen Allah alukema nit nunubabut pal nisaruk lit it fano wereg pukag ulug ap onolohotman in atuk lahe.
47004003	Wene niren hiyag isaruk laheyon fahet it siyag amuhup inap arimanowen eneg wene saleg angge apma wereg lit mapmu rehon hiyag nisaruk peruk.
47004004	It arimano inindi Allah fam wenggeltuk elehon kinang tuma ikni roho werehon inowen inindi nonghonga feseruk lit inil hupni feserisi. Inil hupni feserisimu Allah ahuhe Amloho Kristus umbagpag turukon ino Awene fanowon asinandi ino yet ha fug teg.
47004005	Nininggareg fahet hiyag isaruk lahe fug, Yesus Kristus Nonowe wereg ulug hiyag isaruk lit nit Yesusen perisiyon hikit toho hit henemingmingangge welahe ulug ap hiyag isaruk lahe.
47004006	Allahn wal turuk lit hik werehon seleg amag ibahon inowen nunundama selehap neneptisimu ap winon onoluk atukmu seleg tegma laruk lit Allah umbagpag turukon ino Amloho Yesus Kristus orohole fam yet haruk lamuhup.
47004007	Fano-fano angge aru inggila siyag angge fam hililip toho foroho lahe. Foroho lit nit ninine eleg angge weregma Allahn sebe roho og nisaruk lit ninineyap neneptukon aru seleg atmisi.
47004008	Siyahonen hondo neneptuk angge famen al senggeloho lin uruk lahe fug, ninindi nonghong uruk angge famen mondabi ninindi abir atisi fug.
47004009	Nunusul ulug mug neneplug larukmu Allahn nit nunumbaharisi fug, miyaloho hik nisarusa angge famen war atukuk fug.
47004010	Yesus oluk atfag ane nit nunubam weregma seleg aruhuwen At ware fisibahon ino nit At men laruk lahe.
47004011	Nit nenebe ilamna welaheyon famen Yesus oluk atfag ane inam aruhuwen nit nonoluk welahema Yesus unuk fahet likiya hupmu nunusuk oho turuk.
47004012	Nit war am hag toho welahe, hit honoluk welam hag toho welahep.
47004013	Haharoho imbibag ane aru wereg, "Anden tem toho wenggel haruk lahi ane ariyen fag toho uruk lahi." Imbibag ane ari hikit toho Hime fanowon ino ambi roho nunubam weregma niren tem toho wenggel haruk lahe. Tem toho wenggel haruk lahe ulug fag toho nenele uruk lahe.
47004014	At Nonowe Yesus olukap tibahon inowen nir oho At men mangno roho nonolukap nenebuhuwon fahet nonoluk. Nonolukap nenebuhureg Aren hit men mangno roho Alukema nunumbahaku.
47004015	Allahn tuhu ane ari obog toho hit fahet teko lahu. Hit fahet teko lahumu Allah ap Indi enesug lit weregma ap anggolo amuhupteg iren Allah fam Ninikni uruk lit wel turuk lamuhupmu Allah unuk palimu aruhu.
47004016	Nit nenehap selmon siyahap neneptuk angge famen hup eke waharukon fam eke waharukon fam Allahn ninindi kerap neneptuk lit fanowon og nisaruken ninindi nonghong uruk eleg.
47004017	Alem ketiya nunubam werehon aru ilamna werehon turuken se reg lit wereg. Se reg lit werehon ariyen Allahn onggo fanowon mondabi palimu werehon sebe roho og nisahu.
47004018	Aben yet harukon fahet wenggel ha fug anggeyen aben yet ha fug tohon fahet wenggel haruk lahe. Aben yet harukon ari ilamna werehen eleg aruhumu aben yet ha fug tohon ari eneg mondabi welaruhu.
47005001	O sabo kinangma wirihon nit welahe ambeg aru halog tuhupmu o poholma werehon mondabi welaruhuwon ap ininggik fam wibuk fug tohon nit welamuhuk ambeg Allahn wit nisahuwon ari nit nonoluk.
47005002	O sabo kinangma wirihon ino poholma o fanowon inowen ungga keron sale fuhu ulug ninindi wenggel haruk lit o sabo miningon fam aru welahe ulug ngesekum turuk lit welahe.
47005003	O keron apma wereg lit nenebiye wereg ninap hag toho welam fug angge nenesum wan toho welamuhuk.
47005004	O sabo miningon aru fam ninindi anggin toho wereg lit ngesekum turuk lahe. Sum miningon nonggoloho umbusuk fug anggeyen keron wan tahukmu war atuk ane ino onoluk atuk ane inowen pil isahumu fano peruk lahe.
47005005	Ari roho hit hunubam turuk laruhuk ulug nit unduhuk nunubaharisireg mun angge man angge fobik hit og hisahuk ulug wep toho emberisireg orohole imbik waharuk hag toho Allah hime fanowon og nisarisi.
47005006	Nit nenebe war atukon aru fam wereg lit Ninikni men hili yat toho welaheyon nonoluk angge famen likiya hupmu ninindi se roho welahe.
47005007	Nit ketiya tuma welaheyon aruman ninilen uwan yet haruk lahe fug, fobik aruhu ane fahet tem toho peruk lit wenggel haruk lahe.
47005008	Nit nenebe siyahon embeselug pikit Ninikni ambeg lilareg mondabi welala peruk lit ninindi se roho welahe.
47005009	Nit ninibam yugmu wereg lir ano, pog ibam wereg lir ano, Allahn nit fahet fano peruk laruhuwen yami ruruk lahe.
47005010	Nit obog toho Kristus ino alem kong tuhu ambeg heriyeg lit weregma Olohotma in amuhuk. Nit in amuhukmu ap obog toho kinangma wereg lit turuk ane hikit toho og isa hahon eneg fanowon ano siyahon ano og isahu.
47005011	Ninikni fam enekol toho wereg ane nit nonoluk tehen ap winon nenele ine roho inindi og eneptuk lahe. Allah alukeman ninindimu hirahowon wereg elehen hiren oho it inindimu hirahowon eke wereg eleg peruk lahep ano ulug uruk lahi.
47005012	Ari uruk lit hit henelukeman nininggareg wel tubat tul peruk lahe fug. Ap winonen nit fahet hit kapal hisaruk halug hit henehiyeg toho wereg lit fag toho hiyag isaruk lamuhuben uruk lahi. It ap arimano inindimu fuki roho wenggel ha fug angge enehap selmon fahet eneg wel tubat taruk.
47005013	Nenek turukonen ininggareg hal ta fug angge uruk hag toho niren oho ari turuk lit Allah wel turuk lahe. Nininggareg hale fat taruk lit uruk laheyon hit fano amag ulug uruk lahe.
47005014	Kristus inowen Indi nisarisireg nit haloho nunumbaharisi. Ap obog toho fahet ap misig war atfagma it obog toho war atusa ane ari nit ninindimu anggar atisi.
47005015	Kristus ino ap obog toho fahet war atfahon alem tu: It onoluk werehon arimanowen ininggarehen tohon fahet wenggel ha fug angge it fahet war atfareg Oluk atfahon ino fahet eneg wenggel haruk lamuhuben Kristus war atfag.
47005016	Ap kinangmonen ininggareg unubabut pal-pal atug onoluk tegma niren unubabut pal isalug nonoluk am fug teg. Kristus kinangma weregma niren Ubabut pal harukuk halug ketiya ap kinangmon hag toho Ubabut pal halug nonoluk am fug teg.
47005017	Ap sa Kristus men werehon indi keron ubabut fanowon welaruhu. Tamon ambolma atisimu keron tik-tem toho ubam atisi.
47005018	Obog toho aru Allah famen waharuk. Allah inowen At men nit men misig welamag ulug Kristus fam mangnowap neneptisi. Kristus fam mangnowap neneptisimu niren oho At let turuk lit ap winon mangnowap eneptuk lamuhuken mingming neneptisi.
47005019	Allahn An men ap kinangmon men sebe roho welamuhup ulug ap kinangmonen siyag ane turukon winag ha fug angge Kristus fam mangnowap enepfag. Ap mangnowap eneptuk awene ino nit nunubam Aren emberisi.
47005020	Kristus inowen nit mon neneptisimu nit At ubalma wereg lit hit komo heneptuk laheyon ari Allahn komo heneptuk hag toho uruk lahe. Hit Allah men mangno roho welamuhuben henesukun fano reg lit At ngi amuhuben Kristus unuk fam heng heneptuk lahe.
47005021	Kristus inowen siyag ane turuk latfag fug angge famen Allahn At ino fam it ili og enepmin pibareg nit fano welamag ulug At siyag ane turuk ahunap tibag.
47006001	Nit hit men yabuk ambiyon turuk laheyon welahereg Allahn nit Indi nenesug ane ari saplangge Indi nenesug eleg ulug komo henebul.
47006002	"Anden fano perikik li hat hele holtikik. Anden ap fanowap eneptikik sul ino har oho let haptikik," ulug haharoho imbibag. Allahn fano peruk li ketiya welahe, Allahn ap fanowap eneptuk sambil yoho tu welahe, ari tem toho hiyag hisaruk lahe.
47006003	Mun angge man angge niren turuk laheyon ari fam ap unuyug salog-malog angge roho unusuhu rohon ulug fano ane turuk lahe. Fano ane turuk lahema nit Allah amingmingangge welaheyon nininggaliyap nenebuk fug teg.
47006004	Mun ane man ane fam Allah amingmingangge welaheyon fahet seleg atuk. Seleg atukon te: Alem angginon nunubam atukmu ninindi imbik wamburuk lahe, ninindi nonghong isaruk lit nenekolap neneptuk,
47006005	nunusuruk lit nininggik hele waroho penjara kilap neneptuk, ngik-ngog uruk lit nenele ying neneptuk, yabuk lisag toho wituk lahe, suburu na fug angge ninil fililig lit weregma hup atug sakan turuk,
47006006	ninindimu siyahon eleg ninap, alem nonoluk teg ninap, ninindi hondo reberuk ninap, ninindi wiyig toho wereg ninap welahe. Allah hime fanowon nunubam wereg lit si ane uk fug angge ap ninindi enesug lahe.
47006007	Allah ine roho weregma tem ane ap hiyag isaruk lahe, sehenet tohet fanowon Allahn og nisarukon nininggik fumag-fumag windat tarukon seneg lahe,
47006008	hi neneptukmu oho pet neneptukmu oho nenebug urukmu oho wel neneptukmu oho, si ane uruk inap uruk angge famen tem toho uruk ninap welahe,
47006009	enepeleg inap uruk angge famen onoluk inap hag toho welahe, wareg inap uruk angge famen nonoluk wereg ninap welahe. Nununggul pilang toho nunusuruk angge famen war atuk lahe fug,
47006010	nenehummu siyag toho welahe angge famen likiya hupmu nenehiyeg toho welahe, nenenggengge eleg angge famen ap anggolo tungap eneptuk lahe, ngi ninap welahe fug angge famen mun angge man angge nit ngi roho welahe.
47006011	Hit Korintus hinap nori, tor angge oho ninindimu hirahuk fug anggeyen obog toho fag toho hiyag hesehe.
47006012	Nit ninibam hit fahet sok husig lit kolo reg ambeg wereg angge famen hit hinibam nit fahet sok lareg lit kolo reg ambeg eleg.
47006013	Ketiya hit an numalikisi hag toho welahep ulug hunubam uruk lahi: Ayeg war amag ulug hiren oho hinibam sok husi felug kolo nunubaharuk lamuhup.
47006014	Allah wene enepeleg inap iniyabuk wit tarukmu hit it men ambi roho welahep fug angge re ler enebuk fug. Pikir ane turukon men hare ane turukon men ambi reg? Seleg men hik men nangginoho misig am teg?
47006015	Kristus men Iblis unuk Belial men ambi reg ano? Allah fam wenggel haruk ahun men wenggel haruk eleg ahun men nungge ane turukon fam ambi reg?
47006016	Allah ibam men usa ibam men mangno reg lam teg? Allah oluk werehon ibam nit nenebe welaheyon fahet haharoho imbibahon te tu, "An it men mangno roho wereg lit enesehelimu welaruhuk. An Inikni Allah welaruhukmu it An numalikisi welamuhup."
47006017	Ari ulug Ele uruk lit, "Hit it sehelimu wereg ane embeselug henemumu lahup ulug Ninikni Allahn il laruk lit puhun teg elehon hiren senebuk fugmu Anden hit ki henesug laruhuk.
47006018	Ki henesug lit An Hinikni weregma hit An numalikisi abet hiyabet Napma welamuhup ulug Ninikni Allah At palimu werehon inowen ari uruk."
47007001	Nori, anden hit nindi henesug lahiyon Allahn sali imbibahon ino nit fahet imbibagma nenebe men ninindi men fam siyag angge tag tohon niren puhunap turuk lamuhuk. Puhunap turuk lamuhukteg Allah fahet nenekol toho wereg lit fano ane eneg turuk lit welamuhuk.
47007002	Nori, hit hinibam nit fahet kolo nunubaharuk lamuhup. Ap misig oho ubam niren siyag ane turukuk fug, ap misig oho anggengge elehap turukuk fug. Ap misig oho anggengge hulul ulug ele ying turukuk fug.
47007003	Anden uruk lahi ane ari alem angginon hunubam amag ulug uruk lahi fug. Hit fahet ninindi wenggel haruk lahe ulug fahe hiyag hisihi. Nit nonoluk welaheyon oho war atuk laheyon oho hit men nit men mangno roho welamuhuk.
47007004	Hit fahet seleg toho hiyag hisaruk lahi angge famen ap winon iniline wel heneptuk lahi. Alem angginon nunubam weregma asengseng toho wereg lit nindi yuwag toho nahiyeg anggolo roho welahi.
47007005	O Makedonia waharukukteg ninindi yuwag toho nenebe fano welam fug anggeyen o kema-keman alem siyahon eke hag eke hag nunubam atisi. Aben pet neneptuk lit suwahal urukmu ninindi nenekol toho welatukuk.
47007006	Allah ap inindi anggin toho werehon yuwahap eneptuk Ahun inowen nit ninindi yuwahap neneptuk lit Titus nenembeg monde ferisi.
47007007	At nenembeg waharisiyon famen eneg ninindi yuwag atisi fug. At hit sehelimu weregma hiren at indi yuwahap tirikip ane nit hiyag nisarisiyon fahet nir oho ninindi yuwag toho welahe. Hit hinindimu perikip ane hiyag nisaruk lit an fahet nenembeg walep uruk lahep ane hiyag nisarisi. Nenembiken suwahal urukuk ulug ninibil atikip ane fahet hiyag nisarisimu an nahiyeg anggolo roho welahi.
47007008	Anden suwesingga tam emberikikon ino fam hinindi siyahap heneptikik angge famen nambiken emberikik peruk lahi fug. Suwesingga ino famen hinindi il misig siyag atisi ulug noluk atisimu nambiken emberikik ulug wenggel harikik.
47007009	Ari roho wenggel harikik angge famen ketiya nahiyeg toho welahi. Hit hinindi siyag atisi ane fahet nahiyeg toho welahi fug, hinindi siyag atisimu wenggel harikipteg hare ane embeserikipmu nahiyeg toho welahi. Hinindi siyag atisi ane ari Allahn perisiyon fam siyag atisi, niren hit hinindi siyahap heneptukuk fug.
47007010	Allahn peruk ane hikit toho ap enehummu siyag atuk ane ariyen wenggel hahupteg ke hareyon embeseruk lamuhup. Ke hareyon embeseruk lit mondabi fano ane unubam aruhumu nenembiken embeserukuk uhup fug. Ap kinangmonen peruk ane hikit toho ap enehummu siyag atuk ane ariyen it arimano mondabi war amuhup.
47007011	Allahn peruk ane hikit toho hit henehummu siyag atikip ane ariyen henesukun fano anggolo atisiyon honoluk toho welamek: Siyag ane turukuk ulug fag turuk lit an nibil atikip. Siyag ane fahet ninirim peruk lit henekol toho welatikip. An fahet walep peruk lit henesukun fano reg latikip. Aben siyag ane turukon unubam alem emberuk latikip. Alem obog toho ari fam niren siyag ane turukuk fug ulug selehap tirikip.
47007012	Ap siyag ane tirisiyon men ubam siyag ane tirisiyon ino men fahet alem halmin ulug suwesingga emberikik fug. Hiren nit fahet henesukun fano reg lit welahep ane ari Allah alukeman seleg aruhu ulug suwesingga ino emberikik.
47007013	Ari fahet nit ninindi yuwag toho welahe. Nit ninindi yuwag anggolo roho welaheyon ari nenere Titus ahiyeg toho nit nenembeg waharisiyon ari fam nenehiyeg anggolo roho welahe. Hiren at Titus ino indi sakowap tirikipmu ahiyeg toho nit nenembeg waharisi.
47007014	Anden hit fano ulug Titus olohotman wel heneptikikon fahet ele si irisi ulug ninggali wat naptikip fug. Atam hit hunubam tem ane eneg hiyag hisarukuk hag toho ketiya Titus olohotman oho hit wel heneptuk lit tem ane urukuk.
47007015	Hit obog tohowen at ele fano holtuk lit henekolen hunuwag elek turuk lit hinibam hondoko kilaptikip. Hondoko kilaptikip ane fahet aren wenggel haruk lit hit fahet nindi anggolo peruk.
47007016	Mun angge man angge hiren fano roho turuk lahebon fahet anden fano peruk lit nahiyeg toho welahi.
47008001	Nori, niren hit hunubam hiyag husulon te Allah umalikisi o Makedonia aru werehon Allah indiyen it inindi fanowap eneptisi ulug hiyag husul.
47008002	Allahn unubabut wal isaruk lit mun ane man ane siyahon fam wal isarisi angge famen enehiyeg anggolo wereg. Enehiyeg haruk lit it enenggengge eleg angge famen inindi wiyig teg lit sebe roho og isa hag toho wereg.
47008003	Enengge og isaruk lit it ininggikmu werehon eneg og usul puk fug angge nin sebe roho og isarukmu anden yer isarikik.
47008004	It ininggareg inindiyen enele ine roho nunubam heng uruk lit Allah umalikisi niren oho ler enebuhuken hit hinindiyen hiyag nisalihip urusa.
47008005	Ininggikmu werehon eneg embelusa perukuk angge famen ininggikmu werehonet enebeyet sebe roho Ninikni Allah og Utusa. Ninikni og Utuk lit nit let neneptuson oho Allahn peruk ane roho let neneptuk latusa.
47008006	Fano let neneptukmu yer isarukukteg Titus fam nenele ine roho hiyag utuk lit haren fanowon ak teberikinon ilanma obog tibik lamihin ulug hit henembeg monde fik wahe.
47008007	Allah fam wenggel haruk lit wene hiyag isarukon men mun ane man ane alem honoluk teg lahebon men henesukun fano reg lit hinindi nenesug lahebon men ari roho turuk ane anggolo hit hunubam werehen tung inap hag toho wereg lit hinindi fano roho ap enenggengge elehon ler eneptuk lamuhup.
47008008	Anden uruk lahi ane aru hit mingming henepmin ulug uruk lahi fug. Ap winonen enesukun fano roho turukon fahet hiyag hisaruk lit hinindi wirik toho wereg lit ap hinindi enesug lam teg ano ulug hunubabut tam wal hisaruk lahi.
47008009	Nonowe Yesus Kristus hit Indi henesug latisiyon ino honoluk atisi. Hit henenggengge eleg hinap welatikip angge famen anggolo foroho lamuhup, At anggengge anggolo foroho latfag angge famen hit fahet anggengge eleg ahun hag atfag.
47008010	Ap ler eneptuk ane aru fahet an nundaman peruk lahiyon hit hininggareg fahet wenggel haruk lamuhuben hiyag hisaruk lahi. Alem aru hiren mo atamon fam ak teberikipteg hininggarehen obog tubuhuk perikip.
47008011	Hinindimu tila perikibon hininggik fam ketiya turuk lamek. Obog toho tuhuk peruk lit hininggik fam werehon ari hikit toho turuk lamuhup.
47008012	Henesukun fano roho og usul puhubon hikit toho og isahupmu Allahn fano puhu. Hininggikmu elehonen emberukon oho Allahn yet hahu, hininggikmu werehonen emberukon oho Allahn yet hahu.
47008013	Ap winonen anggin angge warukon og eneplihip ulug lisoho hit hunubam emberuk lahi fug. Hiret iret ambi roho waruk lamuhup ulug hunubam emberuk lahi.
47008014	Hit hininggikmu oho it ininggikmu oho ambi roho foroho lamuhuben ketiya hit hininggikmu anggolo werehen it ininggikmu elehon werehap enebuhup. Fobik hit hininggikmu eleg halug iren hit hininggikmu werehap henebuhup.
47008015	"Ap ekeyen anggolo andog tibahon ino alindik atfag fug. Ap ekeyen tor angge andog tibahon ino eleg atfag fug," ulug haharoho imbibahon hikit toho peruk lamuhup.
47008016	Allahn Titus asukun fanowap tirisimu anden peruk lahi ane hag toho aren oho hit fahet indimu we tem let henebuhuk peruk lit wereg. Ari peruk lit werehen Allah Nikni ulug wel turuk lahi.
47008017	Anden Titus fam it enembeg lahun ulug hiyag itikikmu at inggareg indimuwen asukun fano roho enembeg lahuk perisi.
47008018	At ino men ambiyeg wamuhubon nenere misig inowen wene hiyag isarukmu wene holtuk inap obog tohowen fano peruk latuson ino monde fik wahe.
47008019	Wene hiyag isaruk ane fahet eneg unduhuk ferusa fug. Nenere ino nit men ambiyeg laruk lit Allah fahet emberukon foroho laruhu ulug wene holtuk inap arimanowen at unduhuk ferusa. Allahn it hinindi enesug lamuhup ulug mingming neneptisimu Ninikni Allah wel turuk lit aben nit fahet enesukun fano reg puhuben turuk lahe.
47008020	Allah olohotma anggolo emberuson niren foroho laheyon arimano fahet niren hirag tahup puk nowen at foroho laruhu ulug unduhuk ferusa.
47008021	Unduhuk feruson ari Ninikni Allahn eneg fano puhu fug, aben oho fano pukag ulug wenggel harukukteg unduhuk ferukuk.
47008022	Nenere eke it men ambiyeg wamuhubon ubabut wal harukukteg aren turukmu hikir am teg perukukteg at ino it men monde fik wahe. Ketiya at inowen hiren nele holuhup peruk lit let henebuhuk ulug waruhu.
47008023	Titus ino an men ambi roho wene hiyag hisaruk ane fahet turuk lit welahe. Ap anggolowen Yesus unuk wel tukag ulug nonori piren itano wene holtuk inaben hit henembeg mon enebik wahasa.
47008024	It itano hi enebuhupteg fano wahasa puhuben hit honoluk amag ulug suwesingga tu emberuk lahi. Anden hit fahet Allah umalikisi welahep ulug it itano onolohotman wel heneptuk latikik. Tem toho irisi puhuben fano ane it unubam turuk lamuhupmu wene holtuk inap winonen oho onoluk amuhup.
47009001	Allah umalikisi o Yudea werehon ler eneptuk ane fahet hit honoluk toho welahepma hahabuk fug nowen hahatuk lahi.
47009002	Hit henesukun fano roho emberuk lahebon noluk tegma Makedonia inap inil fam hit wel heneptuk lit, "Mo atamon fam o Akhaya inaben ler eneptuk ane ak teberusa," ulug Makedonia inap hiyag isarikik. Hiren ak teberikibon ari ap anggolo winonen enehiyeg toho senetusa.
47009003	Wel heneptuk latikik ane fahet aben ele si irisi puk nowen ulug an nori hit henembeg mon enebik wahi. Ak teberikibon ino anden hit fahet irikikon hikit toho senetuk lamuhuben nori mon enebik wahi.
47009004	An men Makedonia inap men henembeg wamuhuk halug iren yet hisahupmu ler eneptuk ane ak teberikibon ino senetusa peruk lahe angge famen senebuk fug angge welamuhup halug an oho ninggali hahuk halug hir oho hininggali aruhu.
47009005	Hininggali aruhu peruk lit nori aruma unubam an numbahalug hit tam enembeg lahupmu hiren atam Allah fahet imbila ulug wenggel harikibon ari umbuhup ulug hiyag isahuben tam mon enebik wahi. Og isaruk lit inggikmu yinggiloho foroho ahun hag toho wereg lam fug angge inggik pisala reberuk ahun hag toho wereg lit og isaruk lamuhup.
47009006	Ihi ane ari iminon tu fahet ihi: Suburu tor angge yatuk ahun inowen we tor angge yahal ta reg. Anggolo yatuk ahun inowen su roho yahal ta reg.
47009007	Hit hinindimuwen imbila peruk lahebon hag toho emberuk lamuhup. Hit hinindimu hinirim teg anggeyen aben imbiyek-imbiyek ulug mingming heneptukon fam emberuk lamuhup fug. Ap san indimuwen ahiyeg toho emberukon fahet Allahn oho Indi reg lit wereg.
47009008	Mun angge man angge hit hininggikmu wereg laruhuwon Allahn og isahuk peruk lit weregma likiya hupmu hininggikmu anggolo aruhu. Anggolo aruhumu sebe roho emberuk lit ap winon oho ler eneptuk lamuhup.
47009009	"Allahn mun angge man angge fibir eneptuk lit ap enenggengge elehon og isaruk latisi. Fano ane turuk latisiyon ari mondabi welaruhu," ulug hahareg lit wereg.
47009010	Allahn yabuk wituk ahun eiyangge pal utuk lit suburu nawag ulug og utukon inowen anggen fanowon anggolo yihik feruk lamuhup ulug hiren ei yatukon fahet anggolo pal hisaruk.
47009011	Mun angge man angge Allahn hininggikmu werehap henebuhumu hinindi fano roho og isaruk lamuhup. Emberuk lamuhubon arimano niren fibir eneptuk lamuhuk halug iren oho Allah wel tuhup.
47009012	Hit hinindiyen emberuk lahebon arimano fahet eneg Allah umalikisi enenggengge elehon arimanowen inindimu sehet toho wereg lit nalusa ulug emberuk lahep fug. Hiren emberuk lahebon ari famen inine roho Allah Ninikni ulug wel tukag ulug emberuk lahep.
47009013	Hiren ler eneptuk ane ari fano seneg latikipmu it arimanowen Allah wel turuk lamuhup. Kristus apma wereg lit wene fanowon tem toho peruk lit seneg ulug Allah wel turuk lamuhup. Inindimu enehiyeg toho wereg lit mun angge man angge ap enengge elehon fibir eneptuk ulug hit fahet wel heneptuk lamuhup.
47009014	Iren hit fahet sembahyang uruk lit Allahn hit Indi anggolo henesug lit hinindi wiyihap heneptisi ulug Allah wel turuk lit nonori ninindi enesug lit mangno roho welala peruk lamuhup.
47009015	Allahn mun angge man angge fanowon aben og nisa fug tohon og nisaruk ulug Ninikni uruk lahe.
47010001	Hiren an Paulus fahet nit men wereg lit ambong se roho hiyag nisa fug tehen yatma wereg lit ambong se roho uk teg uruk lahep. An Paulus inowen Kristus indi fano reg lit wiyig toho werehon ino Unuk fam hiyag hisamin.
47010002	An henembeg waruhukteg nambong se roho nele ine roho komo henebuhuk tohon hit fano roho welamok ulug heng heneptuk lahi. It ap itanowen nit fahet ap kinangmonen turuk ane turuk ulug nenebug uruk inap itano nele haro roho komo enebuhuken tem toho waruhuk peruk lahi.
47010003	Nit kinangma ninap tem toho welahe angge famen ap kinangmon enesehen fahet yami ruruk lahe fug.
47010004	Allahn sehen nininggikmu emberisiyon ap kinangmonen tog aptuk asehen hag toho fug. Sehen nininggikmu emberisireg Allahn ineyap tirisi asehen inowen ap kinangmon hirag atuk ambeg halog tuk teg.
47010005	Allah sehen ineyon ino seneg lit alem nonoluk ninap welahe peruk lit enele sibiling-sibiling ane uruk inap arimano siyahap eneptuk lahe. Lehoma welahe peruk lit wel taruk ane ariyen Allah indi anggar atuk ane siyahap turuken lehoma werehon ari niren apmayap turuk lahe. Ap obog toho siyahon fanowon wenggeltuk inap Kristus ele holukag ulug ininggik lisoho hondog eneptuk lahe.
47010006	Kristus ele fano holtuk lit hiren tem toho puhup halug niren ele holtuk eleg inap arimano unubam alem werehon kong tuhuk ulug nit welahe.
47010007	Hit hinilmu werehon eneg yet teg lamok. Ap misihen Nowe Kristus inowen an ngi roho fet nasug ulug indimu tem toho wenggel haruk halug at inowen nit nunubaher oho Kristus ino it ngi reg lit sen enesug peruk lamag.
47010008	It pilap enebuhun fug, in enebuhun ulug Allahn nineyap naptisi ane fahet ninggareg anggolo wel tele halug ninggali hele fug.
47010009	Suwesingga anden emberuk lahiyon fam nenekolap neneptuk ane emberuk puhuben emberuk lahi fug.
47010010	Suwesingga emberuk lit ele ine roho pet neneptuk lit emberuk angge famen nit men wereg lit orohole ilaheg toho ele apma reg ulug aben uruk.
47010011	Ari roho uruk inap arimanowen te an hit men ambiyeg wereg lit nenele ine roho uk hag toho yatma wereg lit suwesingga emberuk laheyon oho ambi reg lit werehen inindi anggar amag.
47010012	Ap ininggareg wel taruk inap itano it men nit mangno atuk lit it men nit men ambi roho welahe ulug nenembong se roho uk fug teg lahe. It itanowen wirimangge ininggarehen tohon wirim taruk lit ininggareg it-it wirimangge taruk lit sohu-sohu ane turuk lit un ane eneg turuk.
47010013	Iren un ane eneg turukon hag toho niren nininggareg wel taruk lit Allahn hili emberisiyon pisan tuk fug teg. Nit mon neneptuk lit lahup irisi ambeg ino hili pisan tuk fug angge henembeg waharukuk.
47010014	Kristus awene fanowon ino o kema-kema hiyag isil laruk lit hit henembeg waharukuk. Hili ino hiyal atuk angge famen henembeg wam fug teg inap hag toho welahe fug.
47010015	Nit fahet hili emberisi fug ambeg ap winonen turuk latusa ane fahet nit nininggarehen wel taruk lahe fug. Nit fahet hili emberisi ambeg welahebon arimanowen Allah fam hinindi wenggel haruk ane anggolo atuk halug hiren nit fahet tem toho palimu wereg ulug hi neneptuk lit wel neneptuk lamuhup peruk lahe.
47010016	Hit wereg ambeg wene hiyag isil o winama oho wene hiyag isahup ulug Allahn nit fahet hili emberisi. Allahn ap winon fahet hili emberisiyon fam turuk ane fahet niren wel ta fug teg lahe.
47010017	Ap san ninggareg wel tamin peruk halug at inowen Ninikni ulug wel tukag.
47010018	Inggareg wel taruk ahun ino palimu aruhu fug, Ninikni Allahn wel turukon ino eneg palimu aruhu.
47011001	Anden un ane tot hit hiyag hisaruk lahiyon ari hiren holtepma fano. An fahet hinindi imbik wamburuk lahebon an noluk.
47011002	Allahn hit fahet Olok peruk hag toho anden oho hit fahet nolok peruk lahi. Ikniyen amloho hiyap og utuk hag toho anden oho hit hiyap fanowon welahepma Kristus inggikmu hunumbahakuk perikik.
47011003	Perikik angge famen he Hawa ino pisanggowen ele fano roho hiyag utuk lit indi nina fisibag hag toho hir oho hinindi ninap heneptukmu Kristus fam hinindi wirik toho wenggel haruk lahep fuhon ari fahet an nakol peruk lahi.
47011004	Ap ekeyen Yesus amuwon fahet niren hiyag hisaruk eleg ane roho hiyag hisa waharukon men hime fanowon amuwon niren og hisaruk eleg ane roho og hisa waharukon men wene amuwon niren hiyag hisaruk eleg ane roho hiyag hisaruk halug hiren fano peruk lit hinindi imbik wamburuk lahep.
47011005	Hit henembeg yonggo waharuk lit hiyag hisaruk inap itanowen ap winon men wirim teg lahe fug urukon itano enepma an welahi peruk lahi fug.
47011006	An nele uruk ane apma reg angge famen mun ane man ane alem onoluk ane fahet palimu reg lahi. Alem eke hag eke hag likiya hupmu hiyag hisarukmu mun ane man ane alem nonoluk atuk ane ari seleg atisi.
47011007	Ninggareg apmayap taruk lit hit palimuwap henepmin ulug Allah wene saplangge hiyag hisarikikon ari fam siyag ane tirikik ano?
47011008	Nori, hit let henebuhuk ulug Allah umalikisi winon fam onggo og nemek ulug heng eneptuk lit ap enenggengge taluk toho warikik.
47011009	An hit sehelimu wereg lit suburu obok naptuken ap misig fam oho suburu og nimin ulug ele ying tirikik fug. An nangge eleg toho weregma nori Makedonia inaben og nirik waharuk latusa. Mun ane man ane fahet anden hit hunubam angginap henebuhuk tohon ulug ninggareg fahet wenggel haruk lit fobik oho ari roho turuk laruhuk.
47011010	Hit henengge warikik fug ulug ninggareg wel taruk lahi ane ari Akhaya kinang aru famen eleg aruhu fug, anden uruk lahi ane ari Kristus fam tem toho wenggel haruk lahiyonen uruk lahi.
47011011	Nungge fahet ari ihi? Anden hit nindi henesug lahi fug ano? Nikni Allah eneg Oluk teg lit wereg.
47011012	It ininggareg wel taruk inap itanowen nit men ambi reg lala ulug alem yami rurukon ari hiraho fesemin ulug henenggengge hilarikik fug ane fobik oho hilahuk fug.
47011013	It ari roho uruk inap itanowen nit Allahn mon neneptisiyon welahe uruk lit enele si ane Kristus otsi welahe uruk angge famen un ane eneg til noruk inaben uruk.
47011014	Iblisen malaikat selehon hag atmin ulug malaikaren wan turuk asum lahaptuk. Iblisen turuk hag toho ap itanowen turuken hiren yihi uruk lit henekol ha fug.
47011015	Iblis amingminganggeyen fanowon amingmingangge enesum lahaptuk ane ari enesup toho eneg turuk. Fobik teko lahu ane ketiya iren turukon ari fam wirim aruhu.
47011016	Anden nin eke uruk lahi: Ap san oho an fahet sohu-sohu ane turuk ahun wereg puk fug. Sohu-sohu ane turuk ahun wereg peruk lahep halug an ninggarehen tot wel taminen un ane tot uruk lahiyon holeg lamok.
47011017	Anden iminon aru Ninikni Allah wene hikit toho uruk ahunen uruk hag toho uruk lahi fug. Nininggareg wel ta hag teg laheyon ariyen un ane uruk ahun hag toho uruk lahi.
47011018	Ap anggolo rohowen kinangmon wel taruk ane roho wel tarukmu anden oho ninggareg wel tamin.
47011019	Hit mun ane man ane alem honoluk anggeyen un ane urukon fahet hinindi imbik wamburuk lit holtul peruk lahebon ari holeg lamek:
47011020	Aben hit apmayap heneptuk lit henenggengge hilaruk lit hininggik hele wat heneptuk lit witnik-wetnog angge fam hininggaliyap heneptuk lit honorohole sahaloho hunusurukmu hiren hinindi imbik wamburuk lit fano nunusuruk peruk lahep.
47011021	Nit ninine elehen fano unusuruk uk fug teg laheyon ari fahet ninggali roho wereg lit fag toho uruk lahi. Ap ekeyen ari-ari turuk lahe ulug ele hemet toho uruk halug anden oho nambong se roho nele hemetog toho uk hag teg lahi. Un ane uruk ahunen uruk hag toho uruk lahi.
47011022	Nit Ibrani ninap welahe uruk halug an oho Ibrani nahun welahi. Nit Israel ninap welahe uruk halug an oho Israel nahun welahi. Nit Abrahamen ondohowonen ondohowon welahe uruk halug an oho Abrahamen ondohowonen indag nasuhon welahi.
47011023	Nit Kristus amingmingangge welahe uruk halug nenek turuk ahunen uruk hag toho uruk lit an palimu welahi ulug hiyag hisaruk lahi. Anggin angge waruk lit sat anggolo haruk latikik. Hup anggoloenam penjara kilap naptuk latusa. Anggolo al sahaloho nuwatuk enehen pinggi war atnin peruk latikik.
47011024	Yahudi inaben fuwabenam alem nubam emberusa. Ininggik teng misig men nubam hilag lahabeg nuwalen nuwatuk latusa angge famen nuwalon embeselug nisanggowenam warehe ulug winaharuk latusa.
47011025	Hinahanam e paleg fam nunggul arap toho nuwatusareg misihim helep fam nunggul hurik pilap naptusa. Ik ahum ke larukmen hinahanam kou arap tirisi. Hup misig unukoho misig ik ahummu ililoho song teg latikik.
47011026	Kema larukmen ik masahen nuwabuk hag, ap enengge hilaruk inaben nuwabuk hag, Yahudi inaben oho enemu inaben oho nuwabuk hag eneg turuk latusa. O pumbuk ele keyen nuwatil fare keyen nuwatil ik ahum keyen nuwatil noriyen famen enele si uruk lit nuwabuk hag ane eneg turuk latusa.
47011027	Ari turukmu asengseng toho sat anggolo haruk latikik. Hubanggo oho nohoruk latikik fug, iket suburuwet hinik wereg lit na fug angge welatikik, sum elegma sun toho welatikik.
47011028	Nin anggolo winon wereg angge famen likiya hupmu Allah umalikisi o pumbuk wal taneg werehon arimanowen alem ulug waharukmu haloho emberuk lahi.
47011029	It inine eleg toho weregma an oho nine eleg toho welahi ha fug teg? Ap uyug unggum sultuk turuk halug an nindi siyag atuk lit ilaheg hihi ha fug teg?
47011030	An ninggareg wel taruk lahi halug ninggareg nine elehon fahet wel taruk lahi.
47011031	Nonowe Yesus Kristus Ikni Allah inowen an nele si uruk lahi fuhon ari At oluk teg lit werehon wel turukmen eneg welamuhuk.
47011032	Ap suwon Aretas amingmingangge o Damsyik seneg latisi ahun inowen an sen nabukag ulug otsi mon eneptisimu kema kahal naptuk latusa.
47011033	Kou elma kilap naptusareg elehet honggoleg ele keyen sel fikit pilap naptusama it ininggikmu atikik fug.
47012001	Aben ininggareg wel ta fug teg angge famen anden ninggareg wel taruk lit hiyag hisamin. Mapmu rohon fulu ane fam Noweyen hiyag nutukmu yet harikikon fahet hiyag hisamin.
47012002	Kristus apma ap misig werehon an noluk teg. Mo ilig am wirig am turukmen nunggul hurikenam am fugmu at ino Allahn poholman lisoho warisireg hili hinahanehon fam lahaptisi. Ebeyet laharisi ano ebe embeselug laharisi ano an te napeleg, we Allah eneg Oluk teg.
47012003	At ino yabuk fanowon Firdaus ino weregma hiyag itisireg lahaptisi ane an noluk. Ebeyet laharisi ano ebe embeselug laharisi ano an te napeleg, we Allah eneg Oluk teg. Ap kinangmonen enele uk fug tohon men enembilik fam wilibuk fuhon men urukmu at inowen hol harisi.
47012005	An ninggareg fahet wel ta reg lahi fug, at ino fahet wel tihi ha reg lahi. An ninggareg nine elehon fahet eneg wel taruk hag toho hiyag hisihi ha reg.
47012006	An ninggareg wel taruk lit elereg hahen un ane ele fug, anden uruk lahiyon tem toho uruk lahi. Tem toho uruk lahi angge famen ap winonen an fahet at palimu reg puhup tohon ninggareg wel taruk ane embeseruk lahi. Anden turukmu yet niyarukon men anden hiyag hisarukmu hol niyarukon men arimano fahet eneg palimu reg peruk lamuhup.
47012007	Allahn mapmu rohon hiyag nitisi ulug ninggareg palimuwap taruk lit wel tahuk tohon alog hahon nundama hiraho lit welahi. Inggareg palimuwap tahu rohon ulug Iblis ot inowen inggik holum nuwatukmu ouk nubam atuk.
47012008	Iblis ot inowen an nuwatuk ane numbahukag ulug Nonowe fam hinahanam sembahyang irikik.
47012009	Sembahyang irikikmu Nonoweyen an nubam Ele uruk lit, "Anden hat Nindi hasug ane wereg. Ap inine elehon An nine it unubam atuk halug seleg aruhu," ulug an nubam hiyag nitisi. Kristus ine an nubam wereg laruhuwen an nine eleg toho welahiyon fahet wel taruk ane palimu reg peruk lahi.
47012010	Nine eleg toho welahiyon men nele ying naptukon men alem siyahon nubam atukon men nuwabul ulug mug naplug larukon men nabug urukon men Kristus fahet alem siyahon obog toho ari nubam atuk angge famen nahiyeg toho welahi. Nine eleg angge welahi halug nine roho welahi.
47012011	Tem toho anden un ane uruk lahiyon aruma re hiren in ulug henele ine roho ehepma uruk lahi. Hiren an wel naplepma fano. Elehon hag toho an welahi angge famen it Yesusen mon neneptisimu palimu roho welahe uruk inap arimano it palimu regma an apma reg lahi fug.
47012012	An nindi imbik wamburuk lit hit sehelimu weregma wirimangge men aben turuk eleg ane roho ine roho turukon men yet harikip ane ariyen an Yesusen mon naptisiyon fag atisi.
47012013	Allah umalikisi o pumbuk winon werehon fam wirim heneptuk halug alem nungge fam enepma welahep? We anden suburu og nemek ulug henele ying heneptikik fuhon ari eneg enepma welahep. Siyag ane tirikikon ari fahet hunundama siyag am fug.
47012014	Nori, ninggik hinahaneg angge hit pen hisil waruhuk peruk lit welahi. Mun angge man angge fam hit hunubam angginap henebik waruhuk peruk lahi fug. Hit hininggikmu angge fahet yami ruruk lahi fug, hit hininggareg fahet yami heneptuk lahi. Unumalikisiyen ikni isinga fahet mun angge man angge tug toho umbuk fug teg, ikni isingan unumalikisi fahet mun angge man angge tug toho umbuk teg.
47012015	Anden angge hit fahet fano umbuhuk peruk lit an ninggareg oho hit fahet umbuhuk. Anden hit fahet nindi anggolo hisaruk lahi angge famen hiren an fahet oho hinindi nasug lahep?
47012016	Anden hit hunubam alem angginon emberuk lit henele ying heneptuk latikik fuhon ari seleg. Nindimu un ane wenggel haruk lit nele si ane hit hunubam uruk lit sen heneptikik?
47012017	Ap anden hit henembeg mon eneptikikon arimano unubam enenggengge saplangge hilahup ulug misig oho mingming tirikik ano?
47012018	Anden Titus lamihin ulug monde feruk lit are misig ino men mon eneptikik. Titus monde ferikikon inowen henenggengge saplangge hilarisiyon wereg ano? Titus men an men ninindimu ambi roho wenggel haruk lit nunuyug misig ke soptukukon nisarikip fug?
47012019	Hit honolohotman niren turukuk ane awiya waruk lit uruk peruk lahep angge famen Kristus nit nunubam weregma Allah olohotma wereg lit niren turuk latukuk ane nisarikibon fag toho uruk lahe. Nori, ninindi henesug laheyon, uruk lahe ane aru hit hinindimu Allah fam wenggel haruk ane ine amag ulug uruk lahe.
47012020	An waruhuk ane ari hiren hiyag nisahu puhup ane hikit toho tuhuken waruhuk fug. Anden it welamuhup peruk lahi ane hikit toho weregma waruhuk fug ulug nindi anggin toho welahi. Suwahal uruk lit, hili roho wereg lit, honori fahet henehummu siyag peruk lit, hinindimu honolok toho wereg lit, hininggareg fahet eneg wenggel haruk lit, ap enebug eneg il noruk lit, siyag ane fahet hirako umung-umung atuk lit, ininggareg eneg wel taruk lit, alem haloho umbuk fug angge weregma henembeg waruhuk ane fahet nindi anggin toho welahi.
47012021	An hit henembeg waruhukmu Nikni Allahn hit honolohotman apmayap nabuhu ane fahet nindi anggin toho welahi. Ap anggolowen siyag ane turuk lit unubam siyahon tag teg lit pabi ane turuk lit abuwap fahet eneg wenggel haruk lit ke hareyon umbusuk fug angge senetuk lit weregma waruhukteg nahummu siyag toho welaruhuk.
47013001	Ninggik hinahaneg angge hit pen hisil waruhuk peruk lit welahi. "Ap piren hinahan inil fam haruson itanowen fag toho hiyag isaruk halug aben tem toho puhupmu teko lahu," ulug haharoho imbibag.
47013002	Ap atam siyag ane turuk latuson men it winon obog toho hit men werehon men atam hiyag hisarikik hag toho ketiya uwan wam fugmu hiyag hisamin: Waruhureg nunumbahaku puhup fug. Ninggik pirenam hit henembeg waharikikteg hiyag hisarikik hag toho ketiya yatma wereg lit suwesingga fam ari hiyag hisaruk lahi.
47013003	Kristus an nubam werehon ino Ele imisimu niren hol hila ulug heng naptuk lahep. At Kristus ino hit hunubam wiyig ane tuk fug angge hit sehelimu ine roho wereg.
47013004	At wiyig toho weregma telfag angge famen Allahn Ineyap tibareg Olukap tibag. At men mangno roho wereg lit nit wiyig toho welahe angge famen Allahn ninineyap neneptukmu Kristus men mangno roho wereg lit hit hunubam tuhuk ane ninine roho tuhuk.
47013005	Hinindimuwen hinog-og haruk lit Kristus fam tem toho wenggel haruk lahe ulug hininggareg hunubabut pal haruk lamuhup. Yesus Kristus hit hunubam weregma hininggareg hinindi anggar am fug teg ano? Kristus fam wenggel haruk ane anggar alep fugmu palimu lahalep fug.
47013006	Palimu laharuk eleg inap arimano nit fug, ihi ane ari hit honoluk teg lahep peruk lahi.
47013007	Hiren siyag ane tuhup tohon ulug niren Allah fam sembahyang uruk lahe. Nit nininggareg palimu lahakuk ulug sembahyang uruk lahe fug, hiren fano ane turuk lamuhup ulug Allah fam sembahyang uruk lahe. Aben nit fahet it apma atusa pukag.
47013008	Allahn peruk ane pisan isa fug angge we Aren peruk ane hikit toho tuk teg lahe.
47013009	Nit wiyig toho welahema hit hinine roho welahep ane fahet nenehiyeg toho wereg lit hit mondabi fano amuhup ulug niren sembahyang hit fahet uruk lahe.
47013010	Hit sehelimu wereg lit anden nolok ane hit hunubam tuhuk tohon ketiya yatma wereg lit suwesingga tu haharoho emberuk lahi. Nolok ane tuhukon ari halog toho hit apmayap henebuhuk ulug tuhuk fug, in enebuhun ulug Noweyen nineyap naptisimu tuhuk.
47013011	Nori, fotog toho iminon aru: Henehiyeg toho wereg lit fano welamuhup ane yami ruruk lamuhup! Anden mun ane man ane hiyag hisaruk lahiyon holtuk lit hinindi misig toho suwahal uk fug angge mangno roho welamuhup. Allah ap Indi enesug lit mangnowap eneptukon inowen hit men wereg lit fet henesug laruhu.
47013012	Hit-hit mako pug toho hi-hi atuk lamuhup. Allah umalikisi an men werehon obog toho arimanowen nonori ulug hi heneptuk.
47013013	Nonowe Yesus Kristus ubabut fanowon ino men Ninikni Allah indi henesuhon ino men Allah hime fanowon mangnowap heneptukon ino menen hit fet henesug lamuhup.
48001001	Yesus Kristus inowen an Paulus nubam yonggo laruk laruhun ulug hiyag nitisiyon ino men an nori men tuma welaheyon obog tohowen hit Allah umalikisi Galatia kinang fam welahebon fahet suwesingga aru emberuk lahe. Ap kinangmonen unduhuk nubaharuk lit misihen oho mon naptisi fug. Yesus Kristus ino men Ninikni Allahn ap war atukon wereg ambehen Olukap tibahon ino menen an unduhuk nubaharusa.
48001003	Ninikni Allah men Nonowe Yesus Kristus menen hit fahet Inindi henesug lit hinindi yuwahap heneptuk lamuhup ulug sembahyang uruk lahe.
48001004	Ninikni Allahn pibahon hikit toho kinang siyahon ketiya werehon aru famen windar enepmin ulug Nonowe Yesus Kristus ap ininggikmu atfareg siyag ane niren turukon fahet war atfag.
48001005	At ino likiya hupmu wel turuk eneg lit welamuhup. Amin.
48001006	Kristus inowen Indi henesug ulug Allahn wol heneptisi angge famen hiren folo-folo henembol yig Utuk lit wene amuwon holtuk lahep ane fahet yihi peruk lit nindi anggin toho welahi.
48001007	Wene fanowon winon wereg eleg angge famen ap arimanowen hiyag hisaruk lit Yesus wene fanowon hebel-pebel isaruk lit hinindi nonghongap heneptuk.
48001008	Niren ano malaikat poholma werehon misihen ano wene hiyag hisaruk halug niren tam hiyag hisarukuk ane men wirim teg eleg ane hiyag hisaruk ahun at ino war amag.
48001009	Atam hiyag hisarukukon hag toho ketiya oho nin sebe roho anden hiyag hisamin: Ap misihen wene tam hiyag hisarukon holtikibon men wirim teg eleg ane hiyag hisaruk halug at ino war amag.
48001010	Nori, hiren nangginoho peruk lahep? Anden wene hiyag isaruk lit ap kinangmon inindi enehiyehap eneptuk lahi ano? Allah indi ahiyehap turuk lahi ano? Ap kinangmonen an fano ulug wel nabukahon uruk lahi ano? Ap kinangmon enehiyehap eneple halug Kristus amingmingangge ale fug.
48001011	Nori, wene anden hiyag hisaruk lahiyon aru ap enele hiyag hisaruk lahi fug ulug nele ine roho hunubam uruk lahi.
48001012	Wene ino ap kinangmonen hiyag nutuk lit milal naptuk latusa fug. Nowe Yesus Kristus ino Amuwen eneg hiyag nitisi.
48001013	An tam Yahudi inap enewene apma wereg lit turuk latikik ane hiren holtikip. Allah umalikisi mondabi siyahap enebuhuk ulug unusil laruk lit mug eneplug laruk latikik.
48001014	Yahudi inap enewene an apma wereg lit nori winon ninibam misihon arimano enebe anggolo roho apma weregma an mondabi palimu unduhuk latikik. Ari roho wereg lit niniknisi unumbasiyen ibag ane nasukun fano roho holtuk latikik.
48001015	An nisinga ahummuwen indag am fugmu Allahn indi niyarisireg An let Naptuk laruhuwen mumal tamin perisireg wol naptisi.
48001016	At fahet Allah unuk enepeleg inap Yahudi inap fuhon arimano hiyag isaruk laruhu ulug an nolohotman Amloho unug harisi. Nubam unug harisi sambil ino anden ap kinangmon kapal isaruk lit nenele sahaltul perikik fug.
48001017	An Yesus fahet noluk am fugmu ap yonggo laruk lamuhup ulug in eneptuson arimano o Yerusalem weregma enembeg lamin perikik fug. Ari perikik fureg o Arab kinangma larikikteg Damsyik suhuloho waharikik.
48001018	Waharikikteg weregman mo hinahanam larisimu hun Kefas pen hamin ulug Yerusalem larikik. Larikikteg at ibam hup nuwal fimahen welatikik.
48001019	Larikikteg wereg lit yonggo laruk lamuhup ulug in eneptuson arimano winon isarikik fug, we Yesus ot yuhon Yakobus ino eneg harikik.
48001020	Allah olohotman suwesingga emberuk lahiyon aru nele si emberuk lahi fug, we tem toho emberuk lahi.
48001021	O Yerusalem wilip atikikteg o Kilikia men Siria men kinang fam larikik.
48001022	An larikikmu Allah umalikisi o Yudea werehon arimano an norohole fum toho niyarusa fureg enepeleg toho welatusa.
48001023	Atam nit nunusimin ulug mug neneplug laruk lit wene fanowon aren siyahap timin perisi ahun inowen wene hiyag isaruk urukon holtusa.
48001024	Aren ari turuk ulug an nubahet holtusareg Allah wel turuk latusa.
48002001	Mo ilig am wirig am turukmen nunggul hirikenam atisimu Barnabas men Titus men hondog eneplug nin o Yerusalem larikik.
48002002	Allahn lahun ulug hiyag nitisiyon hikit toho larikik. Anden Yahudi inap fuhon arimano wene fanowon hiyag isaruk latikikon fahet wene onoluk inap men onowesi palimu werehon men palu atukukteg nenele sahaltuk latukuk. Anden turuk latikik ane men turuk lahi ane ari men saplangge turuk lahi fureg it inindi anggar amag ulug nenele sahaltuk latukuk.
48002003	An men ambiyeg larukukon nare Titus ino fam Yunani ahun welatisi angge famen ambilahap paliyek ulug hiyag utusa fug.
48002004	Nonori enele si uruk inap winon nit sapsabi kuruk latuson arimanowen eneg ambilahap paliyek ulug enele ine roho uruk latusa. It arimano nit sapsabi kuruk lit niniknisi unumbasiyen ibag ane pisan tulusa ano ulug kim nisaruk latusa. Yesus Kristus umalikisi we saplangge werehen niniknisi unumbasiyen ibag ane apma kilap eneptuk lit mingming eneptuk lamuhuk ulug kim nisaruk latusa.
48002005	Mingming eneptuk lamuhuk perusa angge famen niren it enele atog warukuk fug. Wene fanowon ino hiren pikit toho holtuk lamuhup ulug enele atog warukuk fug.
48002006	It onowesi palimu werehon arimanowen alem winon faher oho enele ine roho mingming naptusa fug. Allahn te winon palimu reg, winon apma reg ulug onorohole haluk fug tehen anden oho it fahet ap sa hag toho wereg ulug wenggel harikik fug.
48002007	Ari reg angge famen it onowesi palimu werehon arimanowen at Petrus enembilahap paleg inap wene hiyag isaruk laruhun ulug Allahn unduhuk ferisi hag toho hat Paulusen oho wene fanowon enembilahap paleg eleg inap hiyag isaruk laruhunen Allahn unduhuk hubaharisi ulug fag toho uruk latusa.
48002008	Allahn Petrus fam enembilahap paleg inap enembeg yonggo laruk laruhun ulug ineyap tirisi hag toho an oho enembilahap paleg eleg inap enembeg yonggo laruk laruhun ulug nineyap naptisi.
48002009	Yakobus men Kefas men Yohanes men wene holtuk inap iniknisi roho welatuson itanowen Allahn an Indi nasug lit nubam emberisiyon ino onoluk atusa. Onoluk atusama nit men mangno roho welahe ulug an men Barnabas men nininggik sen neneptusa. Niren enembilahap paleg eleg inap enembeg wene hiyag isil larukmu iren oho enembilahap paleg inap enembeg wene hiyag isil laruk lamuhup ulug nenele sahaltukuk.
48002010	Alem misig eneg nunubam heng neneptuson ari ap enengge elehon ler eneptuk ane fahet honoluk toho welamuhup ulug nunubam emberusa. Nunubam emberuson ari fahet nasukun fano roho ler eneptuk lit yami ruruk lahi.
48002011	Welatukukteg hun Kefas ino Antiokhia waharisimu aren siyag ane tirisiyon fahet fag toho pet tirikik.
48002012	At inowen enembilahap paleg eleg inap men suburu naruk latisi angge famen Yakobus ori mon eneptisiyon arimano waharusama enembilahap paleg eleg inap wereg ambeg hur atmin fug ulug amu hur atuk latisi. It enembilahap palehonen pet nabusa ulug akolen amumu hur atuk latisi.
48002013	Amumu hur atuk latisimu Yahudi inap winon arimanowen oho aren ket-ker ane turuk ane hikit toho turukmu Barnabas ino oho iren indi kahaltuken aren oho ket-ker ane turuk latisi.
48002014	Iren ari roho turuk latusa ane wene fanowon men wirim teg elehon turukmu yer isarikikteg it obog toho enelukema Kefas fam fag toho hiyag utuk lit, "Hat Yahudi hahun famen Yahudi inap hag toho welahen fug angge famen nungge fahet ap winon Yahudi inap hag toho welamek ulug inindi kahal eneptuk lahen?" ulug pet tirikik.
48002015	Nit niniknisiyen indag neneptuk lit Yahudi ninap indag atukuk, Yahudi inap fuhon arimanowen siyag ane turukon hag toho indag atukuk fug.
48002016	Musa wene fam haharehon hikit toho turukmu ap misihen oho indi pikit am fug teg ane ari nit nonoluk, we Yesus Kristus fam indimu wenggel harukon eneg indi pikit am teg. Niren Yesus fam wenggel haruk lahe ane ariyen ninindi pikit amag ulug At ubam wenggel haruk latukuk, Musa wene fam haharehon hikit toho turukmu ninindi pikit aruhu perukuk fug. Musa wene fam haharehon hikit toho turukmu ap misihen oho indi pikit am fug teg.
48002017	Niren Kristus fam wenggeltuk ane ninindi pikit amag ulug yami ruruk lahe. Yami ruruk lahe angge famen siyag ane turuk inap hag toho niren oho turukmu Kristus ino siyag ane turukon alem ngi ahun wereg ano? Eleg-o nori.
48002018	Musa wene fam werehon inowen fanowap nenebuk fug tehen anden tam halog toho apmayap tirikikon nin palimuwap tuhuk halug Musa wene fam haharehon pisan isaruk ahun hag toho unduhuk fat tahuk.
48002019	Allah apma noluk welaruhuken Musa wene fahet war atikik. War atikik ane ari Musa wene inowen nuwatisi. Kristus men teltuk ahen fam ambiyeg tel neneptusa angge famen an noluk welahi.
48002020	An ninggareg namuwen noluk welahi fug, Kristus nubam weregma noluk welahi. Ap kinangmon welahi angge famen Allah amloho fam nindi wenggel haruk lahi ane ariyen noluk welahi. At inowen an Indi niyaruk lit an fahet ap siyahon ininggikmu atfag.
48002021	Ari fahet Allahn indi nasug ane anden miyaloho hik isa fug teg lahi. Musa wene fam haharehon hikit toho turukmu ap inindi pikit am hag teg lalepma Kristus ino saplangge war atlep.
48003001	Galatia hinap nori, henepelehen sohu-sohu ane turuk lahebon ari san hinindi hareyap heneptisi? Yesus e fam telfahon ino hit honolohotman seleg toho wirim tirikik fug?
48003002	We alem misig kapal hisaminon aru fahet hebeloho hiyag nemek: Musa wene fam haharehon hikit toho turuk latikipmu Allahn hime fanowon og hisarisi ano? Wene hiyag hisarusama holtikipteg tem toho hinindimu wenggel harikipmu og hisarisi ano?
48003003	Hiren sohu-sohu ane eneg turuk lahep? Allah hime fanowon fam ak teberikibon ari nininggareg ninine roho seneg lamuhuk peruk lahep?
48003004	Hit hunubam atisiyon obog toho ari saplangge hunubam atisi? Nori, saplangge hunubam atisi fug.
48003005	Allahn ahime fanowon og hisarisireg fano ane aben tuk fug teg ane hit sehelimuwen turuk latisi. Ari roho turuk latisi ane ari Musa wene fam haharehon hikit toho tirikip ane fahet turuk latisi ano? Wene hiyag hisarusama holtikipteg tem toho hinindimu wenggel harikip ane fahet turuk latisi ano?
48003006	Abrahamen Allah fam indimu wenggel haruk latfag ane fahet Allahn at fahet fano peruk latfag. Alem ari fahet Abrahamen turuk latfag ane ulug haharoho imbibag.
48003007	It Allah fam inindimu wenggel haruk inap arimano Abraham umalikisi wereg ulug honoluk toho welamok.
48003008	Ap Yahudi inap fuhon famen Allah fam inindimu wenggel haruk halug Allahn inibil atuk lit ili og eneptukon fahet atam haharoho imbibag. Imbibag ane ari hikit toho Abraham fam wene fanowon hiyag utuk lit, "Ap o pumbuk obog toho hat inindi hasug lamuhubon arimano mondabi fano welamuhup," ulug hiyag itfag.
48003009	Abraham Allah fam wenggel hibagma Allahn hi ribag hag toho ap obog toho inindi Allah fam wenggel harukon Allahn hi enebuhu.
48003010	Ap Musa wene apma wereg inap arimano huluwap eneptuk lit komo yig isaruk ane apma wereg. Suwesingga atam haharoho emberuk lit, "Ap san Musa wene fam mun ane man ane haharoho werehon hikit toho turuk eleg halug huluwap turuk lit komo yig umuhup," ulug haharoho imbibag.
48003011	Musa wene fam haharoho werehon hikit toho turuk ane ariyen ap misig oho Allah alukema indi pikit am fug teg. Tam haharoho imbibag ane ari seleg atisi, "Ap eke indi pikit toho werehon ino indimu Allah fam wenggel haruk lit wereg ane ariyen oluk teg lit welaruhu," ulug haharoho imbibag.
48003012	Musa wene fam haharoho werehon alem Allah fam indimu wenggel haruk ane wereg eleg. Ap san Musa wene ino hikit toho turuk halug eneg Musa wene ari fam oluk welam teg.
48003013	Musa wene ino fam huluwap neneptuk lit komo yig nisaruken Kristus inowen windat nenepfag. Windat neneptuk lit nit fano amag ulug huluwap neneptuk lit komo yig nisaruk ane ino hebeloho Inggareg ubam atfag. Atam haharoho emberuk lit, "Ap sa e fam teleg lit weregma at huluwap turuk lit komo yig umuhup," ulug hahareg lit wereg.
48003014	Allahn Abraham hi ruruk lit sali imbibahon ino Allah unuk enepeleg inap winon ininggikmu aruhu ulug Yesusen ari tibibag. Yesusen ari tibibagma Allahn hime fanowon og hisahuk ibag ane hikit toho nit At ubam ninindimu we tem ulug wenggel harukon og nisarisi.
48003015	Nori, aben turuk ane fam wirimangge eke hiyag hisamin. Ap ekeyen lin isaruk angge fahet ele hiyag isaruk lit teko lahu ane tu uruk halug ap ekeyen il misig oho pilaptuk lit il misig lahabuk fug teg.
48003016	Abraham fam sali imbibahon ino inggareg faher oho at famen ondohowonen ondohowon faher oho imbibag. Abraham famen ondohowonen ondohowon ulug haharoho imbibag ane ari ap anggolo fahet haharoho imbibag fug. Abrahamen ondohowonen ondohowon ulug hahatfahon ari ap misig Kristus fahet ibag.
48003017	Anden ihi ane ari iminon tu fahet ihi: Allahn teko lahu pibareg indam sali mondabi imbibag. Sali imbibareg weregman mo ilig am wirig am turukmu teng-teng angge (empat ratus tiga puluh) atfagma Musa wene ino inam atfag. Fobik inam atfahon inowen sali imbibahon ino teko lahu fug ulug elehap tuk fug teg.
48003018	Allahn og isahuk ulug sali imbibahon ino we Musa wene apma wereg inap eneg og isahuk pelepman hahen tam Abraham fam sali imbibahon ino eleg alep angge famen Allahn Abraham fam Nindiyen og huruhuk ulug sali imbibag ane hikit toho Inggareg indiyen saplangge og itfag.
48003019	Ari reg angge famen Musa wene nungge fahet hahatfag? Aben siyag ane turukon seleg amag ulug fobik hahatfag. Abraham fam sali emberuk lit ondohowonen ondohowon waruhu ulug imbibag ane hikit toho At waruhumu Musa wene ilamna werehon ino eleg aruhu. Musa wene ino malaikaren ap kinangmon pulmu unduhukon og itfagma aren ap fahet imbibag.
48003020	Ap pulmu unduhukon ino ap fumag-fumag werehon fahet pulmu unduhuk. Allah we misig werehen Iraham ubalmangge eke unduhuk fuk fug teg.
48003021	Ari roho weregma Musa wene men Allahn Nindiyen saplangge og isahuk ulug sali imbibahon men ambi reg elegma hili reg ano? Eleg-o nori. Musa wene tam haharoho imbibahon ino fam ap onolukap enebuk hag teg lalepman Musa wene ino famen ap inindi pikit alep.
48003022	Ap inindi pikit alep angge famen suwesingga atam haharoho imbibahon ino hikit toho ap kinangma werehon obog toho siyahon apma kilap enepfag. Allahn og isahuk ulug sali imbibahon ino Yesus Kristus fam inindimu wenggel haruk ane ariyen ap tem toho wenggel harukon arimano og isahu.
48003023	Yesus Kristus ubam wenggel haruk li uwanma Musa wene inowen komo neneptuk lit nininggik hele waroho fet nenesug latfag. Kristus ubam wenggel haruk li inam aruhu ulug wanggi wat nenesug latfag.
48003024	Wanggi wat nenesugmu Musa wene ino fam komo neneptuk lit kul neneptukmu Kristus watfag. Watfagma Yesus fam wenggel haruk lit ninindi pikit atisi.
48003025	Yesus fam wenggel haruk li inam atfagma komo neneptuk lit kul neneptuk ahun apma welahe fug.
48003026	Yesus Kristus ubam wenggel haruk lahebon ariyen hit obog toho Allah umalikisi welahep.
48003027	Hit Kristus unuk fam ikma wambirikibon obog toho Kristus ino sum sukun taruk hag toho sukun tarikip.
48003028	Sum fanowon suknig lahebon ariyen Yahudi inap men Yunani inap men ap enemingmingangge men enemu unduhuk inap men ap men hiyap men hili-hili welam fug tehen Yesus Kristus fam hit obog ambi roho welahep.
48003029	Hir oho Kristusen tohon wereg lahepma Abrahamen ondohowonen indag henesuhon welahep. Allahn sali imbibahon ino hir oho ngi amuhup.
48004001	Anden fahe hiyag hisihi ane fahet nin sebe roho hiyag hisamin: Ikniyen lin isaruk angge ngi atuk umalik ebe totma aben komo ruruk lit kultuk. Mun angge man angge ikniyen tohon ngi reg angge famen ap enemingmingangge hag toho wereg. Malik ebe ikniyen pibahon hikit toho su atug ikniyen tohon arimano ngi aruhu.
48004003	Ari roho nit men wirim teg. Nir oho nenebe totma kinang seneg lahe perukon arimano enepma wereg lit enemingmingangge welatukuk.
48004004	Allahn teko lahu pibag sul ino inam atfagma Amloho monde fibahon ino hiyap eke famen indag atfareg Musa wene apma atfag.
48004005	Allahn ap Musa wene apma werehon windar enebuhu ulug Amloho monde fibagma nir oho At umalikisi atukuk.
48004006	Hit Allah umalikisi welahepma Allahn Amloho ahime fanowon ino nunubam emberisimu ninindi anggar atisi. Hime fanowon inowen, "Nikni, Nikni," uruk lit heng turuk.
48004007	Ketiya hit welahebon amingmingangge welahep fug, Umalikisi welahep. Umalikisi welahebon ariyen Allahn anggengge og hisahumu hir oho ngi roho welamuhup.
48004008	Indam Allah henepelegma Allah fug famen palimu welahe urukon enemingmingangge welatikip.
48004009	Ketiya hiren Allah fahet honoluk atikip. Nori, hebeloho fano roho imin: Allahn hit fahet Oluk atisi. Hit fahet Oluk atisi angge famen nungge fahet kinang seneg lahe perukon inine elehon enenggengge elehon arimano hebeloho inibil laruk lahep? Nungge fahet enemingmingangge amul peruk lahep?
48004010	Hup eke sakan tirikim usa uruk lahep, pikalem eke inam atikim usa uruk lahep, mo ilig am wirig am turukon fahet usa li inam aha uruk lahep.
48004011	Anden hit fahet asengseng ane turuk lit sat harikikon saplangge tirikik peruk lahi.
48004012	Nori, an hit hag toho atikikteg hir oho an hag toho amuhup ulug heng heneptuk lahi. Hiren misihim oho siyag ane an nubam tirikip fug.
48004013	Ouk nubam weregma atam wene hit hiyag hisarikikon ino hit honoluk.
48004014	An nubam ouk atisi ane fahet siyahonen wal hisarukmu hiren ninirim ulug umbusuk angge famen an fahet siyag perikip fug. Siyag perikip fureg malaikat Allahn monde ferukon hag toho hiren an hondoko kilap naptikip. Yesus Kristus ino hondoko kilaplep hag toho an kilap naptikip.
48004015	Hondoko kilap naptikip sambil ino henehiyeg anggolo roho welatikip angge famen henehiyeg harikip ane ketiya kema wereg? Hinil hililuk teg lalepma hililoho an og netebon fahet fag toho ap hiyag isa reg lahi.
48004016	We tem ane anden hit hiyag hisaruk lahiyon ari fahet hit men seli atukuk?
48004017	It arimano inindi misig toho wereg eleg anggeyen hit hininggik lit henebul ulug yami heneptuk. Hit an min nininggik ahandip toho welahe ane kong tebeseruk lit nit nonombolim wamag ulug iren hit hininggik lit heneptuk.
48004018	Alem fanowon fahet ap winonen hininggik lit heneptuk halug ari fano peruk lahi. Fano peruk lahi angge famen an hit sehelimu weregma eneg fug, likiya hupmu alem fanowon fahet hininggik lit heneplepma ari fano.
48004019	Nori an numalikisi, hiyaben malik indag tuk oho lit ouken nenek turuk hag toho anden oho hit fahet ouk waruk lit nin sebe roho indag heneptuk lahi. An nubam ouk weregman eneg Kristus ubabut fanowon hit hunubam aruhu.
48004020	An ketiya hit sehelimu welale peruk lit nele olok toho uruk lahi ane fanowap ta hag teg lale peruk lahi. Anden hit hunubam nungge ane tihi ha reg, napeleg toho welahi.
48004021	Nori, Musa wene apma welamuhuk peruk lahep angge famen Musa wene holtuk lahep fug? Ari hiyag nemek.
48004022	Abraham umalikisi piren indag atfahon fahet tu haharoho imbibag: Amingmingangge hilibahonen umalik misig, uhe yuhonen umalik misig, piren indag enepfag.
48004023	Hiyap amingmingangge hilibahonen malik indag tibahon ino ap ahaluwe fam indag tibagma uhe yuhon famen malik indag tibahon ino sali imbibahon hikit toho indag tibag.
48004024	Hiyap piren itanowen tibag ane ari wirimangge ulug wenggel haruk lamuhup. Allahn sali piren imbibahon itano fam hiyap piren itano men wirim teg: Sali misig Sinai punu fam imbibahon ino umalikisi ap enemingmingangge amuhup ulug indag enepfahon ari Hagar men wirim teg.
48004025	Hagar urukon ari Arab kinang fam werehon arimanowen Sinai punu fahet uruk. O pumbuk Yerusalem ketiya werehon ino fam wereg inap obog toho ap enemingmingangge werehen Hagar ino men wirim teg.
48004026	Yerusalem poholma werehon ino uhe yuhon ino men wirim tehen at ino nit ninisinga wereg.
48004027	Ari fahet haharoho imbibahon te tu, "Malik indag ta fug angge ibili atuk lahenon hahiyeg toho welaruhun. Malik endebuk oho lit ouken nenek turuk ane hubam atisi fuhon hahiyeg toho wereg lit yunggultuk laruhun. Hiyap ahunen embeserisiyon inowen malik anggolo enderuhumu hiyap ahun werehonen malik tor angge enderuhu."
48004028	Nori, Allahn ele sali imbibagma Ishak indag atfag hag toho hit welahep.
48004029	Atam malik ap ahaluwe fam indag tibahon inowen malik Allah hime fanowon ino fam indag tibahon ino watmin ulug mutug laruk latfag hag toho ketiya oho ari turukmu welahe.
48004030	Suwesingga atam haharoho imbibahon fam nungge ulug hahatfag? "Hiyap hamingmingangge amloho men huhe yuhon amloho men ambiyeg wereg lit hanggengge ngi amuhup tohon hamingmingangge amloho men yanggal enebin," ulug haharoho imbibag.
48004031	Nori, nit ketiya welaheyon hiyap amingmingangge ino umalikisi welahe fug, uhe yuhon ino umalikisi welahe.
48005001	Kristus inowen nit nunubam angginon werehon seyap neneptisimu nunubam se roho welahe. Hit hunubam seyap heneptisiyon ino hinine roho seneg lit hunubam angginon emberukon ino apma suhuloho kuhuk puk fug.
48005002	An ninggareg Paulusen hit hunubam uruk lahiyon tu: Hiren nenembilahap pal neneplihip uhup halug Kristus ino hit fahet welam fug teg.
48005003	Anden nin sebe roho uruk lahiyon aru: Ap sa nambilahap pal nabukag uruk halug Musa wene fam werehon obog toho turuk laruhu.
48005004	Musa wene fam ninindi pikit aruhu peruk lamuhup halug Kristus hininggik kobog isaruk lit Ninikni Allah indi nenesuhon ino oho Ambol fil welamuhup.
48005005	Allah hime fanowon nunubam weregma Kristus fam ninindi wenggel harukon fahet Allahn ili og neneptuk lit ninindi pikirap nenebuhu ulug mangno ruruk lahe.
48005006	Yesus Kristus men mangno roho werehon arimano enembilahap palehon oho paleg elehon oho alem hag toho wereg eleg. Kristus ubam wenggel haruk lit ap inindi enesug ane inam atukon palimu reg.
48005007	Tam fano roho welatikip angge famen ap san hinindi ninap heneptuken tem toho uruk ane hininggik kobog isarikip?
48005008	Hit wol heneptisiyon inowen imbisiyek ulug hiyag hisarisi fug.
48005009	Pali sig turukon seni men mangno roho esetuk halug seni obog toho unduk siyag turuk.
48005010	Nonowe fam mangno roho welahema hiren oho amu ane peruk lamuhup fug ulug anden tem toho hit fahet peruk lahi. Ap san hit hinindi nina feseruk halug at ino alem angginon ubam aruhumu ha ruhu.
48005011	Nori, nungge fahet an nuwabul ulug mug naplug laruk? Anden ambilahap paltuk awene hiyag isaruk lalema nuwatep fug. Ambilahap paltuk awene hiyag eselema teltuk ahen fahet helep atohen unuyug sultuk toho unuselep fug.
48005012	Hit hinindi nina feseruk inap arimano unuwali og eneplepman fano.
48005013	Nori, hit hunubam anggin toho welam fug angge se roho welamag ulug Allahn wol heneptisi. Wol heneptisimu nit nunubam angginon elehen se reg lahereg siyag ane tehe ha reg lahe puk fug. Hit-hit honori men hinindi roho wereg lit let-ler atuk lamuhup.
48005014	Musa wene haharoho werehon ino obog toho misig aru fam hahareg lit werehon te, "Hinggareg hindi reg lahen hag toho hori winon oho hindi enesug laruhun."
48005015	Hit-hit yun pal-pal atuk lit pil isaruk lamuhup halug hit-hit isag-isag amuhup tohon honoluk toho welamuhup.
48005016	Anden fahe hiyag hisihi ane fahet nin sebe roho hiyag hisamin: Allah hime fanowon inowen milal heneptukmu mun ane man ane turuk lit hit ap kinangmon hinindimuwen tila peruk ane turuk lamuhup fug.
48005017	Ap inindimu wenggeltuk ane ariyen Allah hime fanowonen wenggeltuk ane apmayap timin peruk lit weregma Allah hime fanowon inowen wenggeltuk ane ariyen ap inindimu wenggeltuk ane apmayap timin peruk. It piren itanowen ari turuk lit seli roho werehen hiren tila peruk lahep ane tuk fug teg lahep.
48005018	Allah hime fanowon inowen hit sen henesug laruhumu Musa wene apma welamuhup fug.
48005019	Ap kinangmonen turuk ane selehon te tu: Pabi ane turuk lit sabelep unubam tag tohon men inindimuwen hilila perukon men
48005020	usa ane turuk lit sik war eneptukon men hit-hit honori men seli roho wereg lit hili roho werehon men tu helele ari helele perukon men ap per eneptuk lit inggareg fahet eneg wenggel harukon men suwahal uruk lit ap uwag yinggoho werehon men
48005021	aben angge nangge lalep perukon men ik olokon nalug nenek turuk lit abuwap fahet eneg wenggel harukon men ari hag toho nin winon eke wereg. Obog toho ihiyon aru indam oho komo heneptikik hag toho ketiya oho hiyag hisaruk lahi. Ap san ari hag toho turuk laruhu halug at ino Allah wereg ambeg kuhu fug.
48005022	Hime fanowon ap fam wereg lit anggen yihik ferukon te tu: Ap inindi enesug lit enehiyeg toho werehon men inindi hondo reberuk lit mangno roho werehon men fano ane eneg wenggeltuk lit indi fano roho werehon men Allah fam indi fano roho wenggel harukon men
48005023	indi wiyig toho werehon men ubabut haloho werehon men obog toho arimano fahet uruk lahi. Anggen fanowon aru yihik feruk inap arimanowen Musa wene fam telep fug ibag ane pisan isaruk elehen alem unubam am fug teg.
48005024	Ap sa Yesus Kristus inowen ngi roho werehon arimano inindimuwen hilila peruk lit tila perukon men inindi miningon men teltuk ahen fam mangno roho tel eneptusa.
48005025	Hime fanowon Allahn nunubam emberisimu hime inowen sen nenesugmu mun ane man ane tul peruk lamuhuk.
48005026	Aben wel nenebukag ulug hemetok til noruk lamuhuk fug. Nit-nit sohobol-sohobol atuk lit nininggarehen angge fahet nenengge lalep puk fug.
48006001	Nori, ap misihen siyag ane turukmu yet hahupteg hit Allah hime fanowon hunubam werehonen ap ino kebunggalem pikiron fam hondoko emberuk lamuhup. Kebunggalem pikiron fam hondoko emberuk lit henele fano roho komo ruruk lamuhup. Hit hininggareg siyahonen wal hisahu rohon kahaleg lit welamuhup.
48006002	Hit hunubam angginon werehon ari let-ler atuk lit paya roho waruk lit Yesusen wene komo emberisiyon ari hikit toho turuk lamuhup.
48006003	Ap misig palimu wereg eleg angge famen an palimu welahi peruk ahun ino inggareg ubabut haleg eleg anggeyen siyahap taruk.
48006004	Ap obog toho wal taneg arimanowen ininggareg ininggik fam turuk ane fahet fano tibihi ano ulug fuki roho kim haruk lamuhup. Fuki roho kim haruk lit ap winonen turuk ane yet halug wirim tuk fug angge at inowen inggareg inggik fam turuk ane fahet wel taruk lamag.
48006005	Ap wal taneg Allahn kapal isahuwon fahet iren oho wal taneg hebeloho hiyag Utuk lamuhup.
48006006	Wene fanowon hiyag isarukmu holtuk inap arimanowen mun angge man angge ininggikmu wereg angge arimano minggiroho hiyag isaruk inap og isaruk lamuhup.
48006007	Aben Allah ele ying tuk fug tehen hininggareg hinindi ninap ta fug. Aben ei yag taruk angge ebe yahal taruk lamuhup.
48006008	Ap san ubabut siyahon fam yaho fat taruk halug ubabut siyahon inowen war atuk ane inam aruhu. Ap san Allah hime fanowon fam yaho fat taruk halug hime fanowon inowen mondabi oluk welaruhu ane inam aruhu.
48006009	Fano ane eneg turuk lit sat ha fug angge turuk lamuhuk. Ninine eleg atuk eleg halug li waharukmu ebe fanowon yahal taruk lamuhuk.
48006010	Welahe li ariya turuk lamuhukon ap obog toho unubam fano ane turuk lit nonori Yesus fam wenggel haruk inap wereg halug it unubam fano ane anggolo turuk lamuhuk.
48006011	Nori, ninggareg ninggik fam suwesingga ubale hum toho hahare feruk lahiyon aru kim haruk lamuhup.
48006012	Henembilahap paliyek ulug mingming heneptuk inap arimanowen we ininggareg ininggik fam turuk ane fahet aben wel nenebukag peruk. Yesus e fam telfahon ino Umalikisi wereg ulug unusul ulug mug eneplug laruk ane ninirim peruk.
48006013	Ininggareg enembilahap palep angge famen Musa wene fam haharoho imbibahon fuki roho holtuk eleg. Nit nenele holehesa ulug it wel tubat tahuben hit hunubam henembilahap paliyek ulug mingming heneptuk.
48006014	Yabuk ekeyon-ekeyon turuk lahiyon fahet an ninggareg wel ta fug angge wereg lit Yesus Kristus e fam telfahon ino fahet eneg wel tihi ha reg lahi. At ino e fam telfagma mun angge man angge kinangma werehon arimano warehon hag toho wereg peruk lahi. Mun angge man angge kinangma werehon fahet an oho e fam tel naptusama warehon hag toho welahi.
48006015	Enembilahap palehon oho paleg elehon oho alem hag toho werehon elegma ap inindi keron indag atukon ari eneg alem hag toho wereg.
48006016	Ap obog toho alem haloho imbibahon aru hikit toho turuk lamuhubon arimano Israel inap Allahn mumal eneptisiyon hag toho wereg. Allahn it arimano mangnowap eneptuk lit inilaheg ulug ili og eneptuk laruhu.
48006017	An Kristus anggengge welahimu nebene enehangge werehen fobik ap misihen oho nindi angginap nabuhu fug.
48006018	Nori, Nonowe Yesus Kristus indi henesug lit hit men mangno roho welaruhu. Amin.
49001001	Yesus Kristus inowen an Paulus nubam yonggo laruk laruhun ulug Allahn tam perisiyon hikit toho hiyag nitisiyon inowen suwesingga tu emberuk lahi. Wene holtuk lit Yesus Kristus ubam wenggel haruk lahebon o Efesus welahebon hunubahet suwesingga tu emberuk lahi.
49001002	Ninikni Allah men Nonowe Yesus Kristus menen hit fahet Inindi henesug lit hit hinindi yuwahap heneptuk lamuhup ulug sembahyang uruk lahi.
49001003	Nonowe Yesus Kristus Ikni Allah niren wel turuk lahe. Nit Amloho men mangno roho weregma fanowon poholma werehon obog toho og nisaruk latisi.
49001004	Allahn pohol men kinang men uwan wal tuk fugmu it siyag ane tuk fug angge Nolohotma fano welamuhup pibareg Yesus Kristus fam nit Indi nenesug lit mumal nenepfag.
49001005	At indiyen ari atam wenggel hibahon hikit toho nit uwanma Yesus Kristus unuk fam An numalikisi amuhup ulug unduhuk fesuhuk pibag.
49001006	Aben At wel turuk lamag ulug nit fahet indi anggolo nisaruk lit Yesus Kristus Amloho indi rohon ino nit og nisibag.
49001007	Aren Indi anggolo nisibareg siyag ane niren turukon Ambolma embeseruk lit Amep fam fanowap nenepfag.
49001008	Allahn mun ane man ane alem Oluk teg lit fuki roho wenggel hibareg Aren eneg Indi anggolo nisibag.
49001009	Indi nisibareg atam hirako wenggel hibag ane ino fag toho inamap isahuk pibag ane hikit toho inamap nisibag. Pohol kinang wal tuk fugmu Kristus famen teko lahu pibag ane roho tibag.
49001010	Wenggel haruk lit welaruhumu ari tuhuk pibag sambil horog aruhumu poholma werehon kinangma werehon obog toho Kristus Onowe roho weregma mangnowap enebuhureg Apma umbuhu.
49001011	Mun ane man ane fahet At indiyen tam pibag ane hikit toho turuk Ahun inowen nit uwanma An numalikisi welamuhup ulug mumal nenepfag. Mumal nenepfareg Numalikisi og isahuk ulug sali imbibahon ino Yesus Kristus fam og nisibag.
49001012	Nonowe Kristus inowen fanowap nenebuhu ulug niren tam wenggel harukukon ino umbagpag toho waruhumu wel turuk lamuhuk.
49001013	Hiren oho ari roho wene fanowon pikiron holtikipmu Hinikni Allahn Kristus alukema hunumbaharisimu fano welahep. At ubam fano wenggel harikipmu Hime fanowon Allahn og hisahuk ulug sali palfahon ino enehangge hag toho hunubam emberisi.
49001014	At orohole imbik waharuk hag toho sali palfahon ino tem toho og nisahu ulug inindimu onoluk toho welamag ulug Ahime fanowon ino og nisarisi. Allah hime fanowon og nisarisimu nit nininggik hele warehon lol neneptuk lit iren An wel Nabuhup ulug Aren nit Umalikiyap neneptisi.
49001015	Hiren Nonowe Yesus ubam wenggel haruk ane men Allah umalikisi winon obog toho hiren hinindi enesug lahep ane fahet anden holtikikteg
49001016	likiya hupmu hit fahet sembahyang uruk lit fano welahep ulug Allah fam Nikni uruk lahi. Hit fahet napeleg am fug anggeyen likiya hupmu Allah fam sembahyang uruk lahi.
49001017	Hiren fuki roho wenggel haruk lit atam Allahn hit fahet pibag ane hinindimu seleg aruhu ulug Ninikni Allah fanowon Nonowe Yesus Kristus Ikni ino fam heng turuk lahi.
49001018	Allah wol heneptisiyon inowen let neneptuk laruhu ulug honoluk aruhuwen hunundama selehap tuhu. Fano anggolo ane Allahn numalikisi og isahuk ulug sali palfareg tug toho imbibahon fahet wenggel haruk lamuhup.
49001019	Allah inggik ine anggolowon ino nit nenesehelimu wereg lit nunubam fano ane turukmu yet hahup. Allah inggik ine anggolowon inowen
49001020	Kristus ino war atfagma Olukap tibareg poholma Inggik pikit fil unduhuk fibag.
49001021	Ap ketiya werehon oho fobik welamuhubon oho pemerintah werehon men ap suwon ninine roho welahe perukon men apma roho palimu roho welahe perukon men it arimano ununuk palimu At wereg.
49001022	Mun angge man angge Allahn Kristus uyug alma imbibareg At Kristus ino wene holtuk inap ununuk palimu unduhuk fibag. Kristus unggul weregma wene holtuk inap At ebe men Inggik Uyug men hag toho wereg.
49001023	Kristus wene onoluk inap men mangno roho weregma Ebe abir angge hag toho wereg. Mun angge man angge amu-amu wereg angge famen Aren mangnowap tuhu.
49002001	Indam hiren tuk fug ane siyag ane turuk lit ap warehon hag toho welatikip.
49002002	Kinangma tuman kebunggalem siyahon laruk lit siyahon apma welatikip. Siyahon kinang ine roho seneg lit werehon ino aben yet ha fug tohon famen ele holtuk latikip. Holtuk latikip hag toho Allah wene fanowon holtuk eleg inap arimano hime siyahon inowen ketiya sen enesug lit wereg.
49002003	Niren oho indam siyag toho wenggel haruk lit siyahon kinangma werehon fahet tu hilila ari hilila peruk latukukon ari famen siyahon apma it men sebe roho welatukuk. Nunubabut siyag toho welatukukon ari famen iret niret Allahn nunuselep.
49002004	Nunuselep angge famen Allahn indi anggolo nisaruk lit At indi fanowonen inilaheg perisireg
49002005	Kristus men mangno roho nonolukap neneptisi. Siyag ane turuk latukukon ariyen ap warehon hag toho welatukukmu Allah indiyen nit fanowap neneptisi.
49002006	Kristus men mangno roho nonolukap neneptisireg poholma nit welamuhuk ambeg nunubale hale nunubaharisimu kolo reg lit wereg.
49002007	Ari teberisimu ap kinangma obog toho welaheyon oho welamuhubon oho onolohotma Allah indi anggolo nisaruk lit Yesus Kristus nit fahet monde fibag ulug onoluk aruhu.
49002008	Allahn indi hisaruk lit hiren tem peruk lahep ane ariyen Allahn hit fanowap heneptisi. Hit hininggarehen yami ruruk lit hiyag tarikip fug, Allahn og hisarisi.
49002009	Nininggareg nininggik famen turuk lit hiyag tarukuk ulug henewelwel taruk lamuhup fug.
49002010	Fano ane Allahn tam pibahon hikit toho hiren turuk lamuhup ulug Allahn nit werehap neneptuk lit Yesus Kristus fam wal nenepfag. Fano ane niren turuk lit welamuhup ulug Allahn indi perisireg wol neneptisi.
49002011	Nori, hit indam welatikip ane fahet hinindimu honoluk toho welamek. Yahudi inaben hit fahet enele sahaltuk lit enembilahap paleg elehon wereg ulug henebug uruk latusa. Ininggareg fahet nenembilahap paleg ninap uruk angge famen we ap kinangmon ininggiken turuk ane fahet uruk.
49002012	Indam hit Kristus apma uwan kuk fug angge wereg lit Allahn numalikisi og isahuk ulug sali palfag ane hit hununggul unuk Israel elegma selma welatikip. Ap san fanowap nenebuhu ulug hinindi nonghong uruken kinangma tuma ninikni eke eleg peruk lit welatikip.
49002013	Indam henepeleg toho wereg lit yatma welatikip angge famen ketiya Kristus amep fam horogma atikipteg At apma welahep.
49002014	Aren mangnowap neneptuk lit onori men hili roho welamuhuk ulug elehet wibahon ino halog tibareg Yesus war atfahon ino fam misihap enepfag.
49002015	Musa wene fam ap komo eneptuk ane haharoho imbibahon arimano Aren elehap tibag. Hili roho werehon mangnowap eneptuk lit ap inindi keron hag toho welamuhup ulug At war atfahon ino famen mangnowap enepfag.
49002016	Hili angge ari Aren elehap turuk lit enebe misig welamuhup ulug Yesus telfag ane ari famen Allah men mangnowap enepfag.
49002017	Hit yatma welatikibon men it horogma welatuson men hunubam Aren wene fanowon hiyag hisaruk lit, "Allah men mangno atikip," ulug hiyag hisarisi.
49002018	Nit nenebe minggiroho welatukukon Allah hime fanowon ino fam Aren mangnowap neneptisireg Ninikni ambeg larukon Aren kebunggalem hal nisarisi.
49002019	Kebunggalem hal nisarisimu ketiya hit pohon kik waharuk inap hag toho welahep fug. Allah apma wereg inap arimano men inibam yugmu ambiyeg mangno roho wereg lit owe ot hag toho ketiya Allah umalikisi welahep.
49002020	Hit hinibam ketiya welahebon Yesus otsi Aren mon enepfahon men wene tam hiyag isaruk latfag inap nabi men olun hag toho weregma Kristus o uwag hag toho wereg.
49002021	At o uwag weregma o ino yuk tuk fug angge ine reg lit weregma o ino wir aruhumu Allah ibam fanowon aruhu.
49002022	O ari fam Kristus men mangno roho wereg lit hir oho undamangge wir amuhupmu Allah hime fanowon palimu weregma Allah ibam welaruhu.
49003001	An Paulus welahiyon aru At Yesus Kristus ot ulug hele waroho penjara kilap naptuson inowen hit Allah unuk henepeleg toho welatikibon fahet Allah fam sembahyang uruk lahi. An hele wat naptusa ane ariyen hit fano amuhup.
49003002	Ninikni Allah ap obog toho Indi enesug lit werehon inowen hit fahet wene hiyag isa lawag ulug an unduhuk nubaharisiyon holtikip.
49003003	Allahn undama hirako pibag ane an nubam inama ferisi ane fahet suwesingga tu palimu il misig imbihi.
49003004	Allahn Kristus fahet Undaman pibag ane ari an nubam inama ferisimu nindi anggar atisireg tot noluk teg lahi ane ari fahet suwesingga emberuk lahiyon aru uruk lit hir oho honoluk aruhu.
49003005	Allah undaman pibag ane ari fahet ap kinangmon atam welatfag inap unubam inam atfag fug. We ketiya Yesus otsi men ap ketiya wene hiyag isaruk inap nabi men Allah hime fanowon og isaruk lit inama ferisi.
49003006	Inama ferisiyon ari Allah unuk enepeleg inap Inggarehen Numalikisi og isahuk pibahon ir oho fibir enebuhu. Fibir enebuhumu Yesus ebe weregma ir oho Inggik Uyug amuhup. Allahn Yesus Kristus fam sali imbibahon ino it faher oho imbibag.
49003007	Allah ine werehon inowen an Indi nasug lit nineyap naptisireg wene fanowon ap hiyag isa lahun ulug mingming naptisi.
49003008	Allah umalikisi sehelimu an oho siyag nahun welatikik angge famen Allahn indi niyarisireg Yesus Kristus anggengge fanowon winahuk fug toho werehon arimano Allah unuk enepeleg inap hiyag isa lahun ulug nubam emberisi.
49003009	Allahn mun angge man angge wal tibareg Undaman pibag ane ap indam welatfahon unubam awiya oho latfahon teko lahu ane aren fag toho hiyag isahu ulug unduhuk nubaharisi.
49003010	Wene holtuk inaben wene urukmu aben yet haruk elehonen ap enele yong eneptuk lit inine anggolo roho werehon arimano inindi anggar atuk lit Allah mun ane man ane Oluk tehon ino fahet onoluk aruhu.
49003011	Ihi ane ari fahet Allahn atam pibahon ino hikit toho Nonowe Yesus Kristus ubamen teko libag.
49003012	Wene ninindimu weregma tem toho peruk lahe ane ariyen ninindi se roho wereg lit Allah ambeg laruk abunggalem haleg lit wereg.
49003013	An ninggik hele waroho wereg lahi ane fahet hinindi anggin toho welam fug ulug heng heneptuk lahi. An hele wat naptusa ane ariyen Allahn hit fanowap henebuhu.
49003014	Mun angge man angge lebe ruruk angge lebe ruruk eleg angge poholma werehon kinangma werehon At ubamen wilip atfagma ununuk suwal enepfag Ahun ino fam Nikni uruk lit sembahyang imin ulug nelenggen fam hur atuk lahi.
49003016	Allah anggengge fanowon anggolo werehon inowen Ahime fanowon fam hinineyap heneptuk lit hinindi wirikap henebuhu ulug Ubam sembahyang uruk lahi.
49003017	Kristus indi henesuhon ino kinang fanowon hag toho weregma hit hunumanggen At ubam yaho feruk lit At ubam welahe ulug hinindi haruk lamuhup.
49003018	Kristus inowen nit ap kinangmon Indi nenesug lit werehon fahet kinangma wereg angge nungge fam wirim tuk fug teg. Pohol men kinang men yatma wereg peruk lahe angge famen Kristus apma eneg wereg ulug hit men wene holtuk inap obog toho arimano men hinindi anggar amag ulug sembahyang uruk lahi.
49003019	Mun angge man angge alem nonoluk peruk ane ari obog toho Kristus indi nenesuhon Apma eneg wereg. Alem obog toho Allahn seneg lit weregma hiren At ubam wenggel harukmu Aren hit henebe henehime obog toho sen henesug laruhu.
49003020	Allahn nit og nisarukon ari niren wenggel halug heng turuk laheyon men ambi reg eleg. Ninikni mun angge man angge anggolo og nisarukon inowen ninindi anggarap neneptisimu seleg aha.
49003021	At suwon ulug wene holtuk inap ketiya werehon men Yesus Kristus unuk fam fobik welamuhubon menen oho Allah mondabi wel turuk lamuhup. Amin.
49004001	An Nikni unuk fahet penjara kilap naptuson inowen hit komo henepminon tu: Allahn An numalikisi amuhup ulug mumal heneptisi ane hikit toho welamuhup.
49004002	Hinindi apma roho wiyig toho wereg lit hinindi imbik wamburuk lamuhup. Ap winon ler eneptuk lit hinindi enesug lamuhup.
49004003	Allah hime fanowon inowen mangnowap heneptisimu hiren mangno atuk ane yami ruruk lamuhup.
49004004	Hime fanowon misig apma henebe misig mangno roho wereg lit misig ane roho peruk lit yet teg lamuhup ulug wol heneptisi.
49004005	Nonowe misig, tem peruk ane men ikma pilap eneptuk ane men misig,
49004006	mun angge man angge Inikni Allah misig eneg wereg. Poholma werehon obog toho Allahn wal tibareg Inggareg walinggoho weregma misig oho selma welam fug teg.
49004007	Nit welaheyon aruma Kristus inowen wirim nisarisireg Indi nisaruk lit wal taneg og nisarisi.
49004008	Og nisarisiyon fahet haharoho imbibahon tu imin, "At ibam wereg ambeg palimu lahamin ulug seliyon ininggik hele waroho hondog eneplug lahibag. Lahibareg Aren fano-fano angge ap fibir eneptuk latfag," ulug haharoho imbibahon wereg.
49004009	Lahibag ane haharoho weregma tam kinangma waleg apma wambik watfareg lahibag fug?
49004010	Wambik watfahon ino suhuloho lahik oho lit mun angge man angge pohol atogman atogma werehon seneruhuk ulug lahibag.
49004011	Fibir eneptuk lit it ap winon unubam, "Notsi, hit mon henebuhuk", it winon unubam, "Fobik aruhu ane fahet ap hiyag isaruk lamuhup", it winon unubam, "Wene hiyag isa laruk lamuhup", it winon unubam, "Wene holtuk inap fer enesug lamuhup", it winon unubam, "Ikma wamburukon milal eneptuk lamuhup," ulug hiyag isarisireg in eneptisi.
49004012	In eneptisiyon arimanowen Allah umalikisi wene holtukon iniyabuk fano roho wituk lamuhup ulug wanggun ininggikmu umbukag ulug in eneptisi. Kristus ebe weregma hit wanggun hininggikmu senehon arimano At inggik uyug hag toho fano roho welamuhup.
49004013	Nit arimanowen tem toho Ubam wenggel haruk lit nenebe misig toho At min mangno roho wereg lit Allah amloho fahet nonoluk toho welamuhuk. Ap suwon inindi anggat teg hag toho nir oho ninindi anggat toho wereg lit e ubahare fituk hag toho nir oho Kristus ineyon ino Apma wereg lit fituk lamuhuk.
49004014	Wene eke hag eke hag hiyag nisarukmu siyeluwen e ondomi mulilik la mulilik wam turuk hag toho welamuhuk fug. Malik toron indi anggat teg eleg angge weregma aben indi nina feseruk lit enele si uruk lit funggalem siyahon hondog eneplug laruk hag toho welamuhuk fug.
49004015	Ninindi misig weregma pikir ane eneg seneg lit ap ninindi enesug lit Kristus ino nununggul weregma At fil amuhukteg fituk lamuhuk.
49004016	Unggul palimu weregma Ebe abir angge umanggenen ahandip tegma ine roho weregma Inggik Uyuhen tuk teg ane turuk halug Ebe fano roho fituk lit weregma nonori ninindi enesug lit fano welamuhuk.
49004017	Ninikni Allahn ari roho komo eneptuk laruhun ulug hiyag nitisimu nele ine roho hiyag hisaruk lahi. Ap Allah wene wenggel ha fug angge wereg lit sibiling-sibiling ane uruk inap hag toho welamuhup fug.
49004018	It inindimu hik teg lit wereg, inindi ebet ha fug angge wereg lit sohu-sohu ane eneg turuken Allah men ambimu welam fug anggeyen yatma enemu wereg.
49004019	Siyahon tu fanowon tu ulug inindi wenggel ha fug anggeyen pabi ane til noruk lit inindi fano reg eleg angge enebuwap fahet eneg wenggel haruk.
49004020	Hit Kristus honoluk teg lahebonen ari roho peruk lamuhup fug.
49004021	Hit Kristus fahet holtikipteg At awene hiyag hisarukmu wenggel harikipteg Nonowe Yesus tem toho peruk lahep.
49004022	Hiren tu helele ari helele wenggel haruk lit indam turuk latikibon inowen henele yong heneptuk latisimu hinindi filik turuk latisiyon nonggoloho embeseruk lamuhup.
49004023	Hiren wenggel haruk latikibon eleg atisimu hinindi keron hilaruk lamuhup.
49004024	Allahn indi wenggel harisireg ap keron ubabut fanowon indi pikiron wirim harisi. Allahn wirim harisiyon ino hiren wan turuk lamuhup.
49004025	Honori hit men werehon unubam henele si uk fug anggeyen fuki roho eneg uruk lamuhup. Nit nenemu-nenemu welahe fug, nununggul misig weregma Inggik Uyug welahe.
49004026	Hinindi ahe laharuk halug honolok ane tuk fug. Hinindimu honolok weregman eneg mo ubuk uhu fug.
49004027	Iblis wamag ulug kolowap tuk fug.
49004028	Yoholiyangge waruk hinap welatikibon fobik eke yoholiyangge wahup fug. Ap enenggengge elehon hiren minggiroho og isaruk lamuhuben hininggareg hininggik ine roho yabuk fanowon wituk lamuhup.
49004029	Henembilik fam henele siyahon uk fug. We fano ane ila perukon eneg uruk lit ap onggon eneptuk lamuhupmu henele holuhupteg inindi fano amuhup.
49004030	Allahn mondabi fanowap henebuhu sambil ino fano welamuhuben hit fahet enehangge embemin ulug Ahime fanowon og hisarisimu At indi siyahap tuhup fug.
49004031	Hinindimu siyag werehon, hinal ke het laruk lahebon, honolok harukon, henele hum toho urukon, ap enebug urukon, ari obog toho umbusuhup. Siyag-siyag ane obog toho tuk fug.
49004032	Hit-hit fano ane turuk lamuhup, hit-hit hinindi reg lit welamuhup. Hiren siyag ane tirikibon Allahn Kristus amep fam Ambolma emberisi hag toho honoriyen hunubam siyag ane turukon henembolma embeseruk lamuhup.
49005001	Hit Allah umalikisi Aren indi henesuhon wereg lit At ubabut fanowon ino hikit toho hit oho hunubabut fano roho turuk lamuhup.
49005002	Kristus inowen hit Indi henesug hag toho hiren oho honori hinindi enesug lamuhup. Niren Allah ahiyehap tul ulug hubu lahapla angge famen Yesus nit fahet Nebe nuwabukag pibahon fam onggo pal nisibag.
49005003	Pabi-pabi ane til noruk lit siyag ane eke hag eke hag turuk lit enebuwap fahet eneg til noruk lit wereg ulug aben hit hunubahet ari uruk lamuhup fug. Allah umalikisi wene holtuk inaben tuk hag teg ane turuk lamuhup.
49005004	Henele siyahon men sibiling-sibiling ane urukon men ininggali ane urukon men uk fug teg ane uruk lahe ulug obog toho embeseruk lit Allah fam Ninikni uruk lit sembahyang uruk lamuhup.
49005005	Pabi-pabi ane turuk inap men siyag ane turuk inap men enebuwap fahet eneg turuk inap arimano men usa ane turuk inap hag toho wereg lit Allah men Kristus men wereg ambeg it arimano obog toho kuk fug teg ulug hinindimu honoluk toho welamuhup.
49005006	Aben enele si hunubam uruk lit hinindi ninap heneptukmu holuk fug. Enele si uruk inap arimano Allahn siyahap enebuhuk ulug Olok ane unubam umbuhuwen
49005007	hit siyag ane turuk inap men mangno roho welam fug.
49005008	Hir oho indam hik tegma welatikip angge famen ketiya Ninikni Allah umalikisi roho wereg lit seleg tegma welahep. Hit seleg tegma wereg lit seleg ane eneg turuk lamek.
49005009	Seleg tegma welahebon arimanowen fano ane men pikir ane men tem toho uruk ane men turuk lit anggen fanowon yihik feruk lamuhup.
49005010	Hiren hininggik fam tul puhubon ari fahet Ninikni Allahn fano pemisi ano siyag pemisi ano ulug wal haruk lamuhup.
49005011	Hik teg ambehen aben anggen fanowon yihik feruk eleg hag toho turuk halug onombolim la fug anggeyen fag turuk lamuhup.
49005012	Iren hik tegma hirako turuk ane fahet aben hiyag isarukmu ori winon ininggali ha reg.
49005013	Mun angge man angge hiraho lit weregma seleg ino ubam atuk halug ebenam aruhu.
49005014	Ebenam aruhuwon ariyen obog toho mondabi seleg aruhu. Ari fahet hahareg lit werehon niren uruk laheyon tu, "Nohoruk lahenon in aruhun! Wareg lahenon holuk aruhun halug Kristus umbagpag turukon ino hubam aruhu."
49005015	Henepeleg hinap hag toho welamuhup tohon hininggik fam turuk ane hinindimu fuki roho wenggel haruk lit onoluk inap hag toho welamuhup.
49005016	Osit humon wambik warik ohoma tul peruk lahep ane tehep ha fug nowen ketiya eneg turuk lamuhup.
49005017	Hinindi sohu roho welam fug anggeyen Ninikni Allahn telep peruk ane eneg yami ruruk lamuhup.
49005018	Ik olokon narukmu hinindi hareyap tuhu rohon na fug angge wereg lit Allah hime fanowon nunubam amag ulug yami ruruk lamuhup.
49005019	Allah hime fanowon hunubam weregma Ninikni Allah wel turuk asini men Mazmur men wene uruk sambil hinindimu henehiyeg toho yunggultuk lit henele ahil toho Allah wel turuk lamuhup.
49005020	Ninikni Allah fam sembahyang uruk lit Nonowe Yesus Kristus unuk uruk lit mun angge man angge og nisaruk lahen ulug Ninikni uruk lit likiya hupmu At wel turuk lamuhup.
49005021	Kristus fam henekol toho wereg lit honori palimu weregma hininggareg apma roho welahe peruk lamuhup.
49005022	Hiyap ap oho lahebon hunubam tot imin: Nonowe apma welahep hag toho henehunsi enepma welamuhup.
49005023	Nonowe Kristus inowen wene holtuk inap fanowap eneptisiyon arimano ngi reg lit wereg hag toho ahunen te uhe ngi reg lit wereg. Kristus ino wene holtuk inap fahet ununggul weregma it At ebe hag toho wereg.
49005024	Wene holtuk inap arimano Kristus apma wereg hag toho mun ane man ane turuk lit uhe ahun apma welaruhu.
49005025	Ap hiyap oho lahebon hunubam tot imin: Kristus inowen wene onoluk inap Indi enesug lit wereg hag toho hiren oho hunuhesi hinindi enesug lamuhup. Kristus indiyen wene onoluk inap Anden tohon amuhup ulug Nuwabukag pibagma aben ware fibag.
49005026	Wene hiyag isaruk lit ik umag eneptisireg puhun eneptuk lit fanowap eneptisi.
49005027	Wene onoluk inap fano Nalukema welamag ulug unduhuk feserisi. Sing angge unubam tag teg eleg angge enehap hilik teg eleg angge unubam siyahon eleg angge we puhun toho fano roho welamuhup perisi.
49005028	Ari hag toho ap inggarehen inggareg fahet indi haruk hag toho uhe oho indi haruk lamag. Uhe indi reg lit werehon ino inggareg fahet indi haruk lit wereg.
49005029	Ap inggareg fahet irim teg eleg angge ebe kul taruk lit hale fat taruk lit wereg. Kristus men wene onoluk inap men ari hag toho wereg.
49005030	At Kristus ebe weregma nit Inggik Uyug hag toho welahema nit kul neneptuk lit hal neneptuk lit wereg.
49005031	Haharoho imbibahon aru hit honoluk, "Ari fahet ap ikni isinga embeselug uhe men mangno roho welamuhup. Enebe piren angge famen ebe misig hag toho welamuhup," ulug haharoho imbibag.
49005032	Map toho uruk lahiyon aru Kristus men wene onoluk inap men mangno roho werehon fahet uruk lahi.
49005033	Nori, hit hininggarehen hininggareg fahet hinindi haruk lahep hag toho hunuhesi oho hinindi roho welamuhup. Hit hiyaben oho henehunsi enele holtuk lamuhup. Hit obog toho welahebon hunubam ari uruk lahi.
49006001	Hit malik toron welahebon Ninikni Allah apma wereg lit hiniknisi men hinisingasi men enele holtuk lit tuk hag teg ane eneg turuk lamuhup.
49006002	"Hiniknisi men hinisingasi men suwahal uk fug angge hinindi roho welamuhup," ibag ane hahareg lit werehon aru mondabi palimu wereg. "Hit kinangma amusun toho wereg lit yaman amuhup," ulug Allahn sali palfahon komo eneptuk ane aru men mangno roho hahareg lit wereg.
49006004	Hit iniknisi welahebonen hunumaliki inindi onolokap enebuk fug angge Ninikni Allahn perukon fam komo eneptuk lit fano ane milal eneptuk lamuhup.
49006005	Hit enemingmingangge welahebon hiniknisi kinangmon henekol toho wereg lit Kristus ele holtuk lahep hag toho it enele holtuk lamuhup. Hinindi wirik toho wereg lit
49006006	hiniknisi onolohotman fano pukag ulug eneg ler eneptuk lamuhup fug. Kristus amingminganggeyen enesukun fano roho turuk lit wenggel haruk hag toho hir oho hinindi fano roho Allahn peruk ane eneg turuk lamuhup.
49006007	Ap iniyabuk wituk lahe fug, Ninikni Allah iyabuk wituk lahe peruk lit henehiyeg toho wituk lamuhup.
49006008	Ap enemingmingangge hag toho werehon men enemu unduhukon menen fano ane turuk halug Ninikni Allahn onggo sebe roho og isahuwon fahet honoluk toho welamuhup.
49006009	Hit iniknisiyen oho henemingmingangge unubam fano ane ambi roho turuk lit hunusul ulug henele unubam siyag toho uk fug. Iret hiret Hinikni poholma werehon inowen tu ikni tu amingmingangge ulug onorohole yami eneptuk eleg.
49006010	Hinikni Allah ineyon ino palimu weregma hit apma welahebon oho hinine roho welamuhup.
49006011	Iblis inowen ele si ane uruk lit henele ying henebuhup tohon Allahn sehen hininggikmu embeserisiyon ino fam windat tahuben hinine roho seneg lamuhup.
49006012	Nit seli roho wereg lit tog aptuk laheyon ari ap kinangmon men fug. Niren seli roho welaheyon aru re: Inine reg lit kinangma siyahap turukon men onolok werehon kinangma hik teg ambeg tuma wereg lit ap enele ying eneptukon men setan siyag angge pohol filen waharukon men seli roho welahe.
49006013	Hunusul ulug tuhup sambil ino ap seliyonen hunusuk nowen hiren windat taruk angge Allahn sehen og hisarisiyon ino seneg lit hinine roho unduhuk lit mun angge man angge hunubam aruhuwon elehap turuk lamuhup.
49006014	Henebe hik toho la fug angge unduhuk lit welamuhup. Tog abuk oho lit sing ahongge henelunggu ke pug turuk latikip hag toho tem toho uruk ane ari hiren henelunggu ke pug turuk lamuhup. Sing wan turuk latikip hag toho hinindi pikit wenggel haruk ane wan turuk lamuhup.
49006015	Hunuyug hililip angge men habik men kilaplug tog fahet hulu-hala roho laruk latikip hag toho wene fanowon fam mangno atuk lahe ulug henesukun fano roho laruk lamuhup.
49006016	Tog piyabangge lahaptuk latikip hag toho hiren Allah fam tem toho wenggel haruk lamuhup. Tog piyabangge ari weregma seliyonen tog indok ambulpul toho hunusuruk halug pi ruhu.
49006017	Hununggul asum langguk taruk latikip hag toho Allahn fanowap heneptuk angge wan turuk lamuhup. Yaha olokon hubaleg latikip hag toho Allah hime fanowon hunubam weregma Allah wene senetuk lamuhup.
49006018	Likiya hupmu Allah fam heng turuk lit Allah hime fanowon hunubam weregma hinindimu honoluk toho wereg lit hininggik kobog tubuk fug angge ap wene onoluk inap obog toho fahet sembahyang uruk lamuhup.
49006019	An nele ine roho ukag ulug sok hut nabuhumu pikir ane uhukon Allahn hiyag nuruhu ulug Allahn undaman perisi ane nambong se roho wereg lit fag toho hiyag isaruk laruhuken hiren an nubahet sembahyang uruk lamuhup.
49006020	Wene fanowon fahet ninggik hele waroho penjara kilap naptusama nindi se roho wereg lit uk teg ane uruk laruhuken Allah fam heng turuk lamuhup.
49006021	An wereg lit turuk lahi ane hiren honoluk amuhuben nenere Tikhikus ninindi reg laheyon Ninikni Allah amingmingangge welahi ulug fano roho werehon ino hit henembeg waruhureg hiyag hisahu.
49006022	An welahi ane fahet ari roho wereg ulug hit fam hiyag hisaruk lit hinindi seyap henebuhuwen anden at henembeg monde fik waruhuk.
49006023	Ninikni Allah Nonowe Yesus Kristus menen Inindi henesug lit weregma tem toho peruk lamuhupmu Iren hit obog toho hinindi yuwahap heneptuk lamuhup.
49006024	Ap obog toho Nonowe Yesus Kristus inindi reg lit werehon arimano Aren oho mondabi Indi enesug laruhu.
50001001	Nori, nit Paulus men Timotius men Yesus Kristus amingmingangge welaheyon itanowen suwesingga tu haharoho emberuk lahe. Hit Allah umalikisi obog toho Yesus Kristus apma welahebon o Filipiyon men hiniknisi fet henesuhon men let heneptukon men hunubahet suwesingga tu haharoho emberuk lahe.
50001002	Ninikni Allah men Nonowe Yesus Kristus menen Inindi henesug lit hit hinindi yuwahap heneptuk lamuhup ulug sembahyang uruk lahe.
50001003	Nundaman hit fahet wenggel haruk sambil Allah fam sembahyang uruk lit hit faher oho Nikni uruk lahi.
50001004	Nikni Allah fam sembahyang uruk lit likiya hupmu hit obog toho fahet nahiyeg toho welahi.
50001005	Wene holtuk ane ket ak teberikip sambil inowen wene anden hiyag isarukmu let naptuk latikip hag toho ketiya oho let naptuk lahepma an nahiyeg toho wereg lit Allah fam Nikni uruk lahi.
50001006	Hit wereg ambeg yabuk fanowon ak teberisiyon Allah inowen seneg lit weregman eneg Yesus Kristus waruhu sambil ino obog aruhu. Ari tem toho aruhu ulug noluk teg lahi.
50001007	Hit obog toho an nindi anggen pulmu welahepma ihi ane ari eneg hit fahet wenggel ha reg lahi. Allahn indi nasug lit og nitisiyon ari hit men ambiyeg let toho seneg lahe. An ninggik hele waroho wereg lit wene fanowon fahet ili waruk lit nele ine roho hiyag isaruk lahimu hiren let naptuk lahep.
50001008	Nonowe Yesus Kristus nit fahet Indi nisaruk hag toho anden oho hit fahet nindi anggolo wenggel haruk lit henembeg wale peruk lahi. Anden tem toho ihi ane ari fahet Allah oluk teg.
50001009	Mun ane man ane honoluk atuk lit hinindi anggar aruhumu ap hinindi enesug ane su amag ulug sembahyang Allah fam uruk lahi.
50001010	Hinindi anggar aruhumu siyahon embeselug fanowon eneg tuk teg lamuhup. Ari turuk lamuhupmu Kristus waruhu sambil ino hit hinindimu siyahon eleg angge we fano roho welamuhup.
50001011	Ari turuk lit weregma Nonowe Yesus Kristus inowen anggen fanowon anggolo hit hunubam yihik feruk laruhumu anggen fanowon ari famen Allah wel turuk lit hi ruruk lamuhup.
50001012	Nori, hit honoluk aruhuwen misig hiyag hisamin. Aben an nubam turusa ane ariyen wene fanowon su atisi.
50001013	Wene su atisimu ap unggum kong turuk ibam werehon men ap winon obog toho arimano men an fahet Kristus amingmingangge wereg ulug ninggik hele wat naptusa ane ari onoluk atisi.
50001014	Ninggik hele wat naptusa ane ariyen nonori wene onolukon anggolo arimano Nonowe Kristus fam inindi wenggel haruk lit inindi se atusa. Se atusama enekol eleg toho wene enele ine roho hiyag isaruk.
50001015	Wene hiyag isaruk inap arimano ekeyen te enehummu het-pet toho wereg lit suwahal ul ulug wenggel haruk lit wene hiyag isaruk, ekeyen inindi fano wenggel haruk lit Kristus awene hiyag isaruk.
50001016	Wene aru fahet anden ili waruk laruhuken ninggik hele waroho welahiyon ari it arimanowen onoluk teg lit Allah inindi reg lit Kristus awene hiyag isaruk.
50001017	It winon arimanowen inindi piren teg lit mun angge man angge og nisawag ulug wene hiyag isaruk. An ninggik hele waroho wereg lit nindi mondabi siyag amag ulug iren ari turuk.
50001018	It inindi piren toho wenggel haruk lit werehon oho misig toho wenggel haruk lit werehon oho ari imbisiyek. It arimanowen inindi ekeyon-ekeyon wenggel haruk lit Kristus awene hiyag isaruk angge famen wene su atukon ari fahet nahiyeg haruk lit welahi hag toho fobik oho nahiyeg toho welaruhuk.
50001019	Siyag toho welahi angge famen hiren an faher oho sembahyang uruk lahepma Yesus Kristus ahime fanowon inowen oho let naptukmu Allahn windat nabuhuwon ari an noluk.
50001020	Wene hiyag isil noruk lit ninggali eleg toho hiyag isaruk laruhuken Allahn let nabuhu ane fahet teko lahu ulug nindimu tem toho wenggel haruk lahi. Indam an nambong se roho Kristus wel tirikik hag toho ketiya aben nubam turuk ane ariyen Kristus unuk palimu aruhu peruk lahi. Nebe noluk welaruhuk halug oho war aruhuk halug oho At eneg palimu aruhu.
50001021	An nebe fano wereg lit noluk welaruhuk halug Kristus apma welaruhuk, nebe war aruhuk halug oho mondabi fano welaruhuk ambeg hiyag nuruhu.
50001022	Kinangma tuma noluk welaruhuk halug anggen yihik feruk lit wereg laruhukon war aruhuk ane faher oho noluk welaruhuk ane faher oho nungge fahet fano pemin, an napeleg.
50001023	War aruhukteg Kristus min welaruhukon fahet nindi peruk lahi. Ari fano anggolo famen hit henesehet teg lahepma hit fahet kinangma tuma noluk welaruhuk. Fumag fil lahuk ano fumag fil lahuk ano nindi nonghong uruk.
50001025	Ari roho noluk welaruhukon fahet tem toho nindimu noluk toho welahi. Nindimu noluk toho welahiyon ariyen hit min mangno roho wereg lit let henebuhukmu hit obog toho Allah fam hinindi wenggel haruk lit henehiyeg anggolo roho welamuhup.
50001026	An hit henembeg waruhukmu an nubam turusa ane fahet hiren Yesus Kristus fam anggolo wel turuk lamuhup.
50001027	Ari regma Yesus Kristus awene fanowon ino hikit toho til noruk lamuhup. Henembeg waruhuk halug nilen kim hisahuk, waruhuk fug halug nisanggowen holeg laruhuk. Hinindi misig toho wereg lit wene fanowon fam hiren hinindi wenggel haruk lamuhuben hit henebe misig mangno roho wereg lit ari til noruk lamuhup.
50001028	Seliyon fahet henekol anggolo roho welamuhup fug. Henekol toho welamuhup fugmu it seliyonen te, "Nit mondabi apma amuhuk, it palimu amuhup," ulug onoluk aruhu. Allahn hinineyap heneptukmu palimu amuhup.
50001029	Hit fahet Allahn indi hisarisimu Yesus Kristus fam hinindimu wenggel haruk lit weregma hir oho At umalikisi aruma wereg ulug aben hunusuruk lamuhup.
50001030	Anggin ane anden waruk lahiyon ari hiren oho waruk lahep. Indam anggin ane warukmu niyaruk latikip angge ketiya hiren holtuk lahebon ari hiren oho senetuk lahep.
50002001	Kristus unuk uruk lit hit-hit komo-komo atuk lahep. Kristus inowen Indi hisaruk lit weregma hinindi yuwag toho welahep. Allah hime fanowon fam mangno roho wereg lit hit-hit honori men hinindi roho welahep.
50002002	Ari roho welahepma anden iminon tu turuk lamuhupmu an nahiyeg anggolo haruk lit welaruhuk: Hinindi misig toho wereg lit hit-hit honori hinindi reg lit welamuhup. Henebe mangno roho wereg lit misig ane eneg tul peruk lamuhup.
50002003	Hiren mun angge man angge fahet og nisawag ulug henele hemet toho il noruk lamuhup fug. Hininggareg apmayap taruk lit honori fahet it palimu wereg peruk lamuhup.
50002004	Hininggareg hiniyabuk eneg wituk lamuhup fug, honori iniyabuk oho let toho wituk lamuhup.
50002005	Hiren oho Yesus Kristus inowen peruk ane hikit toho peruk lamuhup.
50002006	At ino Allah min ambi roho welatfag. Iraroho welatfag angge famen mondabi ari roho welaruhuk pibag fug.
50002007	Mondabi ambi roho welamuhuk puk fug angge Inggik kobog isibareg Ninggareg apmayap tamin ulug ap kinangmon atfag. Ap enemingmingangge hag atfareg it men ambi roho welatfag.
50002008	Inggareg apmayap taruk lit Allah ele holtuk lit weregman eneg ware feseruk lit e fam telfagma war atfag.
50002009	Ari fahet Allahn At ino mondabi leho fibareg Ineyap turuk lit Unuk suwap tibareg it winon ninine roho welahe perukon torap enepfag.
50002010	Ari tibagma poholma werehon kinangma werehon kinang apma werehon obog toho At suwon Apma welahe ulug At unuk uruk lit wel turuk lamuhup.
50002011	It obog toho arimanowen, "Nonowe suwon Yesus Kristus wereg," ulug fag toho uruk lit Allah wel turuk lamuhup.
50002012	Nori, anden hit nindi henesug lahiyon inowen tot imin. An weregma nele holtuk latikip hag toho ketiya hit men wereg elegma oho nele fano roho holtuk lamuhup. Allahn nit fanowap nenebuhu ano ulug hinindi anggin toho wereg lit til noruk lamuhup.
50002013	Allahn henesukun fanowap heneptuk lit hininggik ineyap heneptukmu Allahn fano peruk ane eneg turuk lamuhup.
50002014	Mun ane man ane turuk lit hinindimu ninirim puk fug angge hinindimu oho nonghong uk fug angge wereg lit til noruk lamuhup.
50002015	Henebe puhun toho wereg lit fano ane turuk lamuhup. Inindi hare reg lit un ane turuk inap sehelimu hit Allah umalikisi hinindi wirik toho wereg lit suhal umbagpag turuk hag toho it arimano unubam selehap turuk lit welamuhup.
50002016	Wene hit fanowap heneptukon ino hininggik ine roho senetuk lamuhup. Senetuk lamuhupmu Kristus waruhu sambil ino anden, "Wene fahet turuk lit lisag anggolo saplangge haruk latikik fug," ulug nele si ane uk fug angge wel ta reg laruhuk.
50002017	An nuwatukmu namep wilip alebon ino Allah fahet wam isag Utuk hag toho tele. Hiren oho Allah fam hinindi wenggeltuk lahebon ariyen henebe Allah og Utuk lahep. Ari roho teko lahu halug an men hit men nenehiyeg toho welamuhuk.
50002018	Ari roho wereg lit hir oho henehiyeg haruk lamuhupmu an oho nahiyeg toho welaruhuk.
50002019	Nonowe Yesus inowen an let naptukmu Timotius folo-folo henembeg monde fik waruhuk peruk lahi. Hit henembeg waruhureg nin suhuloho an nambeg waruhumu hit welahep ane fahet hiyag nuruhumu an nindi yuwag aruhu.
50002020	Anden wenggel haruk lahiyon hag toho ap tuma an men werehon misig oho eleg, we Timotius eneg wereg. We aren eneg hit fahet likiya hupmu anggolo wenggel haruk lit wereg.
50002021	Ap winon an men werehon arimano ininggarehen tohon fahet eneg wenggel haruk lit Yesus Kristus inowen tohon fahet wenggel haruk eleg.
50002022	Amlohowen ikni let turuk hag toho an wene hiyag isarukmu aren let naptuk latisi. Misihim pok am fug angge likiya hupmu ubabut fano roho let naptukmu hiren harikip.
50002023	An hele wat naptuson ino nubam tuhup ane seleg atuk halug at ino folo-folo henembeg monde fik waruhuk ulug nundaman peruk lahi.
50002024	Nonowe inowen an let nabuhumu ninggareg eke hit henembeg folo-folo waruhuk ulug nindi se roho wenggel haruk lahi.
50002025	Nenere Epafroditus ino hiren an let naptuk laruhu ulug nambeg monde fik waharikibon ino hit henembeg suhuloho waruhuwen anden monde fik waruhuk. An yabuk asengseng toho warukmu ar oho asukun fano roho let naptuk latisi.
50002026	At ouk waruk ulug hit honoluk atisi ane fahet at indi anggin toho wereg lit nin hit henembeg lahuk ulug indi wenggel haruk.
50002027	At ouk anggolo waruk lit war aruhu perusa angge famen Allahn indi harisireg fanowap tirisi. At fanowap turuk lit an eke indi siyag aruhu fug ulug Allahn indi niyarisi.
50002028	Ari fahet at ino hit henembeg waruhuwen folo-folo monde fik waruhuk. Monde fik waruhukmu at yet hahupteg hinindi se aruhumu an oho nindi se aruhu.
50002029	Niren Nonowe fam wenggel haruk lahe hag toho ar oho Nonowe fam wenggel haruk lit waha ulug hi ruhupteg hinibam hondoko kilabuhup. Ap ari hag toho wenggel harukon obog toho hinindi enesug lit hi eneptuk lamuhup.
50002030	Kristus awene fahet til norukmen ouk waruk lit war am hag teg latisi. Hiren an let nabukon famen at hit hunubalma atisireg an let naptuk lit an nahiyeg toho welaruhuk peruk latisi fug.
50003001	Nori, we Nonowe fam wenggel haruk lit henehiyeg toho welamuhup ulug we ita hiyag hisihi. Atam haharoho emberikikon ino fahet nin yoho eke embemin. Ambi ane eneg hahatuk lahi ulug nirim puk fug angge hinindi anggar amag ulug nin eke tu emberuk lahi.
50003002	Olomene onolokon arimano fahet honoluk teg lit yet teg lamok. Un ane turuk lit si ane uruk inap enele holuk fug. Enembilahap paltuk lit ket-ker ane uruk inap onombolim la fug.
50003003	Enembilahap paltuk ane alem fahet tot hiyag hisamin: Nit Allah hime fanowon nunubam weregma nit At ubam uruk ninap welaheyon arimano nenembilahap paleg ninap welahe. Nit iren hag toho wenggeltuk lahe fug. Nit nenehap selmon fahet wenggel ha fug angge Yesus Kristus Nonowe wereg ulug wel turuk lahe.
50003004	An oho nahap selmon fahet wel ta reg lahi. Ap winonen enehap selmon fahet wenggel haruk halug anden oho ari roho wenggel hihi ha reg lahi.
50003005	An indag napfag sambilen hup likinenam atfagma nambilahap pal napfag. Nikni numba Ibrani inap yuhon welatfagma Israel nahun wereg lit nunggul unuk Benyamin nahun welahi. Musa wene holtuk latikikon ununggul unuk Farisi inap men wereg lit fano peruk latikik.
50003006	Yesus unuk uruk inap unusimin ulug likiya hupmu mug eneplug laruk latikik. Musa wene fano ulug holtuk lit Allah iline siyag ane tuk fug angge fano ane eneg turuk lahi peruk latikik.
50003007	Ari turuk latikik nahun famen Kristus noluk atisimu fano peruk latikikon fahet siyag peruk lahi.
50003008	Ihiyon ari eneg uruk lahi fug, mun ane man ane siyag peruk lahi. Yesus Kristus ino an Nowe wereg ulug noluk atisimu mun ane man ane siyag tehen At eneg fanowon wereg peruk lahi. Kristus ngi aruhukteg At men mangno roho welaruhuk ulug anden mun ane man ane turuk latikik ane ninggik kobog isarikikon filik turuk angge amben hag toho wereg peruk lahi.
50003009	Musa wene fam haharoho imbibag ane hikit toho turuk latikik angge famen Allahn ili og nabuk fug teg ane turuk latikik. Kristus fam nindi wenggel haruk laruhukmu at indi fano wenggel haruk ulug Allahn ili og nabuhu. Allah fam indi wenggel haruk inap arimano Aren ili og eneptuk.
50003010	Allahn Kristus olukap tibagma Ine roho Oluk werehon ino fahet nindi anggar amag peruk lahi. Kristus ubam alem angginon imbibahon ino hag toho an oho At men mangno roho weregma nubam turuk lamuhup. At ino ware fisibag hag toho an oho ambi roho nuwabuhup peruk lahi.
50003011	Ari roho wereg lit ap war atukon wereg ambehen an oho noluk aruhuk peruk lahi.
50003012	Aren og nuruhuwon fahet mondabi ngi atikik peruk lahi fug. Yesus Kristus inowen an sen naptisimu Aren og nuruhuwon an seneruhukteg ngi aruhuk ulug til noruk lahi.
50003013	Nori, an noluk atisimu mondabi senetikik peruk lahi fug. We misig eneg peruk lahiyon aru: Nambol fil werehon aru embeselug naluke fil werehon aru eneg ngi aruhuk ulug yami ruruk lahi.
50003014	Ap sa tam atmisi ulug pupu angge laruk inaben peruk hag toho Allahn onggo fanowon og nuruhuwon fahet sat toho laruk lahi. Allahn An men mondabi onoluk welamuhup ulug wol neneptisimu an oho Yesus Kristus fam nindi wenggel haruk lahi.
50003015	Nori, hit hinindi fano roho welahebon arimanowen ihi ane aru hag toho peruk lamuhup. Hiren alem eke hag eke hag hunundaman peruk lahep ane ari Allahn hinindi anggarap henebuhu.
50003016	Allahn nit og nisarisiyon ari likiya hupmu sat toho senetuk lamuhuk.
50003017	Nori, hir oho an welahi hag toho welamuhup. Anden turuk lahi hag toho ap winonen turukmu yer isahupteg hiren oho ari roho turuk lamuhup.
50003018	Indam angge nele irikikteg warikikteg ketiya oho uba yatuk lit hiyag hisaruk lahi. Ap anggolo arimano ininggareg ininggik fam turuk ane ariyen Yesus e fam telfahon ino men hili roho wereg.
50003019	Ininggarehen siyag ane tul perukon fahet eneg inindi pulmu werehen it arimano mondabi siyag amuhup. Ininggali hawon famen enewelwel tubat taruk lit kinangmon fahet eneg inindi wenggel haruk.
50003020	Nit ninibam yug toho welamuhuk ambeg poholma wereg. Nonowe Yesus Kristus ino poholman fobik fanowap nenebik oho wambik waruhu ulug mangno ruruk lahe.
50003021	Nit nenebe siyahon war amuhukon aruma An ninggareg fanowon hag toho welamag ulug Aren ninap nenebuhu. At inggik ineyon inowen mun ane man ane tuk hag teg lit obog toho Inggarehen seneg laruhu.
50004001	Nori, nindi hisaruk lit pen hisa wale ulug nindi wenggel haruk lahi. Hit an naliliyangge hag toho welahepma hit fahet an nahiyeg haruk lahi. Nori, Nonowe fam hinindi wirik toho wenggel haruk lit welamuhup.
50004002	Euodia men Sintikhe menen Nonowe ubam hinindimu wenggel haruk lit hinindi misig toho welamuhup ulug komo heneptuk lahi.
50004003	Nare Sunsugos, hat hindi fano roho wenggel haruk lahenon aruwen hiyap piren aruma let eneptuk lit welaruhun ulug hubam uruk lahi. It piren itanowen wene fahet sat toho yami ruruk lit an oho let naptuk latusa. Hun Klemens ino men nonori winon men yabuk ambi roho turuk latukukon arimano An men mondabi nonoluk welamuhuk ulug ununuk Allahn haharoho foroho lit wereg.
50004004	Likiya hupmu Ninikni Allah fam wenggel haruk lit henehiyeg toho welamuhup. Uruk lahiyon aru nin eke pirenam imin: Henehiyeg toho welamuhup.
50004005	Hunubabut fano roho weregma ap winon obog toho arimanowen yet hisaruk lamuhup. Nonowe horogma waharuk.
50004006	Mun angge man angge fahet hinindi anggin toho wenggel haruk lit welamuhup fug. Henesehet teg halug Allah fam sembahyang uruk lit heng turuk lamuhup. Heng turuk lit Allah fam Ninikni uruk lamuhup.
50004007	Allah ninindi yuwahap neneptukon ino fahet nit ap kinangmonen ninindi anggat teg lahe uk fug teg. Ari uk fug teg angge famen Yesus Kristus fam hinindi wenggel haruk lit fano roho welamuhuben Aren fet henesug laruhu.
50004008	Nori, obog toho hiyag hisihireg atogma tot hiyag hisamin: Tem toho peruk ane men fano atuk ane men pikir ane tehe perukon men Allahn peruk ane tebehe perukon men aben fano tehesa perukon men henele fano-fano ane uruk lahebon men ihiyon aru obog toho fahet hinindimu wenggel haruk lamuhup. Allahn fano perukon eneg senetuk lamuhup.
50004009	Anden hiyag hisarikikmu senetikibon ari eneg turuk lamuhup. Anden urukmu holtikibon eneg hiyag isaruk lamuhup. Anden turukmu niyarikibon eneg turuk lamuhup. Ari turuk lamuhupmu Ninikni Allah ninindi yuwahap neneptukon inowen fet henesug laruhu.
50004010	Hiren atam an nubahet emberuk latikip hag toho ketiya oho hinindi fam emberuk lahepma Nonowe fahet emberuk ulug nahiyeg toho welahi. Atam hinindimuwen imbila peruk latikip angge famen umbuk fug teg latikip.
50004011	Uruk lahi ane aru suburu elegma uruk lahi fug. Suburu elegma oho weregma oho we fano eneg peruk lahi.
50004012	Suburu weregma na reg lahi, elegma hinik welam teg lahi. Suburu elegma oho weregma oho obok teg lir oho nalug oho obog toho ihi ane aru misig oho nubam atisi fuhon wereg eleg.
50004013	Kristus inowen nineyap naptukmu siyahon fanowon obog toho nubam atuk angge famen we welam teg lahi.
50004014	We welam teg lahi angge famen hat siyag toho welahen ulug tot emberikibon ari fano emberikip.
50004015	Hit Filipi hinap nori, wene hiyag isaruk ane ak teberikik sambilen hit o Makedonia hunumbahalug larikikmu hiren eneg an let naptuk lit og nereheg turuk lit ayeg waroho hilaruk latikip ane ari hit honoluk.
50004016	An o Tesalonika weregma hiren pirenam hinahanam an let naptikip.
50004017	Nin uang numbahakup ulug uruk lahi fug. Anggen fanowon yihik fuhup ane ariyen hit palimu amuhuben uruk lahi.
50004018	Hiren emberikibon ari Epafroditus inowen an og nirik waharisimu andog toho anggolo foroho lahi, nasehet eleg toho welahi. Hiren emberikibon ari Allah anggengge hag toho emberikipmu Ahiyeg harisireg amben fano peruk.
50004019	Hit henenggengge eleg angge welahepma Nikni Allah mun angge man angge forohowon inowen sebe roho og hisaruk laruhu. Og hisaruk laruhuwen hiren Yesus Kristus wel turuk lamuhup.
50004020	Ninikni Allah ap obohen wel turukmen eneg welamuhup. Amin.
50004021	Allah umalikisi Yesus Kristus fam wenggel harukon wal taneg nori ulug hi enebuhup. An nori an men tuma werehonen hit fahet nori ulug hi heneptuk.
50004022	Allah umalikisi obog tohowen hi heneptuk lit Kaisar ibam werehon oho hit fahet nori ulug hi heneptuk.
50004023	Nonowe Yesus Kristus inowen Indi henesug lit fet henesug laruhu ulug Allah fam sembahyang uruk lahi.
51001001	Yesus Kristus inowen an Paulus nubam yonggo laruk laruhun ulug Allahn tam perisiyon hikit toho hiyag nitisimu nenere Timotius men mangno roho wereg lit suwesingga tu emberuk lahe.
51001002	Nonori, hit Kristus ubam tem toho wenggel haruk lit At fahet Nonowe peruk lit o Kolose welahebon hunubahet suwesingga tu emberuk lahe. Ninikni Allah ubabut fanowon inowen hinindi yuwahap heneptuk laruhu ulug sembahyang uruk lahe.
51001003	Niren hit hunubahet sembahyang uruk lit Nonowe Yesus Kristus Ikni Allah ubam hundig-hundig Ninikni uruk lahe.
51001004	Hit Yesus Kristus ubam wenggel haruk lit wene holtuk inap fahet hinindi enesug lahepma niren holtukukteg Allah fam Ninikni uruk lahe.
51001005	Fano angge Allahn andog toho poholma hit fahet foroho lit werehon ino wene fanowon tam hiyag hisarusama tem toho og nisahu perikip.
51001006	Wene fanowon ino o pumbuk kema-kema su atisireg anggen fanowon yihik ferisi. Wene ari henembeg waharisimu hiren holtikipteg Allahn tem toho Indi henesuhon fahet honoluk atisi. Honoluk atisi sambilen ak turuk lit wene ari hit sehelimuwen oho su atuk lit anggen fanowon yihik ferisi.
51001007	Nonowe Kristus inowen nit nenere ninindi reg laheyon Epafras ino hit wene hiyag hisawag ulug mingming tirisimu hiyag hisarisimu ihiyon ari obog toho hit honoluk atisi.
51001008	At inowen ir oho Allah hime fanowon Apma wereg lit it-it inindi roho wereg ulug nit nunubam hiyag nisa waharisi.
51001009	Hiyag nisa waharisimu holtukukteg likiya hupmu hit fahet nenepeleg am fug angge sembahyang uruk latukuk. Ninikni Allahn peruk ane fuki roho honoluk aruhumu mun ane man ane fahet hinindi anggar aruhuwen Ahime fanowon fam selehap tukag ulug niren Allah fam heng turuk lahe.
51001010	Hiren turuk lahep ane obog toho fahet Aren fano puhuwen At olohotma Umalikisi fanowon welamuhup. Allahn perukon fam wenggel haruk lamuhup ane ariyen fituk lit yabuk fano roho wiri feruk lit anggen fanowon yihik feruk lamuhup.
51001011	Mun ane man ane alem hunubam atukmu hinindi imbik wamburuk lit welamuhuben Allah ine fanowon inowen hinineyap heneptuk laruhu.
51001012	Allahn fano angge Umalikisi seleg tegma wereg inap og isahuk perisiyon ino hit faher oho fano og isahuk peruken henehiyeg toho wereg lit Ninikni ulug Allah wel turuk lamuhup.
51001013	Nit hik tegma wereg lit siyahon apma welatukukmu Aren windat neneptuk lit Amloho indiyon wereg ambeg seleg tegma hondoko nunumbaharisi.
51001014	Siyag ane niren turuk latukukon Aren ambolmayap tirisimu At min mangno roho wereg lit nit nininggik hele lolehon hag toho welahe.
51001015	Allah ino aben yet ha fug teg lit weregma Yesus ino pingganet hag toho wereg. At Kristus ino wandabon weregma mun angge man angge wal tibahon arimano ilabowon hag toho wereg.
51001016	At unuk palimu weregma mun angge man angge poholma werehon kinangma werehon men yet ha rehon yet ha fug tohon men At apma welamuhup ulug wal tibag. Lehoma ap suwon hur atuk ambeg men o pumbuk ap suwonen sen enesug ambeg men kinangma inine roho werehon aben yet harukon men yet ha fug tohon men arimano At ngi roho welaruhu ulug Kristus unuk fam wal tibag.
51001017	Mun angge man angge uwan wal tuk fugmu we At eneg tam welatfag. At weregma eneg mun angge man angge welam teg.
51001018	Allah wene holtuk inap Inggik Uyug weregma At unggul wereg. Alem te At wereg. Ap war atuk ambehen At wandabon Oluk atfareg mun angge man angge alem Aren seneg lit wereg.
51001019	Allahn alemet ondomiyet abir angge senehon arimano Kristus ubam atfag.
51001020	Kristus ubam atfagma mun angge man angge seli roho werehon arimano mangnowap enepfag. Teltuk ahen fam Kristus amep wilip atfahon inowen poholma werehon kinangma werehon obog toho mangnowap enepfag.
51001021	Allah henepelehen indam hiren oho siyag ane turuk latikibon ariyen Allah men hinindi fam seli roho welatikip.
51001022	Welatikip angge famen ketiya Kristus ebe kinangma war atfag ane ariyen Allah min mangno atikip. Mangno atikipmu hit fano wereg lit hunubam usanduk singon tag teg eleg angge welamuhupmu At alukema unduhuk hunubahaku.
51001023	Ari roho unduhuk hunubahakuwen mulilik la mulilik wam tuk fug angge pikit toho unduhuk lit At ubam wenggel haruk ane hinine roho senetuk lit wene hit fanowap henebuhuwon ino fahet ninirim puk fug angge welamuhup. An Paulus oho wene fanowon aru amingmingangge atikikteg hiyag hisarukmu hiren oho fano holtikip. Ap obog toho kinang atogman atogma werehon wene ari hiyag isarusa.
51001024	Hit fahet an siyahap naptukmu ketiya nahiyeg toho welahi, Kristus ebe siyahap turuk lit tot minggiroho emberuson ino ketiya an nubam atuk. An siyahap naptuk ane aru Kristus inggik uyug Allah umalikisi werehon unubahet nubam atuk.
51001025	Allahn an nubahet yabuk wibuk teg perisireg hiyag nutuk lit An nawene eke umbusuk fug angge ap hiyag isaruk laruhun ulug unduhuk nubaharisimu Allah umalikisi enemingmingangge atikik.
51001026	Nunumbasi indam welatfahon men ketiya welatuson men inil fam hiraho lit welatisi angge famen ketiya Awene holtuk inap fahet inamap tirisi.
51001027	Allahn inamap turuk lit atam hiraho latisiyon fano anggolowon ino ap o pumbuk obog toho fahet og isahuk perisi. Hir oho og hisahuk perisiyon ino Kristus hit sehelimu weregma Aren mondabi fanowap nenebuhu peruk lit mangno ruruk lamuhuk.
51001028	Yesus wene ino fahet hiyag isaruk lit ap obog toho enebe wal taneg komo eneptuk lit nit ninindi anggat teg lahe ulug ap obog toho milal eneptuk lahe. Kristus fahet inindi fano roho wereg lamuhup ulug ap obog toho enebe wal taneg fer enesug lit hiyag isaruk lahe.
51001029	Allahn ine og nitisiyon hikit toho ari fahet lisag toho yami ruruk lahi.
51002001	Hit men ap o Laodikia werehon men it winon an nebe niyarusa fuhon men unubahet yabuk sat toho wituk lahiyon tu honoluk aruhu peruk lahi.
51002002	It arimano aru fahet onoluk amuhupteg inindi enehiyeg toho wereg lit it-it mangno roho wereg lit enebe misig toho wereg lamuhup. Allahn Kristus hirako foroho latfahon ino onoluk amuhupmu inindi seleg anggolo roho welamuhup.
51002003	Mun ane man ane alem onoluk atukmu fuki roho wenggel harukon ari Kristus fam fano angge hiraho lit weregma At famen eneg onoluk amuhup.
51002004	Anden alem tu uruk lahiyon ap winonen enele inilaheg toho uruk lit hinindi ninap henebuhup tohon ulug hiyag hisaruk lahi.
51002005	An nebe hit sehelimu welam fug teg angge famen nindimuwen hit min mangno roho welahiyon inowen Kristus ubam hinindi wirik toho wenggel haruk lit hunubabut fano roho weregma yet hisaruk lit nahiyeg toho welahi.
51002006	Hiren Yesus Kristus nit Nonowe ulug senetikibon ari famen At apma wereg lit Aren fanowon tu perukon hikit toho turuk lamuhup.
51002007	Kristus ino kinang ineyon weregma hit hunumanggen At ubam yaho feruk lamuhup. Hit henebe o hag toho At ubam wiroho welamuhupteg wene fanowon tam hiyag hisaruson hinine roho senetuk lit Allah Ninikni uruk lit wel turuk lamuhup.
51002008	Enele sibiling-sibiling ane uruk lit un ane hiyag hisahup tohon hinindimu honoluk toho wereg lit kahal enesug lamuhup. It indam welatfag inap arimanowen turuk latfahon hiyag isaruk lit Kristus fanowon inowen peruk ane senebuk fug angge kinang seneg lahe perukon arimano enepma wereg.
51002009	Allahn alemet ondomiyet abir angge senehon arimano Kristus ap kinangmon atfagma At ubam imbibag.
51002010	Ari hag toho hit hinindimu kolo reg latisi angge famen Kristus fam wirim atisi. Kinangma inine roho werehon aben yet harukon men yet ha fug tohon men arimano obog toho Aren eneg seneg lit wereg.
51002011	Ap enembilahap paleg inap hag toho hit welahep fug angge famen Kristus ubam wereg lit henembilahap paleg hinap hag toho welahep. Hiren tam siyag ane turuk latikibon nonggoloho henembol fil embeseruk lahepma Kristus unuk fam henembilahap palehon hag toho welahep.
51002012	Kristus kinangma salfahon ari hag toho hir oho ikma pilap heneptusa. Allah ineyon inowen ap war atuk ambehen Kristus olukap tibagma hir oho At ubam wenggel haruk latikipmu At min mangno roho honoluk atikip.
51002013	Indam hir oho siyag ane turuk lit henembilahap paleg eleg inap wereg lit warehon hag toho welatikip angge famen Allahn Kristus men mangno roho honolukap heneptisi. Honolukap heneptisimu niren hare ane turuk latukukon fahet undama ahe laharisiyon ino hondo rebeserisi.
51002014	Musa wene fam ari tuk fug ulug haharoho imbibag ane ariyen alem nunubam atfag. Alem nunubam atfagma niren paleg angge reg lit welatuk uwahon suwesingga fam haharoho werehon Aren ari elehap tibag. Paleg angge suwesingga fam haharoho werehon elehap tibahon ino Kristus men mangno roho e fam telfagma eleg atfag.
51002015	Kinangma inine werehon aben yet harukon men yet ha fug tohon arimano sehen it ininggikmu werehon taluk toho hilaruk lit aben fog eneptuk lit ininggaliyap enebukag ulug inamma in enepfag. Inine roho turuk latfahon arimano Kristus inowen apmayap enepfagma Allah unuk palimu atfag.
51002016	Ik suburu usa urukon men o usayap turuk sambil men pikalem keron inam atuk sambil men hup winaharuk lit sabit welahe urukon men alem ihiyon ari fahet umbusuhupmu unggum hunubam kuhu fug.
51002017	Fobik aruhu ane ari Kristus ebe weregma mun angge man angge ihiyon ari ahuhe hag toho wereg.
51002018	Onggo fanowon hit hininggikmu werehon ari ap winonen taluk henebuhup fug. It arimanowen ap onolohotman ininggareg apmayap taruk lit malaikat fahet ninikni uruk. Ninikni uruk inap arimanowen nei fulu roho waruk ninap uruk lit kinangmon fahet eneg wenggel haruk lit ininggareg suwap taruk.
51002019	It ari roho turuk inap arimano Kristus ebe min mangno roho wereg eleg. Ebe ino Unggul palimu weregma Inggik Uyug umanggenen ahandip tegma uwag ine roho wereg lit Allahn peruk ane hikit toho fituk lamuhup.
51002020	Kinang seneg lahe perukon arimanowen hit sen heneptusama Kristus men mangno roho war atuk lit ho roho embeserikip angge famen nin nungge fahet usa alem eke hag eke hag ap kinangmonen turuk hag toho turuk lahep?
51002021	Iren usa urukon te, "Tu senebuk fug, ari na fug, hininggik tum fam tung ha fug," uruk.
51002022	Iren uruk ane ari obog toho ap ininggikmu atukmu mondabi eleg aruhuwon fahet usa uruk lit ap kinangmonen wenggeltuk ane eneg turuk.
51002023	Mun ane man ane alem nonoluk ninap hag toho welahe peruk lit ininggareg enemuwen Yesus peruk elehon fam sembahyang milal taruk. Ininggarehen apmayap taruk lit siyahap taruk angge famen aben yet nisalug fano pukag ulug kinangmonen peruk ane siyag ane eneg turuk.
51003001	Nori, hit Kristus ebe men mangno roho Allahn honolukap heneptisimu Kristus ino Allah inggik pikit fil heriyeg lit weregma At ubam alem yami ruruk lamuhup.
51003002	Palimu werehon eneg yami ruruk lit kinangma werehon wenggeluk fug.
51003003	Hit hinindi siyahon war atisimu hinindi fanowon mondabi honoluk welamuhubon Kristus men mangno roho Allahn hirako fet henesug lit wereg.
51003004	Nonoluk welamuhuk ane fet nenesuhon ino Kristus mondabi ebenam aruhu sambil hir oho At men mangno roho mondabi umbagpag turuk ambeg ebenam amuhup.
51003005	Ari fahet kinangmon hininggik hunuyug fam siyag ane turuk lahebon kong toho hik isaruk lamuhup. Pabi ane turukon men siyag-siyag ane hunubam het tehon men, tu hilila ari hilila peruk lit honolok ane turuk lahebon men henebuwap fahet wenggel harukon men obog toho arimano usane hag toho wereg.
51003006	Aben siyag ane turukon obog toho arimano fahet Allahn nirim peruk lit Olok haruk lit wereg.
51003007	Hiren oho indam siyahon apma wereg lit ari roho turuk latikip angge famen
51003008	ketiya mondabi hik usul peruk lamuhup. Hik isaruk lamuhubon te hinindimu inahan atuk lit per eneptukon men honolok ane turukon men ap enebug uruk lit henembilik fam ahum sipuk toho wiliptukon men mondabi umbusuhup.
51003009	Nori, hit-hit henele si uruk lamuhup fug. Sum miningon embeseruk hag toho miningon hunubam werehon embeseruk lit
51003010	sum keron suknuruk hag toho henebe keron fam welamuhup. Allah wal henepfahon inowen hit An pingganet hag toho welamuhup ulug hunubabut kerap heneptukmu pikir ane eneg wenggel haruk lit welamuhup.
51003011	Allahn kerap heneptuk lit weregma Yahudi inap Allah unuk onoluk inap men Yunani inap Allah unuk enepeleg inap men enembilahap palehon men paleg elehon men ap pohon men enepeleg inap men aben mingming eneptukmu enemingmingangge werehon men ap mingming eneptuk lit palimu unduhukon men alem aru apma it obog toho welam fug angge Kristus apma welamuhup.
51003012	Allahn An numaliki amuhup ulug mumal heneptisireg fanowap heneptisimu hit-hit hinindi roho wereg lit honori men let-ler atuk lamuhup. Hinindi apma teberuk lit hinindi wiyig toho wereg lit hunubam lombuk toho welamuhup.
51003013	Honori men hunubam lombuk toho wereg lamuhup. Honori eke fam honolok ane hunundaman peruk lit ahe laharuk halug elehap turuk lit henembol fil embeseruk lamuhup. Hiren siyag ane tirikibon Nonoweyen ambolma embeserisi hag toho hiren oho honoriyen siyag ane turukon henembolma embeseruk lamuhup.
51003014	Hunubam ihi ane ari obog toho welaruhu angge famen ap hinindi enesug lamuhup ane ari eneg palimu welaruhu. Palimu welaruhu ane ari famen henebe misig hag toho fano roho wereg lit hele pug tohon hag toho welamuhup.
51003015	Nonowe Kristus henebe mangnowap heneptuk lit hinindi yuwahap heneptisiyon inowen fet henesug laruhu. Ari roho henebe misig hag toho welamuhup ulug wol heneptisimu hiren Nonowe ulug At hi ruruk lamuhup.
51003016	Kristus wene fanowon hiyag nisarisiyon ino hit sehelimu weregma likiya hupmu wenggel haruk lit welamuhup. Hiren fuki roho hinindi wenggel haruk lit hit hininggareg komo-komo atuk lit honori hiyag isaruk lamuhup. Sini Mazmur uruk lit Allah wel turuk asini men weneman uruk asini men yunggultuk lit hinindimuwen Allah Ninikni uruk lit wel turuk lamuhup.
51003017	Mun angge man angge hiren turuk lahebon henembilik fam wilip atukon men hininggik fam turuk lahebon men ari Nonowe Yesus unuk fam turuk lamuhup. Hiren turuk lamuhubon ariyen At unuk fam Ninikni Allah wel turuk lamuhup.
51003018	Hit hiyap ap oho lahebon hunubam tot nele imin. Nonowe min mangno roho wereg inaben turuk hag toho henehunsi enele holtuk lamuhup.
51003019	Hit ap hiyap oho lahebon hunubam tot imin. Hunuhesi hinindi enesug lit honolok ane unubam tuk fug angge fano roho welamuhup.
51003020	Hit malik toron hunubam tot imin: Hiniknisi hinisingasiyen komo heneptuk ane fahet fano roho holtuk lamuhupmu Nonoweyen oho ahiyeg toho welaruhu.
51003021	Hit ap hunumalikisi ondoho lahebon hunubam tot imin: Hunumalikiyen enekolen inine eleg am nowen inindi siyahap enebuhup fug.
51003022	Hit ap enemingmingangge welahebon hunubam tot imin: Hiniknisi kinangma werehonen mun ane man ane fahet hiyag hisarukmu enele holtuk lamuhup. Hiniknisi onolohotman fano pukag ulug eneg ler eneptuk lamuhup fug. Allah fahet hinindi wirik toho wereg lit ler eneptuk lamuhup.
51003023	Mun angge man angge fahet turuk lahebon ari henesukun fano roho turuk lit ap fahet turuk lahe puk fug angge Ninikni Allah fahet turuk lahe peruk lamuhup.
51003024	Hinikniyen hit fahet onggo og hisahuk ulug fano angge wep toho emberisiyon ino og nisahu ulug honoluk toho welamuhup. Kristus ino Hinikni weregma hit At amingmingangge welahep.
51003025	Ninikni Allahn ap tu siyag tu fano ulug onorohole haluk fug angge weregma ap san siyag ane turuk halug inggareg ubam unggum hebeloho kuhu.
51004001	Hit ap suwon henemingmingangge werehon fahet hunubam tot imin: Nenemingmingangge fam tuk teg ane eneg tul peruk lit fano ane turuk lamuhup. Fano ane turuk lit nir oho Ninikni suwon poholma wereg ulug honoluk toho welamuhup.
51004002	Hundig-hundig sembahyang uruk lit hinindimu honoluk toho wereg lit Allah fam Ninikni uruk lit wel turuk lamuhup.
51004003	Allahn inisanggo hur enebuhumu wene fano holuhuben Kristus fam Allahn hirako foroho ane fahet fag toho hiyag isaruk lamuhuken nit fahet sembahyang uruk lamuhup. Kristus fam Allahn hirako foroho ane fahet penjara kilap naptusa.
51004004	Fag toho hiyag isa rohon hikit toho hiyag isaruk laruhuken hiren an fahet sembahyang uruk lamuhup.
51004005	Ap selma werehon wene holtuk eleg inap iniline turuk lahep ane fuki roho wenggel halug turuk lamuhup. Tul peruk lahep ane tehep ha fug nowen li weregma ariya turuk lamuhup.
51004006	Henele al waroho ap unubam hiyag isaruk lamuhupmu saho unduk fano hag toho aben hit henele fano ulug holuhup. Aben hinog-og hisahubon fahet nangginoho hiyag isahuk ulug hinindi anggat toho wereg lit wenggel haruk lamuhup.
51004007	An wereg lit turuk lahi ane fahet nenere Tikhikus ninindi reg laheyon an let naptuk lit Allah amingmingangge wereg lit fano roho werehon ino hit henembeg waruhureg hiyag hisahu.
51004008	An welahi ane fahet ari roho wereg ulug hit fam hiyag hisaruk lit hinindi seyap henebuhuwen anden hit henembeg at monde fik waruhuk.
51004009	Hit Kolose hinap henesehelimuwon nenere indi fanowon Onesimus ninindi reg laheyon ino men ambiyeg mon enebik waruhuk. Mun ane man ane tuman inam atisi ane iren hiyag hisaruk lamuhup.
51004010	Aristarkhus an nim penjara werehon ino men Barnabas are Markus ino menen nori uruk lit hi heneptuk. Markus ino waruhu ane fahet anden tam hiyag hisarikikon ino henembeg waruhu halug nenere ulug hondohokup.
51004011	Yustus unuk eke Yesus inowen oho hi heneptuk. It hinahan nonori hinahan itano eneg ambilahap paleg inap wereg angge famen an let naptuk lit Allah wene hiyag isaruk. It itanowen an nindi yuwahap naptuk lit wereg.
51004012	Hun Epafras inowen oho hit fahet eke nori ulug hi heneptuk. At ino henere hit sehelimuwon Yesus Kristus amingmingangge wereg lit hit hinine roho welamag ulug hit fahet likiya hupmu sembahyang uruk lit wereg. Allahn peruk ane fahet hinindi anggat toho wereg lit fano ane turuk lamuhup ulug Allah fam heng turuk.
51004013	At inowen hit Kolose hinap men Laodikia inap men Hierapolis inap men fahet let heneptuk lit lisag toho turukmu haruk lahi.
51004014	Ap hihir eneptuk ahun Lukas nindi reg lahiyon inowen oho Demas inowen oho nori ulug hi heneptuk.
51004015	Nonori Laodikia werehon hi eneptuk lahe ane aru hiyag isahup. Nenerek Nimfa men Allah wene holtul ulug at ibam palu arik kurukon men arimano oho hi eneptuk lahe.
51004016	Suwesingga emberuk lahiyon aru hiren kim hahupteg honoluk aruhumu Laodikia inaben oho kim hawag ulug og isa lahup. Og isa lahupmu it fahet emberuk lahiyon oho hiren kim hahuben heng enebuhup.
51004017	Hun Arkhipus hiyag utuk lit yabuk Allahn hiyag hitisiyon ino fano roho wituk laruhunen yet teg lamok ulug komo haptisi ulug hiyag omok.
51004018	Hi heneptuk lahi ane aru an Paulus ninggareg ninggik fam hahatuk lahi. An hele wat naptusa ane fahet honoluk toho welamuhup. Allahn hit fahet Indi henesug lit fet henesug laruhuwen sembahyang uruk lahi.
52001001	An Paulus men Silwanus men Timotius menen Allah umalikisi o Tesalonika welahebon fahet suwesingga aru emberuk lahe. Ninikni Allah men Nonowe Yesus Kristus men mangno roho welahebon ari fahet hit hi heneptuk lahe. Allahn hit fahet Indi henesug lit hit hinindi yuwahap heneptuk laruhu ulug sembahyang uruk lahe.
52001002	Hit obog toho hunubahet Allah fam Ninikni ulug wel turuk lit likiya hupmu sembahyang uruk lahe.
52001003	Yesus fam hinindimu wenggel haruk lit mun ane man ane turuk lahebon oho henesukun fano roho turuk lit honori oho hinindi enesug lahep. Nonowe Yesus Kristus Ninikni Allah alukema wereg lit fanowap nenebuhu ulug hinindi yuwag toho wereg lit mangno ruruk lahepma niren hit fahet likiya hupmu wenggel haruk lahe.
52001004	Nori, Allahn hit Indi henesug lit hiyag heneptisireg mumal heneptisiyon ari nit nonoluk.
52001005	Wene fanowon tam hit hiyag hisaruk latukukon nenembilik fam eneg hiyag hisaruk latukuk fug. Allah hime fanowon inowen nit ninineyap neneptukmu tik-tem toho aruhu ane fahet hiyag hisaruk latukuk. Nit hit sehelimu wereg lit hit fahet turuk latukuk ane hit honoluk.
52001006	Hit nit nonombolim laruk lit Yesus ombolim oho laruk latikip. Aben hunubam angginon emberuk latusa angge famen Allah hime fanowon inowen henehiyehap heneptisimu wene fanowon holtuk latikip.
52001007	Ap obog toho Allah fam inindi wenggel harukon o Makedonia men o Akhaya men werehon unubahet hit wirimangge welatikip.
52001008	Hit famen wene fanowon wilip atisireg Makedonia kinangmon men Akhaya kinangmon men o pumbuk werehon eneg wene saho ririsi fug. O pumbuk obog toho hit Allah fam hinindimu wenggel haruk lahep ane onoluk atusama niren alem ari fahet nungge-nungge hiyag isa fug teg lahe.
52001009	It arimanowen hiren nit hondoko kilap neneptikip ane fahet ap obog toho hiyag isaruk. Usa ane turuk latikip ane embeselug Allah tem ane uruk lit mondabi Oluk werehon ino Apma waharikibon fahet eke enele uruk.
52001010	Ap war atukon wereg ambehen Allah amloho Yesus olukap tibahon ino poholman wambik waruhu ulug mangno ruruk lahebon fahet eke enele uruk. Allahn fobik Olok ane ap unubam umbuhumu At Yesus inowen nit windat nenebuhu.
52002001	Nori, nit hit sehelimu waharukukteg saplangge hiyag hisarukuk fug peruk lahe ane ari hit honoluk.
52002002	Nit o Filipiyen hit henembeg wam fugmu nininggaliyap neneptuk lit nunusuruk latusa ane hit honoluk. Nunusuruk latusa angge famen Allahn let neneptukmu nenembong se roho wereg lit sat toho hit henembeg Allah wene fanowon hiyag hisa waharukuk.
52002003	Niren komo heneptukuk ane ari hinindi nonghong atuk ane fahet hiyag hisaruk latukuk fug. Ninindimu siyahon hiraho lit nenele si ane hiyag hisa waharukuk fug.
52002004	Allahn wene iren fano hiyag isa reg perisireg wene fanowon ino nit nunubam emberisi. Nit nunubam emberisimu uruk laheyon ari aben fano pukag ulug uruk lahe fug, Allahn fano pukag ulug hiyag isaruk lahe. Allah inggarehen eneg nit ninindi wal nisaruk.
52002005	Henenggengge og nisawag ulug ninindimu hirako wenggel ha fug angge wereg lit nenele ilaheg toho uruk lit hunuwali senetukuk fug. Ari fahet hit honoluk tegma Allah oho Oluk teg lit wereg.
52002006	Ap kinangmon hit men ap winon menen nit wel nenebukag perukuk fug. Kristusen mon neneptisi ulug wel nenebukag pila angge famen wel neneptuk ane yami rurukuk fug.
52002007	Hit sehelimu nunubabut fano roho wereg lit malik toron isingan walinggoho foroho hag toho fet henesug latukuk.
52002008	Fet henesug lit hit fahet ninindi anggolo henesug lit wene eneg hiyag husul fug perukukteg hit fahet ninindi roho wereg lit nininggareg nenebe oho og hisarukuk.
52002009	Nori, niren asengseng haruk lit sat toho turuk latukukon hit honoluk. Hit henesuburu eneg naruk lamuhuk fug ulug niren likiya hupmu nininggareg nininggik fam oho turuk lit Allah wene oho hiyag hisaruk latukuk.
52002010	Hit Kristus fam wenggel haruk hinap henesehelimu wereg lit siyag ane tuk fug angge fano roho pikir ane eneg turuk latukuk. Ari roho welatukuk ane hit honoluk tegma Allah oho Oluk teg lit wereg.
52002011	Malik toron ikniyen komo ruruk hag toho niren hit misig-misig wal taneg komo heneptuk lit hinindi wirikap heneptukuk ane hit honoluk.
52002012	Allahn An wereg ambeg fanoma welamuhup ulug wol heneptisiyon inowen perukon hikit toho hit fano welamuhup ulug nenele ine roho komo heneptuk latukuk.
52002013	Niren Allah wene hiyag hisarukukon holtikipteg ap kinangmon enewene hiyag nisaruk eleg, Allah wene hiyag nisaruk perikip. Hiren perikibon ari fano, ap kinangmon enewene hiyag hisarukuk fug, Allah wene tik-tem toho hiyag hisarukuk. Allah wene fanowon inowen hit hinindi selehap tirisimu likiya hupmu hit fahet Allah fam sembahyang uruk lit wel turuk lahe.
52002014	Nori, Yesus Kristus fam wenggel haruk inap Allah umalikisi o Yudea werehon arimano hit men ambi roho welahep. Yahudi inaben it unubam siyag ane turusa hag toho hir oho hinibam misihonen hunubam siyag ane turusa.
52002015	It Yahudi inaben Nonowe Yesus men atam wene hiyag isaruk latfag inap nabi men pinggi unusibareg ketiya nit nunusul ulug mug neneplug laruk. Ari turuk lit Allahn fano peruk ane hikit toho tuk fug angge ap obog toho fahet seliyon eneg peruk.
52002016	Allah unuk enepeleg inap fanowap eneptuk awene hiyag usul ulug turuk lahe angge famen Yahudi inaben hiren wene hiyag isalihip fug ulug ke paltuk. Ari turuk lit siyag ane palu ril laharukmu anggolo atuken Allah olok peruk aneyen mondabi hondo eneptisi.
52002017	Nori, nit hit hunumbahalug waharukukteg ninil famen hit yet hisa fug teg lit welahe angge famen ninindi famen nenebe misig mangno roho welahe. Hit henembeg wala ulug wenggel haruk lit tik-tem toho hit pen hisa wamul ulug turuk latukuk.
52002018	Nit hit henembeg wamul peruk lit an Paulus pirenam hinahanam watmin perikik angge famen Iblisen ke paltisimu wam fug teg latukuk.
52002019	Nori, hit fahet nenehiyeg toho wereg lit Ninikni Allahn fanowap nenebuhu peruk lahe. Nonowe Yesus Kristus waruhu sambil ino nit neneliliyangge hit eneg welahep.
52002020	Hit fahet eneg nenehiyeg toho wereg lit tem toho palimu welamuhuk peruk lahe.
52003001	Hit welahep ane fahet tot holtukuk fureg ninindi welam fug ane neneptuken wenggel harukukteg an o Atena namu wereg lit
52003002	nenere Timotius enembeg lamihin ulug monde fik waharikik. At ino Allah let turuk lit nit men Kristus awene fanowon hiyag isaruk lahe. Alem siyahon hunubam atisimu hinindi elek-felek hisa nowen hit hinindi wirikap eneptuk lit Yesus fam wenggel haruk lamuhup ulug komo henebuhuwen Timotius monde fik waharikik. Alem siyahon nunubam atukon ari Allahn tam perisi ane roho nunubam atukon hit honoluk.
52003004	Nit hit henembeg waharukukteg ambiyeg wereg lit alem siyahon nunubam aruhu ulug niren tam hiyag hisarukuk. Tam hiyag hisarukuk ane ino ketiya teko laruk ulug honoluk atuk.
52003005	Hit Kristus fam nangginoho wenggel haruk ulug nindi welam fug ane naptuken Timotius ino monde fik waharikik. Siyahon wal nisaruk ahun inowen hinindi nin heneptukmu saplangge wene asengseng toho hiyag hisarukuk ano ulug nindi su atisi.
52003006	Nindi su atisi angge famen ketiya Timotius nit nenembeg waharisireg Kristus fam hinindi wenggel haruk ane men ap hinindi enesug lahep ane men fahet hiyag nisarisi. Nit fahet likiya hupmu fano peruk lit wenggel haruk lahepma niren hit henembeg lilareg welala peruk lahe hag toho hiren oho nenembeg walepma ambiyeg welala peruk lahep.
52003007	Nori, nit alem angginon siyahon nunubam atisimu weregman Timotius inowen it Kristus fam fano wenggel haruk ulug hiyag nisarisimu ninindi yuwag atisi.
52003008	Hit Nonowe alukema hinine roho unduhuk lahepma ketiya nir oho fano welahe.
52003009	Hit fahet Allah alukema nit nenehiyeg anggolo wereg lit hit fahet it fano wereg ulug Allah fam Ninikni ul peruk ane nungge ehe ha reg?
52003010	Allah fam likiya hupmu sembahyang uruk lit hit henembeg wamuhukteg Allah fam wenggel haruk ane seleg teg elehon selehap tuhuken nenele ine roho Allah fam heng turuk lahe.
52003011	Ninikni Allah men Nonowe Yesus menen hit henembeg wamuhukon fahet hiyag nisahupmu henembeg wamuhuk.
52003012	Nonowe Yesus inowen hit-hit hinindi roho welahep ane anggolowap turuk laruhu. Niren hit fahet ninindi henesug lahe hag toho hiren oho ap obog toho hinindi anggolo isaruk lamuhup.
52003013	Allahn hinindi wirikap heneptukmu Nonowe Yesus At umalikisi ngi roho werehon obog toho men wamuhup sambil hit Ninikni Allah alukema siyag ane tuk fug angge fano roho welamuhup.
52004001	Nori, hit fano wereg lit turuk lamuhup ane fahet Allahn fano puhuwen niren tam hiyag hisarukmu holtikip. Ketiya fano roho welahep angge famen nin anggolo sebe roho yami ruruk lamuhuben nit Nonowe Yesus alukema wereg lit nenele ine roho komo heneptuk lahe.
52004002	Niren Nonowe Yesus unuk uruk lit hit fano roho welamuhup ulug komo heneptuk latukuk ane honoluk.
52004003	Allahn hit fahet peruk ane Numalikisi fano ane turuk lamuhup peruk lit werehen pabi ane til noruk lamuhup fug.
52004004	Hit wal tanehen hunuhesi wal taneg hilaruk lit Allahn fano puhuwen honorohole seleg toho it men henele fano roho uruk lit inindi fanowap eneptuk lamuhup.
52004005	Ap Allah unuk enepeleg inaben unuwali inahanen turuk hag toho hiren oho turuk lamuhup fug.
52004006	Honori unuhesi umung eneptuk lit henele si ane tihi fug ulug enele ying eneptuk lam fug. Ap san siyag ane turuk halug Ninikni Allahn alem angginon ubam umbuhu ulug tam hiyag hisarukuk hag toho ketiya oho hiyag hisaruk lahe.
52004007	Niren siyag ane turuk lamag ulug Allahn wol neneptisi fug, Allah olohotman fano ane turuk lamag ulug wol neneptisi.
52004008	Ap san ihi ane aru apmayap turuk halug ap kinangmon apmayap turuk eleg, Ninikni Allah ahime fanowon hunubam emberisiyon ino apmayap turuk.
52004009	Hit-hit hinindi roho welamuhup ulug Allah inggarehen milal heneptisimu anden alem ari fahet hahatmin fug.
52004010	Hiren honori Allah umalikisi o Makedonia kinang fam werehon obog toho ler eneptuk lit hinindi enesug ane noluk atisi. Noluk atisi angge famen hininggik ine roho seneg lit nin sebe roho anggolo turuk lamuhup ulug komo heneptuk lahe.
52004011	Henebe yuwag toho wereg lit ap winonen turuk ane pen isa fug angge hininggarehen tohon yami ruruk lamuhup. Niren tam komo heneptukuk hag toho hininggareg hininggik fam turuk lamuhup.
52004012	Hininggareg hininggik famen tuk fug angge ap winonen og nisalusa ulug onggot-onggor ane turuk lamuhup fugmu Allah wene enepeleg inaben yet hisahupteg hit fahet fano puhup.
52004013	Nori, ap tam war atuson unubam aruhu ane fahet hit henepeleg toho welamuhup ari ninirim. Ap winonen fobik fanowap nenebuhu ane enepelehen enehummu siyag atuk hag toho hir oho henehummu siyag amuhup tohon ulug tot hiyag husul.
52004014	Niren Yesus war atfareg Oluk atfag ane fahet wenggel haruk lahe. Ari hag toho Yesus fam wenggel haruk latusa inap war atuson arimano Allahn An men mangno roho welamuhuk ulug Yesus men palu enebuhuwon fahet tem toho wenggel haruk lahe.
52004015	Nonowe inggarehen hiyag nisarisi ane hiyag husulon te tu: Nonowe Yesus waruhu sambil it tam war atuson fobik amuhupmu nit nonoluk welamuhukon tam amuhuk fug.
52004016	Nonowe Yesus poholman wambik waruhu sambil ino komo eneptukon ele humon misig urukmu malaikat onowe suwon ekeyen oho ele urukmu Allah ambinggong eke kong turuk laruhu. Kong turuk laruhumu Kristus fam wenggel haruk latusa inap war atuson arimano tam onoluk amuhup.
52004017	Onoluk amuhupmu nit nonoluk wereg lit alindik toho welaheyon oho it men ambiyeg hina feneyen Nonowe men salkal ukag ulug Allahn lisoho og nenebuhu. Og nenebuhumu Nonowe men mondabi ambiyeg welamuhuk.
52004018	Ihi ane ari wenggel haruk lit hit-hit onggon-onggon atuk lamuhup.
52005001	Nori, ihi ane ari nosambil teko lahu peruk lit hit honoluk toho welahepma haharoho umbuk fug teg lahi.
52005002	Nonowe waruhu sambil ino yoholiyangge waruk inap hikanggo laruk hag toho waruhu ulug tem toho honoluk.
52005003	Aben nunusuk fug angge yuwag toho welahe uruk angge famen it arimano enepelegma siyahon unubam aruhu. Hiyaben malik foroho lit apeleg toho wereg angge famen malik indag tik oho lit ouk ubam atuk hag toho it arimano siyahon unubam aruhumu seleg toho wilip amuhup fug.
52005004	Nori, hit hik tegma welahep fugmu At waruhu sambil ino yoholiyangge waruk inap waharuk hag toho hit hunubam aruhu fug.
52005005	Hit obog toho sakan tegma wereg lit seleg toho welahep. Nit hubanggo laruk lit hik teg ambeg hag toho welahe fug.
52005006	Ari roho welahe fureg ap winon nohoruk hag toho nit nohuk fug angge ninil wirik toho wereg lit yet teg lamuhuk.
52005007	Noho fahet wenggeltuk inap hubanggo nohoruk. Ik olokon nalug nenek turuk inap hubanggo nenek turuk.
52005008	Nit seleg tegma welaheyon ninil wirik toho wereg lit sing wan turuk latusa hag toho Allah fam wenggel haruk lit nonori ninindi enesug lamuhuk. Ununggul asum wan turuk latusa hag toho nit Allahn fanowap nenebuhu ulug Ubam tem toho wenggel haruk lamuhuk.
52005009	Allahn Nolok toho pet eneptuk lit siyahap enebuhuk ulug mumal neneptisi fug. Nonowe Yesus Kristus fam fanowap henebuhuk ulug mumal neneptisi.
52005010	Nit nonoluk welaheyon ano, war amuhukteg welamuhukon ano At men ambiyeg nonoluk fano welamuhuk ulug At nit fahet war atfag.
52005011	Nit fahet war atfagma hit-hit komo-komo atuk lit ketiya turuk lahep hag toho honori men let-ler atuk lamuhup.
52005012	Nori, hit sehelimu yabuk inine roho wituk lit Nonowe Yesus unuk fam hiniknisi roho wereg lit komo heneptukon arimano hi eneptuk lamuhup ulug heng heneptuk lahe.
52005013	Iren yabuk turuk ane fahet hinindi anggolo enesug lamuhup. Likiya hupmu hit-hit honori men hili roho welam fug angge mangno roho welamuhup.
52005014	Nori, niren hit hunubam tot komo henebulon tu: Tuk fug ane turuk inap komo eneptuk lamuhup, inindi piren toho wenggeltuk inap inindi misihap eneptuk lamuhup. Ap inine elehon inibil atuk lamuhup. Ap obog tohowen hunubam nungge-nungge tul puhup ane fahet hinindi hondo reberuk lamuhup.
52005015	Aben siyag ane hunubam turukmu hiren oho hebeloho ayeg wabul fug ulug hinindi wenggel haruk lamuhup. Hininggareg faher oho ap winon faher oho fanowon eneg yami ruruk lamuhup.
52005016	Likiya hupmu hinindimu henehiyeg toho wereg lit
52005017	sembahyang uruk lamuhup.
52005018	Mun angge man angge Allahn og nisaruk ulug Ninikni uruk lit wel turuk lamuhup. Ari uruk lit wel turuk lamuhupmu Allahn hit Yesus Kristus men mangno roho wereg lit fano welamuhup perisi ane hikit toho turuk lamuhup.
52005019	Allah hime fanowon il umbagpag turukon hondo rubusuk fug.
52005020	Fobik aruhu ane fahet hiyag hisaruk halug hiren apmayap tul peruk lamuhup fug.
52005021	Mun angge man angge siyahon ano fanowon ano ulug wal hahupteg fanowon eneg senetuk lamuhup.
52005022	Siyahon eke hag eke hag werehon henembol fil embeseruk lamuhup.
52005023	Allahn ap seliyon men mangnowap heneptuk Ahun inowen hit henebe abir angge hinindi men henehime fanowon men hunubam usanduk singon tag teg eleg angge weregma kul heneptuk laruhu. Kul heneptuk lit weregman eneg Nonowe Yesus Kristus ino waruhu.
52005024	At wol heneptisiyon inowen sali pisan tuk fug angge emberisiyon hikit toho tuhu.
52005025	Nori, nit fahet sembahyang uruk lamuhup.
52005026	Nonori obog toho hit nim werehon fahet nit nununuk uruk lit mako pug toho hi eneptuk lamuhup.
52005027	Nonori obog toho enelukeman suwesingga aru uruk lamuhuben Nonowe unuk fam nele ine roho heng heneptuk lahi.
52005028	Nonowe Yesus Kristus inowen Indi henesug laruhu ulug sembahyang uruk lahi.
53001001	An Paulus men Silwanus men Timotius menen Allah umalikisi o Tesalonika welahebon fahet suwesingga aru emberuk lahe. Hit Ninikni Allah men Nonowe Yesus Kristus men mangno roho welahepma niren hi heneptuk lahe.
53001002	Hit fahet Ninikni Allah men Nonowe Yesus Kristus menen Inindi henesug lit hinindi yuwahap heneptuk lamuhuben niren sembahyang uruk lahe.
53001003	Nori, niren hit fahet likiya hupmu Allah fam Ninikni uruk lit wel tuk teg lahe. Hiren Yesus Kristus fam hinindimu wenggel haruk lahep ane anggolo atuk lit honori hinindi enesug lahep ane ine atuken niren Allah wel tuk teg lahe.
53001004	Allah umalikisi o pumbuk winon fam werehon enesehelimu wereg lit hiren fano ane turuk ulug wel heneptuk lahe. Alem siyahon hunubam atukmu aben hunusul ulug mug heneplug laruk angge famen hinindi yuwag toho wereg lit Yesus fam hinindi wenggel haruk lahepma niren wel heneptuk lahe.
53001005	Hiren ari roho turuk lahep ane ariyen Allahn alem pikit toho haltuk ane inam atisi. Ap obog toho Inikni aruhu ane fahet asengseng ane hunubam atukon ariyen hit fahet Allahn fano peruken Allah wereg ambeg ngi hinap welahep.
53001006	Allahn alem pikit toho haltuk lit aben hit siyahap heneptukon fahet ayeg waroho Aren oho it siyahap eneptuk.
53001007	Nonowe Yesus men Otsi malaikat men indok ambulpul turukon sehelimu lehoma wereg lit poholman inam amuhup sambil ino alem siyahon hit hunubam atuk ane ariyen Allahn kel taruk ambeg fanoma hiret niret hiyag nisahu.
53001008	Ari tuhu sambil ino Nonowe Yesus awene holtul fug ulug Allah enembol yig Utuk inap arimano ayeg waroho siyahap enebuhu.
53001009	Ari turuk inap arimano Nonowe Yesus lehoma Ine roho werehon Alukema wam fug angge weregma Allahn yatma hik isaruk lit alem unubam umbuhuwon ino unubam weregman eneg welamuhup.
53001010	Ari tuhu sambil ino Yesus waruhureg At umalikisi sehelimu weregma iren Unuk leho ferukmu Ubam wenggel haruk inap arimano At wel turuk lamuhup. Niren wene hiyag hisarukukmu holtikipteg hinindimu we tem toho wenggel haruk latikibon hiren oho At wel turuk lamuhup.
53001011	Nori, Allahn wol heneptisimu hiren Allahn mumal eneptuk inaben tuk hag teg ane turuk lamuhuben Allahn let henebuhu ulug niren sembahyang likiya hupmu hit hunubahet uruk lahe. Hiren fano ane tul peruk lahebon hikit toho tuk hag teg ulug Aren hinineyap heneptuk laruhu. Yesus fam hinindimu wenggel haruk lit mun ane man ane turuk lahebon fano aruhuwen Aren let heneptuk laruhu.
53001012	Ari roho turuk lit welamuhupteg Nonowe Yesus unuk hit sehelimuwen palimu aruhumu hir oho At alukema wereg lit palimu amuhup. Ninikni Allah men Nonowe Yesus Kristus menen Inindi henesug lit werehen ari turuk lit palimu welamuhup.
53002001	Nonowe Yesus Kristus waruhumu At men mangno roho palu amuhuk ane fahet hiyag husul ane tu holeg lamok.
53002002	Nonowe Yesus waruhu urusa sambil ino yoho sakan tehek uhupmu hinindi fir am fug angge nonghong uhup fug. Ari roho uhup inap arimanowen fulu ane tehema nonoluk aha uhup ano, Allah wene fanowon hiyag hisaruk lahe uhup ano, Paulusen suwesingga fam haharoho emberisiyon fam nonoluk atisi uhup ano, ari uhup ane fahet enele holuhup fug.
53002003	Ap enele eke hag eke hag urukmu hinindi nin aruhu rohon holuhup fug. Yesus waruhu sambil ino uwan sakan tuk fugmu ap anggolowen Kristus enembol yig Umuhup. Ap misig olok ane eneg turukon fahet mondabi siyag aruhuwon ino tam inam aruhu.
53002004	Aben usa urukon men ninikni Allah wereg urukon men at inowen an palimu welahi uruk laruhu. Allah men seli roho wereg lit Allah ibam hur arik kuhureg an ninggareg Allah welahi uruk lit palimuwap tahu.
53002005	An hit men ambiyeg wereg lit siyahon ino waruhu ulug hiyag hisarikik ane honoluk toho welahep fug?
53002006	Allahn siyahon ino inam aruhu pibag li inam aruhu ulug ketiya seneg angge misihen at seneg lit werehon ino hit honoluk atisi.
53002007	Ap siyahap eneptukon inowen hirako siyahap eneptukmu seneg angge inowen inggik ine roho ki rehen inam atuk eleg. Senehon ino inggik kobog isaruk halug
53002008	siyahon ino inam aruhumu yet hahup. Nonowe Yesus waruhu sambil ino Ambilik ahe fam pinggi ware feseruk lit mondabi elehap tuhu.
53002009	Siyahap eneptukon ino Iblisen ineyap turuken inam aruhureg fano ane eke hag eke hag turuk lit aben tuk fug teg ane turuk lit ele si ane enehangge emberuk laruhu.
53002010	Allahn siyag amuhup peruk inap arimano unubam at inowen enele ying eneptuk lit siyag-siyag ane turuk lamuhup ulug ele si eke hag eke hag uruk lit inindi ninap enebuhu. It arimano tem toho uruk awene inowen it fanowap enebuk angge famen enembol yig utuk lit inindi haruk elehen siyag amuhup.
53002011	Enele si hiyag isarukon fahet tem toho peruk lamuhuben Allahn siyahon ino inindi ninap enebukag ulug it sehelimu monde fuhu.
53002012	It arimano wene fanowon tem toho inindimu wenggel haruk eleg lit siyag ane fahet enehiyeg haruken it obog toho unubam alem siyahon umbuhu.
53002013	Nori, Nonowe Yesusen indi henesuhon welahepma Allahn wal tibag sambilen hit fanowap henebuhuk ulug mumal heneptisimu hit fahet Allah fam Ninikni uruk lahe. Allah hime fanowon hunubam emberisiyon inowen fanowap heneptisimu wene fanowon fahet hiren tem toho hinindimu wenggel haruk latikip.
53002014	Wene fanowon niren hiyag hisaruk latukukon ariyen Allahn wol heneptisi. Wol heneptisiyon inowen Nonowe Yesus Kristus lehoma werehon ino men mangno roho welamuhuben palimuwap henebuhu.
53002015	Ari fahet hit hinine roho unduhuk lit nenembilik fam hiyag hisarukuk ane men suwesingga haharoho emberukuk ane men hininggik ine roho seneg lamuhup.
53002016	Nonowe Yesus Kristus men Ninikni Allah menen hiren fano ane hininggik fam turuk lit henembilik fam hiyag isaruk lamuhuben Iren onggon heneptuk lit hinindi wirikap heneptuk lamuhup. Ninikni Allah inowen Indi nisaruk lit onggon angge mondabi eleg am fug tohon og nisarisi. Og nisarisireg Ninggareg nindiyen fanowap henebuhuk ulug hiyag nisarisimu niren At mangno ruruk lahe.
53003001	Nori, nit fahet sembahyang uruk lit Allah wene su amag ulug hiren fano holtikip hag toho ap winonen oho holuhuben sembahyang uruk lamuhup.
53003002	Wene fahet ket-ker ane uruk lit siyag ane turuk inaben nenele ying neneptuken Allahn windat nenebukag ulug sembahyang uruk lamuhup. Ap obog tohowen Allah fam inindimu wenggel haruk eleg angge famen
53003003	Nonowe ino Indi wirik toho wereg lit hit hinindi ineyap heneptuk lit siyahon alukeman hit windat henebuhu.
53003004	Nonowe fam ninindimu wenggel haruk lit hit komo heneptuk laheyon hikit toho turuk lahep hag toho fobik oho ari hiren turuk lamuhup peruk lahe.
53003005	Ninikni Allah hinindi reg lit Nonowe Yesus indi imbik wamburuk latisi hag toho hir oho hinindi imbik wamburuk lit welamuhup ulug Ninikni Allahn hinindi anggarap henebuhu.
53003006	Nori, ap sa henere wereg angge famen ambingga roho wereg lit niren hiyag hisarukukon hikit toho turuk eleg halug at horogma welamuhup fug. Ari ulug Nonowe Yesus Kristus unuk fam komo heneptuk lahe.
53003007	Nit hit sehelimu wirimangge welatukukmu nonombolim la hag tohon ari hit honoluk. Hit men wereg lit ambingga roho welatukuk fug.
53003008	Henenggengge saplangge narukuk fug. Ap ininggikmu werehon eneg naruk lit hunubam angginap tul fug ulug likiya hupmu asengseng toho nininggik fam yami ruruk latukuk.
53003009	Henenggengge hila fug teg lahe perukuk fug. Niren tul ane ari hiren yet nisahupteg hiren oho ari roho turuk lamuhup ulug wirimangge emberukuk.
53003010	Nit hit sehelimu wereg lit alem aru fahet hit komo heneptukuk: Ap misihen yabuk ninggik fam wit taruk ane nirim peruk ahun ino suburu nahu fug.
53003011	Ap winon hit sehelimu ambingga roho wereg urukmu holtukukon ari fahet komo heneptuk lahe. It arimano yabuk wit ta fug angge alem elehon fahet ket-ker ane til noruk lit wereg.
53003012	Ap ari hag toho werehon arimano iniyabuk yuwag toho wit tahupteg enesuburu ininggarehen tohon naruk lamuhup ulug Nonowe Yesus Kristus unuk fam onolukap eneptuk lit komo eneptuk lahe.
53003013	Nori, hit henesukun siyag am fug angge fano ane eneg turuk lamuhup.
53003014	Suwesingga aru fam haharoho embeheyon ap misihen hol haruk eleg halug at inggali amag ulug ubam enehangge tag tuhupteg at men hininggik ahandip toho welamuhup fug.
53003015	Ap ino seliyon wereg peruk lamuhup fug, nenere amag ulug komo ruruk lamuhup.
53003016	Ninikni Allah ap mangnowap eneptuk Ahun inowen likiya hupmu alem eke hag eke hag hunubam atukmu hinindi yuwahap heneptuk lit mangnowap heneptuk laruhu. Ninikniyen hit fet henesug laruhu ulug sembahyang uruk lahe.
53003017	An Paulusen hi heneptuk lahi ane aru ninggareg ninggik fam hahatuk lahi. Suwesingga obog toho emberuk lahiyon arimano fahet enehangge tu emberuk lahi.
53003018	Nonowe Yesus Kristus inowen Indi henesug laruhu ulug sembahyang uruk lahi.
54001001	Yesus Kristus inowen yonggo laruk laruhun ulug an Paulus nubam hiyag nitisiyon inowen suwesingga aru haharoho emberuk lahi. Hat an namloho Timotius haret andet Yesus Kristus fahet ambi roho wenggel haruk laheyon ariyen namloho yuhon hag teg lahenma hubam suwesingga aru emberuk lahi. Ninikni Allah windat neneptisiyon ino men Yesus Kristus nonolukap nenebuhu ulug tem toho peruk laheyon ino menen an mon naptusa. Ninikni Allah men Nonowe Yesus Kristus ino menen hat fahet Inindi hasug lit hat hindi yuwahap haptuk lamuhup ulug hat fahet sembahyang uruk lahi.
54001003	An o Makedonia kinangma lik oho lit hat o Efesus wereg lit ap o ino werehon arimano amu-amu ane ap fam hiyag isa fug ulug komo eneptuk lit welaruhun ulug hiyag hitikik.
54001004	It arimano sibiling-sibiling ane uruk lit iniknisi unumbusagsi welatfag ane fahet eneg enele si-sahal ane saplangge uruk lit siyahon eneg wenggel harukmu Allahn teko lahu peruk ane su aruhu fug. Aren hiyag isarukmu wenggel haruk inap eneg onoluk amuhup.
54001005	Ap arimano inindi fano wenggel haruk lit inindi piren toho wenggel ha fug angge enele si hiyag isa fug angge Allah fam tem toho peruk lit ap inindi enesug lit welamuhup ulug komo eneptuk laruhun.
54001006	Ap arimanowen ke fanowon embeselug ke hareyon laruk lit sibiling-sibiling ane ari saplangge uruk.
54001007	It arimanowen wene hiyag isaruk ninap nununuk guru welahe peruk angge famen hiyag usul ulug peruk ane ininggareg unundama enepeleg anggeyen alem onoluk inap hag toho hiyag isaruk.
54001008	Musa wene fam haharoho imbibahon hikit toho aben turuk lamuhup halug Musa wene fahet fano peruk lamuhup.
54001009	Wene ari fano ane eneg turuk inap fahet haharoho imbibag fug, niren te wene fam seli roho wereg inap fahet eneg imbibag peruk lahe. Wene fam seli roho wereg inaben turuk ane fahet tuma hiyag hisamin: Sokowa feseruk lit Allah unuk enepeleg inap men, siyag ane turuk inap men, Allah fam wenggel haruk eleg lit kinangmon fahet eneg wenggel haruk inap men, iniknisi inisingasi unusuruk inap men, ap winon pinggi unusuruk inap men,
54001010	yaying turuk inap men, ap eneg yarog atuk inap men, ap uwan wat taruk inap men, enele si uruk inap men, tuhuk fug uruk angge famen apmane laruk inap men, Allah wene fam tuk hahon wereg angge famen turuk eleg inap fahet ihi.
54001011	It arimano wene fam seli roho werehon wene fanowon holukag ulug Allah palimu werehon inowen fano roho hiyag isa lahun ulug an nubam emberisi.
54001012	Nonowe Yesus Kristus inowen an fahet indi wirik teg peruk lit nineyap naptisireg yabuk aru hiyag nitisimu anden At wel turuk lahi.
54001013	An atam welatikik ane Allah wene apmaya feseruk lit Yesus otsi ininggaliyap eneptuk lit unusimin ulug mug eneplug laruk latikik. Nundama het-pet toho peruk lit it men seli roho welatukuk. Ari roho turuk lit welatikik angge famen Ubam wenggel harukon napeleg tegma yet niyarisireg Indi niyarisi.
54001014	Yesus Kristus Nonowe suwon inowen Indi anggolo niyarisireg Aren Apma numbaharisimu anden At ubam tem toho wenggel haruk lit ap winon nindi enesug lahi.
54001015	Wene haharehon iminon tu tem toho fanowon ap obog tohowen holukag ulug uruk lahi, "Kristus Yesus inowen ap siyag ane turuk latfahon fanowap enebuhuk ulug kinangma wambik watfag." Ap winonen oho siyag ane turuk latusa angge famen anden eneg siyag ane anggolo tirikik.
54001016	Siyag ane anggolo tirikik ane fahet Yesus Kristus indi niyarisireg Aren siyag ane turuk inap Indi isaruk ane inama ferisi. Inama feruk lit ap siyahon an hahon Ubam wenggel haruk halug mondabi fanowon onoluk welamuhubon og isahuk ulug an wirimangge numbaharisi.
54001017	Ninikni suwon ino welatfahon men welamuhubon men seneg lit werehon ino Allah mondabi oluk welaruhuwon ino At misig werehon aben yet ha fuhon ino eneg hi ruruk lit likiya hupmu wel turuk lamuhup. Amin.
54001018	Timotius, namloho, in haptusa sambil wene uruk inaben hiyag hutuson hikit toho yabuk aru turuk laruhun ulug hiyag hutuk lahi. Wene hiyag hutuson ariyen hat hineyap haptisimu wene aru seneg lit fano ane ap unubam turuk lit lisag toho yami ruruk laruhun.
54001019	Yami ruruk lit Allah fahet we tem peruk lit hindi se roho wereg lit yami ruruk laruhun. Ap piren hinahan Allah fam ninindi fano roho peruk ane ninirim urusama it inindimu wenggel harukon kubag halog toho lin uruk hag toho wereg.
54001020	Ihiyon ari Himeneus men Aleksander men itanowen Allah inggaliyap turuk latusa ane umbusuhup ulug Iblisen unusuruk laruhuwen Iblis weregma hik isarikik.
54002001	Atam hiyag hisaruk lahiyon Allah ubam henele uruk lit heng taruk lamuhupteg ap obog toho fahet sembahyang uruk lit Allahn og nisarukon fahet hi ruruk lamuhup.
54002002	Ap obog toho fahet sembahyang uruk lit nit welamuhuk ane fahet yuwag toho fano roho Allah fam wenggel haruk lit nonori men mangno roho welamuhuken pemerintah men ap suwon men fahet sembahyang uruk lamuhup.
54002003	Ihiyon ari eneg Allah windat neneptisiyon inowen fano peruk lit Ahiyeg haruk.
54002004	Ap obog toho Yesusen fanowap enebuhumu pikir ane onoluk aruhu ulug Allahn fano peruk lit wereg.
54002005	Allah we misig weregma ap men Allah men mangnowap eneptukon we misig eneg Kristus Yesus ap kinangmon atfahon ino At eneg wereg.
54002006	Ap obog toho ininggik hele warehon lol amuhup ulug Inggareg ayeg waroho og isibag. Ihiyon ari atam sali watfahon ino hikit toho inam atisi.
54002007	Wene inam atisiyon aru yonggo laruk laruhun ulug Allahn an unduhuk nubaharisiyon inowen tem toho uruk lahi, nele si uruk lahi fug. Yahudi inap fuhon o pumbuk yatma werehon arimano Allah fam nindi pikit toho wenggel haruk lit hiyag isaruk lahi.
54002008	O kema-kema aben sembahyang uk oho lit ininggik fanowon unug haruk lit unundama ahe lahuk fug angge onori men hili roho welam fug angge sembahyang uruk lamuhup.
54002009	Hiyaben wenema kul ulug sum se roho wan tuk hahon eneg wan turuk lamuhup. Honorukmu fano-fano angge kilabuk fug angge umbagpag turuk angge wan tuk fug angge sum onggo anggolo fam warukon wan tahup fug.
54002010	Sum wan turuk hag toho inindi fanowon eneg wenggel harukon Allah wene holtuk hiyap ariyen wan tuk tehon wan turuk lamuhup.
54002011	Wene hiyag isarikim hiyap eneplohok eleg angge apma wereg lit hiyag isarukon holtuk lamuhup.
54002012	Hiyap enele hemet toho wene hiyag isarukon arimanowen ap hiyag isahup fug. Ininggareg enewelwel tubat taruk lit nenehunsi nit nenepma wereg puk fug angge enele eleg angge welamuhup.
54002013	Allahn ap wal tibag sambil Adam tam wal tibareg Hawa fobik wal tibag.
54002014	Hun Adamen Iblis ele holfag fug, he Hawan eneg ele holfareg siyag ane tibag.
54002015	Siyag ane tibag angge famen hiyaben malik indag eneptuk lit Allah fam wenggel haruk lit ap inindi isaruk lit fano ane turuk halug tuk teg ane eneg turukmu Allahn fanowap enebuhu.
54003001	"Ap sa Allah umalikisi ikni roho fer enesug laruhuk peruk lit wereg ahun inowen yabuk fano anggolowon seneruhuk peruk laruhu," ulug aben uruk ane ari tem toho uruk.
54003002	Ap Allah umalikisi ikni roho fer enesug lit welaruhuwon ino re at fahet abug uruk elehon, uhe misig werehon, indi imbik wamburukon, fuki roho wenggel harukon, indi wirik toho werehon, ap pohon unubam fano ane turukon, ele seleg toho urukon eneg welam teg.
54003003	Ap inowen ik olokon nalug turuk hag toho turuk laruhu fug, olok ane puk fug angge indi wiyig toho werehon, ap hili roho werehon mangno atukon, uang fahet nikni peruk elehon eneg welam teg.
54003004	Ap ino uhe malik men fano werehon umalikisi enesukun fano roho turuk lit nele holtuk lamuhup ulug komo eneptukon inowen Allah umalikisi sen enesug laruhu.
54003005	Ap ino uhe umalik komo eleg angge wereg halug Allah umalikisi nangginoho fer enesug lam teg?
54003006	Ap ket eneg wene holtukon Allah umalikisi fer enesug lit halug awelwel tarukmu Iblisen siyahap tuhu rohon Allah umalikisi ikni roho welaruhu fug.
54003007	Wene holtuk eleg inaben ap ino fahet holuhupteg fano puhup. Fano puk fug angge abug uhupmu Iblisen yebangge reg ambeg luhur aruhu rohon.
54003008	Uang Allah fahet emberukon arimano foroho inap fahet tu imin: Inindi wirik toho werehon, enembilik piren toho uruk elehon, ik olokon nalug turuk inap hag toho turuk elehon, mun angge man angge fahet enesehet teg elehon eneg in amuhup.
54003009	Allah wene fag toho hiyag isarisiyon it arimanowen inindimu fano roho foroho lamuhup.
54003010	In enebuhup inap arimano unubabut tam yer isalug aben fano peruk halug unduhuk feseruk lamuhup.
54003011	Unuhesi oho inindi wirik toho wereg lit sibiling-sibiling ane uk fug angge inindi imbik wamburuk lit fano werehen iren turuk ane fahet aben fano peruk lamuhup.
54003012	Uang Allah fahet emberukon foroho inap arimano uhe misig og talug lit uhe umalikisi men fano roho wereg lamuhup.
54003013	Uang Allah fahet emberukon arimano indi wirik toho foroho lit weregma aben yet hahupteg fano puhupmu at inowen Kristus fam tem toho peruk lahi ulug ele ine roho ap hiyag isaruk laruhu.
54003014	Folo-folo hambeg pen hiya waruhuk angge famen ihiyon obog toho aru suwesingga fam tam emberuk lahi.
54003015	Amusun toho welatug waruhuk halug suwesingga imbihiyon ari fam Allah ibam nangginoho foroho lamuhup ulug holuk toho welaruhun. Allah ibam uruk lahiyon ari Allah oluk werehon ino helep ubule hag toho o uwag hag toho weregma umalikisi at apma fano welamuhup.
54003016	Wene nit uruk laheyon Allahn map toho foroho latfahon ketiya fag toho hiyag nisarisi ane aru uruk lahe: At ino ap kinangmon atfareg inam atfagma Allah hime fanowon fam fanowap tibag. Malaikat iniline oho ebenam atfagma o pumbuk Allah unuk enepeleg ambeg oho At fahet hiyag isaruk lit ap kinangmonen At fahet tem toho perusama At wel tuhup ulug Allahn fanoma unduhuk fibag.
54004001	Allah hime fanowon inowen Ele ine roho hiyag nisaruk lit: Nin fobik welamuhupteg ap eke wene fanowon embeselug setanen hiyag isaruk ane holuhupteg funggalem un ke laruk lamuhup.
54004002	Setan arimano ap enele sibiling-sibiling ane uruk inap enenggelem toho wereg lit inindimu enehangge reg lit ap fanowon inindimu nina feseruk.
54004003	Mun angge man angge Allahn eneg wal tibag angge famen iren hiyap wa fug uruk lit naruk angge winon na fug ulug komo eneptuk. Komo eneptuk angge famen Allah fam tem toho wenggel haruk lit wene fanowon onoluk inaben naruk angge Allah fam sembahyang ulug naruk lamuhup ulug Allahn wal tibag.
54004004	Allahn og nisarisi ulug Ubam sembahyang uruk lit mun angge man angge Allahn wal tibahon fanowon eneg werehen misig oho siyag ulug umbusuk fug teg puhup.
54004005	Mun angge man angge Aren og nisarukon arimano sembahyang urukmu Allahn saliyohap nisaruk.
54004006	Anden ihiyon obog toho aru iren wenggel haruk lamuhuben nonori komo eneptuk laruhunmu Yesus Kristus amingmingangge fanowon hag toho welaruhun. Ari roho wereg lit Allah ubam wenggel haruk lahen ane alem men wene pikit toho hiyag hutukmu haren tem toho perikinon men seneg laruhun.
54004007	Ap kinangmonen uruk asuwit siyahon ari holuk fug. Allah ubam wenggeltuk ane hinggarehen milal taruk laruhun.
54004008	"Hininggarehen peruk ane fam milaltukon ari saplangge turuk lahep. Allah fam wenggeltuk ane milal tarukon ariyen fano welam teg. Allah fam wenggel harukon arimano onoluk wereg li oho war amuhupteg welamuhup li oho Allahn fanowap enebuhuk ulug sali imbibag."
54004009	Aben enele urukon ari tem toho urukmu ap anggolowen holukag.
54004010	Niren ari hiyahakukon fahet asengseng toho yami ruruk lahe. Allah oluk werehon inowen ap obog toho windar eneptuk lit atamtam At ubam wenggel harukon windar eneptisiyon inowen nit sen nenesug laruhu peruk lahe.
54004011	Obog toho ari hiyag isaruk lit komo eneptuk laruhun.
54004012	Komo eneptuk laruhunmu hat fahet malik toronen uruk ane hiyag nisaruk ulug pulup habuhup fug. Allah umalikisi werehon sehelimu hat wirimangge hag toho wereg lit hambilik fam hele uruk lit hinggik fam turuk lit hindi enesug lit Allah ubam hindimuwen wenggel haruk lit fano ane turuk lit weregma aben yet hiyahup.
54004013	An hat hambeg wam fugmu haren likiya hupmu hasukun fano roho wene Alkitab fam haharehon uruk lit weneman ap hiyag isaruk lit ikma wambuhubon milal eneptuk laruhun.
54004014	Hat unduhuk hubaharusa sambil nabi itanowen Allahn hat hubam tuhuk peruk ane hiyag hutusama penatua arimanowen ininggik hunggulmu emberukmu Allah hime fanowon inowen hineyap haptisi angge famen hasukun siyag toho tuk fug angge welaruhun fug.
54004015	Ihiyon obog toho ari hindimu holuk toho wenggel haruk lit it sehelimu fano welaruhunmu it arimanowen yet hiyahupteg hun ari undaman anggolo wenggel haruk ulug onoluk aruhu.
54004016	Haren hiyag isaruk lit hinggareg fahet sap teg lit hiyag isaruk laruhun. Obog toho ari hine roho senetuk laruhunon ariyen hinggareg fanowap taruk lit hele holtukon eke fanowap eneptuk laruhun.
54005001	Haren ap sabalon unubam hele ine roho komo enebuk fug angge hele fano roho niknisi ulug unubam uruk laruhun. Ap kabiniyon unubam nori ulug komo eneptuk laruhun.
54005002	Hiyap sabalon unubam nisingasi ulug hiyap tuhumon unubam notsi peruk lit hundama siyag ane wenggel ha fug angge komo eneptuk laruhun.
54005003	Hiyap yuwohon we tem toho yuwog toho werehon hindi enesug lit ler eneptuk laruhun.
54005004	Hiyap yuwohon misig umalikisi ambiyangasi itanowen let tuk fug angge wereg halug it arimano komo eneptuk lit hiniknisi hinisingasi hinibam werehon arimanowen hit totma kul heneptuk latfag hag toho hiren oho ler eneptuk lamuhup ulug komo eneptuk laruhun. Ari roho turukmu Allahn fano peruk.
54005005	Hiyap yuwohon we tem toho yuwog toho wereg lit amu eneg werehon inowen likiya hupmu Allah fam wenggel haruk lit sembahyang uruk lit wereg.
54005006	Hiyap yuwohon ekeyen ahiyeg haruk ane eneg yami ruruk halug at ino oluk wereg angge famen warehon hag toho wereg.
54005007	Hiyap yuwohon fano roho welamag tohon ihiyon ari fam komo eneptuk laruhun.
54005008	Ap misihen uhe malik men ibam werehon arimano men fano fer enesug lam fug angge wereg halug at ino wene fam ambol yig utuk ahun hag toho wereg. Wene holtuk eleg inap tot fano weregma at ino mondabi siyag aruhu.
54005009	Hiren hiyap yuwohon ununuk suwesingga fam haharoho umbuhubon arimanowen Allah umalikisi ler eneptuk lamuhup. Ununuk umbuhunon arimano indag tibag sali mo ilig am wirig am turukmu teng piren nubam hilag tehon (umur enam puluh tahun) eneg ununuk emberuk laruhun. We misihim ap og enesug latfareg lin enepfahon,
54005010	unubabut fano ane tirikim yer isaruson, unumalikisi fano roho kul eneptuson, pohon ler eneptukon, Allah umalikisi unuyug umag eneptukon, siyag toho werehon ler eneptukon, eke hag eke hag fano ane turuk latuson eneg ununuk haharoho umbuhun.
54005011	Hiyap yuwohon famen tuhum weregma ununuk hahabuk fug. It arimanowen ap ahap fanowon ariyen og neneplep peruk ane ari fam Kristus embeseruk hag toho wereg.
54005012	Tam Kristus apma welahe angge re ap eke wahuk fug ulug fag toho urusa angge famen urusa ane ino enepeleg atuk lit ininggarehen siyahap taruk.
54005013	It arimanowen ap inibam keheg wilip aheg turuk lit nungge-nungge ki ha fug angge enele sibiling-sibiling ane il noruk lit ap winonen turuk ane enebug il laruk lit werehon arimanowen uk fug ane uruk.
54005014	Wene enepeleg inaben wene holtuk ninap nununuk siyahap tuhup tohon hiyap tuhumon yuwog werehon arimanowen ap hilahupteg unumaliki indag tahupteg inibam fano welamuhuben enehunsi hilawag.
54005015	Hiyap yuwohon enebe piren hinahan itanowen kebunggalem fanowon embeselug Iblis ele holtusa.
54005016	Ahun men uhe men hiyap yuwohon misig ambiyeg wereg lit fano let turuk lamuhup. Let turuk lit weregma Allah umalikisiyen suburu emberukon eke let tuk fug angge hiyap we tem toho yuwog werehon suburu emberukon arimano og isaruk lamuhup.
54005017	Penatua Allah umalikisi fano roho fer enesuhon itano hinindi enesug lit hi eneptuk lamuhup. Uruk lahiyon ari enesengseng toho ap wene hiyag isaruk lit ikma wamburuk ane fahet milal eneptukon fahet uruk lahi.
54005018	Musa wene fam haharoho emberuk lit, "Wam sapi misihen roti anggen uyuhen soptukmu anggen polog warukon tot namisi fug ulug ambilik hele fam arom toho pug tuk fug," ulug haharoho imbibag. Nin eke haharoho emberuk lit, "Ap ekeyen are yabuk wir utukon fahet onggo og utuk," ulug haharoho imbibag.
54005019	Aben penatua fam siyag ane tirikip ulug alem unubam emberuk halug ap pirenen hinahanen ninil fam harukuk uruk halug eneg tem toho puhun.
54005020	Iren siyag ane turuk halug it winonen oho enekol amag ulug ap obog toho enelukeman komo eneptuk laruhun.
54005021	Allah men Yesus Kristus men Otsi malaikat mumal eneptuson enelukeman iminon tu tem toho holeg lamok: Anden ihi ane roho holtuk lit ap onorohole kim enebuk fug angge inibil am fug angge pulmu unduhuk lit fuma filet fuma filet ambi roho komo enebuhun.
54005022	Ap eke wene hiyag isaruk laruhun ulug folo-folo hinggik unggulmu embelug unduhuk fuhun fug. Ap winonen siyag ane turuk halug har oho it men mangno aruhun fug. Ari roho turukon ariyen hebeloho hat hubam am nowen holuk toho welamok.
54005023	Hat hahum wanggo ruruk lit hebe hine eleg toho welahenma ik pikit eneg na fug angge anggur ahaluwe tot ik men mangno rebelug naruk laruhun.
54005024	Ap ekeyen siyag ane turukon unggum kong turuk ahun hiyag um fugmu atam inam aruhu. Ap ekeyen siyag ane turukon fobik eneg onoluk aruhu.
54005025	Ari hag toho aben fano ane turukmu ap obog toho onoluk aruhu. Onoluk aruhu fug halug mondabi hiraho lit welam fug teg.
54006001	Ap sa ap enemingmingangge wereg lit iniknisi enepma werehon arimanowen Allah wene niren hiyag isaruk laheyon siyahap tuhup tohon iniknisi enele holtuk lit fano peruk lamuhup.
54006002	Iniknisiyen Allah fam wenggel haruk halug enemingmingangge arimanowen te Kristus apma ambi roho wereg lit niniknisi enele nungge fahet holtul peruk lamuhup fug. Iniknisiyen Allah fam wenggel harukmu Allahn indi enesug lit weregma enemingmingangge arimanowen oho enesukun fano anggolo roho ler eneptuk lamuhup. Obog toho aru hiyag isaruk lit komo eneptuk laruhun.
54006003	Ap misihen Nonowe Yesus Kristus inowen fano ane hiyag nisibahon hikit toho uk fug angge amu-amu ane uruk lit wene niren wenggel harukon hikit toho uruk eleg halug
54006004	ap ino mun ane man ane noluk nahun ulug awelwel taruk angge famen tem toho apeleg ahun hag toho wereg. Ap inowen ori men suwahal ul peruk lit alem yami rurukon ari ouk hag toho ubam atuk. Ouk hag toho ubam atukon ariyen ori fahet ahummu het toho wenggel harukon men ori fam hili roho werehon men ap unubam sibiling-sibiling ane urukon men ori fahet siyag peruk lit wereg.
54006005	Ari roho turuk inap itano inindi elehon hag toho wereg lit we tem toho puk fug angge wene hiyag isaruk laheyon fahet onggo anggolo og nisahupmu tung ninap hag toho welamuhuk peruk.
54006006	Wene hiyag isaruk lit nanggengge tot werehon an men wirim teg peruk ahun ino tem toho tung ahun hag toho welaruhu.
54006007	Kinang tu fam kik waharuk lit tor angge oho walug kik waharukuk fug angge wilip atuk lir oho tor angge oho hilalug wilip amuhuk fug.
54006008	Naruk angge men sum wan turuk angge tot wereg halug tiya nit fahet wirim teg puhuk.
54006009	Tung ninap welamuhuk perukon siyahonen wal isahumu yebangge elma luhur amuhup. Inindimuwen ilamna wereg angge fahet tu helele ari helele peruk ane ariyen ininggareg siyahap taruk lit mako wamburuk hag toho welamuhup.
54006010	Aben uang ninindi pulmu wereg perukon ariyen siyag-siyag ane ap inindimu alem yatuk. Ap winonen te uang inindimu enesehet teg lit yami ruruk latusa ane ariyen Allah wene fanowon embeserusareg inindimu ouk hag toho atisimu it arimano enehummu siyag atisi.
54006011	Hat Allah apma welahenon obog toho ari hambolma hik isahun: Pikir ane eneg wenggel haruk lit Allah fahet tem toho peruk lit Awene mondabi seneg laruhun. Ap hindi enesug lit hindi imbik wamburuk lit yuwag toho welaruhun. Ari roho welaruhuk ulug yami ruruk laruhun.
54006012	Haren wene fano seneg lahenon aru siyahonen taluk habuk oho waharuk isalug hinggareg mondabi holuk welaruhunon ino hinggik ine roho seneg laruhun. Ari fahet Allahn wol haptisimu hat in haptusa sambil ino ap anggolo onolohotman Kristus apma welaruhuk irikin.
54006013	Allahn mun angge man angge werehap tibahon ino Unuk uruk lit, Yesus Kristus ino Pontius Pilatus alukeman Allahn mon Naptisi ulug fag toho ibahon ino Unuk uruk lit hat komo haptuk lahi.
54006014	Wene hiyag hisaruk lahiyon aru il misig siyaha fusuk fug angge fano roho forohoman Yesus Kristus ino inam aruhu.
54006015	Inam aruhu sambil ino o tu sambil ulug Ap misihen eneg uk hag teg lit werehon ino At suwon Indi fanowon misig eneg Oluk teg lit wereg. Ap kinangmonen suwon wereg urukon arimano palimu At wereg. Ap kinangmonen ninikni urukon arimano Inikni At wereg.
54006016	At misig ino war am fug angge seleg teg ambeg weregma ap kinangmon ekeyen pen ha fug teg. Ap kinangmon misihen oho At harisi fugmu ap winonen oho At yet ha fug teg. At mondabi Ine werehon wel turuk lamuhup. Amin.
54006017	Ap enenggengge anggolo kinangma forohowon komo eneptuk lit, "Palimu welahe ulug henewelwel tubat ta fug angge henenggengge eleg am tehon ari fahet anggolo wenggel haruk lamuhup fug. Wenggel haruk lamuhup fugmu Hinikni Allahn mun angge man angge og hisahuwen henehiyeg toho wereg lit At ubam eneg hinindi peruk lamuhup.
54006018	Iren ap unubam fano ane turuk lamuhup. It enenggengge anggolo werehon arimanowen enenggengge eleg inap ler eneptuk lamuhup. Undaman og usul puhupteg fibir eneptuk lamuhup.
54006019	We tem toho mondabi onoluk welamuhuben mun angge man angge fanowon eleg am fuhon andog toho foroho lamuhup," ulug komo eneptuk laruhun.
54006020	Timotius namloho, Allahn hinggikmu emberisiyon ari fuki roho foroho laruhun. Siyahon sabilik-sabilik ane urukon holuk fug angge hambol fil hik isahun. Mun ane man ane obog toho nonoluk teg lahe uruk lit suwahal uruk inap arimano iniraham in am fug.
54006021	Ap winon arimanowen wene fanowon holtusa angge famen nonoluk teg lahe urusa ane ino holtusareg un ke laruk latusa. Ninikni Allah indiyen fet henesug laruhuwen we ita hiyag hisihi.
55001001	Hat Timotius namloho nindi hasug lahiyon ino hubahet an Paulusen suwesingga aru emberuk lahi. Allahn perisi ane hikit toho Yesus Kristus inowen yonggo laruk laruhun ulug an Paulus hiyag nitisi. Nonowe Yesus Kristus men mangno roho werehon mondabi onoluk welamag ulug Allahn sali emberisiyon inowen hiyag isaruk laruhun ulug mon naptisi. Ninikni Allah Nonowe Yesus Kristus menen hat fahet ilaheg ulug Inindi hasug lit hat hindi yuwahap haptuk lamuhup ulug sembahyang uruk lahi.
55001003	Niniknisi unumbusagsi Allah amingmingangge welatfag hag toho an oho Allah apma wereg lit siyag ane nindimu werehon hirahuk fug angge Allah fam Nikni uruk lit sembahyang uruk lahi. Sembahyang uruk lit hat fahet napeleg am fug angge unukohowet hubanggowet Allah wel turuk lahi.
55001004	Uba yatikin ane fahet nindimu wenggel haruk lit weregma walenma nahiyeg anggolo roho welale peruk lahi.
55001005	Haren Kristus fam wenggel haruk lit hindi wirik toho welahenon ari an noluk. Haren peruk lahenon ari hag toho himbiyanga Lois men hisinga Eunike men atam Kristus fam inindi wenggel haruk latusa hag toho haren oho ketiya tem ulug wenggel haruk lahen peruk lahi.
55001006	Anden ninggik hunggulmu emberikik sambil ino Allahn yabuk fano angge hinggikmu emberisi. Fano angge ino seneg lit hasukun fano roho til noruk laruhunen anden holukap haptuk lahi.
55001007	Allah hime fanowon og nisarisiyon ino ninindi nenekolap neneptukon fahet og nisarisi fug. Hit hinine roho unduhuk lit hininggareg hunubabut hale fat taruk lit honori hinindi enesug lamuhup ulug hime fanowon og nisarisi.
55001008	Nonowe Yesus fahet fag toho hiyag isaruk lit hinggali ha fug angge an ninggik hele waroho penjara kilap naptuson faher oho hinggali ha fug. Allahn hineyap haptukmu Awene fanowon fahet alem siyahon hubam emberuk halug hindi se roho senetuk laruhun.
55001009	Ninikni Allah An numalikisi amag ulug nit wol neneptisireg windat neneptisi. Niren fano ane turukukon fahet windat neneptisi fug, we Inggareg indiyen tam pibahon hikit toho Indi nenesug lit windat neneptisi. Pohol kinang uwan wal tuk fugmu Kristus it fahet war aruhu ulug Indi nisaruk ane ak tibibag.
55001010	Ak tibibahon ino ketiya Yesus Kristus windat nenepfag Ahun ino watfagma inam atfag. Wene fanowon ino fam war atuk ane Aren apmayap tibareg mondabi nonoluk welamuhuk ane Aren palimuwap tibag.
55001011	Wene aru hiyag isil laruk lit milal eneptuk laruhun ulug Allahn unduhuk nubaharisireg mon naptisi.
55001012	Mon naptisi ulug alem ari fahet sat toho turuk lahiyon aru fahet ninggali haruk lahi fug. Anden Nikni fam nindimu wenggel haruk lahi ane ninggareg noluk. Hat foroho laruhun ulug an ninggikmu emberisiyon ino At inggarehen oho seneg lit weregman eneg Nonowe waruhuwon ari an noluk.
55001013	Tem toho uruk awene anden hiyag hitikikon ino hinggik ine roho seneg lit hikit toho turuk laruhun. Yesus Kristus apma welahi ulug hindimu wenggel haruk lit ap hindi enesug laruhun.
55001014	Allah hime fanowon nit nunubam werehonen let haptuk lit fano-fano angge foroho laruhun ulug Allahn hinggikmu emberisiyon ino fano roho foroho laruhun.
55001015	O Asia kinang fam werehon obog toho hun Figelus men Hermogenes men itanowen an enembol yig nutusa ane hat holuk.
55001016	Hun Onesiforus ino likiya hupmu ninggik hele waroho wereg ambeg akol eleg toho pen niya waharuk latisimu an nahiyeg toho welatikik. Nonoweyen at men owe ot men Indi enesug lit fer enesug laruhuwen anden sembahyang uruk lahi.
55001017	At ino o Roma waharisireg an yami nabil laruk lit hiyag naptisi.
55001018	An Efesus weregma aren anggolo let naptuk latisi ane ari an oho noluk toho welahimu har oho holuk toho welahen. Nonowe waruhu sambil ino Aren indi hahureg ilahehap tuhu ulug sembahyang uruk lahi.
55002001	Namloho, Yesus Kristus men mangno roho welahenma Indi hasug lit werehen hine roho unduhuk laruhun.
55002002	Ap anggolowen hol niyaruk lit weregma anden hiyag hitikikmu holtikin ane haren ap fano holuk teg peruk lahenon eneg hiyag isaruk laruhun. Ap winon fano roho hiyag isa reg peruk lahenon eneg milal eneptuk laruhun.
55002003	Sehen seneg ahunen ambong se roho laruk hag toho haren Yesus Kristus ombolim laruk lit sat haruk laruhun.
55002004	Sehen seneg ahun ap seliyon yami eneptuk lit nanggengge lin isahukon ari siyag puk fug angge sehen seneg inap onowesiyen fano pukag ulug yami eneptuk.
55002005	Aben onggo og nisalusa ulug hali watuk lit alem hal eneptuk ahun inowen hili emberukon pisan isa fug angge hali watuk ahun ino onggo og um teg.
55002006	Ap eke yabuk inggik ine roho wit taruk ahunen suburu atamon yahal talug na reg.
55002007	Anden hiyag hutuk lahiyon aru hindi wenggel haruk lamin. Wenggel haruk lit weregman obog toho ihi ane fahet Nonoweyen hindi anggarap haptuk laruhu.
55002008	Yesus Kristus ino Dauren ondohowonen endetfagma ap warehon wereg ambehen Oluk atfahon ari fahet anden hiyag isaruk lahi ane hat hindimu holuk toho welaruhun.
55002009	Wene fanowon aru fahet sat toho turuk latikik ane fahet siyag ane turuk inap unusuruk hag toho ninggik hele wat naptusa. Wat naptusa angge famen Allah wene aru hele wabuk fug teg.
55002010	Allahn mumal eneptisi inap arimano fahet nindi hondo reberuk lit sat toho turuk lahi. Ir oho Yesus Kristus inowen fanowap enebuhumu mondabi fanoma welamuhuben turuk lahi.
55002011	"Nit At men war atukuk halug nin nit oho At men nonoluk amuhuk.
55002012	Ninindi wirik toho welamuhuk halug nit oho At men palimu amuhuk. Niren At fahet awiya waruk halug Aren nit faher oho awiya wahu.
55002013	Nit ninindi wirik teg eleg halug At ino Indi wirik toho welaruhu, Inggarehen turuk ane fahet Aren awiya wa fug teg." Anden hiyag hisaruk lahiyon aru tem ane hiyag hisaruk lahi.
55002014	Hit Allah alukema palu roho wereg lit anden hiyag hutuk lahi ane obog toho haren hiyag isaruk lit komo eneptuk laruhun. Alem haleg elehon fahet enele sahal-sahal uruk lit ap fano holtul peruk inap arimano inindi nonghong isaruken ari tuk fug ulug komo eneptuk laruhun.
55002015	Allah amingmingangge wereg lit Allahn hat fahet fano puhuwen yami ruruk laruhun. Wene fanowon tem toho urukon ari haren seleg toho hiyag isaruk lit hinggali eleg toho welaruhun.
55002016	Enele sibiling-sibiling ane uruk lit alem fano reg elehon urukmu holmin fug ulug iniraham welam fug. Enele ari roho urukon ariyen Allah wene embeserukon su atuk.
55002017	It arimano enele urukon ari salukangge hag toho su aruhu. It ari roho urukon sehelimu hun Himeneus men Filetus men wereg.
55002018	It itanowen tem ane embeseruk lit un ane eneg uruk latusa. Un ane uruk lit ap war atukon onoluk amuhup ulug hiyag isaruk ane fahet nit mondabi nonoluk atukuk uruk lit ap anggolo inindi fano wenggel ha reg angge famen inindi ninap eneptuk.
55002019	Allahn helep ubule yuk tuk fug tohon kinangma yaho ferisi. Helep ino fam hahare feruk lit, "Ap At ngi amuhubon Nonowe Yesus oluk teg," ulug hahatuk lit, "Nonowe Yesus unuk uruk inaben siyag ane umbusukag," ulug enehangge hahare ferisi.
55002020	O suwon undama kou ili faya rurukon men umbagpag turukon men eneg wereg eleg, e fam laltukon men kinang fam laltukon men oho wereg. Atamon arimano eneluke fil wereg, fobikon arimano enembol fil wereg.
55002021	Ap sa siyag ane indimu het toho werehon ari ho roho embeseruk halug at ino kou aluke fil wereg hag toho welaruhu. O ngi ahun inowen kou ino fanowap turuk lit fano angge kilabe feruk lit fano angge esetukon ulug wep toho emberuk. Ap ubabut ari hag toho werehonen mun ane man ane fanowon eneg tuk hag teg laruhu.
55002022	Ap kabiniyonen tila peruk ane hambolma embeseruk lit pikir ane turukon men hindi tem toho Allah fam wenggel harukon men ap hindi enesug lit mangno roho werehon men mutug laruk laruhun. Inindimu hiraho ferukon eleg angge Nonowe wel turuk inap men mangno roho welaruhun.
55002023	Alem haleg elehon ket-ker ane fahet sahaltuk lit umung hiyaruk halug it enele holuk fug angge wereg lit suwahal ul eneg perukon ari hat holuk.
55002024	Nonowe Yesus amingmingangge werehonen onori men suwahal uruk lit hili roho welam fug angge ap obog toho unubam fano ane uruk lit welaruhu. At inowen ori fam seleg toho milal enebuk teg lit indi imbik wambuk hag teg lit welaruhu.
55002025	Suwahal uruk lit enele palimu roho uruk inap ele fano roho komo eneptuk laruhu. It arimano ke hareyon embeselug ke pikiron lawag ulug Allahn inindi anggarap enebuk teg.
55002026	Anggarap eneptuk halug eneg Iblis inowen anden peruk ane hikit toho turuk lamuhup ulug yep teg ambeg kuruson arimano hele lol isalug wilip amuhupteg inindi anggar aruhu.
55003001	Pohol kinang eleg arik ohoma alem siyahon eke hag eke hag inam aruhu angge re hat holuk toho welamin.
55003002	Ari roho tuhu li ap welamuhubon arimanowen ininggareg fahet eneg wenggel haruk lit uang amingmingangge welamuhup. Nininggareg palimu welahe ulug hemet til noruk. Ap enebug eneg uruk lit ikni isinga enele holtuk eleg. Hi eneptuk ane enepeleg toho wereg lit wene fahet enembol yig utuk.
55003003	Ap inindi isa fug angge ap hili roho werehon men mangno roho wereg eleg. Ap winon fahet enele si uruk lit ininggareg unubabut hale feruk eleg. Onolok ane eneg wenggel haruk lit fanowon fahet inirim toho wereg.
55003004	Huruwe lul peruk lit fuki roho wenggel ha fug angge witnik-wetnog angge turuk. Allahn telep peruk ane embeseruk lit ininggareg inindiyen tila perukon eneg turuk.
55003005	Allah ine wereg ulug wenggel ha fug anggeyen wene apma wereg inap pukag ulug un ane turuk. It ari roho turuk inap arimano fahet hambol yig isahun.
55003006	It ari roho turuk inap arimano winonen ap olma kurukon sapsabi kulug hiyap siyag-siyag ane turuk hiyap inindimuwen eke hag eke hag hilila peruk hiyap arimano men ying aptuk lit umahayeg uruk lit inda yako wereg.
55003007	Hiyap arimanowen hiyag nesemek eneg uruk angge famen Allah wene fanowon ino inindi anggar am fug teg.
55003008	Yanes men Yambres menen Musan Allah wene fanowon hiyag isarukmu ninirim uruk latfag hag toho iren oho ari roho turuk. Un ane eneg inindimu wenggel haruk lit fanowon Allah fam wenggel ha fug teg.
55003009	Siyag ane ari turukmen eneg welamuhup fug. It Yanes men Yambres menen turuk latfahon hikit toho sohu-sohu ane eneg turuk inap wereg ulug ap obog tohowen yer isahupteg onoluk amuhup.
55003010	Anden hiyag hitikik ane holtikinteg nubabut pal niyaruk lit anden peruk ane hikit toho turuk lahen. Allah fam wenggel haruk lit nindi imbik wamburuk lit ap nindi enesug lit nindi yuwag toho weregma yet niyarikin.
55003011	O Antiokhia men o Ikonium men o Listra men inap arimanowen nuwatuk lit mug naplug larukmu sat anggolo haruk latikikmu haren an niyarikin. Anggolo roho nele ying naptuk lit nuwatuk latusama Nonowe Yesusen windat naptisi.
55003012	Ap obog toho Yesus Kristus men mangno roho wereg lit Ubam wenggel harukon arimano aben unusuruk lit mug eneplug laruk.
55003013	Onolok ane turuk lit enele si uruk inap arimano nin anggolo onolok amuhup. Ap winon inindi ninap enebul peruk angge famen ininggareg inindi ninap eneptukmu ke hareyon laruk.
55003014	Hat wene fanowon hiyag hutusama holtikinteg tem toho perikinon ino hinggik ine roho seneg laruhun. Milal haptuk lit hiyag hutusa inap holuk toho welaruhun.
55003015	Hat hebe totma wene fanowon haharoho werehon holuk atisi. Wene haharoho werehon inowen Yesus Kristus fam hindimu wenggel hahunteg fano aruhun ulug hindi anggarap haptuk.
55003016	Wene fanowon suwesingga fam haharoho imbibahon arimano Allah hime fanowon unubam weregma haharoho imbibag. Suwesingga haharoho imbibag ane re ap fano ane milal eneptuk lit siyag ane turukon fag turuk lit unubabut hale feruk lit Allahn peruk ane fahet komo eneptukon fahet imbibag.
55003017	Ap san Allah ngi roho werehon arimano haharoho imbibahon ino fam unubabut fano aruhumu fano ane eneg tuk hag teg lamuhup.
55004001	Yesus Kristus ino fobik inam aruhureg ap obog toho Inikni atuk lit ap onolukon warehon minggir enebuhuk ulug waruhu. At Yesus Kristus ino men Ikni Allah men enepma wereg lit komo haptuk lahi.
55004002	Haren wene hiyag isaruk lit holtul peruk sambil oho holtul fug peruk sambil oho wene fanowon hiyag isamin ulug wep toho welaruhun. Haren siyag ane inamap turuk lit fag toho komo eneptuk laruhun. Hele fano roho uruk lit inindi seyap enebuhun. Hindi imbik wamburuk lit milal eneptuk laruhun.
55004003	Tot welamuhukteg tem toho uruk awene fahet ninirim ulug holtul fug uhup. Nininggarehen peruk lahe ane tul peruk lit ninisanggo fam fano holtul peruk ane hiyag nisawag ulug milal eneptuk inap enemuwen wol toho kilap eneptuk lamuhup.
55004004	Tem ane urukon fahet inisanggo latuk anggeyen suwit urukon fahet fano holtul ulug inisanggo husuruk lamuhup.
55004005	Hat hil wirik toho wereg lit mun ane man ane fahet hindi anggat toho welaruhun. Siyag ane hubam atuk halug hindi imbik wamburuk lit wene fanowon hiyag isaruk ahunen tuk teg ane turuk laruhun. Allah amingminganggeyen tuk teg ane fano roho turuk laruhun.
55004006	Ninggareg fahet uruk lahiyon te wam hubu lahabuk oho lit senggeltukmu mep wilip atuk hag toho an ninggareg namep wambik oho turukon ari an ninggareg war atuk ane horog teg lahi.
55004007	Ap sa tam lamisi ulug pupu angge laruk lit turuk hag toho an oho fano roho laruk lit enehangge tamon ino fam larikik. Anden Kristus fam wenggel haruk lit nindi wirik toho welatikik.
55004008	At pikir ane turuk lit palimu atisi ulug naliliyangge Allahn og nuruhuwon wep toho emberuk. At waruhureg ap minggir enebuhu sambil ino og uruhuk ulug wep toho emberuk. An eneg og nuruhu fug, Yesus waruhu ulug mangno ruruk inap obog toho arimano oho og isahu.
55004009	Hun Demas ino kinangma angge fahet wenggel haruk lit an numbaharisimu folo-folo an at ambeg lahuk peruk laruhun. Hun Demas ino o Tesalonika larisimu hun Kreskes oho o Galatia larisimu Titus oho o Dalmatia larisimu
55004011	Lukas eneg an men wereg lahe. Anden turuk lahi ane hun Markusen fano let nabuk tehen at ambeg lahunteg an nambeg hondoholug waruhun.
55004012	Hun Tikhikus o Efesus lamihin ulug monde ferikik.
55004013	Osit sambun o Troas hun Karpus ibam emberikikon men nambuku wam ahap fam wirihon men buku winon men walug waruhun.
55004014	Hun Aleksander posiyemanggen laltuk ahun inowen siyag ane anggolo nubam turuk latisi. Turuk latisi ane hikit toho Ninikni Allahn ayeg war uruhu.
55004015	At ino wene niren hiyag isaruk laheyon fahet irim toho werehen aren har oho siyahap habuhu rohon hindi holuk toho yet teg laruhun.
55004016	An nubam alem emberusareg kapal naptusa sambil ap misig oho an nibil atisi fug, obog toho wilip atusareg longgo urusa. It longgo uruson arimano Allahn kapal isahu fug ulug it unubahet sembahyang uruk lahi.
55004017	Ari turusa angge famen Ninikni an nibil atuk lit nineyap naptisimu iren kapal niyaruk ane fahet anden hebeloho hiyag isarukmu Allah unuk enepeleg inap obog toho wene fanowon holtusa. Wene fanowon holtusama olomene olokonen senggel naplep angge famen Allahn windat naptisimu wilip atikik.
55004018	Ap anggolowen an fahet wabuhuk peruk angge famen Nikni Allahn it ininggikmu angge kobog nabuhu. At wereg ambeg fanoma hondog nabuhuwen windat nabuhu. At palimu weregma mondabi wel turuk lamuhup. Amin.
55004019	Priskila men Akwila men Onesiforus ori men uhe malik men hi enebuhun.
55004020	Erastus o Korintus pok atisi, Trofimus ouk ubam atisimu o Miletus embeselug waharikik.
55004021	Siyelu li inam am fugmu an ambeg lahuk peruk laruhun. It Ebulus men Pudes men Linus men Klaudia men nonori winon obog toho tuma welaheyonen hi haptuk lahe.
55004022	Ninikniyen hat let haptuk lit hit obog toho Indi henesug laruhu.
56001001	Yesus Kristus inowen an Paulus Allah amingmingangge welahiyon ino nubam yonggo laruk laruhun ulug hiyag nitisiyon inowen suwesingga aru haharoho emberuk lahi. Allahn mumal eneptisiyon arimanowen Ubam fano wenggel haruk lamuhup ulug fer enesug laruhun ulug mon naptisi. Wene niren senetuk laheyon alem fuki roho onoluk amuhuben hiyag isaruk laruhun ulug mon naptisi.
56001002	Allah ambeg lahukteg mondabi nonoluk welamuhuk peruk lahi. Allahn pohol kinang wal tibag sambilen hit mondabi honoluk welamuhup ulug sali palfahon ino Ele si ane ibag fug.
56001003	Atam sali palfahon ino hikit toho ketiya Awene hiyag nisaruk lit selehap nisarisi. Wene aru ap hiyag isa lahun ulug Allah nit let neneptuk latisiyon inowen an mon naptisi.
56001004	Hat namloho Titus haret andet Yesus Kristus fahet ambi roho wenggel haruk lahe ulug namloho yuhon hag teg lahenma hat hubahet suwesingga aru emberuk lahi. Ninikni Allah men Nonowe Yesus Kristus windat neneptisiyon ino menen hat fahet Inindi hasug lit hat hindi yuwahap haptuk lamuhup ulug sembahyang uruk lahi.
56001005	Anden o Kreta humbahalug waharikikon te an wereg lit fano roho welamuhup ulug hiyag isarikik fug ane haren nin fag toho hiyag isahun ulug humbahalug waharikik. Hubam nele irikikon hag toho Allah umalikisi inibam wal taneg penatua in enebuhun.
56001006	Penatua in enebuhunon arimano onoriyen enebug uruk elehon, unuhesi misig werehon, unumalikisi Allah ubam wenggel harukon eneg lahap enebuhun. Unumalikisi inindi hare reg lit iniknisi inisingasi enele holtuk elehon in enebuhun fug.
56001007	Allah ibam foroho lit weregma onoriyen enebug uruk elehon eneg Allah ibam foroho lamuhup. Awelwel turukon men olok toho turukon men ik olokon nalug turuk hag tohon men yik aptukon men abuwap fahet eneg sehet tohon menen Allah ibam foroho lamuhup fug.
56001008	Ap pohon unubam fano roho turukon men fano ane eneg turukon men inindi fuki roho wenggel harukon men pikir ane eneg turukon men tuk hag teg ane eneg turukon men folo-folo onolok ane wenggeltuk elehon men ari roho turukon eneg in enebuhun.
56001009	Ap arimano Allah wene pikiron atam hiyag isarukmu senetuson arimanowen onotsi fano roho turuk lamuhup ulug fer enesug lit Allah wene yig utukonen enele si urukon fag turuk lamuhup.
56001010	Ketiya ap anggolo wene pikiron holuk fug angge enele si sibiling-sibiling ane uruk. Ambilahap paleg inaben oho ari roho urukon fahet ihi.
56001011	Ap enele ari roho urukon enele larehon hag toho welamag. Enele si uruk lit yowimu homiyama fano wereg angge famen inindi nina feseruk. Niren ap hiyag isaruk lahe ane fahet mun angge man angge og nisawag peruk lit unubabut siyag teg lit wereg.
56001012	Ap arimano sehelimuwon misig nabi hag toho werehonen sini uruk lit ibahon tu, "O Kreta inap enele si uruk inap, olomene olokon hag toho wereg inap enembilik fam eneg naruk lit ininggik fam turuk eleg inap," ulug ari roho turuk ulug ininggareg fahet wirim toho ibag.
56001013	Ari roho turuk latusa angge re inindi fano atuk lit Allah fam wenggel haruk lamuhuben hele ine roho komo eneptuk laruhun.
56001014	Yahudi inap iniknisi unumbusagsiyen ibag ane ari henepeleg amok ulug hiyag isaruk lit wene pikit teg elehon ininggareg famen wenggel harukon imbisiyek ulug hiyag isahun.
56001015	Ap inindimu puhun toho wenggel harukon arimanowen mun angge man angge usa ulug peruk eleg. Inindimu hare roho wenggel haruk inap arimanowen mun angge man angge usa angge peruk lit wereg. Enehummu peruk ane siyag ane peruk, inindimu wenggel haruk ane siyag ane eneg wenggel haruk.
56001016	Enembilik fam Allah nonoluk teg uruk angge famen unubabut fam siyag ane eneg turuk. Fano ane tuk fug angge wene holuk fug angge siyag ane eneg turuk inap arimano fahet uruk lahi.
56002001	Haren wene hiyag isaruk lit wene pikiron atam hiyag isaruson hag toho hiyag isahun:
56002002	Ap sabalon hiyag isaruk lit hinindi imbik wamburuk lit hinindi wirik toho fuki roho wenggel haruk lit Allah fahet tem toho peruk lit ap winon hinindi enesug lit hinindi misig toho welamuhup ulug komo eneptuk laruhun.
56002003	Hiyap sabalon werehon oho Allah wene holtukon hag toho welamuhup. Enele sibiling-sibiling ane uk fug angge ik olokon na fug angge wereg lit alem fanowon eneg hiyag isaruk lamuhup.
56002004	Hiyag isaruk lit hiyap sabalon arimanowen hiyap tuhumon unubam te henehunsi men hunumaliki men hinindi enesug lit
56002005	fuki roho wenggel haruk lit hinindi fano roho henesukun fano roho hinibam werehon hale feruk lit henehunsi enele holtuk lit hinindi fano roho weregma ap winonen henebug uruk lit wene siyahap tuhup tohon ulug komo eneptuk lamuhup.
56002006	Ap kabiniyon werehon unubam oho ininggareg wereg ane fahet wenggel haruk lamuhup ulug komo enebuhun.
56002007	Komo eneptuk lit hat hinggareg eke it fahet wirimangge hag toho welahi ulug fano roho weregma iren yet hiyahupteg fano peruk lamuhup. Haren ap hiyag isaruk lit hele si uk fug angge tik-tem toho hiyag isaruk laruhun.
56002008	Hele piren uk fug angge hiyag isaruk laruhunmu hili roho werehon arimano ininggali hahupteg alem nit nunubam emberukon elehen nenebug uhup fug.
56002009	Ap enemingmingangge werehonen iniknisiyen uruk ane fuki roho holtuk lit enesukun fano roho ler eneptuk lit weregma komo eneptukmu ayeg waroho uk fug angge iniknisiyen angge hirag ta fug angge welamuhup.
56002010	Ikniyen namingmingangge tu fano malik pukag ulug inindi wirik toho iniknisi let eneptuk lamuhup. Ari turuk lit weregma ap winonen yet isahupteg Allah fanowap neneptukon ino Awene fahet wel turuk lamuhup.
56002011	Allahn indiyen ap obog toho fanowap eneptisi ane inam aha.
56002012	Allahn nit komo neneptuk lit: Allah olohotma tuk fug ane turukon embeselug mun angge man angge kinangma werehon hilila perukon ari embeselug fuki roho wenggel haruk lit pikir ane eneg turuk lit nit ketiya welaheyonen Allah wene holtuk lamuhuk ane fahet komo neneptuk.
56002013	Ninikni Allah suwon men Nonowe Yesus windat nenepfahon ino men Enebe umbagpag toho wamuhup ulug ninindimuwen tem toho peruk lit mangno ruruk lahe. Ninindimuwen peruk laheyon ari teko lahumu nenehiyeg anggolo roho welamuhuk.
56002014	Niren siyag-siyag ane turuk latukukon windar enepmin ulug Nuwabukag pibareg Inggareg apmayap tibag. Apmayap tibagma watfahon ariyen nit At umalikisi ngi amuhup ulug nenesukun fano roho ap ler eneptuk lamuhup ulug mumal nenepfag.
56002015	Ihiyon ari obog toho hiyag isaruk lit hele ine roho komo eneptuk lit tem toho pukag ulug selehap isaruk laruhun. Hiyag isahunmu hat fahet malik toronen uruk ane uruk ulug pulup habuhup fug.
56003001	Ap suwon men pemerintah men enele holtuk lit enesukun fano roho ap winon ler eneptuk lamuhup ulug komo eneptuk laruhun.
56003002	Henele sibiling-sibiling ane uk fug angge ap enebug uk fug angge hili roho welam fug angge hinindi wiyig toho hunubabut fano roho wereg lit ap obog toho men mangno roho welamuhup ulug hiyag isaruk laruhun.
56003003	Nir oho indam nenepeleg toho ninindi sohu roho wereg lit funggalem hareyon laruk lit mun angge man angge hililareg siyag ane tila peruk latukuk. Nonolok toho wereg lit ap enenggengge fahet an nangge lalep ulug nenehummu siyag ane nenemben siyag toho nonori fahet ninirim peruk lit welatukuk.
56003004	Ari roho welatukukmu Ninikni Allah indi wiyig toho ap obog toho Indi enesug lit windat neneptukon ino inam atisi.
56003005	Niren fano ane turukmu windat neneptisi fug, Indiyen nit fahet wenggel haruk lit malik ket indag atukon hag toho ikma pilap neneptuk lit indag neneptisi. Indag neneptisireg Allah hime fanowon sebe roho og nisaruk lit Yesus Kristus unuk fam nenebe keronap neneptisi.
56003007	Allah indiyen nit ninindi pikirap neneptuk lit An men mondabi honoluk welamuhup ulug sali wat neneptisimu tem toho peruk lahe.
56003008	Wene ihiyon aru fano wene werehen Allah umaliki atusareg Ubam wenggel harukon arimano inindiyen fano ane turuk lamuhuben hele ine roho wene fanowon hiyag isaruk laruhun. Ihi ane ari ap wenggel haruk lamuhupmu fano welamuhup.
56003009	Aben enele sibiling-sibiling ane uruk lit iniknisi unumbusagsi welatfag ane fahet eneg enele si-sahal ane saplangge uruk lit Musa wene fahet sibiling-sibiling ane urukon arimano enele pal eneptuk laruhun. Ari roho urukon ari fam ap fano welam fug teg.
56003010	Ap ele si uruk ahun fam haren hinggik pirenam komo ruhunmu holtuk eleg halug pet turuk lit yanggaluhun.
56003011	Ap ari hahon ino kebunggalem hareyon laruk lit inggarehen siyahap taruk peruk laruhun.
56003012	Artemas men Tikhikus men hambeg mon enebik waruhukmu hat folo an nambeg Nikopolis waruhun. O Nikopolis aruwen sun li waharisimu welaruhuk ulug perikik.
56003013	Nori Zenas pemerintahn turuk ane oluk ahun ino men Apolos men it larukmu enesehet teg angge eleg aruhu rohon fano roho ler eneptuk laruhun.
56003014	Nit nonori Allah wene fanowon holtuk inap arimanowen anggen fanowon yihik feruk lamuhuben ap enenggengge elehon fano roho ler eneptuk lamuhup ulug hiyag isaruk laruhun.
56003015	Ap an men tuma welaheyon arimanowen oho nare ulug hi haptuk. Nonori hit men welahebon Nonowe Yesus fam wenggeltuk lit nit men mangno roho welaheyon nonori ulug hi enebuhup. Ninikni Allah hit Indi henesug lit fet henesug laruhu ulug sembahyang uruk lahi.
57001001	An Paulus Nonowe Yesus Kristus unuk fahet ninggik hele waroho numbaharusama welahiyon ino men nenere Timotius ino menen hit fahet suwesingga tu haharoho emberuk lahe. Filemon nare, yabuk let toho wituk lit niren ninindi hasug laheyon ino men
57001002	nenerek Apfia men, nenere Arkhipus wene fahet ambiyeg til noruk laheyon men Allah umalikisi hit hinibam werehon men hunubahet emberuk lahe.
57001003	Ninikni Allah men Nonowe Yesus Kristus menen hit fahet Inindi henesug lit hit hinindi yuwahap heneptuk lamuhuben sembahyang uruk lahe.
57001004	Filemon nare, hat fahet sembahyang uruk lit likiya hupmu Allah fam Nikni uruk lit wel turuk lahi.
57001005	Haren Nonowe Yesus fam hindi wenggel haruk lit ap wene holtukon obog toho hindi enesug lahen ane ari holtikik.
57001006	Nonowe Yesus fam wenggel haruk lit mangno roho welahe ane ariyen anggen fanowon yihik feruk laruhun ulug anden sembahyang uruk lahi. Yihik feruk laruhunmu niren Kristus ubam fano ane tuk hag teg laheyon ari hindi anggar aruhu.
57001007	Filemon nare, haren ap hindi enesug lahen ane fahet an nahiyeg toho wereg lit nine roho turuk lahi. Allah ubam wenggel haruk inap obog toho haren inindi seyap eneptuk lahen.
57001008	Kristus unuk fam ari-ari turuk laruhun ulug nele ine roho hiyag hetle angge famen
57001009	an nindi hasug lit welahireg nele apma roho heng hapmin peruk lahi. An sabal tegma Yesus wene fahet ninggik hele waroho penjara kilap naptusa.
57001010	Onesimus ino an penjara weregma namloho atisimu at fahet heng haptuk ane tu emberuk lahi.
57001011	At ino indam hat holohotman asukun siyag teg latisi angge famen ketiya hat faher oho an faher oho asukun fano roho turuk.
57001012	At ino an nindi hag toho werehen hat hambeg suhuloho monde fik waharuk lahi.
57001013	An wene fahet penjara weregma at ino hat hubalma wereg lit let naptuk lamag ulug alele wele angge famen monde fik waharuk lahi.
57001014	Haren fano peruk elegma an namuwen alele wa fug teg lahi. Fano ane hat hindiyen wenggel haruk lit turuk laruhunen anden nele ine roho ari-ari turuk laruhun ulug hiyag hitmin fug.
57001015	Allahn perisi ane hikit toho at ino ilamna roho amu welatisireg hat men mondabi welaruhuwen hambeg waruhu.
57001016	At ino nenere ninindi rohon atisimu hat hamingmingangge hag toho waruhu fug. Atam an men wereg lit an not hag toho welatisi angge ketiya hat men weregma hat hot hag toho welaruhu. Ubabut faher oho Allah fam indi wenggel haruk ane faher oho fano peruk laruhun.
57001017	Haren an fahet Allah fam ninindi misig toho welahe peruk lahen halug an hondoko hibam kilap naplen hag toho at Onesimus oho hondoko kilabuhun.
57001018	Hun Onesimus inowen haren angge elehap tirisireg paleg angge wereg halug anden ubalmangge og huruhuk.
57001019	An Paulusen ninggareg ninggik fam tu haharoho emberuk lahi: Anden ubalmangge og huruhuk. Hat hebe abir angge anden angge palehon hag toho welahenma hinggareg holuk tehen hiyag hitmin fug.
57001020	Nare, Nonowe fam wenggel haruk lit let nabuhun ulug heng haptuk lahi. Kristus unuk fam nindi seyap nabuhun.
57001021	Haren an nele holuhun ulug nindimu tem toho peruk lit suwesingga aru emberuk lahi. Heng habihiyon ari eneg tuhu peruk lahi fug, nin unon eke sebe roho tuhun ane an noluk.
57001022	Hiren sembahyang uruk lahep ane ariyen an ninggik hele loloho henembeg waruhuk peruk lahi. Henembeg waruhukmu an nibam hondoko kilapmin puhun.
57001023	Hun Epafras ino Yesus Kristus awene fahet an men penjara welaheyon inowen nare uruk lit hi haptuk.
57001024	Markus men Aristarkhus men Demas men Lukas men yabuk misihon waruk laheyon arimanowen nare ulug hi haptuk.
57001025	Yesus Kristus inowen Indi henesug lit fet henesug laruhu ulug Allah fam sembahyang uruk lahi.
58001001	Indam Allahn ninikni umba fam mun ane man ane roho hiyag isamin peruk lit tam wene hiyag isaruk inap nabi arimano mon eneptuk latfag.
58001002	Ketiya nit obog-obohon welaheyon oho hiyag nisamin peruk lit Amloho monde fibag. At ino pohol kinang ngi amag ulug Allahn unduhuk fibag. At ino famen Allahn mun angge man angge obog toho wal timin pibareg wal tibag.
58001003	Allah mo ebe umbagpag turukon hag toho weregma At ino asinandi hag toho wereg lit Allah ebe weregma At pingganet hag toho wereg. At ele ine roho uruk ane ino fam mun angge man angge seneg lit wereg. Aben siyag ane turukon Aren puhunap tibareg At ino Allah inggik pikit fil mondabi lehoma heriyeg lit wereg.
58001004	At ino malaikat apma weregma At palimu wereg hag toho malaikat ununuk apma regma At unuk Allahn suwalfahon ino palimu reg.
58001005	"Anden yoho Hat An namloho ulug indag Haptuk lahi," ulug malaikat sa fam ari ibag? "An Ikni aruhukmu At ino Namloho aruhu," ulug ap sa fam ari ibag?
58001006	Allah inowen Amloho wandabon kinangma hondoholug watfareg Ele uruk lit, "Allah otsi malaikat obog toho arimano At wel turuk lit Ubam sembahyang uruk lamuhup," ibag.
58001007	Ari ibareg malaikat fahet Ele uruk lit, "Otsi malaikat homhomo amag ulug emberuk lit Amingmingangge indok ambulpul hag amag ulug in eneptuk," ibag.
58001008	Malaikat fahet ari ibareg amloho fahet ele uruk lit, "Allah suwon, Hat hur atuk ambeg mondabi weregman eneg welaruhu. Ap suwon uwanggun Hat suwon Hinggikmu seneg lahenon ino tem toho uruk ane seneg lahen.
58001009	Pikir ane turukon Hindi reg lit hare ane turukon Haren hirim teg lahen. Hori men ambi roho welatikip angge famen Hikni Allah inowen Hahiyehap haptuk lit ahaluwe Hunggulmu hilil Haptisireg it sehelimu Hat palimu unduhuk Hubaharisi," ibag.
58001010	Nin eke ibag ane aru, "Nikni, Haren kinang ubale hale feruk lit Hinggiken pohol wal tirik inag.
58001011	Mun angge man angge sum miningon tararag turuk hag toho siyag amuhup angge famen we Hat eneg mondabi welaruhun.
58001012	Aben sum yinggiloho emberuk hag toho pohol kinang haren yinggiloho umbuhun. Aben sabiyap miningon embeselug keron wan turukmu nin atuk hag toho mun angge man angge nin aruhu angge famen we Hat eneg nin am fug angge weregma mo ilig am wirig am turuk laruhu," ibag.
58001013	"Hat men seli roho welahebon Huyug ahongge amag ulug imbisik waruhuken An ninggik pikit fil hur arik ma," ibag ane ari malaikat sa fam ibag?
58001014	Malaikat arimano Allahn mingming eneptuk laruhuk ulug in enepfag fug? Ap Allahn fanowap enebuhuwon ler eneptuk lamuhup ulug it arimano mingming eneptuk.
58002001	Nit iken og neneplug lahu rohon niren holtuk latukukon fuki roho kim haruk lamuhuk.
58002002	Wene malaikaren hiyag nisaruk latfahon ino weregman eneg aben sokowa feseruk lit holtuk elehon arimano Allahn wirim toho ayeg war isibag.
58002003	Ari roho welatfagma fanowap eneptuk ane suwon ino niren apmayap turuk halug nit nangginoho wilip amuhuk? Nonowe Yesusen fano ane ino tam hiyag isaruk latfahon Otsiyen oho holfareg iren nit nunubam fag toho hiyag nisa waharusama niren tem toho perukuk.
58002004	Allahn it ler eneptukmu nit hiyag nisaruk lit weregma Hime fanowon inowen enehangge turukon men fanowap eneptuk ane men aben tuk fug teg ane eke hag eke hag turukon men Allahn tukag pibag ane hikit toho it unubam wal taneg inineyap eneptuk latfag.
58002005	Pohol men kinang men fobik keron aruhu uruk laheyon ari Allahn malaikat ininggikmu emberuk eleg.
58002006	Ap misihen haharoho emberuk lit fag toho nit hiyag nisaruk, "Haren ap fahet wenggel haruk lahenon nungge wereg ulug wenggel haruk lahen? Hat ap umalik foroho lahenon nungge ubam wereg ulug foroho lahen?
58002007	We il misig fahet malaikat palimu weregma At tot apmaya ferikinteg umbagpag tukag ulug Unggulmu fano angge hobog tebelug hi ririkin.
58002008	Mun angge man angge At uyug alma emberikin." Allahn mun angge man angge At uyug alma imbibahon eneg wereg. Uyug alma imbibag fuhon te eke wereg eleg. Allahn mun angge man angge At uyug alma imbibag ane niren ketiya uwan yet haruk lahe fug.
58002009	Uwan yet haruk lahe fug angge famen At ino il misig fahet malaikat palimu weregma At tot apmaya fibahon Yesus ino niren yet haruk lahe. At pinggi ware fisibagma umbagpag tukag ulug Aliliyangge Unggulmu hobog tibibareg hi ribag. Allahn ap Indi enesug lit ap obog toho fahet At war atmisi pibagma pinggi ware fisibag.
58002010	Allah mun angge man angge wal tibahon inowen alemet ondomiyet seneg lit At inowen ap anggolo palimu welamag ulug fanoma hondog enebuhuk pibag. Yesusen ke fanowon hiyag isawag peruk lit alem angginon Ubam amag pibareg Allahn mondabi fanowap tibag.
58002011	At fanowap eneptukon ino oho it fano atukon arimano oho alem misig famen inam atfag. Ari fahet Aren Nori ulug wol eneptuk ane Inggali eleg.
58002012	"Anden Hat hunuk fag toho An nori hiyag isaruk laruhukteg Humalikisi sehelimu wereg lit Hat wel Haptuk laruhuk," ibag.
58002013	Nin eke ele uruk lit, "At ino fam tem toho wenggel haruk laruhuk," ibareg nin eke, "An oho Numalikisi Allahn og Nitisiyon men tuma welahi," ibag.
58002014	At umalikisi wereg urukon arimano ap kinangmon enehaluwe werehen At ino oho ap kinangmon hag atfareg it wereg hag toho atfag. Ap kinangmon hag atfareg Iblis inowen war atuk ane fahet ngi roho weregma At war atfag ane ino famen waroho mondabi hondo ribibag.
58002015	It arimano war atuk ane apma wereg lit likiya hupmu enekol toho ininggik hele warehon hag toho welatfag angge famen Aren ari roho tibag ane ariyen ininggik lol enepfag.
58002016	Ari roho tibag ane ari malaikat Indi enesug eleg, Abraham umalikisi Aren indi enesug lit wereg.
58002017	Alem ari fahet At ino ap kinangmon amag pibagma Ori men ambi roho wereg lit iren turuk ane Aren oho turuk latfag. At ino imam suwon atfareg Indi wirik toho wereg lit ap Indi enesug lamag ulug Allahn unduhuk fibag. Unduhuk fibareg ap obog tohowen siyag ane turukon elehap turuk lit Allah men mangno amuhup pibag.
58002018	At ino watfag ane ari fam wal hibagma Aren ap wal isarukon arimano ler enebuk hag teg lit wereg.
58003001	Nori, hit Allah ngi roho welahebon poholma fano welamuhup ulug wol heneptisimu Allahn monde fibagma imam onowe suwon atfahon Yesus ino yet teg lit welamuhup. At unuk niren fag toho uruk lahe.
58003002	Musa Allah ibam wereg lit indi wirik toho unduhuk latfag hag toho Yesus oho At unduhuk fibag Ahun ino fam Indi wirik toho wenggel haruk latfag.
58003003	O wituk ahun palimu weregma aben fano peruk, o ebe aben wiri ferukon ino apma reg hag toho Yesus palimu weregma Allahn fano perukmu Musa apma reg.
58003004	O wirihon obog toho arimano wituk ane onoluk inaben wituk, mun angge man angge tibibahon ino Allahn eneg tibibag.
58003005	Musa Allah amingmingangge roho Ibam ino wereg lit fobik Allahn fag toho hiyag isahu ane aren tam hiyag isaruk lit indi wirik toho welatfag.
58003006	Indi wirik toho welatfag angge famen Kristus ino o ngi Ahun Amloho wereg lit Aren o ino ngi reg lit wereg. Kristus inowen tik-tem toho fanowap nenebuhu ulug ninindi wenggel haruk lit nenehiyeg toho mondabi seneg lamuhuk halug o ebe ino nit welamuhuk.
58003007	Ari hag toho Allah hime fanowon inowen nit hiyag nisaruk lit, "Yoho At ele holtihip halug
58003008	hinindi wenggel ha fug angge sohu roho welam fug. Indam hunumbasi farema weregma inindi wal isarukmu it inindimu het-pet toho welatfag hag toho hiren oho Allah henembol yig Um fug.
58003009	Farema wereg lit hinikni umban anden turuk ane onoluk teg lit yet hibag angge famen iren at wal hul ulug wal niyarukmen
58003010	mo ilig am wirig am turukmen eneg teng misigmen nubam hilag nuwalen (empat puluh tahun) atfag. It welatfahon arimanowen siyag ane turukmu Anden nolok ane unubam emberik iyareg Nele uruk lit, 'Likiya hupmu inindi sohu reg lit An nabunggalem enepelehen un ke eneg laruk latusama
58003011	An nolok ane hit hunubam tuhuk,' ulug hiyag isaruk lit, 'Hit kel tahup ambeg Anden kolowap hisarikik angge famen hit kuhup fug,' irik iyag."
58003012	Nori, ap eke hit sehelimu werehonen Allah wene holtuk angge famen Allah oluk werehon ino ambol yihik feselug siyag ane tuk nowen yet teg lamok.
58003013	"Yoho," uk teg sambil welahe peruk lahep halug likiya hupmu hit-hit komo-komo atuk lamuhup. Siyahonen enele si uruk lit hinindi sohuwap henebuk nowen.
58003014	Kristus anggengge nit ngi atukukteg atam tem toho peruk lit wenggel harukuk ane mondabi seneg lamuhukmu eneg Anggengge nit ngi amuhuk.
58003015	Hunumbasi inindimu het-pet toho welatfag ane fahet haharoho emberuk lit, "Yoho At ele hol halihip halug hunumbasiyen Allah enembol yig Itfag hag toho hiren oho hinindi wenggel ha fug angge sohu roho welam fug," ulug komo enepfag ane ari fam ap sa fahet uruk?
58003016	Allah ele holtuk anggeyen Allah indi olokap turuk inap ap sa fahet uruk? It o Mesiren Musan hondog eneplug wilip atfahon arimano obog toho fahet uruk eleg ano?
58003017	Ap sa fahet Allahn olok harukmen eneg mo ilig am wirig am teng misig nubam hilag nuwalen (empat puluh tahun) atfag? Iren siyag ane tibagma enebe warehon farema lin-lan ibahon arimano fahet ibag fug?
58003018	Hit kel tahup ambeg Anden kolowap hisarikik angge famen kuhup fug ulug tem toho uruk lahi ibag ane ari ap sa fam ibag? Holtuk eleg inap arimano unubam ibag fug?
58003019	Inindimu wenggel hibag fuhon ariyen kuk fug teg latfahon ari niren ketiya yet haruk lahe.
58004001	Kel tahup ambeg kolo regma kuhup ulug Allahn sali ibahon uwan teko la fugmu ap eke hit men welahebon enembol fil atisi puhup tohon honoluk toho welamek.
58004002	It indam welatfahon wene fanowon hiyag isibag hag toho nir oho hiyag nisarusa. It arimanowen wene hiyag isarukmu hol hibag angge famen inindimu anggar atfag fugmu saplangge hiyag isibag.
58004003	Nit ninindi anggat teg lit wenggel haruk laheyon arimano Allahn kel tahup ulug hiyako imbibag ambeg Aren ibag ane hikit toho kuhuk: "An nolok ane it unubam tuhuk ulug hiyag isaruk lit, 'Hit kel tahup ulug Anden hiyako imbiyag ambeg ino kuhup fug,' ulug irikik." Pohol kinang wal tibag sambil ino Aren yabuk timin pibahon fam obog toho tibibag angge famen kuhup fug ulug hiyag isibag.
58004004	O sabit fahet misihim wene hiyag isaruk lit, "Allahn mun angge man angge wal tibareg o sabir angge kel tibag," ulug haharoho imbibag.
58004005	Ari imbibag angge famen nin haharoho emberuk lit, "Hit kel tahup ulug anden hiyako emberikik ambeg ino kuhup fug," ulug suwesingga fam haharoho imbibag ane niren kim haruk lahe.
58004006	Ap winon Allahn kel tahup ulug hiyako imbibag ambeg kuhupmu ap winon atam wene fanowon hiyag isibag angge famen holfag fug ane ariyen it arimano kibag fug ulug hahareg ane seleg teg.
58004007	It arimano holfag fug ane ari fahet Allahn o yoho tu welahe ulug Ele sali eke imbibag. Tot amusun toho welatfareg palimu eheyon hag toho Daud feneyen hiyag isaruk lit, "Yoho At ele hol halihip halug hinindi wenggel ha fug angge sohu roho welam fug," ibag.
58004008	Allahn kel tahup ulug hiyako imbibag ambeg ino Yosuan Israel inap hondog eneplug kelepma Allahn fobik oho o eke sambil ulug sali embelep fug.
58004009	O eke sambil ulug sali imbibagma o sabit sambil ino Allah umalikisi kel tahup ulug sali imbibahon wereg.
58004010	Ap sa Allahn hiyako imbibag ambeg ino kuruk ahun ino Allahn mun ane man ane tibibareg kel tibag hag toho at ino oho mun ane man ane turukon embeselug kel taruk laruhu.
58004011	It arimano Allah ele holfag fureg siyag atfag hag toho nir oho siyag ahe ha nowen Allahn kel tahup ulug hiyako imbibagma kuhuk ambeg ino fahet yami ruruk lamuhuk.
58004012	Allah wene ino ine roho wereg lit oluk eneg welaruhu. Karog olokon fuma-fuma ayeg werehon min ambi reg eleg. Yukuk toho ware feserukmu mondabi undama kuruk lit ubabut men indi men minggituk lit uwag lilibug toho abuhe amu larikim ninindimu wenggeltuk lit peruk ane aren inamap turuk.
58004013	Wal tibag ahun niren hebeloho hiyag umuhuk ahun ino olohotma mun angge man angge sum wan tuk fug angge it enebiye wereg lit misig oho mapmu roho wereg eleg.
58004014	Allah amloho Yesus ino pohol keyen tulug watfareg imam onowe suwon atfareg nit Nonowe atfagma At fahet fag toho uruk lit ninindimu wenggel haruk laheyon ari fam seneg lit welamuhuk.
58004015	Imam onowe suwon inowen nit ninine eleg toho weregma Ar oho nit hag Ine eleg toho welatfag. Ap suwon ine roho werehon hag toho welatmin puk fug angge nit men ambi roho welatfag. Siyahonen nit wal nisaruk lit Ar oho ambi roho wal haruk latfag angge famen siyag ane At ubam welatfag fug.
58004016	Nit nenembong se roho Indi nenesuhon ino hur atuk ambeg horogma lulen maniyek. Allah ubabut fanowon inowen Indi nenesug lit nit siyag toho wereg li let neneptuk laruhuwen maniyek.
58005001	Ap kinangmonen imam suwon eke welaruhu ulug unduhuk feruk halug ap men Allah men honggolegma wereg. Aben siyag ane turukon eleg atnisi ulug Allah fahet hubu lahaptuk.
58005002	At ino ap kinangmon inggareg ine eleg toho wereg lit ap enepeleg toho werehon men un ke larukon men fahet indi wenggel haruk.
58005003	Ap kinangmonen siyag ane turukon fahet at inowen hubu lahaptuk halug ori winon fahet eneg lahapmin peruk lam fug angge inggareg fahet eke hubu lahaptuk.
58005004	An imam suwon welaruhuk ulug inggarehen amu in am fug tehen Allahn hun Harun wol tibareg unduhuk fibag hag toho at ino oho Allahn wol tulug unduhuk feruk.
58005005	Ari hag toho Kristus ino oho Inggarehen imam suwon aruhuk ulug in atfag fug. Allahn At unduhuk fibareg hiyag Utuk lit, "Anden yoho Hat An namloho ulug indag Haptuk lahi,"
58005006	ulug hiyag Utuk lit wene eke haharoho imbibahon fam, "Hun Melkisedek inowen alem haloho imbibahon hikit toho Hat imam suwon weregman eneg welaruhun," ibag.
58005007	At ino ap kinangmon hag toho wereg lit Indimu siyahen uba yatuk lit war atuk ambeg welahiyon Haren let Nabuk teg lahen ulug Ele hi roho Allah ubam sembahyang ibag. Sembahyang urukmu Allahn hol hibareg Indi seyap tibag.
58005008	At Allah amloho welatfag angge famen alem angginon Ubam atfagma Nikniyen fano Nubam emberisi ulug Indi wenggel haruk latfag.
58005009	Allahn At fanowap turuk lit palimu imbibagma ap obog toho At ele holtukon fahet mondabi fano atuk ane alem at ngi atfag.
58005010	Hun Melkisedek alem haloho imbibahon hikit toho At ino imam suwon welaruhu ulug wol tibareg unduhuk fibag.
58005011	Ari fahet alem anggolo werehon hiyag hisila angge famen hinisanggo lareg lit holehep ha fug tehen seleg toho hiyag hisa fug teg lahe.
58005012	Indam amusun toho hiyag hisarukmu honoluk alepma hahen milal eneptuk inap hag toho welalep angge famen henepeleg tehen Allah wene alem eneg milal heneptuk lahe. Suburu ineyon henemu wirik toho na fug teg lit ag eneg naruk lahep.
58005013	Ap san ag eneg naruk laruhuk peruk halug ele tem toho uruk ane apelehen malik toron hag toho wereg.
58005014	Suburu ineyon ap suwonen eneg na reg. It arimano inindi anggat teg lit siyahon tu, fanowon tu puk teg lit wereg.
58006001	Nori, ari ulug atam Kristus fahet tor angge milal heneptuson ari embeselug ketiya Kristus fahet palimu werehon anggolo milal taruk ane yami ruruk lamuhuk. Atam hiyag hisaruk latuson honoluk atisimu nin eke sebe roho hiyag husul fug: Siyag ane embeseruk lit Allah fam tem toho wenggel haruk ane men
58006002	ikma pilap eneptuk lit ininggik ununggulmu emberuk ane men ap war atukon onolukap eneptuk lit minggir enebuhu ane fahet alem ari nin sebe roho hiyag husul fug.
58006003	Allahn let heneptuk lit tilihip uruk halug alem eheyon ari tehe ha reg lahe.
58006004	Alem misig iminon tu teko lahu ane fahet uruk puk fug. Ap unundama seleg toho wereg lit poholma angge og isaruson nek harusama Allah hime fanowon unubam wereg lit
58006005	wene fanowon nek haruk lit Allahn pohol men kinang men ket aruhu sambil fano ane og isahuwon yet harusa inap arimanowen
58006006	enembol yig isaruk halug it arimano nin sebe roho ke hareyon embeselug inindi ket am fug teg. It ap arimanowen Allah amloho ino ininggarehen e fam tele feruk lit ap anggolo enelukema Inggaliyap turuk.
58006007	Osit poholman wambik waharukon ino kinangen naruk halug mun angge man angge kinangma werehon fano wilip atuk. Allahn kinang seiyap turukmu aben yabuk witug yag tarukon naruk angge fanowon arimano wilip atuk.
58006008	Kinang ino fam molip men hinde-hinde men wilip atuk halug naruk eleg angge wilip atuk angginang siyag ulug pet turuk lit kinang ino harep pisaho fesuhu.
58006009	Nori, ninindi henesug laheyon itanowen ari roho hiyag hisaruk lahe angge famen hit fahet wenggel haruk lit hiren ngi roho foroho lahebon ari fam fano amuhup peruk lahe.
58006010	Allahn pikit toho kong turuk ane umbusuk fug teg. Hiren lisag toho Allah umalikisi winon ler eneptuk lit At unuk fahet hinindi haruk latikip. Indam oho turuk latikipteg ketiya oho turuk lahep ane ari Allahn oho Apeleg am fug teg.
58006011	Fobik fano aruhu ane ngi amuhuben hit wal tanehen henesukun fano roho yami ruruk lamuhupmu fobik aruhu ane teko lahu. Ari hag toho welamuhubon fahet eneg niren fano peruk lahe.
58006012	Noho hinilen henebe wiyig toho welam fug angge it inindimu wenggel haruk lit inindi imbik wamburuk latuson arimano fahet Allahn fobik onggo og hisahuk ulug sali emberisiyon ino hir oho ngi amuhuben it onombolim laruk lamuhup.
58006013	Allahn Abraham fam Ele sali emberuk lit, "An nim ambi roho werehon elehen Ninggareg nunuk fam tik-tem toho sali emberuk lahi,"
58006014	ulug Ele hiyag utuk lit, "Hat famen ap anggolo amuhupmu mun angge man angge sebe roho og hutuk laruhuken hi haptuk lit tem toho uruk lahi," ibag.
58006015	Abraham inowen indi imbik wamburuk lit sali ino fahet yet teg latfagma hiyag itfahon hikit toho og itfag.
58006016	Ap kinangmonen sali emberuk lit onowesi suwon ununuk uruk lit tik-tem toho ihi ulug sali emberuk. Ari roho teko lahu ulug sali emberuk lit umung-umung atuk ane enele atog kong turuk lahe peruk.
58006017	Og hisahukon hit ngi amuhup ulug Allahn hiyag isibag inap arimanowen tem toho ehek pukag ulug Allahn sali imbibag.
58006018	Allahn nele si ihi ha fug teg ulug alem piren pisan isa fug tohon imbibag. Fobik fanowap nenebuhuwon nonolohotma werehon ine roho seneg lit niren yami ruruk lamuhukon fahet tem toho pukag ulug alem piren itano imbibag.
58006019	Fobik fanowap nenebuhu ane ino wanggun ineyon hag toho tomuk toho laruk lahema ninindi yuwahap neneptuk. Wanggun ineyon ino tomuk toho larukmu Allah ibam sok latuk asum alukema nunumbahaku.
58006020	Nonowe Yesus ino nit fahet kebunggalem hiyag nisaruk lit sok latuk asum ino fam kibag. At ino kibareg werehon ari fam hun Melkisedek alem haloho imbibahon hikit toho At imam suwon atfareg weregman eneg mondabi welaruhu.
58007001	Hun Melkisedek ino o Salem inap onowe suwon wereg lit Allah palimuwon Amingmingangge imam welatfag. Misihim sambil Abraham ino ap suwon men tog aptuk lit apmayap enepfareg ibam suhuloho waharukmu Melkisedek ino olohotma libareg Allah unuk fam hi ribag.
58007002	Hi ribagma Abrahamen aren angge obog toho palu numen tebelug palu numon og itfag. Hun unuk Melkisedek suwaleg latfahon ino niren hebeloho uruk lit halug atamon "Nonowe pikir ane turukon" suwalegma fobikon "Salem inap onowe tog pilapni" suwaleg latfag.
58007003	At ino ikni isinga eleg angge umbusagsi eleg angge indag atukon men war atukon eleg angge Allah amloho men ambi roho werehen at ino imam mondabi welaruhu ulug unduhuk fibag.
58007004	At suwon weregma nunumba Abraham inowen seliyon apmayap eneptuk lit huhulangge wibahon arimano minggiroho og itfahon ino yet hemek.
58007005	Hun Lewiyen ondohowon arimano fam hit imam wereg lit Allah let turuk lamuhup ulug in enepfag. In enepfahon arimanowen oho onori Israel inap hiyag isaruk lit hininggikmu atukon palu numen tebelug palu numon Allah fahet emberuk lamuhup ulug unubam imbibag. Onotsi Israel inap arimano Abrahamen ondohowon wereg angge famen Musa wene fam imbibahon hikit toho emberuk lamuhup ulug heng eneptuk latfag.
58007006	Hun Melkisedek ino it ununggul unukon fug angge famen Abraham fam minggiroho embemihin ulug heng tibag. Abraham ino fam Allahn sali imbibag angge famen hun Melkisedek inowen Allah unuk fam hi ribag.
58007007	Palimu werehonen apma werehon fanowap turuk lit hi ruruk ane ari seleg teg lit wereg.
58007008	Fuma fil Lewi inap it kinangmon war atukon arimanowen minggiroho emberuk lamuhup ulug heng enepfag, fuma fil Melkisedek at ino fahet oluk wereg ulug haharoho imbibahon inowen embemihin ulug heng tibag.
58007009	Abraham fam minggiroho embemihin ulug heng tibag ane hikit toho aren ondohowon Lewi inap oho at apma kukag ulug heng enepfag. Ari roho Lewi inaben eneg minggiroho embelihip ulug heng enebuk teg angge famen it unubam heng enepfag.
58007010	Lewi uwan indag am fugmu Melkisedek ino Lewi umba salkal ulteg ambi amul ulug olohotma libag.
58007011	Lewi inap imam amag ulug in enepfahon ariyen ap fano alepma imam winon Melkisedek alem haloho imbibahon hikit toho unduhuk felep? -- Lewi inap arimano imam weregma Musa wene ino Israel inap unubam imbibag angge famen fano atfag fug. -- Imam winon ino unduhuk feruk lit nungge ulug hun Harunen alem imbibahon hikit toho in haptuk lahe ibag fug?
58007012	Imam inap lahaptuk ane nina feseruk halug Musa wene fam haharoho imbibag ane ino oho nin aruhu.
58007013	At ino fahet nit tuma nenele uruk laheyon ino Unuk amu ahun famen wereg, indam oho At unggul unukonen hubu lahaptuk latfag fug.
58007014	Nit Nonowe ino Yehuda inap ununggul unukon famen ondoko larisi. Ununggul unuk Yehuda famon Musan te imam welamuhup ulug misihim oho haharoho imbibag fug ane ari ap obog toho onoluk.
58007015	Imam winon Lewi ahun fuhon hun Melkisedek inowen alem haloho imbibahon hikit toho unduhuk fibag ane ariyen ihi ane aru seleg aruhu.
58007016	At imam unduhuk fibahon ino ap kinangmonen alem haloho emberukon fam unduhuk fibag fug, we alem mondabi oluk welaruhuwon ino hikit toho unduhuk fibag.
58007017	At ino fahet haharoho imbibahon tu, "Hun Melkisedek inowen alem haloho imbibahon hikit toho Hat imam suwon weregman eneg welaruhun," ibag.
58007018	Ap kinangmonen komo eneptukon alem aru welaruhu ulug haloho emberuk angge famen ine elehen umbusuhup.
58007019	Musa wene inowen ap fanowap enebuk fug teg. Ap fanowap enebuk fug tehen ketiya alem fanowon mondabi Allah men mangno amuhukteg fano welamuhukon ino inam atfag.
58007020	Alem ihiyon tu Allahn tik-tem toho ihi ulug sali embelep fugmu teko lelep fug angge famen sali imbibahon fam teko libag. Lewi inap arimano Allahn sali umbuk fug angge in enepfag angge famen
58007021	At ino ubam sali emberuk lit unduhuk fibag. Ubam Ele ibareg sali emberuk lit, "Hat imam onowe welaruhun ulug unduhuk Hubahakiyon aru weregman eneg mondabi welaruhun ulug Allahn sali emberukon ino nungge fahet sali Nambiken emberikik puhu fug," ibag.
58007022	Allahn ele sali ine roho imbibahon ino pisan tuhuk fug ulug Yesus enehangge hag toho unduhuk fibag.
58007023	Imam inap arimano war atukmu nin unubalmangge lahap enebil larukmu nin anggolo atuk latfag.
58007024	Anggolo atuk latfag angge famen At ino mondabi weregman eneg ap winon eke imam At ubalmangge am fug teg.
58007025	Ap obog toho Aren ler eneptukmu Allah ambeg waharukon arimano Aren mondabi fanowap enebuk teg. At ino mondabi Oluk wereg lit Allah alukeman it arimano inibil atuk.
58007026	Imam onowe suwon Ubabut ari hag toho werehon fahet niren fano peruk lahe, Ubabut fano reg lit siyag ane turuk elehon, sing angge Ubam tag teg lam fug angge siyag ane turuk inap men mangno roho welam fug angge pohol palimu werehon ino fahet fano peruk lahe.
58007027	Imam onowesi suwon welahe perukon arimano men wirim teg eleg. It arimanowen likiya hupmu ininggarehen siyag ane turukon fahet tam hubu lahaplug unumalikisiyen turukon fahet fobik hubu lahaptuk. At inowen Inggareg ebe Allah fahet emberuk lit we misihim hubu lahapfahon ari ap obog toho fahet misihim hubu lahapfag.
58007028	Musa wene fam werehon hikit toho ap inine elehon arimano imam inap amuhup ulug in eneptuk. Musa awene weregma Allahn sali imbibahon ino hikit toho mondabi fano aruhu ulug Amloho Kristus ino palimu unduhuk fibag.
58008001	Alem suwon palimu werehon niren tuma uruk laheyon tu: Nit Nonowe imam suwon werehon ino poholma mondabi palimu werehon ino Inggik pikit fil heriyeg lit wereg.
58008002	At ino o sabo fanowon aben witfag fugmu Allahn witfahon ino fam wereg lit Allah olohotma yabuk wituk lit Ikni let turuk lit wereg.
58008003	Imam onowesi suwon arimano obog toho hubu lahaptuk lit Allah fahet emberuk angge emberuk lamuhup ulug in eneptuk. Ari hag toho Yesus ino oho imam palimu wereg lit Allah fahet emberuk angge Inggikmu wereg lam teg.
58008004	At ino tuma kinangma welalep halug imam alep fug. Kinang aru fam ap werehon arimanowen Musa wene fam haloho imbibahon hikit toho hubu lahaptukon wereg.
58008005	It imam inap kinangma werehon arimanowen turuk ane ari ebe poholma weregma wirimangge men ahuhe men eneg turuk. Ari hag toho Musan o sabo wiruhuk pibagma Allahn at hiyag utuk lit, "Mun angge man angge wituk laruhunon arimano wirimangge tom ino famen hiyag hitikikon ino hikit toho wiruhun ane holuk toho welamok," ulug hiyag itfag.
58008006	Ketiya At imam suwon in atfahon inowen turuk ane palimu wereg. Allahn sali imbibahon mondabi palimu weregma sali fanowon ino teko lahu ulug At pulmu wereg lit yet teg lit wereg.
58008007	Sali atam imbibahon ino fano wereg ulug pisan tuk fug teg lalepma sali fobikon ino embelep fug.
58008008	Allah inowen komo eneptuk lit hiyag isaruk latfag ane tu, "Fobik welamuhuk li Anden sali keron Israel inap men Yehuda inap men unubam umbuhuk. Ari tem toho hiyag hisaruk lahi.
58008009	Sali fobik umbuhukon ari atam inikni umba o Mesiren ininggik seneko hondog eneplug wilip atik iyareg sali unubam emberik iyahon hag toho fug. Anden sali emberik iyahon pisan isibagma Nirim ulug miyaloho hik isarikik," ulug Ninikni Allahn ari ibag.
58008010	"Fobik welamuhuk li Anden Israel inap unubam sali umbuhukon iminon aru," ulug Ninikni Allahn il laruk lit, "Anden komo eneptuk ane inindimu hahare feruk lit unundama emberuk laruhuk. An it Inikni weregma it An numalikisi welamuhup.
58008011	Iren Allah fahet hinindi wenggel hemek ulug hiyag isaruk lit onori men it inibam misig werehon men arimano milal eneptuk lamuhup fug. It obog toho suwon toron arimanowen An fahet enemu inindi anggar aruhu.
58008012	Iren siyag ane turuk angge famen Anden nindi enesug lit siyag ane iren turukon Nambolmaya feseruk laruhuk," ibag.
58008013	Allahn sali keron umbuhuk ibag ane sali atam emberik ibahon ino mining atisi peruk lit ibag. Mining atuk lit filik turukon ari anunu roho welam fug angge mondabi kinang aruhu.
58009001	Sali atamon emberuk lit sembahyang uruk ane fahet, o sembahyang uruk ibam ap ininggik fam witukon fahet alem haloho imbibag.
58009002	O sabo fanowon ino hili ambol fil witfahon ino fam iral hunduko emberuk angge men suburu usa inap narukon fahet emberuk ambeg e pila tuwaloho wirig latfag. Hili ambol fil werehon unuk te "Fanoma" suwaleg latfag.
58009003	Sok pirenon latuk asum aluke fil hili misig wirig latfahon unuk te "Usama" suwaleg latfag.
58009004	Hili ino fam indok munggaltuk angge ili rurukon men Allahn sali ibahon haharoho werehon kilaptuk angge peti ino ili ruruk angge fam hililip toho wiroho foroho latfag. Peti ino undama suburu "Mana" kubag ili rurukon fam pilabehon men hun Harun uwanggun tomuk asimit wilibihon men helep wene numen hahatfahon itano men wereg latfag.
58009005	Peti emberimu malaikat piren umbagpag turukon Allah tuma wereg pukag ulug enehangge imbibag. Malaikat ununuk kerub itano eneherabulen Allahn siyag ane turukon elehap turuk ambeg fanoma ino hondo reg latfag. Alem ari fahet niren ketiya tuma tindiloho ul fug.
58009006	Fanoma men Usama men ari roho welamag ulug alem haloho imbibag. Imam inap arimanowen Allah fahet turuk ane tul ulug likiya hupmu hili ambol filon ino fam eneg kuruk latfag.
58009007	Hili eke alukemon fam ino we imam onowe suwon amu eneg mo ilig am wirig am turukmu misig fam we misihim sambil eneg kuruk latfag. Allah fahet esetuk ambohom amep ino fam inggareg fahet eke, otsiyen siyag ane hirahoman turuk latuson fahet eke inggik fam seneko eneg kuk teg latfag.
58009008	Ari turuk latfahon fahet Allah hime fanowon inowen hiyag nisaruk lit, "O hili ambol filon weregma o usama ino kurukon fahet uwan sok husig eleg," ulug selehap nisaruk.
58009009	Ari nit ketiya welaheyon fahet wirimangge wereg. Ari hag toho aben Allah fahet wam esetuk lit hubu lahaptuk angge famen it inindimu siyag angge werehon let toho fanowap enebuk fug teg.
58009010	Suburu ik naruk angge fahet na fug urukon men enebe mun angge man angge umako werehon men obog toho alem haloho imbibahon arimano kinangmonen turuk ane fahet haloho imbibag. Allahn mun angge man angge alem kerap tirisi angge re alem tam haloho imbibahon ari eleg atisi.
58009011	Kristus watfahon ino fobik fano-fano angge inam aruhuwon fahet imam suwon aruhuk ulug watfag. O sabo suwon mondabi fanowon ap ininggiken witfag fuhon ino fam kibareg watfag. Ihi ane ari mun angge man angge wal tibag angge tuma werehon fam wirig eleg.
58009012	At ino hili usama ino kuruk lit wam domba men sapi men enemep wibareg kibag fug, we Inggareg amu amep wibareg nit hundig-hundig fano roho welamuhubon ino fahet misihim kibareg siyahon inggikmuwen mondabi fano welamuhup ulug windar nenepfag.
58009013	Wam domba men sapi men yuhambukon enemep hinanggoho ap siyag ane turukon fanowap enebul ulug ketne isaruk lit sapi indok yaltukmu ul atukon ino enebene hilil isarukmu enehap sel ke eneg puhun atuk latfag.
58009014	Wam amep fam fano amul ulug turuk latfag angge famen Kristus amep men ambi reg eleg. At ino Hime fanowon mondabi werehon Ubam weregma Nebe fanowon eneg Allah fahet embemin ulug imbibag. Niren siyag-siyag ane turuk lit saplangge turuk ane At amep inowen elehap turuk lit ninindi anggen pulmuwon ho roho fanowap nenebuhu fug ano? Fanowap nenebuhumu Allah mondabi Oluk werehon Amingmingangge welamuhuk.
58009015	Allah ele sali keron ino imbibagma ap wol eneptukon arimano fanowon og isahuk ibahon ngi roho welamag ulug Kristus pulmu wereg lit ler eneptuk. Allahn ele sali atamon imbibahon pisan isaruk latfahon arimano fanowap enebuhuk ulug At ino war atfag.
58009016	Aben lin isaruk angge fahet hulul ulug enele sahaltuk ambeg ino ap anggengge lin isalug war atukon wereg.
58009017	Ap ekeyen nanggengge ap winon amag ulug suwesingga haharoho embelug war atuk halug eneg ap oluk werehonen anggengge hila reg, ebe oluk weregma aren angge hila fug teg.
58009018	Ari hag toho Allahn ele sali atamon imbibahon ino mep wamburukon fam eneg teko la reg.
58009019	Musa inowen Allahn alem obog toho ari komo heneptuk ulug ap obog toho hiyag isibareg wam sapi men domba yuhambukon enemep men ik men mangno roho wibareg domba oruk huluwon men musan inggila men wibareg suwesingga ino fene oho ap obog toho enebene oho mep ino ketne enebil laruk latfag.
58009020	Ketne enebil laruk lit, "Allahn ele sali hit hunubam emberukon mep aru fam wereg," uruk lit
58009021	o sabo ino men mun angge man angge undama werehon sembahyang fahet foroho latfahon arimano obog toho fene ketne enebil laruk latfag.
58009022	Musa wene fam alem haloho imbibahon hikit toho mun angge man angge mep fam eneg fanowap turuk. Ap unubam mep hililtuk elehon iren siyag ane turukon eleg am fug angge wereg.
58009023	Mun angge man angge alem poholma weregma wirimangge kinangma werehon arimano mep fam eneg fanowap eneptuk latfag. Alem poholma wereg angge arimano fano amag peruk halug hubu lahaptuk angge mondabi palimu werehon ari fam eneg fano atuk.
58009024	Kristus ino o sabo fanowon ino fam kuruk lit o ebe poholma weregma wirimangge ap ininggiken witfahon ino kibag fug, nit ninibil atuk lit Allah alukema lamin ulug poholma pikit kibag.
58009025	Mo ilig am wirig am turukon fam hundig-hundig imam suwon o sabo fanowon ino fam kuruk lit inggareg amep walug kuk fug angge amu angge amep eneg walug kuruk latfag. Ari hag toho Kristus ino Ninggareg nebe embemin ulug kuruk lit iren hundig-hundig kuruk latfag hag toho kibag fug.
58009026	At ino ari hag toho kelepma hahen pohol kinang wal tibag sambil ino ak tebelepteg aben Kristus ino witil-watil laruk lalep. Ari telep angge famen ketiya obog aruhu li welahe ulug we misihim eneg inam atfag. Ninggareg nebe embeminon ari fam aben siyag ane turukon elehap timin ulug watfag.
58009027	Ap kinangmon we misihim war amuhupmu Allahn alem unubam werehon kong tuhu.
58009028	Ari hag toho Kristus ino ap kinangmon anggolowen siyag ane turukon Anden ha ruhuk ulug Inggareg ebe emberuk lit misihim war atfag. Fobik inggik pireneg angge waruhu sambil ino siyag ane turukon nin eke ha rimin puk fug angge ap An yet Nasug lit werehon mondabi fanowon ino it og isamin ulug waruhu.
58010001	Fano angge Allahn fobik og nisahuwon ino fahet Musa wene fam ebe fanowon yet haruk lahe fug, ahuhe hahareg lit werehon eneg yet haruk lahe. Mo ilig am wirig am turukmu hundig-hundig ap arimanowen Allah fahet emberuk angge ambi rohon eneg emberuken Musa wene inowen it Allah olohotma waharukon arimano obog toho misihim fanowap enebuk fug teg.
58010002	Misihim fanowap eneplepma Allah fahet emberuk ane embeselep. It hubu lahaptukon arimano misihim mondabi fano alepteg nit siyag ane turuk ninap welahe ulug inindi anggar alep fug.
58010003	Mo ilig am wirig am turukmu Allah fahet emberuk lit hubu lahaptuk ane ariyen nit siyag ninap welahe ulug ininggareg inindimu onoluk atuk.
58010004	Wam sapi men domba men yuhambukon enemep fam aben siyag ane turukon eleg am fug teg.
58010005	Ari fahet Kristus ino kinangma kik watfareg Allah ubam Ele hiyag Utuk lit, "Aben Hat fahet wam waroho emberuk angge men hubu lahaptuk angge men Haren hirim teg lit Nebe hebeloho og Numag ulug og Nitikin.
58010006	Embelug indok yaltuk angge men siyag ane tulug emberuk angge men fahet Haren hindi reg lahen fug.
58010007	Ari fahet Anden nele uruk lit, 'Nikni, An fahet suwesingga fam haharehon hikit toho An waruhukteg Haren peruk lahen ane turuk laruhuken tik-tem toho waruhuk,' ihi."
58010008	Palimu haharehon ino, "Wam waroho emberuk angge men hubu lahaptuk angge men embelug indok yaltuk angge men siyag ane tulug emberuk angge men fahet Haren nirim peruk lit Hindi haruk lahen fug," ibag. Musa wene fam haharehon hikit toho emberuk angge famen Hindi haruk lahen fug ibag.
58010009	Fobik haharehon ino, "An waruhukteg Allahn peruk ane turuk laruhuken tik-tem toho waruhuk." Ari uruk lit tamon eleha feseruk lit fobikon welamag ulug unduhuk feruk.
58010010	Allahn peruk ane aru famen Yesus Kristus inggareg ebe emberuk lit we misihim tibahon ari famen mondabi welamuhukon fahet fanowap nenepfag.
58010011	Imam inap obog toho arimanowen likiya hupmu Allah fam sembahyang uruk lit hundig-hundig emberuk angge ambi roho hubu lahaptuk angge famen emberuk angge arimano famen siyag ane aben turukon elehap tuk fug teg.
58010012	At inowen we misihim emberuk angge ino siyag ane fahet imbibareg Allah inggik pikit fil heriyegman eneg welaruhu.
58010013	Ketiya At ino men seli roho werehon Nuyug ahongge amag ulug Uyug alma umbuhuwon sali yet teg lit wereg.
58010014	Allahn mumal enepfahon arimano Aren emberuk angge misihim imbibahon fam mondabi fanowap enepfag.
58010015	Alem ari fahet Allah hime fanowon inowen oho nit hiyag nisaruk.
58010016	Hiyag nisaruk lit, "Fobik welamuhuk li it unubam sali umbuhukon iminon aru," il laruk lit, "Anden komo eneptuk ane unundama emberuk lit inindimu hahare fuhuk.
58010017	Iren siyag ane turuk lit hare ane turukon ari Anden nambolmayap tebesuhuk," uruk.
58010018	Mun angge man angge siyahon obog toho Allahn ambolmayap tebeseruk halug aben siyag ane tulug nin eke umbuk fug tehen emberuk angge emberuk lamuhup fug.
58010019	Nori, Yesus amep fam nenembong seyap neneptisimu ketiya o sabo fanowon ino fam kuruk lahe.
58010020	Kebunggalem keron nonoluk welamuhuk abunggalem sok latuk asum ino iming isalug laruk abunggalem hal nisibag. Sok latuk asum ino Inggareg ebe wereg.
58010021	Nit Nonowe imam onowe suwon ino Allah ibam ngi ahun wereg.
58010022	Weregma ninindi wirik toho Allah fam tem toho wenggel haruk lit Alukema welamuhuken maniyek. Ninindimu siyag ane wenggel harukon Aren ho roho puhun turuk lit nenebe ik il wirikon fam umag nenepfag.
58010023	Allahn fobik fanowap nenebuhu ane ninindi wirik toho seneg lit ap fag toho hiyag isaruk lamuhuk. At ele sali ibahon ino Indi wirik toho wereg.
58010024	Niren fano ane eneg turuk lit nonori men ninindi roho welamuhuken nit-nit komo-komo atuk lamuhuk.
58010025	Ap winonen enesupmu roho wene uruk ambeg pok atuk hag toho pok atuk lamuhup fug. Yesus waruhuwon ino horog tehen sebe roho komo-komo atuk lit nonoluk toho welamuhuk.
58010026	Fano ane fahet ninindi anggar atuk angge famen nin siyag ane turuk lit nenenggelemon Allah fahet emberuk angge emberuk halug fanowap nenebuk fug teg.
58010027	Allahn alem anggin anggolowon nunubam umbuhu sambil ino nenekol anggolo haruk lit yet tegman indok ambulpul humon ino ulog turuk lit ap Allah men seli roho werehon obog toho indoken han naruk lamuhup.
58010028	Ap eke Musan alem haloho imbibahon ino nale feseruk halug ap piren hinahanen aren siyag ane tirisi uhupmu at ino inindi ha fug angge pinggi ware fesuhup.
58010029	Ap ekeyen Allah amloho ino uyug sobir isaruk halug alem toron ubam umbuk teg ano? At ino Allahn sali imbibahon amep ino fam fanowap tibag angge famen siyaha feseruk lit Allah hime fanowon ap Indi enesuhon ino oho siyaha feserukmu ubam alem angginon umbuk teg.
58010030	At inowen wene tu hiyag nisibahon nit nonoluk, "Ayeg watuk ane Anden eneg ili wa reg lahi, ambiyang hun isaruk ane Anden eneg ambiyang hun isa reg lahi," il laruk lit, "Allahn eneg Umalikisi fam unggum werehon kong tuhu," ulug hahareg lit wereg.
58010031	Ap eke Allah oluk werehon ino Inggikmu atug halug indi oko larukmu akolen homhombuk turuk.
58010032	Tam welatikip ane fahet wenggel homok. Seleg fanowon keram hunubam atisimu ap seliyonen onolok ane hunubam turuk lit alem angginon hunubam atisimu hinindi hondo reberuk latikip.
58010033	Hunusuruk lit hininggaliyap heneptukmu aben fog heneptuk latusa. It winon hit hag toho unusurusa inap arimano oho hiren hinindi enesug lit fer enesug latikip.
58010034	Ininggik hele war eneptuson arimano hiren ler eneptuk latikip. Henengge taluk heneptukmu fano helehesa peruk lit henehiyeg toho welatikip. Nit nenengge fanowon mondabi werehon ngi reg lahe ulug honoluk toho welatikip.
58010035	Hinindimuwen tem toho peruk lahebon umbusuk fug angge seneg lit onggo suwon og hisahuwon fahet yet teg lit welamok.
58010036	Allahn perukon hikit toho turuk lit og hisahuk ulug sali ibahon ino hit ngi amuhuben hinindi imbik wamburuk lit welamuhup.
58010037	"We tot il misig welamuhukteg At waruhu urukon ino pok atmin puk fug angge waruhu.
58010038	An not eke pikir ane turukon ino indimu wenggel haruk ane ariyen oluk welaruhu. Ap ekeyen An ambol yig Nutuk halug Anden oho ap ino Nambol yig uruhuk," ulug hahareg lit wereg.
58010039	Nit welaheyon At nenembol yig Utuk lit siyag amuhukon welahe fug, nit nunundama At ubam wenggel haruk lit nonoluk welamuhukon welahe.
58011001	Ap sa fobik fanowap nabuhu ulug tem toho peruk ahun ino indimu Allah fam wenggel haruk lit wereg. Ap san ilen yet haruk eleg angge famen indi yuwag toho wereg ahun ino indimu Allah fam wenggel haruk lit wereg.
58011002	Ninikni umban ari hag toho Allah fam wenggel haruk latfagma Allahn it fahet fano pibag ane inam atfag.
58011003	Allah eleyen pohol men kinang men wal turukmu mun angge man angge yet haruk laheyon ino yet haruk lahe fuhon fam atfahon ino fahet ninindimu Allah fam wenggel haruk lit nonoluk atuk.
58011004	Habel inowen indimu Allah fam wenggel haruk lit Allah fahet emberuk angge hubu lahapfahon ino palimu regman hun Kainen hubu lahapfahon ino apma reg latfag. Allah fam wenggel haruk latfag ane ariyen aren emberuk angge fahet Allahn fano peruk lit indi pikiron wereg peruk latfag. Indi wenggel haruk latfag ane ariyen war atfag angge famen ketiya oho ele uruk.
58011005	Henokh inowen indimu Allah fam wenggel haruk latfagma poholma lisoho wibag. War atuk ane at ubam aruhu fug ulug Allahn poholma lisoho wibagma ap inilen oho yet hibag fug. At poholma uwan lahuk fugmu Allahn at fahet Indi reg ane inam atfag.
58011006	Allah fam wenggel haruk eleg ahun ino fahet Allahn nindi reg lahi puk fug teg. Ap san Allah men ambiyeg welaruhuk peruk ahun inowen Allah tem toho wereg ulug At yami rurukon onggo og isahu ulug tem toho indimu peruk laruhu.
58011007	Nuh inowen indimu Allah fam wenggel haruk lit werehen uwan yet ha fug angge fahet Allahn hiyag itfagma Ele holfareg kou witfag. Nuhe malik men nonoluk welamuhuk ane fahet Allahn hiyag nitisi ulug kou witfag. Allah fam wenggel haruk lit ap kinangmon unubam alem imbibareg at Allah fam indi wenggel haruk ane hikit toho fano atuk ane at ngi atfag.
58011008	Abraham inowen indimu Allah fam wenggel haruk lit werehen Allahn hat hibam ngi aruhun ambeg Anden hiyag hitminon fam lamihin ulug wol tibagma fano ulug Allah ele holfag. Holfareg lahuk ambeg ari kema lahuk ulug indimu apeleg toho laruk latfag.
58011009	Allah fam indimu wenggel haruk lit o hat ngi aruhun ulug hiyag itfag ambeg ino libareg ap pohon hag toho welatfag. Pohon hag toho wereg lit Ishak men Yakub men o sabo wit tibareg welatfag. Allahn Abraham fam sali imbibahon ino Ishak men Yakub men ir oho ngi amuhup ulug imbibag.
58011010	O pumbuk e uwag ineyon fam wirihon ino Allahn wiruhuk pibareg Ele ibahon ino hag toho we tem toho wiruhu ulug Abrahamen mangno ruruk latfag.
58011011	Sara inowen indimu Allah fam wenggel haruk lit sabal atfag angge famen Allahn ineyap turukmu malik fet talug latfag. Malik indag tahun ulug hiyag itfahon ino fahet tem toho hiyag nutuk peruk latfag.
58011012	Abraham ino mondabi sabal atfareg malik endebuk fug teg latfag angge famen at famen ap anggolo ondoko libagma winag ha fug toho suhal men ik yinggi men mondeg hag toho welatfag.
58011013	It obog toho arimano inindimu Allah fam wenggel haruk lit werehen og hisahuk ibahon ino ininggikmu am fugmu war atfag. Nit kinangma tuma ap pohon nenemu ninap hag toho welahe ulug fag toho ibareg we yatman yet haruk lit ininggik fam kaya roho hi ribag.
58011014	It ari roho perukon arimanowen enele uruk lit nit ninibam yug toho welamuhuk ambeg asengseng toho yami ruruk lahe ulug fag toho uruk.
58011015	It inibam embeselug watfag ambeg ino fahet enele elepma suhuloho inibam la hag teg lalep.
58011016	Nit ninibam yug toho welamuhuk ambeg yami ruruk laheyon urukon ari o mondabi fanowon poholma werehon fahet wenggel haruk. Aren o pumbuk fanowon it fahet wiroho foroho lit it Inikni Allah wereg uruk ane fahet Allah inggali ha fug teg.
58011017	Abrahamen Allah fam indimu wenggel haruk lit werehen at indi wal hibag sambil ino Ishak esetmin pibag. Allahn ele sali emberuk lit, "Ishaken ondohowon arimano Abraham umalikisi suwal enebuhup," ulug hiyag itfag angge famen amloho we misig enehangge ino esetmin pibag.
58011019	Allah inggik ineyon inowen ap warehon onolukap eneptukon At wereg pibag. Ap warehon onoluk amuhup hag toho Ishak ino hebeloho oluk angge inggikmu atfag.
58011020	Ishak inowen indimu Allah fam wenggel haruk lit fobik aruhu ane yet haruk lit umalikisi Yakub men Esau men Allah unuk fam hi enepfag.
58011021	Yakub inowen indimu Allah fam wenggel haruk lit war atukon horog tehen Yusuf amlohoki piren Allah unuk fam hi enepfareg wanggun tomuk fam unggul timi reg lit sembahyang ibag.
58011022	Yusuf ino indimu Allah fam wenggel haruk lit war atuk ane horog tehen Israel inap o Mesiren embeselug wilip atuk lit an nuwag walug lahup ulug hiyag isibag.
58011023	Musa ikni men isinga men inindimuwen Allah fam wenggel haruk lit malik Musa fanowon aru indag tehe ulug ap suwon inowen ibag ane fahet enekol eleg toho pikalem hinahan fam hirako foroho latfag.
58011024	Musa ino su atfareg indimu Allah fam wenggel haruk lit Firaun ahalohowen amlohowap nabuhu ane ari an nirim pibag.
58011025	Allah umalikisi enele ying eneptuk hag toho an oho fano nele ying nabukag peruk lit siyag ane ilamna werehon fahet nahiyehap turuk ane nirim pibag.
58011026	Kristus waruhu ibahon fahet inggaliyap turuk ane ari an nanggengge fano-fano angge hag toho palimu regma o Mesir fam fano-fano angge werehon obog toho apma reg pibag. Ari peruk lit onggo suwon ino yet teg latfag.
58011027	Musa inowen indimu Allah fam wenggel haruk lit ap suwonen olok harukon fahet akol eleg toho o Mesir embeselug wilip atfag. At ino indi yuwag toho wereg lit yet ha fug tohon ino yet haruk latfag.
58011028	At ino indimu Allah fam wenggel haruk lit malik wandabon unusibag ahun inowen it umbusukag ulug wam Paskah esetuk lit mep ino sok fene lahapfag.
58011029	Israel inap inindimu Allah fam wenggel haruk lit kinang lilog teg ke laruk hag toho ik il huluwon ino paloho fuma nindig atfagma Mesir inap it lahasa hag toho lul ulug turukmu ik ahummu ubuk uruk lit waroho lin ibag.
58011030	Israel inaben inindimu Allah fam wenggel haruk lit o Yerikho elehet walinggoho kilabohon ino hup sabirenam walinggoho larukmu halog toho lin ibag.
58011031	Rahab yaying turuk latfag hiyap ino indimu Allah fam wenggel haruk lit aluwar eneptuk inap ibam fano hondoko kilap enepfagma sohu-sohu ane turuk inap obog toho unusibagma hiyap ino oluk welatfag.
58011032	Anden nungge ane eke imin? Gideon men Barak men Simson men Yefta men Daud men Samuel men atam wene hiyag isaruk latfag inap nabi men arimano fahet tindiloho hiyag isarukmen o hup am teg.
58011033	It arimano inindimu Allah fam wenggel haruk latfareg o pumbuk winon-winon pin unusuruk latfag, alem eke hag eke hag fano roho haltuk latfag, og hisahuk ulug sali imbibahon arimano ininggikmu atuk latfag, olomene onolokon enembilik latuk latfag,
58011034	indok ambulpul turukon ware feseruk latfag. It winon karog olokon fam unusirikim fano wilip atuk latfag. It winon wiyig toho werehon arimano inine atuk latfag. It winon tog aptukmu onolok atuk lit seliyon asan-asan angge luhaloho kurukon arimano yanggal eneptuk latfag.
58011035	Enehunsi unumalikisi war atukon arimano onolukap eneplug suhuloho unuhesi inisingasi og isaruk latfag. Ap winonen fobik mondabi nonolukap nenebuhu peruk lit nunusukag ulug enembol yig isaruk lit windat nenebuk fug uruk latfag.
58011036	It winon ininggaliyap eneptuk lit e paleg fam unusuruk latfareg ininggik hele waroho penjara fam kilap eneptuk latfag.
58011037	It winon helep fam kog toho unusuruk latfag. It winon arimano sohobol eneptuk latfag. It winon arimano oho e paltuk angge men karog men fam kong eneptuk lit pinggi unusuruk latfag. It winon arimano wam domba oruk men kambing oruk men wan teg lit suburu oboken enehummu siyag toho wereg lit siyahon anggolo unubam atuk latfag.
58011038	It unubabut fanowon arimano kinang siyahon aru fam welalep fug. Ari rehen it arimano fare keyen punumu laharuk lit kiling elma keheg owikmu keheg mase ril laruk lit tung-tung angge turuk latfag.
58011039	It arimano obog toho Allahn og hisahuk ibahon ininggikmu atfag fug angge famen inindimu Allah fam wenggel haruk latfagma Allahn it fahet fano pibag ane inam atfag.
58011040	Nit elegma it enemu eneg mondabi fanowap enebuhuk fug ulug Allahn nit obog toho fahet mondabi fanowon wep toho imbibag.
58012001	Allah fahet fag toho hiyag nisaruk inap arimano anggolo wereg lit hinan hag toho hililip toho kilap nenesuhen anggin angge nunubam werehon men siyahonen walabit wat nenesuhon men nunubam se amag ulug nonggoloho umbusul. Pupu angge laruk lit ap sa tam atmisi ulug laruk lamuhup ulug hiyag nisarisi ane hikit toho sat kel ta fug angge ninine roho laruk lamuhuk.
58012002	Laruk lit Nonowe Yesus ninil ki roho yet haruk lit welamul. At ino Ubam ninindi wenggel haruk laheyon ino fam hondog neneplug laruk lit mondabi fanoma nunumbahik laruk. At ino fanoma wereg lit Ahiyeg toho welalep angge famen aben Inggaliyap turukmu osokowa fisibareg teltuk ahan ha ribag. Teltuk ahan ha ribareg Allah inggik pikit fil lehoma hur atfareg wereg.
58012003	Ap siyag ane turuk inaben alem angginon ari At ubam imbibagma Indi yuwag toho wereg lit ha ribag ane honoluk toho welamok. Hit hinindi anggin toho wereg lit hinilaheg amuhup tohon yet teg lamok.
58012004	Hiren siyag ane fam wal-wal amul ulug yik aptukmu mep wilip am fug angge hininggik yik eneg aptuk latikip.
58012005	Hit An namlohoki welahep ulug hunubam uruk lit komo heneptuk ane henepeleg atisi? "Namloho, haren Ninikni Allahn komo haptuk ane fahet apma reg puk fug. Komo haptuk lit pet haptuk halug hindi anggin toho wenggel ha fug.
58012006	Ninikni Allahn ap Indi enesug inap arimano Ele ine roho komo eneptuk, Namloho ulug wenggel harukon ino fano welamag ulug Ele olok toho pet turuk lit Inggiken watuk."
58012007	Alem angginon hunubam atuk halug Allahn An numalikisi hag toho welahep ulug komo heneptuk. Umalikisi inikniyen ele ine roho komo eneptuk elehon wereg ano?
58012008	Ap obog toho unubam alem angginon emberuk hag toho hit hunubam oho alem emberuk eleg halug hit hiniknisi elehon hag toho wereg lit iknileg eneg welahep.
58012009	Niniknisi yuhonen enele ine roho pet neneptuk latusama nit nenekol toho wereg lit enele holtuk latukuk. Holtuk latukuk anggeyen nit nonoluk welamuhuken poholma kinangma wereg angge Inikni ele holuk fug angge welahe ha reg?
58012010	Niniknisi yuhon arimanowen il misig eneg iren peruk latusa ane roho enele ine roho komo neneptuk latusa. Komo neneptuk latusa angge famen At inowen An men mangno roho fanoma welamuhuben nit fahet eneg Indi wenggel haruk lit Ele ine roho komo neneptuk.
58012011	Alem angginon obog toho atam ap unubam atuk halug ap ino ahiyeg toho welam fug angge ahummu siyag toho wereg. Ari roho wereg angge famen alem unubam atukon inowen milal eneptukmu it arimanowen anggen fanowon yihik feruk lit inindi yuwag atukmu pikir ane eneg turuk.
58012012	Ari fahet te hininggik wiyig toho werehon ineyap taruk lit hunuyug elek turukon henelenggen kiyap taruk lamok!
58012013	Hunuyug siyahon suwani yako waruhu rohon ke pikit toho hale ferukon fam laruk lit hunuyug wirik toho soptuk lamuhupmu hunuyug siyahon fano aruhu.
58012014	Ap obog toho men mangno roho wereg lit fano ane turuk lamuhuben yami ruruk lamuhup. Ap san fano ane turuk eleg halug Allah hahu fug.
58012015	Ap misihen Allah indi enesuhon ino embeselug lahu rohon kahaleg lamuhup. Yabukmu sarongge kilaptuk lahepma mun angge man angge siyag atuk hag toho ap anggolo siyag amuhup tohon honoluk toho welamuhup.
58012016	Pabi-pabi ane turuk lit hun Esau abuwaben tibag hag toho turuk lamuhup fug. At inowen abuwaben suburu osohowon namin pibareg wandabon welahi angge famen ilabowon atmin ibag.
58012017	Fobik welatfareg nikniyen Allah unuk fam hi napmisi pibag angge famen hi ribag fuhon ari hit honoluk. Uba anggolo yatfag angge famen inggarehen siyag ane tibahon ino hebeloho fanowap tuk fug teg latfag.
58012018	Hit tom alma waharikibon ino tom Sinai hininggik fam sen hawon alma waharikip fug. Indok ambulpul uloglog turuk lit hinan hililip tehen hik tegma siyelu fu rurukmu tom ino alma waharikip fug.
58012019	Tom ino fam pinggong ele humon uruk lit Ele anggolo urukmu it holtuk latfag inap arimanowen nit nunubam Hele nin eke uk fug ulug heng tibag.
58012020	"Wam oho tom ino alma laruk halug helep fam ware fesiyok," ulug komo enepfag ane ino anggin tehen enekol toho welatfag.
58012021	Tom ino famen turuk ane it arimanowen yet hibareg enekolen hirimuruk turuk latfagma Musan oho, "An oho nakol hihireg nuwag elek turuk," ibag.
58012022	Hit Sion punumu waharikip. Allah oluk werehon ino Ibam Yerusalem poholmon malaikat teng-teng angge luhaloho weregma ap anggolo oho enehiyehen palu roho wereg ambeg hir oho enembeg waharikip.
58012023	Allah umalikisi wandabon ununuk suwesingga fam haharoho poholma forohowon men Allahn ap obog toho minggir enebuhuwon ino men ap inindi fanowon tam palimuwap eneptisiyon enehime men palu roho weregma iniraham waharikip.
58012024	Allah sali keron imbibahon ino teko lahu ulug Yesus pulmu wereg lit yet harukon ino weregma waharikip. At amep unubam ketne reberuson ino Habel amep hag toho welam fug angge mep ele ine anggolo roho urukon wereg.
58012025	Ele hunubam hiyag hisarukon ino henembol fil aruhu rohon yet teg lamok. Allahn kinangma Ele urukmu enembol yig Itfag inap arimano fano wilip atfag fugmu wene poholman hiyag nisarukon nenembol yig Utuk halug fano wilip ahe ha reg?
58012026	It welatfag li arimano Allahn ele urukmu kinang yuk tibag. Ketiya nit welahe li oho Allahn ele uruk lit, "Nin fobik eke Anden kinang eneg yuk isahuk fug, poholet kinanget yuk isahuk," ulug sali imbibag.
58012027	Aren "nin fobik eke" yuk isahu ane fahet nit hiyag nisaruk lit mun angge man angge wal tiyag angge yuk turukon arimano nin aruhumu yuk turuk eleg angge mondabi welaruhu ulug seleg toho hiyag nisaruk.
58012028	Nori, yuk turuk eleg ambeg ino nit ngi amuhuken Allah fam Ninikni uruk lit At indimuwen fano perukon hikit toho let turuk lit nenekol toho wereg lit At hi ruruk lamuhuk.
58012029	Ninikni Allah ino indok ambulpul ulog turukon hag toho wereg.
58013001	Honori hinindi roho welamuhup!
58013002	Ap pohon umbusuk fug angge hondoko kilap eneptuk lamuhup. Pohon hondoko kilap eneptuk lahe ulug turukmen malaikat hondoko kilap eneptuk latfag.
58013003	Hir oho hininggik hele warehon hag toho welahepma honori ininggik hele waroho werehon fahet hinindi wenggel haruk lamuhup. Hit kinangma tuma fano welahepma ap unubam alem wereg lit inindi anggin toho werehon fahet hinindi wenggel haruk lamuhup.
58013004	Aben unuhesi hilarukon fahet hit obog tohowen fano peruk lamok. Ap pabi ane til noruk lit ap unuhesi yarog enebil larukon arimano Allahn unubam unggum umbuhuwen hiren oho ap unuhesi yarog eneptuk lamuhup fug.
58013005	Hiren uang amingmingangge welam fug angge hininggikmu werehon fahet eneg nit fahet wereg peruk lamok. Allahn ele uruk lit, "Anden hat fahet Napeleg toho welahi fureg misihim oho humbahakuk fug," ibag.
58013006	Ari ibagma niren te, "Nikni, Haren an let naptukmu nakol eleg toho wereg lahi. Aben alem nungge ane an nubam tuk teg?" ari uruk lit ninindi wirik toho wereg lahe.
58013007	Allah wene atam hiyag hisaruk lit milal heneptuk latuson arimano fahet honoluk toho welamok. Iren yabuk turuk lit obog arik ohoma turuk latuson fahet hinindi honoluk toho welamok. Allah fam inindi wenggel haruk lit hit fahet honoluk amag ulug wirimangge turuk latusa.
58013008	Sono oho yoho oho Yesus Kristus ino nin am fug angge hundig-hundig mondabi ambi reg lit welaruhu.
58013009	Hit sehelimuwen eke hag eke hag alem unon hiyag hisaruk lit hinindi ninap henebuhup tohon holuhup fug. Allahn indi henesug ane ariyen hinindi wirik atuk halug ari fano, naruk angge eke hag eke hag werehon fahet usa ulug alem emberukon ariyen ap fano am fug tehen enele holuhup fug.
58013010	Helep sengget wareg ambehen niren tohon ino fam o saboma hubu lahaptuk inap arimanowen na fug teg.
58013011	Allah fahet hubu lahabul ulug wam ware felug senggeltukmu mep wilip atukon arimano imam onowe suwon inowen aben siyag ane turukon eleg amag ulug mep arimano hinanggoho walug o fanowon fam kuruk. Kurukmu wam ebe walug o wirig ambeg embeselug selma palohoma lalug yale feruk.
58013012	Ari hag toho Yesus inowen An numalikisi ninggareg namep fam fanowap enepmin ulug elehet sok ino ambol fil palohoma asengseng toho war atfag.
58013013	War atfagma nir oho elehet sok ino ambol fil lulmu At inggaliyap tibag hag toho nir oho nininggaliyap nenebukag ulug lul.
58013014	Nit tuma yug toho welamuhuk ambeg ninibam elehen o pumbuk keron fobik waruhuwon fahet yami ruruk lahe.
58013015	Ari fahet Yesus unuk uruk lit nenembilik fam fag toho Allah wel turuk lit Ninikni ulug At apma umbuk tohon emberuk lamuhuk.
58013016	Fano ane ap unubam turuk lit ap ler eneptuk lamuhubon ari famen enebe An nubahet embehesa ulug Allahn fano peruken hiren henepeleg am fug.
58013017	Hit fet henesug lit milal heneptuk inap arimano enele holtuk lit onombolim laruk lamuhup. Allahn it arimano nangginoho wereg ulug kapal isahumu hiyag Umuhup inap wereg lit hit hinindi selehap hisaruk lit fet henesug lit wereg. Ari roho turuk lahepma fet henesug inap arimano sat ha fug angge inindimu enehiyeg toho let heneptuk lamuhup. Hiren enesukun siyahap eneplepma alem angginon hit hunubam alep.
58013018	Likiya hupmu nit fahet sembahyang uruk lamuhup. Alem eke hag eke hag nunubam atukmu fano ane eneg turuk lamuhuk ulug yami ruruk lamuhuken nit ninindimu siyahon het toho foroho lahe fug peruk lahe.
58013019	An hit henembeg folo-folo wam hag teg laruhuken ihi ane ari turuk lamuhup ulug komo heneptuk lahi.
58013020	Allah ap mangnowap eneptuk Ahun inowen Ele sali pisan tuk fug tohon imbibahon ino hikit toho Yesus amep wilip atfagma wam domba Inikni suwon amag ulug Nonowe Yesus ino ap war atukon wereg ambehen Olukap tibag.
58013021	Allahn peruk ane turuk lamuhup ulug mun angge man angge fanowon At inowen tug toho og hisaruk laruhu. Yesus Kristus fam wenggel haruk lit Allahn fano ane eneg telep peruk ane niren turuk lamuhuken nenesukun fanowap neneptuk laruhu. Yesus Kristus palimu werehon ino wel turukmen eneg welamuhup. Amin.
58013022	Nori, anden suwesingga il horog angge tu hit fahet emberuk lahi angge famen komo heneptuk lahi ane aru hinindimu henehiyeg toho holtuk lamok.
58013023	Nenere Timotius hele waroho kilaptusa ambehen wili feserusa angge re at an nambeg folo-folo waharuk halug an men ambiyeg hit pen hisa wamuhuken honoluk toho welamok.
58013024	Hit honowesi fet henesug inap men Allah umalikisi inindi fanowon men unubahet anden hi eneptuk lahi ane hiyag osomok. Nit nonori Italia werehonen hi heneptuk.
58013025	Allah ap Indi enesuhon ino hit obog toho let heneptuk lit welaruhu.
59001001	An Yakobus Ninikni Allah men Nonowe Yesus Kristus men enemingmingangge welahiyon inowen hi heneptuk lahi. Ap ununggul unuk nisanggowen arimanowon famen o kema-kema ap eneseheli ke linggik-longgo reg lit welahebon fahet suwesingga aru emberuk lahi.
59001002	Nori, wal hisaruk ane alem eke hag eke hag hunubam atuk halug fano nunubam atuk peruk lamuhup.
59001003	Allah fam tem toho wenggel haruk ano ulug aluwat hisaruk lit wal hisaruk ane ariyen hinindi wirik aruhu ane ari fahet honoluk.
59001004	Hinindi wirik toho eneg welamuhupmu siyahon tor angge oho hunubam wereg elehen mondabi fano wereg lit anggen fanowon yihik feruk lamuhup.
59001005	Ap misig hit sehelimu wereg halug mun ane man ane alem onoluk atuk ane apeleg toho wereg halug at inowen Allah fam heng turuk laruhu. Heng turuk laruhumu alem oluk atuk ane hiyag utuk laruhu. Allah inowen ap obog toho Indi isaruk lit Indi wiyig toho wereg lit Inggik ahako roho og isaruk.
59001006	Allah fam heng turuk lit indi nonghong uk fug angge indi misig toho wereg lit heng turuk laruhu. Indi nonghong toho wereg ahun ino siyeluwen ik ahummu fu rurukmu kililik la kililik wam turuk hag toho wereg.
59001007	Ap ari hag toho werehonen Allah fam heng uruk angge tor angge oho og nuruhu puk fug.
59001008	Ap indi piren toho wenggel haruk lit werehon ino indi nonghong uruk lit eneg wereg.
59001009	Ap misig wene fam wenggel haruk lit anggengge eleg angge wereg halug Allah olohotma palimu roho werehen ahiyeg toho welaruhu.
59001010	Ap misig anggengge anggolo wereg halug Allah olohotma apma roho welahi peruk laruhu. At ino e owil loloho wamburukon hag toho welaruhu.
59001011	Mo lahik waharuk lit mo oloken e inggila halo ulug owil loloho wamburuk lit orohole fanowon ino siyag aruhu. Ap anggengge anggolo werehon ino oho ari roho tuhu. Nanggengge anggolo welalep peruk ane ino obog toho teko la fugmu at ino siyag aruhu.
59001012	Ap misig siyahonen wal harukmu indi wirik toho welaruhuwon ino ahiyeg toho welamag. At ino indi wirik toho welaruhumu Allahn aliliyangge mondabi fano welaruhuwon og uruhu. Ap sa-o sa-o An inindi Nasug lamuhubon fahet og isahuk ulug Allahn sali imbibag.
59001013	Siyahonen ap misig wal haruk halug ap inowen, "Allahn wal niyaruk," uhu fug. Siyahonen Allah wal haruk eleg hag toho Allah inggarehen oho ap wal isaruk eleg.
59001014	Inggareg undaman timin peruk ane inowen heg toho wol turuken wal haruk.
59001015	Inggareg undaman timin peruk ane inowen hiyap malik ahummu atuk hag toho ahummu atukmu siyag ane endetuk. Siyag ane ino mondabi wirik atuk halug war atuk ane ondoko laruk.
59001016	Anden nindi henesug lahiyon nori, aben enele si uruk ane fahet tem toho uruk puk fug.
59001017	Fanowon og nisarukon men nininggikmu fano angge emberukon men Ninikni Allah seleg fanowon wal tibahon inowen poholman pilabik waharuk. Allah wereg ambeg mo kun atuk ane men seleg atuk ane men tuk fug angge orohole nin atuk eleg.
59001018	Inggareg indimu wenggel hibareg wal tibag angge arimano obog toho palimu malik wandabon hag toho welamag ulug tem ane uruk lit wal nenepfag.
59001019	Anden nindi henesug lahiyon nori, alem tu fahet wenggel haruk lamek. Hinisanggo fam holtuk ane ari folo-folo holtuk lamuhup. Henembilik fam uruk ane ari men ap per enebul ulug hunundama ahe laharuk ane ari men folo-folo ul peruk lamuhup fug.
59001020	Ap per enepmin ulug undama ahe laharuk ane inowen Allah indi fanowap turuk eleg.
59001021	Alem ari fahet sabelep siyahon hunubam werehon obog toho hik isahup. Wene fanowon hinindimu yag atisiyon ari eneg hinindi yuwag toho seneg lamuhup. Wene fanowon ino ine reg lit hit mondabi fanowap henebuk teg.
59001022	Allah ele hinisanggo fam eneg holuk fug angge hininggik fam oho Allahn uruk ane hikit toho turuk lamuhup. Hikit toho turuk lamuhup fug halug hininggarehen hininggareg henele ying taruk lamuhup.
59001023	Allah ele isanggo fam eneg holtuk lit Aren uruk ane hikit toho turuk eleg halug wirimangge ap misihen ik ahum fam orohole kim haruk ahun hag toho wereg.
59001024	Kim haruk angge famen ilanma tot lalug folo-folo orohole apeleg atukon hag toho wereg.
59001025	Allahn komo eneptuk ane ine anggolowen ap ininggik hele lol eneptukon mondabi fano wereg. Ap san Allahn komo eneptuk ane ino nisanggo fam holihi ulug tot welatil laruk lit apeleg am fug toho welaruhu halug at ino ahiyeg toho welaruhu. At inowen Allah ele alem fuki roho yami ruruk lit hikit toho turuk laruhu ane ino fahet inggik fam turuk ane Allahn let turuk laruhu.
59001026	Ap misig wene noluk nahun welahi uruk angge famen inggareg ambilik fam uruk ane fuki roho wenggel haruk elehen at ino inggarehen inggareg ele ying taruk. Ari turuk lit aren sembahyang urukon ino saplangge uruk.
59001027	Aben sembahyang uruk ane fahet Allahn mondabi fano anggolo uruk perukon alem tu: Malik suwarehon men hiyap yuwohon men enenggengge eleg toho weregma kim isaruk lit ler eneptuk ane ari fahet fano peruk. Ap kinangmonen siyag ane turukon anden tihi ha nowen peruk lit kahaleg lit wereg ane ari fahet Allahn oho fano peruk.
59002001	Nonowe Yesus Kristus ubam wenggel haruk hinap nori. Hiren Nonowe lehoma werehon ino fam wenggel haruk lit ap tu suwon, tu toron ulug onorohole yami enebuk fug.
59002002	Hit wene uruk ambeg ap suwon misig inggik selehetma ili ruruk angge kilaboho sum fanowon wan toho kuhumu ap misig eke anggengge elehon asum siyahon wan toho kuhu halug hiren nungge uruk lamuhup?
59002003	Hiren sum fanowon wan teg ahun ino fahet henele fano roho hi ruruk lit, "Ninikni, hur atuk angge fanowon tu fam hur amin," uhupteg anggengge eleg ahun ino fam, "Selma unduhuk lamin," uhup ano? "Nit nunuyug apma kinangma hur amin," uhup ano? Nori, ari roho uhup lit teg.
59002004	Hiren ari roho uruk lit ap tu siyahon, tu fanowon hunundaman peruk lahep. Hunundaman siyag peruk lahep ane ariyen ap onorohole yami eneptuk lahep.
59002005	Nori, an hit nindi henesug lahiyonen nele iminon tu holeg lamok. Ap kinangmonen enenggengge eleg inap tuma peruk angge famen Allahn An nolohotma enenggengge anggolo amag ulug mumal eneptisi. It arimanowen An inindi Nasug inap ulug sali imbibahon hikit toho Allah wereg ambeg ngi roho welamuhup.
59002006	Ari roho wereg angge famen ap enenggengge elehon arimano hiren apmayap eneptuk lahep. Ap enenggengge werehon arimanowen hit apmayap heneptuk lit unggum kong turuk ambeg hininggik lisoho hunumbaharuk eleg ano?
59002007	An numalikisi amag ulug unuk fanowon suwal heneptisiyon it arimanowen apmayap turuk eleg ano?
59002008	Komo eneptuk ane Allah wene tamon fam haharoho imbibahon mondabi palimu werehon tu, "Hinggareg hindi reg lahen hag toho hori winon oho hindi enesug laruhun." Wene haharehon aru hikit toho turuk lamuhup halug fano ane turuk lamuhup.
59002009	Hiren ap tu fanowon, tu siyahon ulug onorohole yami eneptuk lamuhup halug hiren siyag ane turuk lamuhup. Allahn komo enepfag ane hiren apmayap turuk lahep ulug wene aru famen seleg atuk.
59002010	Ap san komo enepfag ane obog toho timin peruk angge famen we il misig pisan isaruk halug at inowen winon obog toho apmayap turuk.
59002011	Allahn ap komo eneptuk lit, "Ap unuhesi pal ta fug," ibahon inowen, "Ap pinggi unusuk fug," ibag. Hiren ap unuhesi paluhup fug angge famen ap pinggi unusuhup halug komo enepfag ane ino apmayap turuk lahep.
59002012	Allahn alem hunubam umbuhu rohon henembilik fam fano ane hiyag isaruk lit hininggik fam oho turuk lamuhup. Allahn komo enepfahon holtuk inaben turuk hag toho turuk lamuhup. Allahn komo enepfag ane inowen ap ininggik hele warehon lol eneptuk.
59002013	Aben onori winon inindi enesug elehon arimano Allahn alem unubam werehon kong tuhu sambil ino Indi enesug laruhu fug. Ari reg angge famen ap inindi enesug ane mondabi palimu rehen alem kong turuk ane apma reg.
59002014	Nori, ap misihen, "An Allah fam nindi fano peruk lahi," uruk angge famen inggik fam turuk ane fano turuk eleg halug nangginoho welam teg? At ino indi fam eneg wenggel haruk ane inowen nangginoho fano am teg?
59002015	Honori ap ano hiyap ano sum wan turukon men likiya hupmu naruk angge men mondabi eleg angge famen
59002016	hit welahebon misihen hiyag utuk lit, "Sum wan talug suburu namihinteg lamihin," elepteg wan turuk angge men naruk angge men og etlep fug halug at ino nangginoho telep?
59002017	Allah fam wenggel haruk ane ari hag toho peruk lamok: Indi fam wenggel haruk angge famen inggik fam turuk ane fano turuk eleg halug wenggeltuk ane oho siyag atuk.
59002018	Hit welahebon aruma misihen te, "Ap ekeyen indi fam fano wenggel haruk, ap ekeyen inggik fam fano ane turuk," uhu lit teg. Ari uhuwon fahet anden hebeloho hiyag utuk lit, "Hinggik fam turuk ane eleg angge hindi fam wenggeltuk ane eneg hiyag nimin," ulug heng tuhuk. Ari ulug heng tuhukteg, "Anden ninggik fam turuk lahi ane ariyen nindi fam wenggel haruk lahi ane inamap timin," uhuk.
59002019	Haren Allah we misig wereg ulug hindimu wenggel haruk lahen ane ari fano. Fano wenggeltuk lahen angge famen setan siyahonen oho ari hag toho wenggel haruk lit unuwag elek turuk.
59002020	Nare, hat hindi sohu roho welahenonen hinggik fam turuk ane eleg angge hindi fam wenggeltuk ane eneg mondabi siyag ulug hindi anggar atmisi?
59002021	Nunumba Abraham inowen inggik famen turuk lit amloho Ishak waroho Allah fahet hubu lahapmin ulug tibag ane fahet Allahn fano pibag fug ano?
59002022	Ininggik fam turuk ane men inindi fam wenggel haruk ane men alem misig teg ulug hinindi anggar aha. Ininggik fam turuk ane ariyen inindi fam wenggel haruk ane fano atuk.
59002023	Ari roho turuk lahep ane ariyen wene tamon fam haharoho imbibag ane ino teko laruk. Haharoho imbibahon te, "Abraham inowen Allahn tem toho uruk ulug wenggel hibag ane ariyen Allahn at fahet fano pibag." Alem ari fahet Abraham ino Allah are hag toho wereg uruk latfag.
59002024	Aben inindi wenggel haruk ane fahet eneg Allahn fano peruk eleg, ininggik fam turuk ane fahet oho Allahn fano peruk ane ari hinindi anggar amag.
59002025	Rahab yaying turuk latfag hiyap inowen tibag ane eke wenggel hemek. Yerikho inap aluwar enebik lalihip ulug mon enepfag inap itano hiyap inowen ibam hondoko kilap enepfareg hirag enepfareg kebunggalem winon hirag-hirag lalihip ulug ler enepfag. Hiyap inowen inggik fam tibag ane fahet Allahn fano pibag.
59002026	Ebe weregma sat eleg halug war am hag toho ininggik fam turuk ane elegma wenggel haruk ane eneg wereg halug war am teg.
59003001	Nori, hit welahebon aruma anggolowen wene hiyag isaruk ninap welala puk fug. Nit wene hiyag isaruk ninap alem nunubam werehon Allahn kong tuhu sambil anggin atuk lit nonori winon arimano unubam se aruhu.
59003002	Nit wene hiyag isaruk ninap siyag ane anggolo turuk lahe. Ap san ambilik fam siyag ane uruk elehon at ino mondabi fano. At inowen ebe abir angge fano foroho lam teg.
59003003	Wam kuda funggalem pikit lawag ulug niren ambilikmu kumbi ilili felug atog fumag-fumag seneg lahe.
59003004	Wirimangge eke kou humon ik ahummu larukon yet hemek. Siyelu ine roho fu ruruk lit kou miyaltuk angge famen kou hebeltuk angge toron seneg ahun inowen kou pikit lawag ulug kou ambiyang haluk teg.
59003005	Ari hag toho ap enembilikanggen wereg. Tor angge ap ebe fam wereg angge famen tor angge inowen alem suwon inamap turuk. Ari hag toho wirimangge eke indok anggen tor angge famen ohi humon harep na rehon ari yet hemek.
59003006	Ap enembilikanggen indok hag toho wereg. Siyag ane anggolo alem hag toho wereg lit suwap turuk. Nenebe fam werehon obog toho arimano at misig inowen orohole siyahap turuk. Indok olokon mondabi ambulpul turukon inowen hunduhuk lit nit nenebe welaheyon obog toho wiyal neneptuk.
59003007	Kinangma wereg angge suwe pak men pisanggo men ik ahummu wereg angge men aben inil sahuhap tuk teg angge famen
59003008	ap enembilikanggen ap misihen oho il sahuhap tuk fug teg. Ap pinggi ware feseruk angge ino olok anggolowon ubam werehen ine anggolo rehen aben apmayap tuk fug teg.
59003009	Nenembilikanggen fam Ninikni Allah wel turuk lit ap Allahn pingganet hag toho wal enepfahon arimano huluwap eneptuk lahe.
59003010	Enembilik misihon ele keyen hi eneptuk ane men huluwap eneptuk ane men wilip atuk. Nori, hiren tu hag toho turuk lamuhup fug.
59003011	Ik eleruk misig famen ik fanowon men sihon men ambi roho wilip am teg?
59003012	Nori, e soluk famen sawe anggen yig am teg? Hele husin famen soluk anggen yig am teg? Ari hag toho saho ahik famen ik saplanggeyon wilip am fug teg.
59003013	Ap misig hit sehelimu wereg lit mun ane man ane alem fahet indi anggat toho wenggel harukon wereg halug at ino ubabut wereg ane fano welaruhu. Mun ane man ane alem fahet oluk teg lit indi apma roho wereg ane ariyen fano ane eneg inam atuk.
59003014	Honoriyen tohon hilila ulug henehummu siyag toho wereg lit suwahal ul peruk lamuhup halug hininggareg wel ta fug angge Allahn tem peruk ane fahet henele si uk fug.
59003015	Mun ane man ane alem oluk atukon ari hag toho Allah wereg ambehen waharuk eleg. Wenggel haruk ane ari ap kinangmonen unundaman tila peruk ane siyahon setan arimanowen hiyag isaruk.
59003016	Noriyen tohon helele ulug indimuwen peruk lit suwahal ul peruk ambeg ino siyag-siyag ane men het-pet toho uruk ane men wereg.
59003017	Mun ane man ane fahet alem onoluk atuk ane Allah famen waharukon tu: Ap inindi wirik toho wereg lit mangno atuk ane men, inindi wiyig toho wereg lit ap enele holtukon men, ap inindi enesug lit fano ane turukon men, ap orohole yami ruk fug angge ele si ane uruk elehon fahet ihi.
59003018	Ap seliyon mangnowap eneptuk inap arimanowen anggen fanowon fog turukmu pikir atuk ane wilip atuk.
59004001	Hit sehelimu wereg ane yik aptuk ane men honori men hili roho wereg ane men alem keman inam atuk? Hinindimuwen tila peruk ane eke sambil su roho wenggel haruk, eke sambil tot toho wenggel haruk lahep ane ariyen honolok ane inam atuk.
59004002	Mun angge man angge og neselep peruk lahep angge famen og hisaruk eleg halug ap pinggi unusuk teg lahep. Nonoriyen tohon hilila peruk lahep angge famen hininggikmu atuk eleg halug yik aptuk lit honori men hili roho welahep. Sembahyang uruk lahep fug ane ariyen nungge-nungge hininggikmu atuk eleg.
59004003	Hiren sembahyang ket-ker ane uruk lahepma heng uruk lahep angge arimano hininggikmu am fug teg. Hiren heng uruk lahebon ari hininggareg henehum fahet eneg heng uruk lahep.
59004004	Nori, hiren hunuhe subon henembol yig utuk hinap! Kinangmon fahet hinindi reg lahep halug Allah men seli roho welahep ane hit henepeleg? Ap san kinangma wereg angge fahet ahiyeg haruk halug at inowen Allah men seliyap turuk.
59004005	Suwesingga tamon fam haharoho imbibahon tu alem elegma haharoho imbibag puk fug, "Allahn wal tibag sambilen sat kilap enepfahon arimano An horogma welalep peruk."
59004006	Ari reg angge famen Allahn indi nisaruk lit og nisaruk ane mondabi palimu wereg. Alem ari fahet haharoho imbibag ane tu, "Hemet turuk inap Allahn nirim peruk lit unubam lombuk toho wereg inap Indi isaruk."
59004007	Allah alukema hur atuk lit Iblis henembol yig umuhupmu aren hit hunumbahalug longgo uhu.
59004008	Hit Allah horogma amuhupmu Ar oho hit horogma aruhu. Hit siyag ane turuk hinap hininggik ik umatuk lamuhup. Hinindi piren teg hinap, hinindi misig toho welamuhup.
59004009	Hinilaheg toho welahep ane fahet hinindi anggar amag, henehummu siyag toho wereg lit uba yatuk lamek. Hiren inda yatuk lahebon ubalmangge uba yatuk lamuhup. Hit henehiyeg toho welahebon ubalma henehummu siyag aruhu.
59004010	Nonowe alukeman hininggareg apmayap taruk lamuhupmu Aren hit palimuwap henebuhu.
59004011	Nori, hiren hininggareg honori fahet henele si unubam uruk lamuhup fug. Ap san ori fahet ele si uruk lit enebug uruk ahun inowen Allahn komo nenepfag ane abug uruk lit apmayap turuk. Allahn komo nenepfag ane apmayap turuk ahun inowen komo nenepfag ane hikit toho tuk fug angge ap unubam alem werehon kong turuk ahun hag toho wereg.
59004012	Komo neneptuk ane men alem kong turuk ane men imbibag Ahun we misig wereg. At inowen eneg ap winon fanowap eneptuk lit winon siyahap enebuk teg. Ari reg angge famen hare ubam alem werehon kong timin peruk lahenon hat ap sa hag toho welahen?
59004013	Nori, hiren henele uruk lit, "Yoho ano sono ano o pumbuk suwon umu fil ano ahamu fil ano lahukteg onggo paloho ayeg waroho hilaruk lit weregman mo lahakureg wambuhu," uruk lahep.
59004014	Ari uruk lahep angge famen sono teko lahu ane fahet hit henepeleg. Hit honoluk welahep ane nangginoho welahep? Honoluk welahep ane ari seni ahe aben yet harukmu misihim eleg atuk hag toho welahep.
59004015	Hiren uruk lalep ane tu, "Nonoweyen fano puhu halug nit nonoluk wereg lit tu tuhuk, ari tuhuk," peruk lalep.
59004016	Ari reg angge famen hininggareg henewelwel tubat taruk lit henele hemet toho uruk lahep. Hiren turuk lahep ane ari obog toho siyag ane turuk lahep.
59004017	Ap misihen fano ane tuk teg ane oluk angge famen turuk eleg halug at inowen siyag ane turuk.
59005001	Nori, henenggengge anggolo wereg hinap welahebonen holeg lamok. Alem siyahon hunubam aruhuwon fahet henehummu siyag haruk lit uba yatuk lamuhup.
59005002	Foroho lahep angge arimano filik tehen henesum oho mabiliyen narisi.
59005003	Ili ruruk angge men umbagpag turuk angge men ip orohole atisi. Ip orohole atisi ane ariyen hit siyag ulug inamap tirisireg hit hununu indoken naruk hag toho hinahu. Obog aruhu sambil ino horog arik ohoma mun angge man angge nungge fahet tug toho emberikip?
59005004	Hit henemingmingangge arimano yatuk angge yahal hisaruk lit anggen kong toho kilap heneptuk latuson fahet onggo og isarikip fugmu enele hum toho uruk lit ya nga uruk latusa ane ari Allah otsi sehelimu werehon ino Isanggoma kirisi.
59005005	Henenggengge anggolo werehen tung ninap welahe ulug winon hik-hak isaruk latikip. Wam esetuk sambil henehiyeg toho wereg lit turuk hag toho turuk latikip.
59005006	Ap fanowon fam hiren un ane ubam lombohap tirikipteg ebe pinggi watukmu aren hunubam ele irisi fug.
59005007	Nori, ari fahet hinindi yuwag toho wereg lit Nonowe waruhu ane fahet yet teg lamuhup. Suburu yabuk wituk ahunen ebe wirik atukon fahet mangno reg lit wereg. O hibi anggolo laharuk li suburu ei yabuk fug angge osit mangno ruruk lit wereg.
59005008	Ari hag toho Nonowe waruhu li horog tehen hiren oho hinindi wirik toho wereg lit mangno ruruk lamuhup.
59005009	Alem angginon hunubam umbuk nowen honori men henele siyag toho uk fug angge welamuhup. Alem kong tuhu Ahun ino sokolma unduhuk lit werehen honoluk toho welamuhup.
59005010	Nori, Allahn ap atam mon enepfagma wene hiyag isaruk latfag inap nabi arimano alem siyahon unubam atukmu inindi yuwag toho welatfag hag toho hir oho ari roho welamuhup.
59005011	It arimano alem siyahon unubam atukmu inindi yuwag toho welatfag ane fahet niren it fano peruk lahe. Hun Ayub ino siyahon ubam atfagma indi yuwag toho werehen Ninikni Allahn fobik fanowap tibag ane hit honoluk toho welahep. Ninikni Allahn inilaheg ulug Indi anggolo nisaruk lit wereg.
59005012	Nori, mondabi palimu werehon iminon tu holeg lamok: Pohol men kinang men kinangma wereg angge winon ununuk fam tik tem toho ehe ulug henele anggolo uruk lamuhup fug. Alem angginon hunubam aruhu rohon yu halug yu eneg uruk lamuhup, fug halug fug eneg uruk lamuhup.
59005013	Hit sehelimu ap misig asengseng toho turuk laruhuwon inowen sembahyang uruk lamag. Ap misig ahiyeg toho welaruhuwon inowen sini yunggultuk lamag.
59005014	Ap misig ouk waruk lit welaruhuwon inowen penatua nubam sembahyang ulusareg Nonowe unuk uruk lit ahaluwe fanowon nubam are nabusa ulug wol enebuhu.
59005015	Indimu tem toho peruk ahun inowen sembahyang urukmu ap ouk warukon ino Nonoweyen let turukmu fano atuk. Ap inowen siyag ane turukon Allahn ambolmayap tuhu.
59005016	Ari fahet hit fano amuhuben siyag ane turuk lahebon fag turuk lit honori hit men werehon ambiyeg mango roho sembahyang uruk lamuhup. Allahn ap tu fano peruk ahun inowen sembahyang uruk halug alem fanowon teko lahu.
59005017	Hun Elia ino nit ap kinangmon hag toho welatfag. At ino wereg lit osit nahu rohon ulug sembahyang ele ine roho irikim mo lahakeg wambeheg turukmen hunduko hinahan atfagma uhanehon minggiroho hibi eneg welatfag.
59005018	Hibi eneg welatfagma nin sembahyang ibagma poholman osit pilabik watfagma naruk angge kinangman wilip atfag.
59005019	Nori, hit henesehelimu werehon misihen Allah wene embeselug ambol yig utuk halug hit winonen at ino suhuloho Allah olohotma wamag ulug wol tuhu ahun ino fahet iminon tu:
59005020	Ke hareyon laruk ahun famen areyen wol tuhumu suhuloho waruhu halug, at inowen are mondabi ap war atuk ambehen windaruhu. Ari tuhu ane inowen siyag ane anggolo hondo rebesuhu.
60001001	Yesus Kristus inowen an Petrus monde hubahakuk ulug mumal naptisiyon inowen suwesingga aru emberuk lahi. Hit hinibam yugmu elehon arimano pohon hag toho welahepma o Pontus men Galatia men Kapadokia men Asia toron men Bitinia men linggik-longgo roho welahebon hunubahet suwesingga aru emberuk lahi.
60001002	Ninikni Allahn hit hunubahet An numaliki amuhup ulug mumal heneptisireg Ahime fanowon hunubam emberuk lit fanowap heneptisi. Yesus Kristus ele holtuk lit At apma welahepma Amep hililoho hunubam larisi. Allahn indi anggolo hisaruk lit mangnowap heneptuk lit hinindi yuwahap henebuhu ulug sembahyang uruk lahi.
60001003	Nonowe Yesus Kristus Ikni Allah inowen Indi anggolo nisarisiyon ino wel turuk lahi. Yesus Kristus ap warehon sehelimuwen Olukap tibag ane ariyen nir oho suhuloho ket indag neneptisi. Ket indag neneptisimu mondabi nonoluk welamuhuk peruk lahe.
60001004	Allahn fano angge og hisahuwon ari eleg atuk elehon ubam sing angge tag teg elehon halo uk fuhon poholma hit fahet foroho lit wereg.
60001005	Allah ubam wenggel haruk lahepma Inggik ineyon hit kul heneptuk lit werehon inowen fanowap henebuhu sambil fobik inam aruhu ulug yet teg lit welamuhup.
60001006	Hit ketiya welahebon mun angge man angge fam wal hisarukmu hinindi anggin toho welahep angge famen fobik inam aruhu ane fahet henehiyeg toho welamuhup.
60001007	Siyag ane ketiya hunubam atukon ari Allah fam tem toho wenggel hawag ulug wal hisaruk. Fano angge umbagpag turukon ino indokma wiratukmu mut il eneg tohon waruk hag toho Allahn hit wal hisaruk. Umbagpag turuk angge eleg am hag teg angge apma weregma hinindi Allah fam wenggel harukon ino mondabi palimu werehen Yesus Kristus inam aruhu sambil ino hit fanoma hunumbahakureg wel heneptuk lit hi henebuhu.
60001008	Nonowe Yesus ino hinil fam harikip fug angge famen hinindi reg lahep. Ebe haruk lahep fug angge famen Ubam hinindi wenggel haruk lahep. Allah fam wenggel haruk lit yami ruruk latikibon ariyen Allahn mondabi fanowap heneptisimu hinindimuwen henehiyeg anggolo haruk lit Allah fano ulug wel turuk lahep.
60001010	Hit fanowap heneptisi ane ari fahet wene atam hiyag isaruk latfag inap nabi arimanowen yami ruruk lit Allahn indi hisaruk ane inam aruhu ulug tam hiyag isaruk latfag.
60001011	Kristus ahime fanowon unubam werehon inowen hiyag isibag ane nungge sambil ke roho inam aruhu ulug yami ruruk latfag. Hime fanowon inowen it unubam tam hiyag isaruk lit, "Kristus aben wabuhupteg Inggaliyap tuhupmu Allahn fanowap tuhu," ulug fag toho hiyag isibag.
60001012	Wene hiyag isaruk latfag inap arimano unubam sali imbibahon ino ininggareg fahet fug, hit hiyag isawag ulug Allahn mingming enepfagma haharoho imbibag. Wene ino hit ketiya hiyag hisil waharuson arimano Allahn ahime fanowon poholman unubam emberisimu iren hiyag hisarukmu hit honoluk atisi. Honoluk atisiyon ari fahet malaikaren nir oho nonoluk alep peruk lit wereg.
60001013	Henepelegma wol henebuk nowen hinindimu honoluk toho welamuhup. Hinil wirik toho wereg lit Yesus Kristus fobik inam aruhu sambil ino Indiyen fanowap nenebuhu ulug we tem toho hiyag hisaruk lahiyon aru hinindimu wenggel haruk lamuhup.
60001014	Indam henepeleg toho wereg lit tu hilila ari hilila ulug siyahonen mingming heneptuk latisiyon ino umbusuhupteg malik toron ikniyen komo rurukmu ele holtuk hag toho holtuk lamuhup.
60001015	Hit wol heneptisiyon ino Indi fano roho wereg hag toho hit hunubabut fano roho wereg lit fano ane eneg turuk lamuhup.
60001016	Hahatfag ane iminon tu, "An fano welahi hag toho wereg lit hir oho Allah ngi reg inap hag toho fano welamuhup," ulug haharoho imbibag.
60001017	Hiren sembahyang uruk lit Ninikni uruk lahebon inowen ap obog toho fahet tu an namloho, tu amuwon puk fug angge iren fano ane siyag ane turukon arimano hikit toho unggum kong turuk. Unggum kong turukmu hit kinangma tuma pohon hag toho wereg lit henekol toho welamuhup.
60001018	Hit hiniknisi unumbusagsi enele holtuk lit siyag-siyag ane turuk latikibon fahet Allahn onggo paloho hilarisi. Ubalma onggo emberuk lit ili ruruk angge men umbagpag turuk angge men eleg atukon ari fam onggo pal heneptisi fug.
60001019	Yesus Kristus amep onggo anggolo werehon ino wam domba umalik siyag ane turuk elehon mondabi fano werehon ino amep hag toho Yesus amep fam onggo pal heneptisi.
60001020	At ino Allahn pohol kinang wal tuk fugmu mumal tibag angge famen ketiya obog aruhu li horog tegma hit fahet kinangma inam atfag.
60001021	Inam atfahon ariyen hit Allah fam wenggel haruk lahep. We tem toho Aren fanowap nenebuhu ulug peruk lamuhuben ap war atukon sehelimuwen Olukap tibareg palimuwap tibag.
60001022	Wene fanowon tem toho peruk ane hiyag hisarukmu holtikipteg siyag ane hiren turuk latikibon embeserikipmu hinindi puhun atisi. Puhun atisimu nonori ininggik apmane la fug angge ninindi enesug lahe perukon arimanowen hit-hit honori hinindi roho welamuhup.
60001023	Hit nin eke uwalili roho ket indag atikibon arimano aben hiyap unubam ahaluwe emberukon siyahon eleg am hahon fam indag atikip fug. Allah wene fanowon mondabi eleg am fuhon ino fam indag atikip.
60001024	Eleg am fuhon fahet haharoho imbibahon tu, "Ap obog toho kinangma werehon arimano hoholangge hag toho wereg, eneliliyangge owil-owil angge hag toho wereg. Hoholangge lilog aruhu, owil-owilangge loloho wambuhu angge famen
60001025	Allah wene eneg mondabi welaruhu." Welaruhuwon ino fahet hit ketiya wene fanowon aru hiyag hisarusa.
60002001	Ari fahet siyag ane turuk lahebon obog toho hik esemek. Henele si uruk ane men indi piren teg lit inggik apmane larukon men ap enenggengge nangge lalep perukon men sibiling-sibiling ane urukon men imbisiyek.
60002002	Malik toron ket indag tarukon isinga ag eneg namin peruk hag toho hiren oho suburu poholmon fanowon ino eneg nul peruk lit naruk lamuhupmu henebe fit taruk lit weregma Allahn fanowap henebuhu.
60002003	Ninikni fano werehon ino hininggarehen nek harikipteg At fahet tem toho peruk lahep.
60002004	At helep ubule mondabi olukon hag toho yahoma aben oholoho hik isaruson ino Allahn eneg toho hiyaharisireg Olohotma yaho ferisiyon ino hiren oho hiyag ta lahup.
60002005	O wituk lit metka ambiyangma helep ineyon pilaptuk lahep hag toho Allah hime fanowon inowen o wituk lit helep ineyon metka ambiyangma emberuk hag toho hit kilap henebuhu. Indam imam inaben Allah fahet hubu lahaptuk latfag hag toho hit mangno roho fano wereg lit Yesus unuk uruk lit Allah hime fanowon hunubam weregma Allahn fano perukon emberuk lamuhup.
60002006	Wene atamon fam haharoho imbibahon tu, "Yet hemek, helep eneg toho warikikon ino o Sion fam yaho feruk lahimu helep ino ubule suwon aruhu. Ap san Ubam wenggel harukon inowen inggali hahu fug."
60002007	Hit Allah fam wenggel haruk lahebon arimanowen helep ari fano anggolo peruk lahep. Wenggel haruk elehon fahet haharoho imbibahon tu, "O wituk inaben helep tu siyag ulug hik isaruson ino ubule yag atisi.
60002008	Yag atisimu helep ino famen ap enembilan uwag fiyog toho unusuruk lit unuyug ahap fele roho kik tuhup." Allah wene holtuk eleg inap arimano Allahn tam pibahon hikit toho helep ino famen unuyug ahap fele roho kik turuk.
60002009	Hit arimano An nibam pumbuk amag ulug mumal heneptisimu ap suwonen Allah fahet hubu lahaptuk lit wel turuk inap imam hag toho hit welahep. Hununggul unuk fanowon fam hit suwal heneptisimu Allah umaliki atikipteg At ngi roho welahep. Hik tegma welatikipmu seleg tegma maniyek ulug Aren wol heneptisireg su ane hunubam turuk latisi ane fahet hiren ap winon hiyag isaruk lamuhup.
60002010	Hit atam wereg lit Allah umalikisi hag toho welatikip fug angge famen ketiya At umalikisi atikip. Indam Indi hisaruk latisi fug angge famen ketiya Indi anggolo hisaruk lit wereg.
60002011	Nori, hit pohon hinibam yugmu eleg angge welahebon nindi henesug lahiyon hunubam tot nele imin. Hunubabut atamon wereg lit mun angge man angge hilila peruk lahebon ariyen hinindi fanowon men seli roho welahepma henembol fil imbisiyek.
60002012	Allah unuk enepeleg inap sehelimu wereg lit fano ane eneg turuk lamuhup. It arimanowen hit fahet pabi ane turuk inap ulug henebug uruk halug hiren fano ane turukmu yet hisahupteg it inindi anggar aruhumu Allahn unggum kong tuhu sambil ino iren oho Allah wel turuk lamuhup.
60002013	Ninikni Allah unuk wenggeltuk lit ap suwon onotsi fer enesuhon enele holtuk lamuhup.
60002014	Ap suwon Kaisar palimu werehon amingmingangge arimanowen ap siyahon ininggik hele war enebuhupteg ap fanowon wel enebuhup ulug mon eneptisiyon arimano enele holuhup.
60002015	Allahn telep peruk ane iminon tu: Hiren fano ane turuk lit ap enepeleg inaben ket-ker ane uruk halug enembilik lar eneptuk lamuhup.
60002016	Enemu wereg lit seleg tegma welahe peruk inap hag toho welamuhup angge famen seleg tegma welahe ulug siyag ane fahet fano tehe peruk lit wel taruk inap hag toho welam fug angge Allah amingmingangge roho welamuhup.
60002017	Ap obog toho hi eneptuk lit honori hinindi enesug lit Allah fahet henekol toho wereg lit ap suwon Kaisar hi ruruk lamuhup.
60002018	Nori, hit ap enemingmingangge roho welahebonen hiniknisi enele holtuk lit henekol toho welamuhup. Hiniknisiyen fano ane urukon eneg holtuk lamuhup fug, enele piren toho uruk inap hiniknisi hag toho werehon oho enele holtuk lamuhup.
60002019	Ap eke ubam alem eleg angge famen unggum ubam emberuk lit inggaliyap turukmu Allah fam wenggel haruk lit fano nubam embehesa perukon ino Allahn indi reg lit wereg.
60002020	Siyag ane turuk lahebon fahet hunusuruk halug ap san indi hisahu? Fano ane turuk lahebon fahet hunusuruk halug Allahn indi anggolo hisaruk.
60002021	Kristus ino aben pinggi watfagma hit fahet war atfagma nit fahet wirimangge ulug hir oho At uyug mutug laruk lamuhuben Allahn wol heneptisi.
60002022	Kristus inowen siyag ane tuk fug angge Ele si uk fug angge welatfag.
60002023	Pet turukmu hebeloho per enepfag fug, watukmu hebeloho nga ibag fug. Ikni Allah suwon unggum pikit toho kong turuk Ahun ino eneg hiyag Itfag.
60002024	Niren siyag ane turuk laheyon arimano Aren umaloma ha ribareg teltuk ahen fam libagma e fam teloho watfag. Siyahon inowen nit sen nenesug lit weregma Kristus inowen pikir ane eneg turuk lit welamuhup ulug nininggik hele lol nenepfag. At mep toho watfag ane ariyen nit fano atukuk.
60002025	Indam wam domba longgo urukon hag toho welatikip angge famen suhuloho Hinikni ambeg waharikipmu Aren hinindi kul henebuhu.
60003001	Hit hiyap ap oho lahebon nehebi, henehunsi enele holtuk lamuhup. Holtuk lamuhupmu ahunen wene fahet nirim peruk lit wereg halug hiyaben wene hiyag um fug teg angge famen fano ane turukmu ahunen yet hahureg wenggel haruk laruhu.
60003002	Uhe puhun toho wereg lit indi fano roho weregma ahunen yet hahureg ahun oho Allah apma aruhu.
60003003	Heneliliyangge selma werehon lahaptuk lamuhup fug. Honoruk het turukon fano-fano angge umbagpag turukon wan tuk fug angge sum il yinggirik-yenggereng urukon il fanowon wan turuk lamuhup fug.
60003004	Heneliliyangge hinindimu hiraho lit werehon lahaptuk lamuhup. Hinindi apma roho wenggel haruk lit wiyig toho welahe peruk halug heneliliyangge fanowon eleg am fuhon hunundama foroho lit welahepma Allahn fano wereg peruk laruhu.
60003005	Ari roho hiyap indam welatfahon Allah unuk fahet enekol toho wereg lit eneliliyangge lahaptuk latfag. It arimanowen Allahn eneg fanowap nenebuhu ulug tem toho Allah fam wenggel haruk latfag. Saran ahun Abraham ele holtuk lit nikni uruk latfag hag toho it arimanowen enehunsi enele holtuk latfag. Hiren henehunsi unubam fano ane turuk lit pet nenebusa ulug henekol ha fug angge wereg halug Sara indam welatfahon aholani hag toho hit welahep.
60003007	Hit ap hiyap oho lahebon nori, hinindimu fuki roho wenggel haruk lit hunuhesi men fano roho welamuhup. Hiyap uwag ine eleg ulug wenggel haruk lit hit it onori hag toho welamuhup. Hiren sembahyang urukon siyahap tuhup tohon hiyap oho mondabi fano welamuhup ulug Allahn sali imbibahon honoluk toho welamuhup.
60003008	Nori, hit obog toho hunubam nele imin: Hinindi misig henebe misig wereg lit honori hinindi enesug lamuhup. Henewelwel tubat ta fug angge ap hinindi enesug lamuhup.
60003009	Siyag ane aben hunubam turuk isalug hebeloho ayeg wabuhup fug. Pet heneptuk halug hebeloho per enebuk fug angge hi eneptuk lamuhup. Allahn hit An numaliki welahebon hi henebuhuk ulug wol heneptisiyon honoluk toho welamok.
60003010	"An noluk wereg lit nahiyeg toho welaruhuk perukon inowen siyag ane nele si imin fug ulug inggareg ambilikmu sap teg laruhu.
60003011	Ap inowen siyag ane hik isahureg fano ane eneg timin peruk lit nori men mangno roho welamuhuk ulug yami ruruk laruhu.
60003012	Fano ane turuk inap Ninikni Allahn yer enesug lit weregma Ubam heng turukon fahet Isanggo leho feruk. Siyag ane turuk inap fahet Allahn nirim peruk lit Anduhun yig isaruk," ulug hahareg lit wereg.
60003013	Hiren henesukun fano roho wereg lit fano ane eneg turuk lamuhup halug ap san hunubam siyag ane tuk teg?
60003014	Hiren pikir ane turuk lamuhubon fahet hunusuruk halug henehiyeg toho welamuhup. Iren hit henekolap heneptuk halug hiren it unubahet yuk lagmag ulug henekol toho welamuhup fug.
60003015	Kristus Nonowe ulug hinindimu sehet toho fet talug lamuhup. Likiya hupmu wene fahet eneg wenggel haruk lit ninirim puk fug angge weregma aben hinog-og hisarukmu hebeloho fag toho hiyag isaruk lamuhup. Hiyag isaruk lit Ninikniyen fanowap nenebuhu peruk lahe ulug henele fano roho unubam uruk lamuhup.
60003016	Hit hinindi wirik toho wereg lit henele fano roho hiyag isaruk lamuhupmu iren Kristus umalikisi siyag ane turuk ulug henebug uruk inap arimano ininggali amuhup.
60003017	Fano ane tuhubon fahet hunusuruk halug Allahn perisiyon fam nunusehesa ulug hinindimuwen fano puhup. Siyag ane tuhubon fahet hunusuruk halug nininggarehen siyag ane tehema nunusehesa peruk lamuhup.
60003018	Niren hundig-hundig siyag ane turuk laheyon fahet Kristus misihim ware fisibag. Aren Allah ambeg hondog nenebuhuwen At pikir ane turukon ino nit hare ane turuk ninap fahet war atfag. At ino ap kinangmon atfagma ware fisibagma Allah hime fanowon inowen Olukap tibag.
60003019	Olukap turuk lit Ineyap tibagma ap indam welatfahon enehime pug toho wereg ambeg wene hiyag isibag.
60003020	Hiyag isibahon arimanowen indam hun Nuh inowen kou humon ino wituk lit weregma Allahn nele holuhup ulug Indi hondo reberuk latfag angge famen Ele holfag fug. Ele holfag fugmu ik humon yenggeltukmu ap tor angge likinen itano eneg koloweg wilip atfag.
60003021	Ik humon yenggelfahon ino ap ikma pilap eneptukmu fanowap eneptuk ahik hag toho wirimangge yenggel atfag. Ikma pilap eneptuk ane ari sabelep nenebene werehon umatuk lahe fug, ninindi keron fanowon Allahn og nisawag ulug heng turuk lahe. Heng turuk laheyon ari Yesus Kristus Allahn Olukap tibagma At oluk wereg ulug heng turuk lahe.
60003022	At ino poholma lahibareg malaikat men poholma ine roho werehon men arimano apma weregma At palimu Allah inggik pikit fil heriyeg lit wereg.
60004001	Kristus ino Ebe ap kinangmon hag toho weregma watfag. Hiren oho Aren nuwabukag pibag hag toho nunusukag peruk lamuhup. Ap ekeyen Yesusen pibag hag toho perukmu wabuhup halug aren siyag ane turukon eleg aruhu.
60004002	Nit nonoluk welamuhuk li ap kinangmonen tu hilila ari hilila peruk hag toho peruk lamuhup fug, Allahn peruk ane eneg turuk lamuhup.
60004003	Tam amusun toho welatikip li Allah wene enepeleg inaben peruk ane eneg turuk latikip. Turuk latikip ane iminon tu: Pabi ane eneg wenggel haruk lit tu helele ari helele peruk lit ik olokon nalug nenek turuk lit henebuwap toho suburu men ik men naruk lit usane aben tuk fug teg ane turuk lit henemben siyag toho welatikip.
60004004	It enemben siyag toho werehen it men mangno roho welahep fugmu nungge fahet nit men ambiyeg welahe fug ulug enekol haruk lit hit henebug uruk lit wereg.
60004005	Weregma ap olukon warehon fahet unggum kong timin ulug yer enesug lit werehon inowen hinog-og isahumu iren nungge uhup.
60004006	Ari fahet Allah wene fanowon ino ap war atfahon arimano oho hiyag isibag. Hiyag isibahon ariyen it kinangma wereg lit turuk latfag ane fahet unggum kong tibag angge famen Allah hime fanowon fam Allah men sebe roho welam teg.
60004007	Mun angge man angge eleg aruhu sambil ketiya horog toho welahe. Hininggareg fahet hinindi yuwag toho wenggel haruk lit sembahyang uruk lamuhup.
60004008	Atamon uruk lahiyon aru re: We tem toho honori hinindi enesug lit welamuhubon ariyen siyag ane turuk latikibon apmayap tuhu.
60004009	Honori henembeg waharuk halug hinindimu siyag toho wenggel ha fug angge hinibam hondoko kilap enebuhupteg nohoruk ambeg fanoma hiyag isaruk lamuhup.
60004010	Hiren fano roho foroho lit welamuhup ulug Allah indiyen wal taneg og hisarisiyon ino hikit toho hit-hit honori men let-ler atuk lamuhup.
60004011	Allahn ap misig fam hele uruk laruhun ulug unduhuk ferisiyon inowen Allah ele pikit toho hiyag isaruk laruhu. Allahn ap misig fam ler eneptuk laruhun ulug unduhuk ferisiyon inowen Allahn at ineyap tirisiyon hikit toho ap ler eneptuk laruhu. Ari roho ler eneptuk lit inggareg wel ta fug angge Yesus Kristus unuk fam Allah eneg wel turuk laruhu. At misig eneg mondabi Ine roho wereg lit pohol ha kinang ha ki haruk lit wereg. Amin.
60004012	Nori, anden nindi henesug lahiyon hunubam tot hiyag hisamin. Indok ambulpul olokonen wal hisik oho hunubam atukon ari fahet hinindi anggin toho henekol haruk lit welam fug. Nik angge nunubam aha puk fug angge
60004013	Kristus ubam atfag angge ino nunubam aha ulug henehiyeg toho welamuhup. Ketiya henehiyeg toho welamuhupmu Kristus ebe umbagpag toho waharukmu yet hahupteg henehiyeg anggolo hahup.
60004014	Kristus unuk fahet hininggaliyap heneptuk lit pulup henebuhup angge famen Allah umbagpag turukon Ahime fanowon ino hunubam weregma henehiyeg toho welamuhup.
60004015	Ap ware feseruk ane men yoholiyangge waruk ane men siyag ane turuk ane men ap enengge hondo rebeserukon men ari fahet hunusuhup halug siyag.
60004016	Kristus wene holtuk inap uruk lit hunusuruk halug hininggali ha fug angge wereg lit Kristus unuk uruk lit Allah wel turuk lamuhup.
60004017	Allahn unggum kong tuhu sali ketiya horog toho welahema Allah ibamen unggum werehon atam kong turuk. Unggum kong turuk ane ari nit nunubamen ak tubuhu halug it wene wenggel ha fug angge enepeleg toho wereg inap fobik nangginoho welamuhup?
60004018	Inindi pikit toho wenggel haruk inap arimano Allahn ying toho fanowap enebuhu halug Allah ninirim peruk lit siyag ane turuk inap nangginoho it arimano unubam tuhu?
60004019	Ari fahet it arimano Allahn perukon hikit toho unusurukmu fano ane turuk lit ininggareg enehime Allah wal tibahon sali tahan turuk elehon Inggikmu emberuk lamuhup.
60005001	Anden Kristus watukmu yet harik iyahon ino tot welamuhukmu umbagpag toho waruhureg an nubam oho selehap tuhuwon inowen hit hunubam tot nele imin. Nori, hit sehelimu penatua welahebon an henere oho penatua welahiyonen komo henepmin.
60005002	Allah ambohom domba hit hininggikmu og hisarisiyon arimano fer enesug lit nininggik lisoho unduhuk nunubaharusa puk fug angge Allahn peruk ane hag toho henesukun fano roho fer enesug lamuhup. Nininggikmu nenengge anggolo welalep puk fug angge hinindimu henehiyeg toho welamuhup.
60005003	Hit iniknisi hag toho wereg lit it henemingmingangge hag toho mingming eneptuk lamuhup fug. Allahn domba hag toho hininggikmu og hisarisiyon arimanowen hit fahet fano peruk lamuhuben wirimangge it fahet hit welahep.
60005004	At domba ngi ahun suwon ino waruhureg onggo og hisaruk lit wam simi isag isaruk latusa hag toho fanowon eleg am fuhon og hisahu.
60005005	Nori, hit ap kabini welahebonen honowesi penatua enele holtuk lamuhup. Hit obog tohowen nit apma welahe peruk lit hit-hit apmayap taruk lamuhup. Ininggareg wel tarukon arimano Allahn nirim peruk lit apmayap tarukon arimano fahet Indi enesug lit wereg.
60005006	Aren puhu sambil hit palimuwap henebuhuwen Allah inggik ineyon ino palimu weregma hininggarehen apmayap taruk lamuhup.
60005007	Hinindi anggin toho welahebon At inggikmu emberukmu Aren hit fet henesug lit hinindi seyap henebuhu.
60005008	Hinil wirik toho kahaleg lamuhup. Seliyon Iblis inowen hit walinggoho mase heneptuk lit olomene olokonen hilak-hilak laruk lit ap senggel enepmin ulug yami eneptuk hag toho yami heneptuk.
60005009	Hinindi wirik toho Allah fam wenggel haruk lit sap turuk lamuhup. Honori kema-kema werehon oho unubam atuk ane ambi roho nunubam atuk ulug hit honoluk.
60005010	Allah amuwen Indi henesug lit hit hunubam il misig tot siyag atisiyon arimano An min mondabi fano welamuhup ulug Kristus unuk fam wol heneptisi. Wol heneptisireg At inowen wanggun men yaha men hininggikmu emberuk lit henebe ineyap henebuhu. Henebe ineyap henebuhureg hinindi wirikap heneptuk lit kinang ineyon fam unduhuk hunubahaku.
60005011	At misig eneg mondabi Ine roho wereg lit pohol ha kinang ha ki haruk lit wereg. Amin.
60005012	An nare Silwanus asukun fano roho wereg ulug peruk lahiyon inowen let naptukmu suwesingga il horog toho tu hit hunubahet emberuk lahi. Allah we tem toho Indi henesug lit wereg ulug hunubam nele uruk lit hiren hinine roho senetuk lamuhup ulug komo heneptuk lahi.
60005013	Honori Allahn mumal eneptisiyon o Babilon aru werehon arimanowen oho namloho Markus inowen oho hi heneptuk.
60005014	Hinindi misig toho wereg lit honori mako pug toho hi eneptuk lamuhup. Nonowe Yesus Kristus apma welahebon Aren hinindi yuwahap henebuhu ulug hunubahet sembahyang uruk lahi. Amin.
61001001	An Simon nunuk eke Petrus Yesus Kristus amingmingangge weregma yonggo laruk laruhun ulug mon naptisiyon inowen suwesingga aru emberuk lahi. Niren peruk lahe ane men ambi roho wenggel haruk lahebon hunubahet suwesingga tu emberuk lahi. Ninikni Allah pikir ane turukon ino men Yesus Kristus nit windat nenepfahon ino menen wene ino onoluk amag ulug ninindimu emberusa.
61001002	Ninikni Allah men Nonowe Yesus ino men fahet honoluk toho welahepma Iren inindi henesug lit hinindi yuwahap heneptuken sembahyang uruk lahe.
61001003	Ninikni Allah ine roho werehon inowen mun ane man ane niren nenesehet peruk angge og nisarisimu At umalikisi hag toho welahe. At ebe suwon Ine roho werehon inowen wol neneptisimu niren At fahet nonoluk toho welahe ane ariyen Aren nininggikmu emberisi.
61001004	Atam sali ibahon hikit toho mondabi fano ane suwon nininggikmu emberisi. Fano ane nininggikmu emberisi ane ariyen Allah ubabut fanowonen peruk ane hag toho hiren oho peruk lahep. Siyag ane ap inindimuwen tila peruk ane o mondabi siyahap turuk ane ari hiren tila peruk lahep fug.
61001005	Nori, alem ihiyon aru fahet Allah fam wenggel haruk lahep ane weregma nin sebe roho fano ane hininggik fam turukon hinine roho yami ruruk lamuhup. Hininggik fam turuk ane ino weregma nin sebe roho onoluk atuk ane alem yami ruruk lamuhup.
61001006	Onoluk atuk ane alem ino weregma nin sebe roho hunubabut hal taruk ane yami ruruk lamuhup. Hunubabut hal taruk ane weregma nin sebe roho hinindi wirik atuk ane yami ruruk lamuhup. Hinindi wirik toho weregma nin sebe roho Allahn peruk ane hikir amag ulug yami ruruk lamuhup.
61001007	Allahn peruk ane hikit toho turukon ino weregma nin sebe roho honori hinindi enesug ane yami ruruk lamuhup. Honori hinindi enesug ane weregma ap obog toho hinindi enesug ane yami ruruk lamuhup.
61001008	Alem ihi ane obog toho aru hunubam wereg halug hiren oho saplangge welam fug angge anggen fanowon yihik feruk lit Nonowe Yesus Kristus honoluk toho welamuhup.
61001009	Ap sa ihiyon obog toho aru indimu wereg eleg halug il hupnig lit seleg yet ha fug angge werehon hag toho welaruhu. Siyag ane aren tam turuk latisiyon Allahn elehap tirisi angge famen apeleg atisireg wereg.
61001010	Nori, Allahn wol heneptisireg hiyag heneptisiyon arimanowen yami ruruk lit senetuk lamuhup. Hiren ari senetuk lamuhupmu salog-malog angge roho hunusuhu fug.
61001011	Henebe kolo roho wereg lit Nonowe windat nenepfahon Yesus Kristus ino wereg ambeg fanoma ino hir oho kuk teg lamuhup.
61001012	Tem toho uruk ane aru tam hiyag hisaruson holtikip angge famen anden hiyag hisaruk lahi ane obog toho aru nirim puk fug angge nin sebe roho honolukap heneptuk lahi.
61001013	Nonowe Yesus Kristus inowen hiyag nitisiyon hikit toho tot welaruhukteg war aruhuk ane ninggareg noluk tehen an noluk welahi li ariya obog toho aru honolukap heneple peruk lahi.
61001015	An funggalem larukmu hit henemu wereg lit hiyag hisaruk lahi ane aru obog toho honoluk toho welamuhuben yami ruruk lahi.
61001016	Nonowe Yesus Kristus ino ap suwon hag toho Ine roho waruhu ane fahet niren hit tam hiyag hisaruk lit aben suwit inindimuwen milaloho uruk hag toho hiyag hisarukuk fug. At ino Ebe suwon wereg ane ninil fam yet haruk uwareg hiyag hisarukuk.
61001017	Nit weregma Ikni Allah inowen At hi ruruk lit suwap tibag. Mondabi palimu werehon inowen Ele Ubam uruk lit, "An namloho nindi reg lahiyon tu fahet Nahiyeg toho welahi," ibag.
61001018	Ele ibag ane aru pohol filen urukon At men tom Allahn ngi reg antom fam ambiyeg wereg lit holtuk uwag.
61001019	Allahn tam mon enepfag inap nabi arimanowen hiyag isibag ane ketiya teko laruk ulug niren tem toho peruk lahe. Hik teg ambeg iral umbagpag turukon ari fam fano kim haruk lahep. Sakan tirikim seleg aha ulug embeseruk lahep. Suhal yali filen lahik waharukon inowen hinindi selehap tuhu. Iral seleg teg ari hag toho hiyag isibag ane fahet fano wenggel haruk lamuhup.
61001020	Allah wene tam hiyag isaruk latfag inaben fobik teko lahu ulug haharoho imbibag ane ino ap kinangmon ininggareg inindi fam wenggel harukon ariyen seleg am fug teg.
61001021	Fobik teko lahu ulug hiyag isaruk ane ap kinangmonen perukon fam wilip atuk eleg. Allah hime fanowon inowen mingming eneptukmu eneg Allahn hiyag nisaruk uk teg.
61002001	Indam Allah umalikisi sehelimu enele si uruk inap inam atuk latfag hag toho ketiya oho enele si ane uruk lit milal heneptuk inap hit sehelimu kik wamuhup. It arimano kik wamuhupteg ap siyahap eneptuk awene ino hiyag hisaruk lit hinindi kahal henebuhup. Onowe windar enepfahon ino fahet awiya waruk lit ininggareg siyag atuk ane alem yami ruruk.
61002002	It arimanowen pabi ane til noruk angge famen fano ane turuk ulug ap anggolo onombolim laruk lamuhup. Iren turuk ane inowen funggalem fanowon Allahn hale fibahon ino fahet ap anggolowen abug uruk lit enembol yig utuk lamuhup.
61002003	Enebuwap fahet eneg wenggeltuk lit suwit inindi famen milal heheg hiyag hisaruk lit henenggengge hirag taruk lamuhup. Iren turuk ane ari fahet Allahn alem angginon wep toho emberisiyon ino eleg aruhu fug.
61002004	Malaikat siyag ane tibahon Allahn indi isa fug angge indok humon narukmu kilap enepfag. Kilap enepfareg owik elma hik teg ambeg ino hik isibagma siyag ambeg ino weregman eneg fobik alem kong tuhu sambil eneg wilip amuhup.
61002005	Ap kinangmon atam welatfahon Indi isa fug angge iren siyag ane uruk ulug ik fam unusibag. Unusibareg we Nuh ino wene fahet tem toho peruk lit hiyag isaruk latfag ahun ino men ap sabiren men onoluk welamag pibag.
61002006	Allahn o Sodom men Gomora men harep pisako pin unusibareg fobik Allah fahet enembol yig Umuhubon arimano onoluk toho welamag ulug enehangge imbibag.
61002007	Lot ino Allah fahet tem toho peruk latfagma oluk welamag pibag. It tuk fug teg ane turuk inap arimanowen likiya hupmu pabi ane eneg turuk lit ele ying turuken Lot ino indi anggin toho welatfag.
61002008	Fano ane turuk latfag ahun ino it sehelimu wereg lit likiya hupmu iren onolok ane turuk latfahon yer isaruk lit holtuk latfag. Holtuk latfagma indi fano wenggel haruk latfag angge famen siyaha fisibag.
61002009	Ap fano ane turukon siyahonen wal isarukmu Allahn windar enebuk teg. Siyag ane turukon alem kong turuk sambil ino angginon unubam umbuhuk ulug fer enesug lit wereg.
61002010	It arimanowen ininggareg inindimuwen tila peruk ane ino turuk lit siyag-siyag angge unubam lombohap taruk lit Allahn komo fanowon imbibag ane apmayap turuk. Enele si uruk inap arimanowen ininggali eleg toho hemet turuk lit fanowon poholma werehon fahet abug uruk lit wereg.
61002011	It arimano apma weregma malaikat ine werehon palimu wereg angge famen malaikaren it siyag amag ulug enebug uk fug angge Allah olohotma wereg.
61002012	It arimano wamen indi wenggel haruk eleg hag toho werehen sen nenebuhupteg isag nenebukag ulug indag atusa. It arimanowen inindi anggat teg eleg angge famen saplangge eneg abug uruk lit ininggarehen siyag ane turuk ane ariyen fare ambohom hag toho siyag amuhup.
61002013	Iren siyag ane turukon ino fahet ayeg waroho war amuhup. Unukoho naruk angge naruk lit enembilikmu unduk fano angge fahet eneg yami ril laruk lit enehiyeg toho wereg. It arimano miye sing hag toho wereg lit hit men ambiyeg suburu naruk lit inindimuwen tila peruk ane inowen nenek turuk lit wereg.
61002014	It arimano hiyap fahet eneg inil tog sap teg hag toho wereg lit siyahon tu ninirim puk fug angge wereg. Ap inindi wirik teg elehon heg toho memel eneptuk, enebuwap toho wereg ane inowen inindi anggar atuk. It arimano fahet war amag ulug huluwap eneptuk inap wereg.
61002015	It arimanowen kebunggalem fanowon enembol yig utuk lit un ke laruk. Beor amloho Bileam inowen siyag ane turukon fam onggo hilamin peruk latfag hag toho iren ari roho turuk.
61002016	Bileam ino siyag ane turuk latfag ane fahet Allahn pet turuk lit komo ribag. Wam keledai emberimu heriyeg latfahon ino ele uk fug teg angge famen ap ele hag toho uruk lit haren siyag ane turuk lahenon embesemihin ulug pet tibag.
61002017	It enele si uruk inap arimano ik eleruk firig atukon hag toho wereg, hina siyeluwen fu isarukon hag toho wereg. It arimano kuhup ambeg mondabi hik teg ambeg Allahn wep toho emberisi ambeg wereg.
61002018	It arimano inindi sohu reg angge famen onoluk inaben uruk pukag ulug siyag-siyag ane uruk. Ap winon siyag ane ket enembol yig utuson arimano unubam niren pabi ane turuk laheyon tu hiren oho turuk lamuhup ulug memel eneptuk.
61002019	It arimanowen ap winon hit hininggik hele loloho wilip amuhup ulug hiyag isaruk angge famen ininggareg siyahon amingmingangge wereg. Ap sa apma atukon ino palimu atukon ino amingmingangge wereg.
61002020	It arimano Nonowe windat nenepfahon Yesus Kristus inindi wenggel haruk lit siyag ane kinangman turukon embeserusa angge famen nin suhuloho senerik lahup halug atam tot fano famen fobik mondabi siyag amuhup.
61002021	Wene fanowon ari iren mondabi enepeleg toho welalepma tot fano welalep. Wene fanowon inisanggo fam holtusa angge famen enembol yig utusama it arimano mondabi siyag amuhup.
61002022	It arimano fahet aben uruk ane tu wirim teg lit wereg, "Meneyen pak kog tebelug suhuloho inggarehen naruk. Wam oruk fano reg angge famen sabelepma fubu watuk."
61003001	Nori, anden hit nindi henesug lit suwesingga hit fahet emberuk lahiyon tu pirenehon haharoho emberuk lahi. Suwesingga pirenehon aru fam hit hinindimu seleg toho kim haruk lamag ulug honolukap heneptuk lahi.
61003002	Ap Allahn tam mon enepfahon nabi arimanowen fobik teko lahu ane fahet hiyag isibag ane hinindimu honoluk toho welamuhup. Nonowe windat nenepfahon inowen Otsi hiyag isibag ane iren hiyag hisibahon wenggel haruk lamuhup.
61003003	Alem palimu rohon tam honoluk atmisi ane iminon tu: Obog aruhu ane horog aruhu sambil ap inindimuwen tila peruk ane eneg turuk lit wene fahet abug il noruk inap inam amuhup.
61003004	Inam amuhupteg it arimanowen, "Waruhu uruk lahebon ino kema waharuk? Nunumbusagsi tam welatfahon war atfag angge famen tam pohol kinang wal tibag sambilen welatfag angge arimano ketiya oho wereg," uruk lamuhup.
61003005	Keram wal tibag sambil ino Allah ele famen pohol wal tibareg ik famen oho kinang wal tibag ane ari it arimano onoluk angge famen holtuk ane ninirim peruk lamuhup.
61003006	Ik Allahn monde fibagma kinang tam welatfahon ino hondo ribagma siyag atfag.
61003007	Pohol men kinang men ketiya werehon aru fobik indoken nahuwon fahet Allahn ibahon fam kultuk lit foroho. Allahn unggum kong tuhu sambil ino ap Allah wene enepeleg inap siyahap eneptuk lit teko lahu ane fahet foroho.
61003008	Nori, anden nindi henesug lahiyonen alem misig iminon tu henepeleg am fug. Allah olohotma wereg ane o sakan misig eneg mo ilig am wirig am turukmu teng-teng angge (seribu tahun) atukon hag toho ambi roho wereg. Mo ilig am wirig am turukmu teng-teng angge atukon sakan turukmu unukoho misig hag toho wereg.
61003009	Ap winonen Allah sali imbibahon ari Ele si peruk angge famen tahan aruhuwon fahet imbibag fug. Allahn ap winon siyag atuk ane Nirimen it arimano obog toho siyag ane embeselug An nalukema wamag ulug Indi imbik wamburuk lit wereg.
61003010	Nonowe Yesus waruhu sambil ino yoholiyangge waruk ahun laruk hag toho waruhu. O ino sambil pohol sup toho talalang turukmu kinang ineyabangge werehon arimano indoken wiyaloho lin urukmu kinangma wereg angge obog toho eleg aruhu.
61003011	Mun angge man angge ari roho turuk lit elehap turuk halug hiren Allahn peruk ane hikit toho fano ane turuk lit nangginoho welamuhup?
61003012	Hunubabut fano roho wereg lit fobik teko lahu ane ino fahet hiren folo-folo walep peruk lit mangno ruruk lamuhup. O ino sambil pohol indoken naruk lit eleg aruhumu kinang ineyabangge werehon indoken halog toho lin uhup.
61003013	Allahn sali imbibahon hikit toho pohol keron men kinang keron men inam amuhubon mangno ruruk lahe. Pohol kinang keron ino fam werehon fano ane inam aruhu.
61003014	Nori, anden nindi henesug lahiyon arimanowen obog toho ihi ane aru mangno ruruk lamuhup. Allah alukema wereg lit hunubam siyag angge singon tag teg eleg angge welamuhuk ulug yami ruruk lit Hinikni Allah men hininggik ahandip toho welamuhup.
61003015	Nonowe Yesus indi imbik wamburuk lit uwan waharuk elegma hiren fano amuhuk peruk ane alem yami ruruk lamuhup. Ari hag toho nenere Paulus ninindi rohon ino Allahn ineyap turukmu hit fahet suwesingga haharoho emberisi.
61003016	Suwesingga haharoho emberisiyon arimano obog toho alem ino fahet hiyag nisaruk. Alem suwesingga arimano fam werehon kim haruk angge famen winon folo-folo seleg am fug teg. Suwesingga arimano fahet inindi nonghong uruk lit wirik toho wereg elehon arimanowen un ane eneg uruk lit ininggareg siyahap taruk. Ari hag toho suwesingga ap winonen haharehon fam oho kim haruk lit it arimanowen un ane uruk.
61003017	Nori, anden nindi henesug lahiyon alem ino uwan teko la fugmu hit tam honoluk toho welahep. Allahn komo eneptuk ane enepeleg inap arimanowen hininggik lit henebuhupteg un ke hondog heneplug lahup tohon kahal enesug lit welamuhup. Hinine roho unduhuk lahep angge famen siyahonen miyal hisarukmu yingguhup tohon.
61003018	Nonowe Yesus Kristus windat nenepfahon inowen Indi henesug ane mondabi su aruhu. Hiren ninindi anggar amag ulug At ubam fano wenggel haruk lamuhup. At lehoma wereg ulug ketiya oho wel turuk lahe hag toho fobik oho wel turukmen eneg welamuhuk.
62001001	Suwesingga emberuk laheyon aru wal tibag sambilen welatfahon ino ninisanggo fam holtuk lit ninilen yet haruk uwag ane men yet haruk uwareg nonoluk atfag ane men nininggareg nininggik fam sen haruk uwahon ino wene mondabi oluk welaruhuwon ino fahet suwesingga aru hit fahet emberuk lahe.
62001002	Ap mondabi onoluk welamuhup ane inam atfagma niren yet haruk uwag. Yet haruk uwahon ino ketiya niren hit fag toho hiyag hisaruk lahe. Onoluk welamuhup ane ari Ninikni Allah men mangno roho welatfareg inam atfag.
62001003	Inam atfag ane ari ninil fam yet haruk uwareg ninisanggo fam oho holtuk uwag ane fahet hit men nit men sebe roho welamuhuk ulug hiyag hisaruk lahe. Hit men nit men sebe roho welahe ane ari Ninikni Allah men Amloho Yesus Kristus men oho sebe roho welahe.
62001004	Nit nenehiyeg anggolo haruk lit welamuhuk ulug alem obog toho aru hit fahet haharoho emberuk lahe.
62001005	Aren wene hiyag nisibag ane niren holtuk uwareg hit hiyag hisaruk laheyon tu: Allah ino seleg fanowon wereg, At ubam hik teg ane wereg eleg.
62001006	Hik tegma welahe angge famen, "At men nininggik ahandip toho welahe," uruk lahe halug nenele si ane uruk lit tem peruk ane senetuk lahe fug.
62001007	Ninikni Allah seleg tegma wereg hag toho nir oho seleg tegma welahe halug nonori men nininggik ahandip toho welahe. Nininggik ahandip toho welahema niren siyag ane turuk laheyon Amloho Yesus amep fam puhunap neneptuk.
62001008	"Siyag ane turuk ninap welahe fug," uruk lahe halug tem toho peruk ane ninindimu alem yaho elehen nininggareg fahet nenele si ane awiya waruk lahe.
62001009	Niren siyag ane ari turukuk ulug fag toho uruk lahe halug At indi wirik toho wereg lit pikir ane wenggeltukon inowen siyag ane niren turuk laheyon elehap turuk lit ninindimu siyag ane werehon Aren puhunap neneptuk.
62001010	"Siyag ane turuk ninap welahe fug," uruk lahe halug Allah ele si ane uruk ahunap turuk lahe ane ariyen At ele fanowon ninindimu foroho lahe fug.
62002001	Numalikisi, hiren siyag ane tehep ha nowen alem tu suwesingga aru fam haharoho emberuk lahi. Ari reg angge famen ap misihen siyag ane turuk halug Nonowe Yesus Kristus pikir ane turukon inowen ninibil atuk lit Allah alukeman ili og nenebuhu.
62002002	Niren siyag ane turuk laheyon fahet At ayeg waroho watfagma niren turuk ane Allahn apmayap tibag. Apmayap tibag ane ari niren turuk lahe ane eneg apmayap tibag fug, ap obog toho kinangma werehonen siyag ane turukon apmayap tibag.
62002003	Allahn komo neneptuk ane fano holtuk lahema At fahet nonoluk atuk ane inam atuk.
62002004	Ap san, "Allah noluk nahun welahi," uruk angge famen komo neneptuk ane fano holtuk eleg halug at ino tem toho peruk ane indimu alem yaho elehen ele si ane uruk.
62002005	Ap san Allahn ele urukon hikit toho turuk halug at inowen Allah fahet indi anggolo haruk lit wereg. Ari roho turuk ane ariyen Allah men sebe roho welahe ane inam atuk.
62002006	Ap san Allah men sebe roho welahi uruk ahun inowen aren oho Kristusen turuk latfag ane hikit toho turuk laruhu.
62002007	Nindi henesug lahiyon nori, komo heneptuk ane alem keron haharoho emberuk lahi fug, komo heneptuk ane tam holtikibon ino fahet uruk lahi. Ihi ane ari Allah wene atam holtikibon ino fahet uruk lahi.
62002008	Ari reg angge famen komo heneptuk lahi ane aru keron hag toho emberuk lahi. Ketiya emberuk lahiyon aru Nonowe Kristus inowen fano peruken hit sehelimuwen teko lahu ane fahet emberuk lahi. Hik teg ambeg welatukuk angge famen sakan atisimu o seleg fanowon ino fam welahe.
62002009	Ap san seleg tegma welahi uruk angge famen are fahet nirim peruk halug at ino o hik teg ambeg weregman eneg wereg.
62002010	Ap san are fahet indi roho wereg halug at ino ketiya oho seleg tegma wereg. At inowen ap winon inindi nonghongap eneptuk eleg.
62002011	Ap san are fahet nirim peruk halug at ino hik teg ambeg wereg. Hik teg ambeg ino wereg lit il hik tehen ke kemane lamin ulug indi nonghong uruk lit wereg.
62002012	Numalikisi, siyag ane turuk lahebon Kristus inowen elehap turuk lit Ambolma embeserisi ulug suwesingga aru emberuk lahi.
62002013	Iniknisi welahebon nori, wal tibag sambil welatfag Ahun ino fahet honoluk toho welahepma suwesingga aru emberuk lahi. Hit kabiniyon nori, siyahon ino apmaya feserikipmu suwesingga aru hit fahet emberuk lahi.
62002014	Numalikisi, Ninikni fahet honoluk atisimu suwesingga aru hit fahet emberuk lahi. Iniknisi welahebon nori, wal tibag sambil welatfag Ahun ino fahet honoluk toho welahepma suwesingga aru emberuk lahi. Hit kabiniyon nori, hit hinine reg lit wene fanowon hinindimu weregma siyahon ino apmaya feserikipmu suwesingga aru hit fahet emberuk lahi.
62002015	Mun angge man angge kinangma wereg angge fahet hinindi ha fug. Ap misihen kinangma wereg angge fahet indi haruk halug at inowen Ninikni indi haruk eleg.
62002016	Mun angge man angge kinangma wereg angge Ninikniyen peruk elehon tu imin: Ap inindimuwen tila peruk ane men inil fam yet halug nangge lalep perukon men unubabut wereg ane hemet turukon men alem obog toho aru Ninikniyen peruk elehon kinangman inam atuk.
62002017	Mun ane man ane aben tila peruk ane kinangma werehon eleg aruhu angge famen Allahn peruk ane hikit toho turukon ino mondabi weregman eneg welaruhu.
62002018	Numalikisi, nit ketiya welaheyon obog aruhu li horog toho welahe. Kristus men seli roho werehon tam waruhu ulug hiyag hisarukmu holtikibon ino ketiya waharuk. Kristus men seli roho werehon arimano ketiya anggolo inam atuk. Inam atuk ane ariyen obog aruhu li horog atuk ulug ninindi anggar atuk.
62002019	Kristus men seli roho werehon arimano nit sehelimu welatusa angge famen it arimano nit nonori hag toho welatusa fug. Nit nonori hag toho welalepma nit men mangno roho welala. Ap obog toho nit men ambiyeg welaheyon arimano winon nonori hag toho wereg eleg ane ari ketiya seleg atuk.
62002020	Nonowe Yesus Kristus inowen Allah hime fanowon hit og hisarisimu hit obog toho At fahet honoluk atisi.
62002021	Tem toho uruk ane hit henepeleg ulug anden suwesingga aru emberuk lahi fug, honoluk teg lahep ulug emberuk lahi. Tem toho uruk ane inowen si ane urukon wilip am fug teg ane ari hit honoluk.
62002022	Ele si ane urukon ino ap sa hag toho wereg? Allahn fanowap henebuhuwon misig monde fuhuk ulug sali ibahon ino Yesus fahet ibag fug ulug awiya waruk ahun ino ele si ane uruk. Ele si ane uruk ahun inowen Ninikni Allah men Amloho men fahet awiya waruk lit Kristus men seli roho wereg ahun ino wereg.
62002023	Ap san Amloho fahet awiya waruk ahun inowen Ikni faher oho ngi reg lit wereg eleg. Ap san Amloho fahet fag toho uruk ahun inowen Ikni faher oho ngi reg lit wereg.
62002024	Nori, atam hiyag hisarukmu holtikibon ari hininggik ine roho senetuk lamuhup. Atam hiyag hisarukmu holtikibon ari senetuk lamuhup halug Amloho men Ikni men mondabi hininggik ahandip toho welamuhup.
62002025	Yesus inggarehen hit mondabi honoluk welamuhup ulug sali emberuk lit hiyag nisibag.
62002026	Hit hinindi ninap henebul ulug til noruk inap fahet suwesingga tu haharoho emberuk lahi.
62002027	Kristus inowen Allah hime fanowon og hisarisiyon hunubam weregma ap winonen milal enebuhup peruk lahi fug, Allah hime fanowon inowen mun ane man ane fahet milal heneptuk lit un ane milal heneptuk eleg. Indam milal heneptuk latisi hag toho ketiya oho milal heneptuk ane ari fam hinindi wenggel haruk lit Kristus men hininggik ahandip toho welamuhup.
62002028	Numalikisi, ketiya Kristus men hininggik ahandip toho welamuhup. At waruhu sambil ino nenembong se roho nininggali eleg toho At waharukmu Olohotma welamuhuk.
62002029	At Kristus inowen pikir ane eneg turukon honoluk atuk halug ap obog tohowen pikir ane turukon arimano Aren indag eneptisi ane honoluk atisi.
62003001	Ninikni Allahn nit fahet Indi anggolo nisaruk ane yet hemek. Allahn numalikisi ulug nununuk suwal neneptisi ane ari famen tem toho nit At umalikisi welahe. Ap kinangmonen Ninikni Allah haruk eleg hag toho nit nonorohole faher oho enepeleg toho wereg.
62003002	Anden nindi henesug lahiyon nori, ketiya Allah umalikisi welahe angge famen fobik nangginoho welamuhuk ulug ninindi seleg atuk eleg. Kristus waruhu sambil ino Ebe ninilen kim hahukteg nit At men ambi roho welamuhuk ane ari nonoluk atuk.
62003003	Ap obog tohowen At fahet tem toho waruhu peruk lit wereg inap arimano Kristus ino Allahn tohon fanowon wereg hag toho it arimano Allah anggengge fanowon hag toho wereg.
62003004	Ap obog toho siyag ane turukon arimanowen Allahn komo enepfag ane pisan isaruk. Allahn komo enepfag ane imbibahon siyag ane inowen apmayap turuk.
62003005	Nonowe Kristus ubam siyag ane wereg elehen aben siyag ane turukon elehap timin ulug watfag ane hit honoluk.
62003006	Ap obog toho Kristus men sebe roho wereg lit ininggik ahandip toho wereg halug it arimanowen siyag ane turuk eleg. Ap siyag ane turuk inap arimanowen Kristus inilen harusa fureg At fahet enepeleg toho wereg.
62003007	Numalikisi, ap misihen oho hinindi ninap henebuhup fug. Ap san Allahn peruk ane hikit toho pikir ane turuk halug Kristus ino Indi pikit toho wereg hag toho at ino oho indi pikit toho welaruhu.
62003008	Wal tibag sambil inowen ak teberuk lit Iblisen siyag ane eneg turuk latfag. Ap san siyag ane eneg turuk halug at ino Iblis amingmingangge wereg. Iblisen turuk ane mondabi siyahap tuhuk ulug Allah amloho ino watfag.
62003009	Ap sa Allah amloho wereg halug at ubabut fanowon At ubam werehen siyag ane tuhu fug. Ap ino Allahn indag tarisiyon hag toho werehen at inowen siyag ane tuk fug teg.
62003010	Allah umalikisi men Iblis umalikisi men fahet enehangge werehon tu: Ap sa Allahn peruk ane hikit toho pikir ane tuk fug angge ori indi enesug elehon ino Allah amloho wereg eleg.
62003011	Wene tam hiyag hisarukmu holtikibon aru: Honori men hit-hit hinindi roho welamuhup.
62003012	Hun Kain ino siyahon amingmingangge wereg lit ot ware fisibag hag toho turuk lamuhup fug. Nungge fahet ot ware fisibag? Oweyen turuk latfag ane siyag ane eneg turuk latfag, oren turuk latfag ane fano ane eneg turuk latfag.
62003013	Nori, ap kinangmonen hit fahet ninirim peruk halug hinindi anggin ha fug.
62003014	Nonori ninindi enesug lahe ane ariyen war atuk ambehen wilip atlug onoluk atuk ambeg larukuk ane ari nonoluk. Ap sa ori indi enesug elehon ino ap war atukon wereg ambeg mondabi welaruhu.
62003015	Ap sa ori indi enesug elehon inowen ap unusuruk ahun hag toho wereg. Ap unusuruk inap arimano mondabi onoluk welam fug teg ane ari honoluk.
62003016	Aben nit nunuselep angge famen Kristus ninibil atfag ane fahet ware fisibag. Ware fisibag ane ariyen Indi nenesug ane nonoluk atisi. Kristus ino it fahet An nuwabukag pibag hag toho niren oho nonori fahet nunusukag peruk lamuhuk.
62003017	Ap sa anggengge anggolo wereg angge famen are misig anggengge elehen ilaheg toho weregma yet haruk lit og itmin fug ulug indi hondo reberuk lit wereg ahun inowen nangginoho Allah nindi reg lahi uk teg?
62003018	Numalikisi, nonori ninindi henesug lahe ulug henembilik fam eneg uk fug. Ninindi wirik toho wenggel haruk lit nininggik fam fano ane turuk lit nonori ninindi enesug lamuhuk.
62003019	Ninikni Allah tem toho urukon ino Amingmingangge nit welahe ane ari nonoluk. Nonoluk toho wereg lit Allah alukema ninindi yuwag toho welahe.
62003020	Nininggareg ninindi fam wenggel haruk lahe ane ariyen siyag ane nunubam lombohap taruk lahema Allah suwon palimu wereg lit nit ninindi fam wenggel haruk ane At apma werehon At oluk teg lit wereg.
62003021	Anden nindi henesug lahiyon nori, nininggareg ninindi fam wenggel haruk laheyon ariyen siyag ane nunubam lombohap tahuk fug halug Allah alukema nenembong se roho welam teg lamuhuk.
62003022	Allahn komo neneptuk ane hikit toho turuk lahema nit fahet fano peruk lit werehen At ubam heng uruk lahe angge og nisaruk.
62003023	Aren komo neneptuk ane uruk lahiyon aru: Amloho Yesus Kristus ubam ninindi wenggel haruk lit Kristus inggarehen hiyag nisibag hag toho nonori men ninindi roho welamuhuk.
62003024	Ap san komo neneptisiyon hikit toho turuk laruhu halug at ino Allah men sebe roho welaruhumu Allah oho at men welaruhu. Allah hime fanowon Aren og nisarisi ane ariyen Allah men sebe roho welahe ane nit nonoluk atuk.
62004001	Nori anden nindi henesug lahiyon, Allah hime fanowon nunubam wereg uruk inaben hiyag hisarukmu obog tohowen tem toho hiyag nisaruk peruk lam fug. Uruk ane aru Allah famen waharukon ano ap famen waharukon ano ulug alem hale feruk lamuhup. Wene hiyag hisaruk lahe ulug enele si uruk inap anggolo o munon-manon laruk.
62004002	Allah hime fanowon fahet alem haltuk ane iminon tu: Yesus Kristus ino Allahn monde fibagma ap kinangmon atfag ulug fag toho hiyag isaruk ahun ino Allah hime fanowon ubam weregma uruk.
62004003	Yesus ino Allahn kinangma monde fibag fug ulug awiya waruk ahun ino amu angge hime ubam werehen hiyag isaruk. Kristus men seli roho werehon ino hime ap ino fam wereg. Kristus men seli roho werehon ino waruhu ulug hiyag hisarukmu holtikibon ino ketiya o kema-kema ap wereg ambeg kik waharisireg wereg.
62004004	Numalikisi, hit Allah umalikisi welahebon arimanowen enele si hiyag isaruk inap enele apmayap tirikip. Allah hime fanowon hit hunubam werehon palimu reg, amu angge hime ap kinangmon fam werehon apma reg.
62004005	Enele si hiyag isaruk inap arimano kinangma inap wereg lit iren kinangman turuk ane fahet eneg hiyag isarukmu ap kinangma werehonen holtuk.
62004006	Nit Allah umalikisi welahe. Ap sa Allah fahet tem toho peruk ahun inowen niren uruk ane oho holtuk. Ap sa Allah fahet tem toho wenggel haruk elehon inowen nit nenele oho holtuk eleg. Holtukon men holtuk elehon men arimano niren kim isaruk lit Allah hime fanowon inowen ap inindi pikirap turukmu amu angge hime siyahon inowen ap inindi hareyap eneptuk ane ari nit nonoluk atuk.
62004007	Nori anden nindi henesug lahiyon, ap inindi enesug ane Allah famen waharukon werehen nonori men ninindi roho welamuhuk. Ap san ori fahet indi roho werehon ino Allahn endetukon hag toho wereg lit Allah wene fahet tem toho wenggel haruk.
62004008	Ap san ori fahet indi enesug elehon wene faher oho tem toho peruk eleg. Allah ubabut fanowon ino ap Indi enesug ane men ambi reg.
62004009	Allahn ap Indi enesug ane Yesus monde fibahon fam inam atfag. Nit At ubam wenggel haruk lit fano welamag ulug Amloho we misig teg angge famen kinangma monde fibag.
62004010	Ap indi enesug ane iminon tu: Niren Allah ninindi reg latukuk fug, Aren nit Indi nisibareg niren siyag ane turuk laheyon ayeg waroho wabukag ulug Amloho monde fibag.
62004011	Nori anden nindi henesug lahiyon, Allahn nit fahet Indi anggolo nisaruk hag toho niren oho nonori fahet ninindi enesug lamuhuk.
62004012	Ap misihen oho Ninikni Allah il fam harisi fug angge famen niren nonori ninindi enesug lamuhuk halug Allah nit men sebe roho welamuhuk. Allahn indi nenesug ane ariyen niren oho nonori fahet ninindi anggolo isaruk lit fano roho welamuhuk.
62004013	Allah hime fanowon nit og nisarisimu nit At men weregma At nit men welamuhuk ane nit nonoluk.
62004014	Ninikni Allahn ap kinangmon fano welamag ulug Amloho monde fibag ane niren yet haruk uwareg ap winon fag toho hiyag isaruk lahe.
62004015	Ap san Yesus fahet Allah amloho wereg ulug fag toho uruk ahun ino Allah min sebe roho weregma Ar oho ap ino min inggik ahandip toho welaruhu.
62004016	Allahn nit Indi nenesug ane nonoluk teg lit Ubam wenggel haruk lahe. Allah ubabut fanowon ino ap Indi enesug ane men ambi reg. Ap san ap indi enesug ane fahet wenggel haruk halug Allah men sebe roho weregma Ar oho ap ino men inggik ahandip toho welaruhu.
62004017	Allahn indi nenesuhon ariyen nit mondabi fanowap nenebuhumu Aren alem kong tuhu sambil ino nenembong se roho Alukema in amuhuk. Kristus ino kinangma welatfag hag toho nit kinang aru fam welahe.
62004018	Ori fahet indi enesug laruhu ahun ino akol toho welaruhu fug. Ap fahet indi anggolo isaruk ane ariyen enekol ane apmayap turuk. Aben enekol haruk ane ari alem angginon nunubam umbuhup ulug enekol toho wereg. Ap sa akol toho wereg halug ori fahet indi anggolo isa fug angge wereg.
62004019	Allahn atam nit Indi nenesug latfagma niren oho ap ninindi enesug lamuhuk.
62004020	Ap misihen, "Allah fahet nindi reg lahi," uruk angge famen are fahet irim toho wereg ahun inowen ele si uruk. Ap san are il fam yet harukon ino indi haruk eleg halug at inowen Allah yet ha fug tohon ino oho indi ha fug teg.
62004021	Ap san Allah fahet indi reg lit welaruhu ahun inowen are fahet indi reg laruhu ulug Yesusen nit nunubam komo nenepfag.
62005001	Allahn fanowap henebuhuwon misig monde fuhuk ulug sali ibahon ino Yesus fahet ibag ulug tem toho peruk ahun ino Allah amloho wereg. Ikni fahet indi roho wereg ahun inowen Amloho faher oho indi haruk lit wereg.
62005002	Allahn hiyag nisarukon holtuk lit ninindi reg lahe halug Allah umalikisi faher oho ninindi enesug lahe ane seleg atuk.
62005003	Ap san Allahn komo neneptuk ane holtuk lit hikit toho turuk ahun inowen Allah indi reg lit wereg. Allahn komo neneptuk ane anggin eleg.
62005004	Allah umalikisi Aren mumal eneptisiyon arimanowen kinangman turuk ane apmayap tuk teg. Niren Yesus Kristus fam ninindi wenggel haruk laheyon ariyen kinangman turuk ane apmayap turukuk.
62005005	Ap san kinangman turuk ane apmayap tuk teg? Yesus Kristus Allah amloho wereg ulug wenggel haruk ahun inowen eneg apmayap tuk teg.
62005006	Yesus Kristus ino kinangma waharuk lit ik men mep men walug watfag. At ino waharuk lit ik eneg walug watfag fug, iket mebet walug watfag. Allah hime fanowon tem toho perukon inowen alem tu teko laha ulug enehangge imbibag.
62005007	Inilen hibahon itano enebe hinahan poholma werehon tu: Ikni men wene fanowon men Allah hime fanowon men it enebe hinahanen alem misihon fahet eneg hiyag nisaruk.
62005008	Enehangge enebe hinahan kinangma werehon tu: Allah hime fanowon men ik men mep men it enebe hinahanen alem misihon fahet eneg hiyag nisaruk.
62005009	Alem aru aben fag toho hiyag nisarusa ane fahet niren tem toho perukuk. Ari reg angge famen Allah inggarehen fag toho hiyag nisaruk ane mondabi palimu reg lit wereg. Allahn fag toho hiyag nisarisi ane ari Amloho fahet hiyag nisarisi.
62005010	Ap san Allah amloho fahet indi wenggel harukon inowen Allahn fag toho irisi ane holtisireg indimu foroho lit wereg. Ap san Allah fam indi wenggel haruk elehon inowen Allah ino ele si ane uruk peruk. At inowen Allahn Amloho fahet fag toho hiyag nisarisi ane indimuwen tem peruk eleg.
62005011	Allahn Amloho fahet fag toho hiyag nisarisi ane alem tu imin: Nit ap kinangmon mondabi onoluk welamag ulug Amloho monde fibag.
62005012	Ap sa Amloho men mangno roho werehon ino at mondabi oluk welaruhu. Ap sa Amloho men hili roho werehon ino at oluk welaruhu fug.
62005013	Hit mondabi honoluk welamuhup ane fahet hinindi anggar amag ulug hiren Allah amloho unuk fahet wenggel haruk lahepma suwesingga aru fam emberuk lahi.
62005014	Niren sembahyang uruk lit Aren peruk ane hikit toho heng turuk lamuhukmu nenele holtuk laruhu. Ari nonoluk tehen At alukema nenembong se roho unduhuk lamuhuk.
62005015	Niren sembahyang urukmu nenele holtuk laruhu ane ari nit nonoluk. Ari nonoluk teg lit heng turuk lamuhukmu og nisahu ane ari nonoluk.
62005016	Siyag ane turukon ambiyangma war atuk ane inam am fug tohon ari ap misihen turukmu areyen yet hahureg ubahet sembahyang uruk laruhu. Ubahet sembahyang urukmu Allahn at ino fanowap tuhu. Siyag ane turukon ambiyangma war atuk ane inam am fug tohon ari turuk inap Allah fanowap enebuk teg. Siyag ane turukon ambiyangma war atuk ane inam atukon ari turuk inap Allahn fanowap enebuk fug teg. Ari roho turuk inap fahet sembahyang uk fug teg peruk lahi.
62005017	Aben onolok ane turukon obog toho siyag ane turuk angge famen siyag ane turukon obog toho war am fug teg.
62005018	Allah umalikisi atuson arimanowen siyag ane turuk eleg ane ari nit nonoluk. It arimano Allah amloho inowen fet enesug lit weregma siyahonen ininggik lir enebuk fug teg.
62005019	Ap kinangmon obog toho siyahonen inggik ine roho sen enesugmu nit Allah umalikisi atukuk ane nonoluk.
62005020	Allah tem ane urukon ino onoluk amag ulug Amlohowen nit ninindi anggarap nenebik watfag. Amloho Yesus Kristus men nininggik ahandip toho wereg lit Allah tem ane urukon ino men oho nininggik ahandip toho welahe. Yesus Kristus ino Allah tem toho urukon werehen mondabi onoluk welamuhup ane alem ino At wereg.
62005021	Numalikisi, hinil wirik toho wereg lit usane turuk inap kahal enesug lamuhup.
63001001	An penatua welahiyon inowen Allahn mumal tarisi hiyap men umalikisi anden nindi anggolo enesug lahiyon men fahet suwesingga aru emberuk lahi. Anden eneg nindi henesug lahi fug, Allahn tem toho uruk ane inindi anggat toho werehon arimanowen inindi henesug lit wereg.
63001002	Allahn tem toho uruk ane ninindi fam wenggel haruk lit weregman eneg welamuhuk.
63001003	Ninikni Allah men Amloho Yesus Kristus menen Inindi nenesug lit ninindi yuwahap neneptuk lamuhup ulug sembahyang uruk lahi. Honori fahet hinindi enesug lit Allah wene tem toho ulug wenggel haruk lamuhup.
63001004	Hat humalikisi winonen fano ane turukmu isarikik ane fahet nahiyeg anggolo haruk lahi. Iren fano ane turukon ari Ninikni Allahn komo neneptuk ane hikit toho turuk.
63001005	Nisinga, anden hubam heng uruk lahiyon aru nit obog toho hiyabet abet nonori fahet ninindi roho welamuhuken hubam uruk lahi. Uruk lahiyon aru alem keron uruk lahi fug. Ari roho turuk lamuhup ulug Yesusen tam komo nenepfag ane emberuk lahi.
63001006	Ap inindi enesuhon arimanowen Allahn komo neneptisi ane hikit toho turuk. Ak teberuk lit hiyag hisarukmu holtikip ane Yesusen komo nenepfahon iminon aru: Ap winon hinindi enesug lamuhup.
63001007	Enele si hiyag isaruk inap anggolo o pumbuk obog toho saho rurusa. It arimanowen Yesus Kristus kinangma watfahon ino fahet ap hag toho watfag fug ulug awiya waruk. Ari uruk inap arimano Kristus men seli roho wereg lit ap inindi ninap eneptuk.
63001008	Hit sehelimu wereg lit niren sat toho turuk latukuk ane ari il misig longgo uhu rohon fano foroho lamuhup. Onggo suwon obog toho nininggikmu amag ulug yami ruruk lamuhup.
63001009	Ap sa Kristus inowen hiyag nisaruk latfahon wenggel ha fug angge ambol yig utuk ahun inowen Allah ngi roho welaruhu fug. Ap san Kristus inowen hiyag nisaruk latfag ane senetuk ahun inowen Ikniyet Amlohowet ngi roho welaruhu.
63001010	Ap misig henembeg waharuk lit Kristus inowen hiyag nisibahon hikit toho hiyag hisa fug angge un ane uruk halug hiren ap ino hi ruruk lit hinibam hondoko kilabuk fug.
63001011	Ap san at ino hi ruruk halug aren ele si ane hiyag isarukon ino ubam aruhu.
63001012	Anggolo komo heneptuk lit hiyag hesele angge famen suwesingga fam haharoho embemin peruk lahi fug. Henembeg waruhukteg nenehiyeg toho hit men ambiyeg wereg lit nenele uhuk peruk lahi.
63001013	Hat hehe tuma werehon Allahn mumal tarisiyon umalikisiyen nori ulug hi haptuk.
64001001	Gayus nare, an hare penatua inowen tem toho nindi hasug lit hat fahet suwesingga aru emberuk lahi.
64001002	Nare nindi hasug lahiyon, hat hindi yuwag toho wereg lit hebe oho ouk wa fug angge fano welahenma hubahet sembahyang uruk lahi.
64001003	Nori piren hinahan nambeg waharusareg welahen ane fahet hiyag nutuk lit Allah wene tem toho urukon fahet aren fano wenggel haruk ulug hiyag nutusama nahiyeg haruk lahi. Haren tem toho uruk awene ino hindi wirik toho wenggel haruk lit fano ane turuk lahen.
64001004	An numalikisi Allah wene wenggel haruk lit fano ane turuk urukmu holtuk lit nahiyeg anggolo haruk lahi. Alem winonen ari hag toho nahiyehap naptuk eleg.
64001005	Nare nindi hasug lahiyon, hori men pohon hambeg waharukon men fano fer enesug lit unubam turuk lahen ane ari fahet ap wene fam wenggel harukonen turuk hag toho turuk peruk lahi.
64001006	Haren ari roho let neneptuk latisi ulug ap tuma waharusonen Allah umalikisi tuma werehon hiyag isarusa. Allahn fano pukag ulug ap pohon funggalma larukon fahet haren fano ler eneptuk laruhun.
64001007	It arimano Kristus inowen mon neneptisi ulug larukmu Kristus fam wenggel haruk eleg inap tor angge oho og nisimin ulug heng uk fug teg.
64001008	Heng uk fug tehen it arimano hahon ninibam hondoko kilap enebuk teg lahe. Ari roho turuk lit wene fanowon hiyag isil noruk inap men mangno roho wereg lit ler eneptuk lahe.
64001009	Suwesingga il horog angge tot Allah umalikisi fahet emberikik angge famen hun Diotrefes inowen an palimu reg lit fer enesug laruhuk peruk lit anden peruk ane aren fano holtuk eleg.
64001010	An hambeg waruhukteg hun inowen turuk ane fahet nenele sahaluhuk. At inowen ele siyag toho uruk lit nit nenebug uruk. Nit nunubam eneg per enepmin puk fug angge wene hiyag isil laruk inap arimano oho nibam hondoko kilap enepmin peruk eleg. It hondoko kilap eneptuk inap arimano unubam imbisiyek ulug per eneptuk lit Allah umalikisi men welatihip fug ulug yanggaloho wilip eneptuk.
64001011	Nare nindi hasug lahiyon, siyag ane turuk inap onombolim la fug angge fano ane turuk inap onombolim laruk laruhun. Ap sa fano ane turuk halug at ino Allah amloho wereg. Ap san siyag ane turuk ahun inowen tam oho Allah yet harisi fug.
64001012	Hun Demetrius fahet ap obog tohowen fano ane turuk ahun ulug fag toho hiyag nisaruk. Tem ane uruk Ahun inowen oho at fano ulug wel turuk. Niren oho at fahet fano peruk lit tem peruk lahe ane ari hat holuk.
64001013	Alem anggolo werehon suwesingga fam haharoho embele angge famen ketiya suwesingga fam hahatmin peruk lahi fug.
64001014	An folo-folo hambeg waruhukteg ambiyeg wereg lit nenele uhuk peruk lahi.
64001015	Nare, hindi yuwag toho welaruhun. Nit horiyen hi haptuk lahe. Nonori hat men werehon hi heneptuk lahe ane aru enebe misig-misig hiyag isahun.
65001001	An Yudas Yesus Kristus amingmingangge Yakobus are inowen suwesingga aru emberuk lahi. Ninikni Allahn indi henesug lit wol heneptisimu Nonowe Yesus Kristus inowen oho fet henesuhon arimano fahet emberuk lahi.
65001002	Ninikni Allah inowen inilaheg ulug hinindi yuwahap heneptuk lit Indi henesug laruhuwen sembahyang uruk lahi.
65001003	Anden nindi henesug lahiyon nori, anden suwesingga hahatuk lahiyon aru nindimuwen nirim puk fug angge nasehet toho wereg lit haharoho embemin. Nit obog toho fanowap nenebuhu ane fahet embemin peruk lahi. Allah apma wereg inap wene tam hiyag isarusa ane ino yami ruruk lit senetuk lamuhup ulug komo henepmin peruk lahi ane suwesingga aru fam emberuk lahi.
65001004	Hit henepeleg toho weregma ap eke hit sehelimu kurusareg wereg. It arimanowen Allah fam wenggel haruk elehen alem unubam umbuhuk ulug atam Allahn ari roho perisi. It arimanowen Allahn indi nenesug lit wereg uruk lit inindimuwen tila peruk ane ino siyag ane turuk. Ari turuk lit Nonowe Yesus Kristus ine roho sen nenesuhon ino misig wereg angge famen awiya waruk.
65001005	Obog toho hit honoluk teg lit henepeleg am fug toho welahep angge famen anden nin sebe roho eke honolukap timin peruk lahi. Israel inap arimano Allahn o Mesiren hondoko wilip enepfag angge famen At fam wenggel hibag fuhon arimano eke siyahap enepfag.
65001006	Siyahap enepfareg malaikat Allah otsi arimano tuma welamuhup ulug Allahn hiyag isibag angge famen hiyag isibag ambeg embeselug wilip atfagma ininggik hele mondabi welaruhuwon ino fam pug enepfareg hik teg ambeg kilap enepfag. Kilap enepfahon arimano fet enesugmen eneg alem kong tuhu sambil ino teko lahu.
65001007	Ari hag toho o Sodom men o Gomora men walinggoho o pumbuk winon welatfahon arimanowen oho pabi ane turuk lit aben tuk fug teg ane til noruk latfag. Ap obog toho onoluk amag ulug ari turuk latfag inap arimano indok olokonen wiyaloho lin ibagma eleg atfag.
65001008	Ari hag toho nei waruk inap arimanowen siyahon unubam umbat taruk lit Allah ine werehon Abug uruk lit fano angge poholma werehon siyahap turuk.
65001009	Hun Musa ino ebe wareg fahet malaikat onowe Mikhael men Iblis men yik abul ulug suwahal uruk lit malaikat ino akolen lukuram sipuk tibag fug. Lukuram sipuk tuk fug angge, "Allah inggarehen alem hubam werehon kong tuhu," ulug hiyag itfag.
65001010	Ari reg angge famen it nei waruk inap arimanowen mun ane man ane enepelehon fahet lukuram sipuk turuk. It arimano wamen inindi wenggeltuk eleg hag toho ket-ker ane eneg til noruk ane ariyen mondabi siyag amuhup.
65001011	Hun Kain inowen tibag hag toho it arimanowen ari turuken war amag. Hun Bileam inowen onggo og numag ulug hare ane tibag hag toho it arimanowen ari roho turuk. Hun Korah inowen Musa men suwahal ibagma Allahn siyahap enepfag hag toho it arimano oho Allahn siyahap enebuhu.
65001012	It arimano hit sehelimu siyag angge lombog teg hag toho wereg lit hit ahaluwe naruk sambil ininggareg fahet eneg wenggel haruk lit ininggali eleg angge enebuwap toho naruk. Hina osit elehon homhomowen fu isarukmu linggik-longgo urukon hag toho it arimano wereg. Wiramna li waharuk sambil winon ebe yig atukmu winon arimano me watukon hag toho wereg. E umanggen kinangma pilaptuk elegma ilim atuk hag toho it arimano ilim amuhup.
65001013	Ik haglabut ine roho warik laruk ambeg siyag-siyag angge palu rik laruk hag toho ininggali ane it arimanowen inamap turuk. Suhal poholma laharuk lit ekema la ekema la turukon Allahn hik teg ambeg mondabi welamuhup ulug hik isaruk hag toho it arimano wereg.
65001014	Adamen endetfahonen endetil libahon ambiyangman Henokh ino inggik sabir angge endetfag. Hun Henokh inowen fulu ane turuk lit it arimano fahet hiyag isaruk latfag ane tu, "Ninikni Allahn ap obog toho unubam unggum werehon kong tuhuk ulug Umalikisi malaikat teng-teng angge hondog eneplug waruhu.
65001015	Allah unuk enepeleg inaben At ubam siyag ane turuson men Allah abug uruk lit pabi ane til norukon men fahet alem unubam umbuhuwen waruhu," ari ulug hiyag isibag ane aru.
65001016	It arimanowen ininggareg wereg ane fahet inirim toho wereg lit enele anggolo uruk angge famen ininggareg inindimuwen tila peruk ane eneg turuk. It arimanowen fano angge og nisawag ulug ap unubam enele fano-fano uruk lit ininggareg hemet turuk lit wel taruk lit wereg.
65001017	Anden nindi henesug lahiyon nori, Nonowe Yesus Kristus otsiyen tam hiyag hisaruson arimano hinindimu honoluk toho welamuhup.
65001018	Iren hit hiyag hisaruk lit, "Fobik teko lahu sambil Allah unuk enepeleg inap arimano hit sehelimu in amuhupteg inindimuwen tila peruk ane eneg hikit toho turuk lit enele siyag toho hunubam uruk lit hininggaliyap henebuhup," ulug hiyag hisarusa.
65001019	It arimano Allah hime fanowon unubam wereg elehen kinangma wereg angge fahet ninindi peruk lit Allah ele holtuk inap inindi kahal eneptuk lit minggir enebuhup.
65001020	Anden nindi henesug lahiyon nori, wene mondabi fanowon hinindimu wenggel haruk lahebon ari seneg lit hinine roho unduhuk lamuhup. Allah hime fanowon hunubam weregma sembahyang uruk lamuhup.
65001021	Allahn indi henesug lit weregma hininggareg fahet fano wenggel haruk lit welamuhup. Nonowe Yesus Kristus indi henesuhon ino men mondabi nonoluk welamuhuken waruhu ane fahet hinindimuwen wenggel haruk lit mangno ruruk lamuhup.
65001022	Inindi nonghong urukon arimano inibil atuk lit let eneptuk lamuhup.
65001023	Indok olokonen unusuhu rohon windar enebiyok. Ap winon faher oho hinindimu henekol toho wereg lit ler eneptuk lamuhup. It arimanowen siyag ane tila perukon ariyen enesum fam ololo werehon hinirim toho welamuhup.
65001024	Salog-malog angge roho hunusuhu rohon ulug Allah ineyon inowen fet henesug laruhu. Siyag-siyag angge hunubam tag teg elehen henehiyeg toho weregma At lehoma werehon inowen Alukema in henebuhu.
65001025	Ninikni Allah we misig eneg werehon inowen Nonowe Yesus Kristus ino famen windat nenepfag. Welatukukonet welaheyonet welamuhukonet At ebe suwon ino lehoma wereg lit mondabi Ine roho werehon ino wel turuk lahe. Amin.
66001001	Yesus Kristus inowen tot welamuhupmu teko lahu ane mapmu rehon inamap tirisi ane suwesingga aru fam wereg. Allahn namingmingangge teko lahu ane fahet inindi anggar amag ulug Yesus Kristus ubam imbibagma Aren inamap tirisi. Inamap turuk lit malaikat misig Amingmingangge Yohanes ambeg monde feruk lit at ubam selehap tirisi.
66001002	Allah wene Yesus Kristus inowen Yohanes fam fag toho hiyag itisiyon Yohanesen yet harisi ane arimano obog toho hiyag isaruk latisi.
66001003	Wene aru fulu roho harisi ane fahet haharoho emberisiyon ap san aru uruk lit fano roho hol harukon hikit toho turuk laruhuwon ino ahiyeg toho welaruhu. Teko lahu ane ari horog ketiya teko lahu.
66001004	Allah umalikisi o pumbuk sabiren Asia kinang fam welahebon an Yohanes inowen hunubam nele hiyag hisaruk lahi. At werehon welatfahon waruhuwon ino Ubabut fano reg lit hinindi yuwahap heneptuk laruhu. Hime fanowon sabiren Allah lehoma werehon ino Alukema werehon arimanowen let heneptuk lamuhup.
66001005	Yesus Kristus ino ap war atuk ambehen tam Oluk atfagma ap suwon kinangma werehon palimu At wereg lit Indi wirik toho Allah wene fag toho hiyag isaruk latfahon inowen hi heneptuk laruhu. Yesus inowen Indi nenesug lit siyag angge nit nunubam werehon At amep fam elehap tibag.
66001006	At inowen nit o yowi misig inap welamag ulug mangnowap neneptisi. Niren Ikni Allah let turuk inap imam hag toho welamuhup ulug Aren nit unduhuk nunubaharisi. At ino Ine roho wereg lit mondabi palimu lehoma welaruhu. Amin.
66001007	At ino hina fene waharukmu ap obog toho inil wal taneg yet hahup. At ino fit fam hak toho watfag inap arimanowen oho At yet hahupmu ap kinangma werehon obog tohowen ya nga uruk lit at fahet uba yatuk lamuhup. We tem toho ihi. Amin!
66001008	An te A men O men welahi ulug Ninikni Allahn irisi. At werehon men watfahon men waruhuwon men mun ane man ane senehon ino At eneg wereg.
66001009	Yesus apma wereg lit niren At yet teg lit weregma aben alem siyahon nunubam emberukmu an henere Yohanes oho hit men sebe roho welahi. Allah wereg ambeg kuhuk ulug ninindi yuwag toho welahe. Allah wene Yesus Kristus inowen fag toho hiyag isibahon arimano uruk latikikon fahet ik alonggenma o Patmos aru hik niya waharusama welahi.
66001010	O wene uruk sambil Allah hime fanowon nubam atisireg an nambol filen Ele ine roho waruk ele hag toho urukmu hol harikik.
66001011	Ele hiyag nutuk lit, "Anden turukmu yet hamihin ane suwesingga fam hahatmihinteg Allah umalikisi o pumbuk sabiren fahet embemihin: O Efesus, Smirna, Pergamus, Tiatira, Sardis, Filadelfia, Laodikia inap fahet embemihin," ulug hiyag nitisi.
66001012	Ele nubam urukmu itano hebeloho kim hamin ulug turukmen iral hunduko emberuk angge ili rurukon sabiren fam indok ambulpul turukmu yet harikik.
66001013	Iral hunduko emberuk angge sabiren itano sehelimu ap kinangmon hag toho misig unduhuk latisi. Asum yaron wan teg lit Ubahare ke ili ruruk ahale fam nunggulig pug teg latisi.
66001014	Unggul men Oruk men suwe oruk yanggowon hag toho kut teg lit il indok ambulpul kiyog turuk latisi.
66001015	Uyug te helep indokma yihik ferukmu ambilik anggen turuk hag teg latisi. Ele re ik hul tung tik wamburuk hag toho uruk latisi.
66001016	Inggik pikit fil suhal sabiren seneg latisi. Ambilikmuwen te karog misig famen ayeg fumag-fumag umahowon olokon wilip atisi. Orohole re o hibi fam mo yatukon hag toho yatuk latisi.
66001017	Ari regma itano yet harikikteg nebe napelu ruruk lit hololong toho At uyug alma itano ap warehon hag toho ying atikik. Ying atikikmu Inggik pikiron an nubam emberisireg, "Hakol fug, An atam welatik iyahon, fobik oho wereg lit
66001018	mondabi Noluk welaruhukon yet Niyimin, An war atikik angge famen mondabi Noluk welahi. Ap warehon wereg ambeg fahet sok husuruk angge Anden ki reg lahi.
66001019	Haren yet hehen ane aru hahatuk lit ketiya teko larukon men fobik teko lahuwon men fahet hahatuk laruhun.
66001020	Suhal sabiren Ninggik pikit fil wereg lahason men iral hunduko emberuk angge ili rurukon sabiren men hehenon fahet wirimangge seleg toho hiyag hitmin: Suhal sabiren itano Allah umalikisi o pumbuk sabiren werehon itanowen tohon malaikat wereg. Iral hunduko emberuk angge sabiren itano Allah umalikisi o pumbuk sabiren werehon fahet yet hehen," ulug hiyag nitisi.
66002001	" Malaikat An numalikisi o Efesus werehon fahet hiyag hitminon tu haharoho embemihin: Ninggik pikit fil suhal sabiren seneg lahiyonen Nele tu uruk lahi. Iral hunduko emberuk angge ili rurukon sabiren fam indok ambulpul turukon sehelimu laruk lahiyonen Nele tu uruk lahi.
66002002	Haren turuk lahen ane An noluk: Hindi imbik wamburuk lit sat toho turuk lahenon men siyag ane turuk inap fahet nirim peruk lahenon men An noluk. It ininggareg fahet Allahn mon neneptisiyon welahe uruk angge famen Allahn mon eneptisi fug ulug haren unubabut pal isarikin. Henele si uruk lahep ulug ininggali war eneptikin.
66002003	An nunuk fahet hubam siyag ane anggolo turuk angge famen hindi imbik wamburuk lit sat kel ta fug angge turuk lahen.
66002004	Ari turuk lahen angge famen il misig fahet komo hapnin: Keram hindi enesug ane embeserikin.
66002005	Hat palimu welatikin angge famen ketiya apma wambirikin ane fahet hindi wenggel himin. Siyag ane embeseruk lit keram fano ane turuk latikin hag toho ketiya oho turuk laruhun. Ke hareyon laruk lit siyag ane turuk laruhun halug An waruhukteg iral hunduko emberuk angge ino miyal isa waruhuk.
66002006	Haren hun Nikolaus umalikisiyen turuk ane fahet nirim uruk lahenon ari fano peruk lahenma Anden oho nirim peruk lahi.
66002007	Sa isanggo wereg halug Allah hime fanowon Ele umalikisi fam urukon holtuk laruhu. Ap sa ine wereg halug e fanowon anggen narukmu war atuk eleg ahen Allah iyabuk fam wereg ahen ino og uruhuk."
66002008	" Malaikat An numalikisi o Smirna werehon fahet hiyag hitminon tu haharoho embemihin: Alemet ondomiyet An welahiyon war atikikteg Noluk atikikonen Nele tu uruk lahi.
66002009	Aben hubam siyag ane turukon An noluk teg lit hanggengge eleg angge welahenon oho An noluk. An nanggengge eleg peruk lahen angge famen hanggengge wereg. Nit Yahudi ninap welahe ulug enele si ane uruk lit ilitno haptukon ari An noluk. Ari uruk ane ariyen it Yahudi inap fug, Iblis umalikisi wereg.
66002010	Siyag ane hubam turukon fahet wenggel haruk lit hakol toho welaruhun fug. Iblisen aluwat hisaruk lit hit sehelimu werehon ap piren hinahan o penjara hik isahumu hup numenam alem siyahon hunubam aruhu. Wene aru senegman eneg hebe war aruhunmu haliliyangge fanowon mondabi welaruhuwon ari Anden og huruhuk.
66002011	Ap sa isanggo wereg halug Allah hime fanowon Ele umalikisi fam urukon holtuk laruhu. Ap sa ine wereg halug ap winon ininggik pireneg angge war atukmu at ino war aruhu fug, fano welaruhu."
66002012	" Malaikat An numalikisi o Pergamus werehon fahet hiyag hitminon tu haharoho embemihin: Karog olokon ayeg fumag-fumag werehon seneg lahiyonen Nele tu uruk lahi.
66002013	Hat welahen ambeg Iblis heriyeg ambeg welahenon An noluk. Haren An nunuk seneg lit An nubam wenggel haruk lahenon ari awiya waruk lahen fug. Hun Antipas inowen An nawene seneg lit fag toho ap hiyag isaruk lit welatisiyon hit hinil fam Iblis heriyeg ambehen ware feserusama hiren oho awiya warikip fug.
66002014	Awiya warikin fug angge famen komo hapminon alem piren hinahan wereg. Hun Bileam inowen uruk latfag ane hat men ambiyeg welahebon winonen holtuk. Hun Bileam inowen Balak fam hiyag utuk lit, 'Israel inap Allah umalikisi wereg angge famen wam usa ambohom isag til laruk lit ap unuhesi unubam siyag ane til laruk lamag ulug hiyag isahun,' ibag ane ari hikit toho it arimanowen oho turuk.
66002015	Hun Nikolaus umalikisiyen hiyag isaruk ane ari oho hat men ambiyeg welahebon winonen oho holtuk lit senetuk.
66002016	Ari fahet ke hareyon ari umbusuhun. Ke hareyon ari umbusuhun fugmu karog olokon Nambilikmu werehon ino fam it arimano unusik waruhuk.
66002017	Ap sa isanggo wereg halug Allah hime fanowon Ele umalikisi fam urukon holtuk laruhu. Ap sa ine wereg halug suburu fanowon poholman wambik waharukon hirako werehon ari og uruhuk. Helep yanggowon eke fam unuk keron haharoho werehon eke Anden og uruhuk. Unuk ari ap obog toho enepelegma we it ininggikmu og isahukon eneg onoluk aruhu."
66002018	" Malaikat An numalikisi o Tiatira werehon fahet hiyag hitminon tu haharoho embemihin: Nil indok ambulpul hahonen Nuyug helep ambilikanggen turuk hahonen An Allah amlohowen Nele tu uruk lahi.
66002019	Haren turuk lahen ane An noluk. Ap hindi enesug lit welahenon men Nubam wenggel haruk lahenon men hori hat men werehon ler eneptuk lahenon men hindi imbik wamburuk lahenon men An noluk. Atam tor angge turuk latikin angge famen fobiken su roho til laruk lahen.
66002020	Ketiya il misig tu fahet komo hapnin: He Izebel ino aren turuk ane fahet komo rurukon embeseruk lahen. Inggarehen uruk ane fahet Allahn hiyag nutukon eneg uruk lahi uruk lit ap unuhesi fam siyag ane til laruk lit usa ambohom oho naruk lamok ulug Namingmingangge An nele holtukon inindi nina feseruk.
66002021	Anden ke hareyon ari umbusuhun ulug hiyag itikik angge famen pabi turuk hiyap inowen umbusuk fug teg.
66002022	Anden ouk suwon eke ubam emberuk lit nohoruk ambeg hik isahukmu yet haruk lamuhup. Iren siyag ane at men til larukon ari embeseruk eleg halug mondabi siyagma hik isahukteg
66002023	umalikisi oho unusuhuk. Ap inindimu hirako wenggel harukon kim isaruk lit siyag ane iren turukon fahet ari Anden ayeg war isaruk laruhukon ap wene holtuk inap obog toho onoluk aruhu.
66002024	Hit o Tiatira welahebon hiyap inowen hiyag isaruk ane holtuk elehon men Iblis awene alem yami ririkip fuhon men hit hunubam tu imin: Hit hunubam alem winon emberuk lit hinindi angginap timin fug.
66002025	Hit foroho lahebon ari senegman eneg waruhuk.
66002026	Ap sa inggik ine roho niyabuk wiri feruk halug at ino o pumbuk obog toho apma weregma at palimu unduhuk fuhuk.
66002027	Wanggun ineyon anggin tohon anden og utukon ari fam ap arimano unusuruk laruhu. It arimano lolto helep famen fele roho laruk hag toho wareg lamuhup. An Nikniyen unduhuk Nubaharuk hag toho Anden oho Numalikisi unduhuk fesuhukteg
66002028	suhal yali filen ili rurukon ininggikmu og isahuk.
66002029	Ap sa isanggo wereg halug Allah hime fanowon Ele umalikisi fam urukon holtuk laruhu."
66003001	" Malaikat An numalikisi o Sardis werehon fahet hiyag hitminon tu haharoho embemihin: Hime fanowon sabiren men suhal sabiren arimano men An seneg lahiyonen Nele tu uruk lahi. Haren turuk lahen ane An noluk. Hat fahet oluk wereg uruk angge famen wareg lahen.
66003002	In amin, ap war atug indi tot werehon let toho olukap tin. Haren turuk lahen ane kim hiyihimu Nikni Allah olohotma fano ane turukon misig oho wereg eleg.
66003003	Wene tam holtuk lit turuk latikin ane wenggel himin. Ke hareyon embeselug funggalem pikiron laruk laruhun. Hindimu holuk toho welaruhun fugmu An ap yoholiyangge waruk inap hag toho waruhuk sambil ino hapeleg toho weregma waruhuk.
66003004	O Sardis hat wereg ambeg ap piren enesum sabelep are reg elehon wereg. It inindimu fano perukon sum yanggowon wan teg lit An men laruk lamuhup.
66003005	Sa ine wereg halug sum yanggowon wan teg lit welaruhu. Suwesingga fam ununuk werehon Allah men onoluk welamuhuben it arimano ununuk ware fesuhuk fuhen Nikni Allah men Otsi malaikat men onolohotma fag toho hiyag isaruk laruhuk.
66003006	Ap sa isanggo wereg halug Allah hime fanowon Ele umalikisi fam urukon holtuk laruhu."
66003007	" Malaikat An numalikisi o Filadelfia werehon fahet hiyag hitminon tu haharoho embemihin: Daud ibam kurukon sok husuruk angge seneg Ahun fanowon inowen Ele tem toho urukon inowen tu uruk. Aren sok husuruk halug ap ekeyen labuk fug teg, Aren sok latuk halug ap ekeyen husuk fug teg.
66003008	Haren turuk lahen ane An noluk: Yet teg lamin, Anden sok hut haptikikmu ap ekeyen sok lat habuk fug teg. Hat huwag kuk teg angge famen Nele holtuk lit An nubahet awiya warikin fug.
66003009	Yet teg lamin! Ap eke setan umalikisi hambeg mon enebik waruhuk. It arimano nit Yahudi ninap uruk angge famen enele si uruk. Hat halukema ying amuhupteg ninikni uhup ulug mon enebuhukmu Anden hat Nindi hasug lahiyon fahet it onoluk aruhu.
66003010	An waruhukon fahet yet teg lamin ulug komo haptikikmu yet teg latikin. Ap obog toho kinangma werehon arimano wal isahup sambil har oho wal hiyahup halug Anden fano roho fet hasug laruhuk.
66003011	An ketiya waharuk lahireg hat haliliyangge foroho lahenon ap winonen hilahup tohon hinggik ine roho seneg laruhun.
66003012	Ap sa ine wereg halug Nikni Allah ibam mondabi welaruhuwen e uwag wirikon hag toho welaruhu ulug unduhuk feruk laruhuk. Nikni Allah unuk men At ibam Yerusalem keron wiruhuwon ino poholman wambik waruhuwon unuk men Ninggareg nunuk keron men at ubam haharuhuk.
66003013	Ap sa isanggo wereg halug Allah hime fanowon Ele umalikisi fam urukon holtuk laruhu."
66003014	" Malaikat An numaliki o Laodikia werehon fahet hiyag hitminon tu haharoho embemihin: Unuk te Amin werehon Ele tem toho uruk lit wene seneg Ahun inowen tu uruk. Mun angge man angge wal tibahon alem At wereg.
66003015	Haren turuk lahen ane An noluk: Hindimuwen inahan haruk lahen fug, sun haruk lahen fug. Inahan helenma oho fano, sun helenma oho fano.
66003016	Hindimuwen inahan haruk lahen fug, sun haruk lahen fug, we tot inahan haruk lahenma Nambilikmuwen suburu put tohon hag toho luko hik hiyahuk.
66003017	"Nanggengge anggolo werehen tung nahun welahi, an foroho lahi fuhon te wereg eleg," uruk lahen. Ari uruk lahen angge famen siyag toho wereg lit hanggengge elehon hil hupnihon habiye werehon hag toho welahenma aben hat hubahet yihi uruk. Ari roho welahenon hat hapeleg toho welahen.
66003018	Fano-fano angge indoken naruk eleg angge An nubam ayeg waroho wahunteg hanggengge anggolo foroho ahun hag toho welaruhun. Sum yanggowon eke An nubam onggo paloho wahunteg wan tuhunmu hinggali eleg toho habiye werehon hag toho welaruhun fug. Ahaluwe fanowon eke ayeg waroho walug hilmu umbuhunmu hil seleg aruhu.
66003019	Ap Nindi enesug lahiyon arimano Nele nolok toho komo eneptuk lit hiyag isaruk lahi. Hiyag isaruk lahimu har oho hindi wenggeloho ke hareyon embeselug pikiron laruk laruhun.
66003020	Yet Nasug lamok! An sokolma unduhuk lit sok kik turuk lahi. Nele holuhureg sok hut Nabuhuwon ino ambeg kuhukteg suburu at men An men kuroho nahuk.
66003021	Ap sa ine wereg halug An lehoma heriyeg lahi ambeg ar oho hur aruhu. Ari hag toho An palimu atikikteg Nikni heriyeg ambeg At men heriyeg lahi.
66003022	Ap sa isanggo wereg halug Allah hime fanowon Ele umalikisi fam urukon holtuk laruhu," ulug hiyag nitisi.
66004001	Ele hiyag nitisimu itano yet harukmen poholma kurukon sok husigmu yet harikik. Yet harukmen Ele tam urukmu holtikikon ino waruk ele hag toho uruk lit, "Fobik aruhu ane fahet hubam unug haminen tiya lahik ma," irisi.
66004002	Ari irisimu Allah hime fanowon ino nubam atisireg yet harukmen hur atuk angge palimuwon misig poholma unduhukmu Ap misig heriyeg lit welatisi.
66004003	Ap heriyeg latisiyon ino helep sili umbagpag turukon hag toho men ip orohole hahon men wereg latisi. Hur atuk angge ino kaliye ahikal piyanu palehon hahonen mase roho kilabeg latisi.
66004004	Hur atuk angge uhaneg fumag arimanowen misig ino walingguruk latusa. Hur atuk angge walingguruk latuson arimano fam ap iniknisi rohon enesum yanggowon wan teg lit ununggul hobog ili ruruk angge pug teg lit heriyeg latusa.
66004005	Hur atuk angge pulmu werehon ino famen lebeglu men pinelu men ululu men wilip atuk latisi. Aluke fil iral sabiren ambulpul turuk latisi. Iral itano Allah hime fanowon sabiren wereg.
66004006	Hur atuk angge alukema ik il wirik anggolowon umbagpag turukon yenggeleg latisi. Iraham ke walinggoho lebe ruruk angge uhan eneluke filet enembol filet inilanggen eneg ololop tehon unduhuk latusa.
66004007	It unduhuk latuson arimano atamon olomene olokon singa hahon weregma pirenehon sapi hahon weregma hinahanehon ap orohole hahon weregma uhanehon suwe tunguni lam-lam larukon hahon welatisi.
66004008	Welatusa angge uhan itano enebe wal taneg eneherabul falfaliken heheg wilibig latusa. Enebene undama filet selma filet inilanggen eneg ololop toho wilibig latisi. Yuwag toho welam fug angge ilingge hundig hup hundig enele uruk lit, "Ninikni we At eneg welatfahon werehon waruhuwon Ninikni fano, Allah fano, At palimu werehon fano," uruk latusa.
66004009	It lebe ruruk angge uhan itanowen hur atuk angge fam heriyeg lit werehon mondabi Oluk welaruhuwon ino Ubam enele uruk lit, "Ninikni hat fano," ulug wel turukmu
66004010	iniknisi rohon uhaneg fumag welatuson arimano hur atuk angge ino alukema hur arik wamburuk latusa. At mondabi Oluk welaruhuwon ino fam sembahyang uruk lit ununggul hobog ili ruruk angge lisoho hur atuk angge alukema hik isaruk lit enele uruk lit,
66004011	"Ninikni Allah, mun angge man angge Haren wal tinag. Haren eneg tam ari perik inahon famen mun angge man angge wereg atfag. Wereg atfagma Hat eneg wel Haptuk lit hi Habuk teg, Hat eneg palimuwap Habuk teg," uruk latusa.
66005001	Anden yet harukmen hur atuk angge fam heriyeg lit werehon ino Inggik pikit fil suwesingga eke undama filet sel filet haharehon yinggiloho weregma enehangge sabiren fam seleben tegma ki reg latisi.
66005002	Ki regma anden yet harukmen malaikat humon misihen ele hi roho uruk lit, "Suwesingga yinggilohon enehangge seleben tohon aru ap san filila ruk teg?" urukmu holtikik.
66005003	Hol harukmen ap poholma werehon oho kinangma werehon oho kinang apma werehon misihen oho suwesingga yinggiloho werehon ari filila roho undama kim ha fug teg latisi.
66005004	Ap misig oho ubabut fanowon welatisi fugmu suwesingga yinggiloho werehon ino fam undama filet sel filet haharehon aben filila roho kim ha fug teg latisimu an nindimu siyag teg lit uba anggolo yatikik.
66005005	Uba yatukmu iniknisi roho welatuson arimano misihen an hiyag nutuk lit, "Hat uba yabuk fug, ununggul unuk Yehuda enemene olokon Daud ubalmangge ino palimu atisi. Palimu atisireg At inowen suwesingga yinggilohon fam enehangge sabiren itano Aren filila ruk teg," ulug nubam irisi.
66005006	Yet harukmen hur atuk angge men lebe ruruk angge uhan welatuson itano men iniknisi rohon arimano men it sehelimu wam domba umalik misig senggelehon hahon welatisi. Andimbuk sabiren il sabiren teg latisi. Sabiren angge ari Allah hime fanowon kinang atogman atogma mon eneptukon wilibig latisi.
66005007	Ari regma wam domba umalik ino waharisimu hur atuk angge fam heriyeg Ahun inowen suwesingga yinggiloho werehon ino og Itisimu ki ririsi.
66005008	Suwesingga ino ki regma lebe ruruk angge uhan welatuson itano men iniknisi rohon uhaneg fumahen welatuson arimano men domba alukema ying arik larusa. Ying atuk lit wal taneg pinggong men kubag ili rurukon fam indok munggaltukmu amben turukon fanowon men seneg latusa. Kubag ino fam indok munggaltuk angge ari Allah umalikisiyen sembahyang urukon fahet wereg latisi.
66005009	It yinggig latuson arimanowen sini keron misig yunggultuk latusa. Yunggultuk lit, "Hat hubabut fanowon inowen suwesingga yinggilohon ino og Herehekma wehenteg enehangge itano filila ruk teg lahen. Ap ununggul unuk wal taneg werehon men enele wal taneg urukon men o pumbuk wal taneg werehon men inibam wal taneg werehon men arimano fahet Hat senggel Haptukmu Hamep wilip atisiyon ari fam Allah fahet ayeg war isarikin.
66005010	Ap arimano ayeg war isarikinon o yowi misigmu mangnowap eneptuk lit Allah amingmingangge imam hag toho welamuhup ulug lahap eneptikinmu iren ap kinangma werehon sen enesug lamuhup," uruk latusa.
66005011	Yet harukmen hur atuk angge men lebe ruruk angge uhan men iniknisi rohon men malaikaren waling enesug lit enele anggolo urukmu hol isarikik. Malaikat arimano anggolo teng-teng angge winahuk fug toho wereg lit
66005012	enele ine roho uruk lit, "Wam domba umalik senggelohon ino Ubabut fano rehen Ineyap turuk lit Anggengge anggolowap turukon men mun angge man angge alem Olukap turuk lit suwap turukon men wel turuk lit palimuwap turukon men At fene sini uruk lamuhup," uruk latusa.
66005013	Sini ari urukmu hol harukmen wal tibag angge poholma werehon kinangma werehon kinang apma werehon ikma werehon obog toho arimanowen enele urukmu holtikik. Enele uruk lit, "Hur atuk angge fam heriyeg lit werehon men domba umalik men Inine roho werehon unubam sini uhupteg wel eneptuk lit mondabi hi eneptuk lamuhup," ulug enele uruk latusa.
66005014	Enele urukmu lebe ruruk angge uhan welatuson itanowen, "Amin!" irikim iniknisi roho welatuson arimanowen enelenggen fam hur atusareg sembahyang uruk latusa.
66006001	Anden yet harukmen domba umalik inowen enehangge sabiren itano atamon ino filila rurukmu yet harikik. Filila rurukmu hol harukmen lebe ruruk angge uhan itano atamon inowen ele hum toho ululu ele hag toho ma urukmu hol harikik.
66006002	Anden yet harukmen wam kuda kuron misig waharukmu emberimu heriyeg latisi ahunen minggin tog senegma unggul hobog fanowon og utusa. Og utusama ap onolok inaben tog aptuk lit turuk hag toho an palimu aruhuk ulug laruk latisi.
66006003	Domba umalik inowen enehangge pirenehon filila ririsimu hol harukmen lebe ruruk angge uhan itano pirenon inowen ma urukmu hol harikik.
66006004	Ma urukmu itano wam kuda winon eke oruk huluwon waharukmu emberimu heriyeg latisi ahun inowen mangno roho wereg ane elehap turuk laruhu ulug at ineyap tirisi. Ap kinangmon it-it wat-war amag ulug at ino inggikmu karog suwon emberusa.
66006005	Domba umalik inowen enehangge hinahanehon filila ririsimu anden hol harukmen lebe ruruk angge uhan itano hinahanehon inowen ma urukmu hol harikik. Anden yet harukmen wam kuda singon misig emberimu heriyeg latisi ahun inowen anggin emberuk angge inggikmu seneg latisi.
66006006	Lebe ruruk angge uhan itano sehelimuwen ele urukon holtikikon, "Suburu sum misig uang inggila teng misig fam warukmu kiring sum hinahan uang inggila teng misig fam waruk angge wam sei men hele ahaluwe fanowon men siyahap tuk fug," urukmu hol harikik.
66006007	Domba umalik inowen enehangge uhanehon filila ririsimu hol harukmen lebe ruruk angge itano uhanehon inowen ma urukmu holtikik.
66006008	Anden yet harukmen wam kuda oruk inggilangge hilali rurukon hahon waharukmu emberimu heriyeg latisi ahun ino unuk War Atukon suwalegma unuk War Atuk Ambeg ombolim waharuk latisi. It piren itanowen ap minggiroho unusuruk lit winon karog fam unusuruk lit winon suburu obok og isaruk lit winon ouk unubam emberuk lit winon olomene kinangma werehon mako unubam emberuk lit pinggi unusuruk lamuhup ulug inineyap eneptusa.
66006009	Domba umalik inowen enehangge fuwabon filila ririsimu yet harukmen Allah fahet hubu lahaptuk ambeg apma Allah wene fahet fag toho hiyag isaruk latusa ane fahet pinggi unusuruson arimano enehime yer isarikik.
66006010	Warehon enehime arimanowen enele hi roho uruk lit, "Hebe ine roho wereg lit Hindi fanowonen pikir ane turuk lahenon inowen nit nenemep hinang tarukon fahet nombarenam welamuhukmu ap kinangma werehon unggum unubam emberuk lit ayeg waroho unusuhun?" uruk latusa.
66006011	Ari uruk latusama it arimano enebe wal taneg sum yanggowon wan eneptusareg it unubam enele uruk lit, "Tot hinindi yuwag toho weregma hit honori Allah amingmingangge werehon hit hunusurusa hag toho unusuhupmu winag hahupteg wirim aha uhup," ulug hiyag isarusa.
66006012	Anden yet harukmen domba umalik inowen enehangge falfalikon filila ririsimu o mek humon turukmu mo oho aben fesi lahaplug sum siyahon suknuruk hag toho il siyag atisimu pikalem il mep atisi.
66006013	Siyelu humon waharuk lit e anggen momiyon tahanoho wamburuk hag toho suhal poholman kinangma loloho wamburusa.
66006014	Suwesingga yinggiltuk hag toho pohol yinggiloho eleg atisimu punu men ik alonggen ke werehon men miyaloho hikip atusa.
66006015	Kinangma ap suwon werehon men iniknisi roho werehon men sehen seneg inap onowesi men tung inap men palimu werehon men ap enemingmingangge werehon men enemu wirik toho werehon men arimano obog toho enekolen kiling ele ke hirag atuk latusa.
66006016	Hirag atusareg wereg lit punu men tom ayeg men unubam enele uruk lit, "Lehoma heriyeg Ahun inowen yet nisahumu domba umalik inowen Olok ane nunubam tuhu rohon tom ayeg fele roho sok lare feruk lit hirag nenebiyek," uruk latusa.
66006017	It itano Onolok anggolo haruk sambil inam atisimu ap san indi wirik toho fano welam teg? Luk 21:25; Why 11:13, 16:18*
66007001	Anden yet harukmen kinang atog fumag-fumag malaikat uhan unduhuk lit siyelu tom fam ik fam e fam fu ruruk laruhu fug ulug iren ki regma yet harikik.
66007002	Mo lahik waharuk ambeg malaikat winon eke inam atisireg Allah oluk werehon inowen tohon enehangge walug waharisi. Waharisireg malaikat uhan itano tom men ik men siyahap tuhup ulug atog fumag-fumag in eneptuson itano fam enele hi roho uruk lit,
66007003	"Allah umaliki enehangge inilahe umag enebuk fugmu tom men ik men e ohi men siyahap tuk fug," uruk latusa.
66007004	Uruk latusama anden hol harukmen it Israel inap famen ondoko laruson arimano enehangge inilahe umag eneptuson obog toho mangno roho teng-teng angge teng nisanggowen (seratus empat puluh empat ribu) winag haruson holtikik.
66007005	Ununggul unuk wal taneg werehon enehangge unubam emberuson teng-teng angge (dua belas ribu) welatusa. Ununggul unuk Yehuda enehangge unubam emberuson teng-teng angge, ununggul unuk Ruben teng-teng angge, ununggul unuk Gad teng-teng angge,
66007006	ununggul unuk Asyer teng-teng angge, ununggul unuk Naftali teng-teng angge, ununggul unuk Manasye teng-teng angge,
66007007	ununggul unuk Simeon teng-teng angge, ununggul unuk Lewi teng-teng angge, ununggul unuk Isakhar teng-teng angge,
66007008	ununggul unuk Zebulon teng-teng angge, ununggul unuk Yusuf teng-teng angge, ununggul unuk Benyamin teng-teng angge (dua belas ribu).
66007009	Anden yet harukmen ap anggolo enebe winahuk fug toho weregma yer isarikikon arimano o pumbuk wal taneg werehon men ununggul unuk wal taneg werehon men inibam wal taneg werehon men enele wal taneg urukon obog toho arimano men palu roho lehoma hur Atuk ahun ino men domba umalik ino men Enelukema unduhuk latusa. It arimano sum yanggowon wan teg lit uluwa inggila ininggikmu wal taneg seneg latusa.
66007010	Ari regma enele hi roho uruk lit, "Ninikni Allah lehoma heriyeg lit werehon men domba umalik men nit windat neneptukon itano hi eneptuk lahe," uruk latusa.
66007011	Ari urukmu lehoma hur atuk angge men iniknisi roho werehon men lebe ruruk angge uhan itano men weregma malaikat obog toho arimanowen it walinggoho kilap enesug lit kinangma ying atusareg Allah fam sembahyang uruk lit,
66007012	"Amin! Ninikni ulug Allah wel turuk lit At palimuwap tuhup. Mun angge man angge alem At oluk tehen Ninikni uruk lamuhup. At ine werehon hi ruruk lit palimuwap turuk lit eneg welamuhup. Amin!" uruk latusa.
66007013	Ari uruk latusama iniknisi roho werehon misihen an nubam ele uruk lit, "It sum yanggowon wan tohon arimano kema inap, kema filen waharusa?" ulug kapal niyarisimu
66007014	anden at ubam, "Nikni, hat holuk," irikik. Ari irikikmu aren an nubam, "Ap aruma inindi anggin toho welatusareg wilip atuson wereg. Wam domba umalik ino mep fam enesum umag tarusama enesum yanggo atisi.
66007015	Enesum yanggo atisimu it aruma Allah lehoma hur atuk ambeg alukema unduhuk lit likiya hupmu Allah ibamen let turuk lit wereg. At lehoma werehon inowen it palimu ungga sal enebuhu.
66007016	Ungga saleg lit weregma suburu obok ik obok ha fug angge molok ha fug angge indok ambiyang ki ruk fug angge welamuhup.
66007017	Wam domba umalik lehoma Iraham werehon inowen it fer enesug lit ik eleruk fanowon mondabi onoluk welamuhubon fahet hondog eneptuk laruhu. Allahn it uba yatukon onggon eneptuk lit uba sumag eneptuk laruhu," ulug hiyag nitisi.
66008001	Wam domba umalik inowen enehangge sabiron filila ririsimu poholman mun angge man angge enele eleg angge pik-pok teg angge weregma mo il tot larisi.
66008002	Tot larisimu anden yet harukmen malaikat sabiren Allah alukema unduhuk lit weregma waruk it ininggikmu wal taneg og isarusa.
66008003	Og isarusama malaikat winon eke kubag indok anggen elma kilaptuk angge seneg lit Allah fahet hubu lahaptuk ambeg ino iraham larisi. Iraham larisimu indok munggaltuk angge anggolo og utusama, "Indok munggaltuk angge aru fam Allah umalikisiyen sembahyang uruk angge wereg ulug hubu lahaptuk ambeg ili rurukon hur atuk angge alukema werehon ari palimu embemihin," ulug hiyag utusa.
66008004	Indok munggaltukmu hubu laharukon ino Allah umalikisiyen sembahyang urukon men mangno roho laharuk lit malaikat inggik famen Allah weregma laharuk latisi.
66008005	Laharuk latisimu malaikat inowen hubu lahaptuk ambeg ino fam indok ambiyang warisireg indok munggaltuk angge inggikmu werehon kilaboho indok ino hililoho kinangma hik isarisi. Hik isarisimu lebeglu lebeg turuk lit ululu humon sipuk turukmu o mek turuk lit aplohok humon tirisi.
66008006	Ari tirisimu malaikat sabiren itano waruk senehon itano waruk teltul ulug wep toho foroho latusa.
66008007	Wep toho foroho lit malaikat atamon inowen teltukmu osit humon sohonggen hag toho pilaptukmu indok ambulpul men mep men mangno roho kinangma hik isa wambik waharisi. Wambik waharisireg kinang men e ohi ahen men minggiroho, hoholangge selon obog toho harep narisi.
66008008	Harep narisimu malaikat pirenehon inowen oho waruk teltukmu tom humon indok ambulpul wilip atukon hahon ik yenggelegma hik isa wambirisi. Hik isa wambirisimu ik yenggelehon ino fumag fil il mep atisimu
66008009	ik ahummu lebe ruruk angge werehon minggiroho war atusama kou ik ahum ke larukon minggiroho siyag atusa.
66008010	Siyag atusama malaikat hinahanehon inowen waruk teltukmu suhal humon misig poholman ambulpul ulog-ulog wambik waharuk lit ik eleruk ahik men ik som wereg angge men minggiroho hondo ririsi.
66008011	Suhal ino unuk "Sig angge" inowen ik hondo ririsireg fumag fil minggiroho sig eneg atisimu ap anggolo ik ino narukmu war atusa.
66008012	War atusama malaikat uhanehon inowen waruk teltukmu mo men pikalem men suhal men minggiroho siyahap turusa. Siyahap turusa fil ino mum atisimu ilingge oho hubanggo oho fumag minggiroho hik teg eneg latisi.
66008013	Hik teg lit eneg weregma anden yet harukmen suwe tunguni pohol ke lam-lam laruk lit ele hum toho tung turuk lit, "Fong fong fong," il laruk lit, " Malaikat hinahan itanowen oho waruk teltuk eleg ane roho teltuk halug ap kinangma werehonen fong watuk lamuhup," ulug suwe inowen urukmu hol harikik.
66009001	Malaikat fuwabon inowen waruk teltukmu anden yet harukmen suhal misig poholman kinangma wambik waharukmu yet harikik. Turuhun elma war atuk ambeg husuruk angge inggikmu og utusa.
66009002	Turuhun ele ino husurukmen indok hubu muhul elma inowen wilip atuk lit mo men pohol men indok hubu inowen hililip tirisimu hik atisi.
66009003	Hubu ino famen herenangge anggolo hik heheg wilip atuk lit it arimano kirimbul onolokon ayeg hag toho welatusa.
66009004	Herenangge arimano fam hiyag isaruk lit hoholangge men inggilangge kinangma wilip atuk angge men e inggila men na fug, we ap Allahn tohon enehangge inilahe ik umaho elehon eneg fato eneptuk lamuhup.
66009005	Fato eneptuk lamuhup ulug hiyag isaruk lit pinggi unusuk fug angge enehap selma eneg fato enebil larukmen eneg pikalem fuwaben aruhu. Fato eneptukmu ouk hahup ane kirimbulen ap fato eneptukmu ouk turuk hag toho ouk eneptuk laruhu.
66009006	Ari turuk lamuhupmu ap arimanowen enehap ouk-ouk war ala peruk lit war atuk ane yami ruhup angge famen hiyahakup fug, eleg ala puhup angge famen eleg amuhup fug.
66009007	Herenangge arimano aben tog abuk oho lit wam kuda emberimu laruk hag toho wereg lit ununggul hobog ili ruruk angge hobog teg lit onorohole ap onorohole hag latusa.
66009008	Onoruk hiyap onoruk yaron hag tegman eneyeg olomene ayeg hag tegma
66009009	enemig sing wan teg hag latusa. Eneherabul aplohok tog abuk oho lit wam kudan kou lisulug larukmu uyug aplohok turuk hag latusa.
66009010	Eneheye kirimbul olombik hin morog teg hag toho teg latusa. Onolombik atog ine fam ap unusil larukmen eneg pikalem fuwaben atuk.
66009011	Malaikat turuhun ele forohowon ino it inikni wereg. Malaikat ino unuk Ibrani enele fam Abadon suwalegma Yunani enele fam Apolion (nit nenele roho fu eneptuk angge) suwaleg.
66009012	Fong watuk ane atamon teko larisimu pirenehon men hinahanehon men fong watuk ane teko lahu.
66009013	Malaikat falfalikon inowen waruk teltukmu anden hol harukmen andimbuk uhan hubu lahaptuk ambeg ili rurukon Allah aluke fil werehon fam wilibihon ino feneyen ele urukmu holtikik.
66009014	Hol harukmen malaikat falfalikon waruk senehon ino fam uruk lit, "Ik suwon Efrat ayegma malaikat uhan hele wareg lit werehon itano lol enebin," urukmu holtikik.
66009015	Ari irisimu malaikat uhan itano mo ari fam pikalem ari fam hup sakan ari fam ap kinangmon minggiroho pinggi unusuhup ulug sali winako foroho latuson itano lol enebik larisi.
66009016	Lol eneptisiyon itano sehen seneg inap wam kuda emberimu heriyegma teng-teng angge mondeg angge waharuk latusa. Teng-teng angge (dua ratus juta) wereg ulug winaharukon holtikik.
66009017	Anden fulu roho yet harukmen wam kuda emberimu ap anggolo heriyegma enesing wan teg latuson arimano sing il indok ambulpul hahon men piyanu paleg lit hubu mik-mik angge turuk hahon men puhulik palehon men wan teg angge waharukmu yer isarikik. Wam kuda ununggul arimano olomene olokon hag tegman enembilik ele keyen indok ambulpul men hubu men kinang ahe amben siyahon hag toho wilip atuk latisi.
66009018	Wam kuda enembilik ele keyen wilip atuk latisiyon arimano indok men hubu men ahe amben siyahon men wilip atuk lit tohen hag toho ap minggiroho arimano waroho lin isaruk latisi.
66009019	Wam kuda arimano enembilik men eneheye men inine anggolo reg latisi. Eneheye arimano pisanggo hag teg lit ununggul weregma eneyeg arimanowen ap anggolo siyahap eneptuk latusa.
66009020	Siyahap eneptuk latusa angge famen ap winon war atusa fuhon arimanowen ininggik fam siyag ane turuk latuson arimano embeserusa fug. Mungguwat siyahon fam usa ane turuk lit ili ruruk lit umbagpag turuk angge iren laltuson arimano fam usa ane turuk lit posiyemanggen men e men helep men laltuson inilen yet ha fug tohon inisanggowen holuk fug tohon unuwag la fug tohon wereg angge famen ninikni uruk latusa.
66009021	Iren ari turuk lit ap pinggi watuk ane men pamongge unusuruk ane men pabi ruruk ane men yoholiyangge waruk ane men obog toho embeseruk latusa fug.
66010001	Anden yet harukmen malaikat ineyon misig poholman wambik waharukmu hina sum hag toho wan tegma kaliye ahikal unggulmu hobog teg lit orohole mo yatuk hag teg lit uyugmu indok ambulpul ulog-ulog wambik waharukmu anden yet harikik.
66010002	Inggikmu suwesingga toron misig wiriloho seneg latisi. At ino uyug pikit fil ik sobig lit uyug hare fil kinang sobig lit
66010003	ele olomene ele hag toho hum toho kuwa ruruk latisi. Ele urukmu itano ululu sabiren sipuk turuk latusa.
66010004	Ululu itano sipuk turuk latusama suwesingga fam hahatmin ulug turuk lit hol harukmen ele poholman uruk lit, "Ululu sabiren itano enele ehesa ane suwesingga fam hahabuk fug, aben holuhup tohon enehangge tebelug map tebemihin," urukmu holtikik.
66010005	Malaikat uyug fuma ik sobig lit uyug fuma kinang sobig latisiyon inowen inggik pikiron fam pohol fil leg haruk lit,
66010006	"Anden tik-tem toho iminon aru mondabi Oluk werehon fam mun angge man angge poholma kinangma ikma werehon wal tibag Ahun fam sali embemin," il laruk lit, "Sali ari pisan aruhu fug.
66010007	Malaikat sabiron inowen waruk teluhu sambil ino Allahn hirako peruk ane inam aruhu. Amingmingangge atam wene hiyag isaruk latfag inap hiyag isibag ane hikit toho teko lahu," irisi.
66010008	Ari irisimu anden hol harukmen ele pohol filen tam hol harikikon ino nin eke an nubam ele uruk lit, "Lamihinteg malaikat uyug fuma ik sobig lit uyug fuma kinang sobig lit werehon inowen inggikmu suwesingga wiriloho seneg lahayon ino wak lamihin," ulug hiyag nutukmu hol harikik.
66010009	Ari hol harikikteg malaikat ino ambeg larikikteg heng turuk lit, "Suwesingga ino og nimin," irikikmu aren an nubam ele uruk lit, "Hilamihinteg namihinmu hahummu fato rimisi angge famen hambilikmu kin ahaluwe hag toho unduk fano rik ohoreg," ulug hiyag nitisi.
66010010	Ari hiyag nitisimu suwesingga ino malaikat inggikmuwen warikikteg narikik. Narukmu nambilikmu kin ahaluwe hag toho unduk fano turuk latisi angge famen pil harikikmu nahum fato ruruk latisi.
66010011	Ari turukmu hiyag nutuk lit, "O pumbuk obog toho men ap ununggul unuk obog toho men enele wal taneg urukon men ap palimu werehon men fulu roho haruk lahen ane hiyag isaruk laruhun," ulug hiyag nitisi.
66011001	Weregman wirim turuk angge hahon fili tomuk eke an og nitisi. Og nutuk lit, "In atmihinteg Allah ibam men hubu lahaptuk ambeg men ap o ino sembahyang urukon men wirim enepmihin.
66011002	Allah ibam huk angge fil werehon wirim timihin fug. Sel fil werehon ari Allah unuk enepeleg inap og isarusa. It arimanowen pumbuk fanowon ino unuyuhen sobir isarukmen pikalem teng misig men nubam hilag nuwal fumahen (empat puluh dua bulan) aruhu.
66011003	An notsi piren fag toho hiyag isarukon itano Anden mingming enebuhukmu wamuhupteg fesi lahaboho wereg lit fulu roho hahup ane ap hiyag isarukmu hup am sakan am turukmen eneg teng-teng angge (seribu dua ratus enam puluh hari) aruhu."
66011004	Notsi piren itano e zaitun fanowon anggen naruk ahen piren itano hag toho men iral hunduko emberuk angge piren itano hag toho Allah kinang seneg Ahun ino Alukema unduhuk lit wereg.
66011005	Ap ekeyen it piren siyahap enebul ulug turukmen enembilikmuwen indok ambulpul wilip atuk lit seliyon arimano indoken han wirako lin uruk. Ap ekeyen it siyahap enepmin puhu halug ap ino ari hag toho war atuk.
66011006	It piren itano inine rehen fulu roho haruk ane ap hiyag isarukmu osit wambik waruhu fug ulug pohol lare fusuk teg. Inine fam ik obog toho il mebap tuk hag teg lit wereg. It inine fam ap unusul peruk halug mun angge man angge alem siyahon likiya hupmu ap unubam umbuk teg.
66011007	It itanowen wene fag toho uruk lit obog toho hiyag isahupmu manu humon turuhun ele ap war atuk ambehen wilip aruhureg it unusuruk lit pinggi waroho lin isahureg palimu aruhu.
66011008	Enebe wareg angge itano o pumbuk suwon funggalem suwon larukon fam yinggig lamuhup. O pumbuk ino famen Inikni e fam tele fisibahon ino unuk te Allah hime fanowon inowen o Sodom men o Mesir men suwaltisiyon uruk.
66011009	Enebe wareg angge itano weregma ap o pumbuk obog toho men ap ununggul unuk obog toho men enele wal taneg urukon men inibam wal taneg werehon men waharuk lit enebe wareg angge itano yinggigmu yer isarukmen hup hinahanam ilingge misihim aruhu. Ap arimanowen yer isaruk lit werehen, "Ap warehon kilap eneptuk ambeg kilap enebuk fug," uhup.
66011010	Ap obog toho kinangma werehon arimanowen ap piren itano war ahasa ulug enehiyeg haruk lit pet neneptuk lit nunusuruk inap itano war ahasa ulug yunggultuk lit onori fahet wam og eseheg suburu og eseheg tuhup.
66011011	Ari turukmen hup hinahanam ilingge misihim atisimu Allah hime fanowon Oluk werehon unundama kirisimu it piren onoluk atusareg in atusama ap anggolo yer isarusareg enekol harusa.
66011012	Enekol haruk lit weregma pohol filen ele humon uruk lit, "Lahik maniyek," ulug wol eneptukmu hol harusa. Hol harusama it piren itano hinan hililip toho og eneptug poholma laharukmu it seliyonen yet harusa.
66011013	Yet harukmen o mek humon tirisimu o pumbuk ino minggiroho fumag fil halog turuk lit ap teng-teng angge sabiren (tujuh ribu) war atusa. It winon war atusa fuhon enekol harusareg Allah poholmon wel turuk latusa.
66011014	Fong watuk ane pirenehon teko larisimu hinahanehon ketiya wilip arik ohoreg yet teg lamok.
66011015	Weregman malaikat sabiron inowen waruk tel harukmen poholman enele hi roho uruk lit, "Ketiya ap kinangma werehon Ninikni Allah suwon men aren ahaluwe unggulmu are reberisiyon ino menen eneg sen enesug lit wereg. At suwon inowen sen enesugmen eneg ketiya oho fobik oho mondabi welaruhu," ulug wel turuk latusa.
66011016	Wel turukmu iniknisi rohon uhaneg fumahen arimano Allah alukema hur atuk angge wal taneg fam heriyeg lit welatuson arimano enelenggen fam hur atusareg Allah wel turuk latusa.
66011017	Iren wel turuk lit, "Ninikni Allah palimu welahenon Hat hubam Ninikni uruk lahe. Hat welatikinon welahenon inowen Hine suwon inamap tirikinteg ap suwon palimu wereg lit sen enesug ane ak teberikin.
66011018	O pumbuk obog toho onolok harusa ane fahet Haren holok ane wenggel harikinteg Holok atikin. Ap warehon minggir eneptuk li ketiya inam atukmu Hamingmingangge wene tam hiyag isaruk latusa inap men fano turuk latusa inap men ap suwon toron Hat hunuk fahet enekol toho welatuson men onggo og isaruk li horog atisi. Kinang alem watuk inap arimano Haren alem unubam emberuk lit siyahap eneptuk lahen," uruk latusa.
66011019	Ari uruk latusama Allah ibam poholma sok husoho larisimu Allahn sali ibahon peti wirig latfahon ino inam atisi. Inam atisimu lebeglu ruruk lit ululu sipuk ane o mek humon eke tirikim osit sohonggen hahon ino wambik waharisi.
66012001	Weregman enehangge suwon poholman inam atisi: Hiyap misig mowen hililip teg lit pikalem palimu uyug sobig lit suhal nisanggowen unggul walinggoho hutuk teg latisi.
66012002	Hiyap ino malik fet talug latisireg indag tamin ulug ahum fato ruruken ngi hum uruk latisi.
66012003	Ari uruk lit weregma enehangge winon eke poholman inam atisi. Manu misig ahap ke indok ambulpul kiyog turuk lit unggul sabiren teg lit andimbuk numen teg lit unggul wal taneg aliliyangge hobog teg latisi.
66012004	Manu aheye ino kaya rurukmu suhal minggiroho poholman kinangma pilap eneptuk latisi. Ari turukmu manu inowen hiyap umalik indag tamin ulug turukon ino ondoho feruk halug hum toho namin ulug turuk latisi.
66012005	Ari perukmen hiyap inowen malik ap angge indag tarisi. Indag tarisiyon inowen wanggun tomuk ineyon seneg lit ap obog toho sen enesug laruhu Allahn perisi. Manu inowen malik ino hum toho namin ulug turukmen malik ino Allah wereg ambeg lehoma walug larusa.
66012006	Walug larusama hiyap ino longgo imin ulug farema larisimu Allahn at welaruhu ambeg ulug hale ferisi. Hale ferisi ambeg ino weregma kultukmen eneg hup teng-teng angge (seribu dua ratus enam puluh hari) aruhu.
66012007	Weregman poholman tog aptuk ane ak turusareg Mikhael otsi malaikat men manu ino men tog abul ulug turukmu manu ino otsiyen let turukmu tog aptuk latusa.
66012008	Tog aptuk latusareg manu otsi men apma atusareg poholma it fahet kolo reg ambeg eleg latisimu manu ino kinangma pilaptusa.
66012009	Manu ino pisanggo sabalon unuk Iblis Setan urukon kinangma werehon obog toho inindi ninap eneptuk lit mingming eneptukon ino apma pilaptusa. At otsi amingmingangge obog toho pilap eneptusa.
66012010	Anden hol harukmen poholman ele hi roho uruk lit, "Ninikni Allah inggik ineyon ap fanowap eneptukon inowen mun angge man angge seneg lit ahaluwe Unggulmu are reberisiyon men mangno roho palimu wereg. Nit nonori fam un ane lombohap tirisiyon ino apma pilaptusa. At ino Allah fam ele uruk lit likiya hupmu un ane lombohap eneptuk latisi.
66012011	Domba umalik Amep fam men wene fag toho hiyag isarukon ino fam men apmayap turusa. Wene hiyag isaruk lit nininggareg fano welamuhuk puk fug angge nunusukag peruson ariyen palimu atusa.
66012012	Pohol men hit poholma welahebon obog toho men henehiyeg toho welamek. Hit kinang men ik men welahebon Iblis henembeg wambik waharisimu hinindi anggin amag. At welaruhuwon sali il misig tot tehen olok anggolo haruk," uruk latisi.
66012013	Manu inowen mondabi kinangma waroho pilap nabehesa perisireg hiyap ap umalik indag tarisiyon ino mutug laruk latisi.
66012014	Mutug laruk latisimu hiyap ino welaruhu ambeg ulug farema tam hal itisi ibam ino lamisi ulug aherabul piren suwe tunguni aherabul ino og utusa. Manu ino wereg ambeg yat fil hiyap ino imbisik larisireg kultukmen mo ilig am wirig am turuk lit misig aruhureg nin eke piren aruhureg nin mo ilig aruhu.
66012015	Hiyap ino imbisik larisimu manu inowen nangginoho watmin ulug hiyap ino ikma ubuk uruk lit war amag ulug ik humon ambilik ele keyen fulok tirisireg wirig atuk latisi.
66012016	Wirig atuk latisimu kinang inowen hiyap ino let timin ulug waharisireg at ambilik a-reberisimu ik manu famen fulok tirisiyon ino pil isarisimu firig atisi.
66012017	Ik firig atisimu manu inowen hiyap ino warihi ha fug teg lahi ulug olok harisireg umalikisi winon Allahn komo enepfag ane holtuk lit Yesus awene onoluk inap unusimin ulug larisi.
66012018	Larisireg saho ik ayegma unduhuk latisi.
66013001	Anden yet harukmen pak wimbi hahon suwon misig saho ahik famen wilip atukmu yet harikik. Pak wimbi hahon ino andimbuk numen teg lit unggul sabiren teg lit andimbuk numen arimano fene aliliyangge lahabeg latisi. Unggul fam Allah abug uruk ane hahareg latisi.
66013002	Pak wimbi hahon ino ebe pak su humon hag teg lit uyug tabi uyug hag tegma ambilik olomene ambilik teg latisi. Pak wimbi hahon ino inam atisimu manu inowen at ineyap turuk lit at lehoma heriyeg ambeg hiyag itisireg palimu unduhuk ferisi.
66013003	Anden yet harukmen unggul misig yowilangge humon teg lit war am hag teg latisi angge famen fanowap tarisi. Fanowap tarisimu ap kinangmon obog tohowen yihi uruk lit at ele holtuk latusa.
66013004	Manu inowen pak wimbi hahon ineyap tirisi ane fahet ap kinangmon obog tohowen manu wel turuk lit ubam sembahyang uruk latusa. Sembahyang uruk lit wimbi ino oho wel turuk lit, "Pak wimbi aru men ap sa men wirim teg? Ap san pak wimbi aru men ambi roho tog abuk teg?" uruk latusa.
66013005	Pak wimbi hahon ino ambilikmuwen wilip atuk ane hemet til laruk lit Allah abug il laruk latisi. Ari til norukmen pikalem teng misig nubam hilag nuwal fumahen (empat puluh dua bulan) lahu ulug ineyap tirisi.
66013006	Ineyap tirisimu Allah unuk men At wereg ambeg men poholma werehon obog toho men enebug uruk lit siyahap enepmin ulug ambilik husirisi.
66013007	Ap fano ane turuk inap men tog aptuk lit it apmayap enebukag ulug ineyap tirisi. O pumbuk obog toho men ununggul unuk obog toho men enele wal taneg urukon men inibam wal taneg werehon obog toho arimano apmayap turuk lit at palimu atisi.
66013008	Ap obog toho kinangma werehon at wel turuk lamuhup. Domba umalik senggeltuson ino asuwesingga fanowon ino fam atam pohol kinang wal tibag sambilen ununuk hahatfag fuhon arimanowen eneg wimbi ino wel turuk lamuhup.
66013009	Ap sa isanggo wereg halug at inowen hol hawag.
66013010	Ap sa inggik hele wabukag ulug hiyaho feruk halug at ino inggik hele wabuhup. Ap sa karog fam wabukag ulug hiyaho feruk halug at ino karog fam pinggi wabuhup. Alem palimu werehon aru: Ap Allahn mumal eneptisiyon arimanowen inindi wirik toho unduhuk lit wenggel haruk lamuhup.
66013011	Anden yet harukmen pak wimbi hahon eke kinang elman wilip atuk lit andimbuk piren domba andimbuk hag tegma ele manu ele hag toho uruk latisi.
66013012	Wimbi atamon suwon inowen fobikon ino ineyap turukmu alukema oweyen turuk ane ambi roho turuk latisi. Aren turuk latisi ane ari famen ap kinangma werehon obog tohowen pak wimbi atamon yowilangge reg latisireg fano atisiyon ino ubam sembahyang uruk lit wel turuk latusa.
66013013	Ap obog toho onolohotma enehane ineyon inowen tehek ukag ulug indok poholman lisoho kinangma pilabik waharuk latisi.
66013014	Enehane ineyon turuk lahi perisiyon ino fam pak wimbi tamon ino olohotman turuk lit ap kinangmon inindi nina feseruk latisi. Wimbi karohen ti reberuson fano atisiyon ino aben wel turuk lamuhuben wirimangge laltihip ulug hiyag isarisi.
66013015	Hiyag isarisimu at ineyap turusama wirimangge ino olukap tirisimu ele uruk latisi. Ele uruk latisimu ap winon at wel turuk elehon arimano pinggi unusiyek ulug hiyag isarusama obog toho pinggi unusurusa.
66013016	Ap obog toho toron men suwon men enenggengge elehon men werehon men amu wirik toho werehon men ap enemingmingangge werehon men it arimano unubam ininggik pikiron fam ano ilag uwag fam ano enehangge hunubam umbat tomok ulug hiyag isarisi.
66013017	Ap misihen oho onggo paloho waruk ambeg ayeg waroho hilamin ulug la fug tegma we it enehangge unubam werehon eneg wa reg latusa. Enehangge ino wimbi hahon unuk ano unuk winag haruk ane ano wereg latisi.
66013018	Onoluk atuk ane alem tuma hahareg lit werehon fahet yami ruruk lamuhup. Ap sa indi anggat teg halug at ino pak wimbi fahet winag haruk ane roho winaharuk laruhu. Winag haruk ane ari ap kinangmon winag haruk ane roho wereg. Winag haruk ane ari teng-teng angge teng falfaliken (enam ratus enam puluh enam).
66014001	Anden yet harukmen domba umalik ino tom Sion punumu unduhukmu At walinggoho ap teng-teng angge teng nisanggowen (seratus empat puluh empat ribu orang) unduhuk lit welatuson arimano At unuk men Ikni unuk men inilahuwagma hahareg lit weregma yer isarikik.
66014002	Yer isaruk lit hol harukmen Ele pohol filen ik hul aplohok tung turuk hag toho turuk lit ululu humon sipuk turuk hag toho uruk latisi. Ele ino pinggong kong turuk inaben kong turukmu enembinggong ele uruk hag toho urukmu hol harikik.
66014003	Lehoma hur atukon Alukema unduhuk lit lebe ruruk angge uhan itano men iniknisi roho werehon arimano menen holeg lit weregma sini keron wiliptusareg yunggultuk latusa. Sini yunggultuk latuson ino ap misihen oho oluk am fug tegma we it ap teng-teng angge teng nisanggowen (seratus empat puluh empat ribu orang) kinangman windar eneptisiyon arimanowen eneg onoluk teg latusa.
66014004	It arimano hiyap fahet til noruk lit unubam sabelep tag teg eleg angge hiyap ahun men nohoruk elehon hag toho wereg. It arimano domba umalik ino kema-kema larukmu Ombolim laruk latuson wereg. It arimano Allah men domba umalik men fahet ininggikmu angge atamon emberuk hag toho enebe Allah fahet umbukag ulug ap kinangmon sehelimuwen windar eneptisi.
66014005	It arimano enembilik fam enele si ane uk fug angge wereg lit unubam siyag angge tag teg eleg.
66014006	Anden yet harukmen malaikat misig pohol ke fililoho laruk lit ubam wene fanowon mondabi welaruhuwon weregma ap kinangma werehon o pumbuk obog toho werehon men ununggul unuk obog toho men enele wal taneg uruk inap men inibam wal taneg werehon men wene fanowon ino hiyag isil larukmu yet harikik.
66014007	Malaikat inowen hiyag isil laruk lit ele hi roho uruk lit, "Allah fahet henekol toho wereg lit At wel turuk lamuhup. Ap minggir enebuhu sambil ino ketiya horog atuken Aren pohol men kinang men ik wiliptukon men yenggelehon men obog toho wal tibahon ino Ubam sembahyang uruk lamuhup," uruk latisi.
66014008	Malaikat inowen ari urukmen pirenehon eke inam atisireg ombolim laruk lit, "O pin kuruk lit Babel pumbuk suwon ino aben o pin hi halog ane unusurusa. Babel inap arimanowen o pumbuk obog toho ik olokon pabi ane turuk ahik ino hinang isarusama narusareg nenek turuk latusa," ulug ele hi roho uruk latisi.
66014009	Malaikat inowen ari urukmen hinahanehon eke inam atisireg onombolim laruk lit ele hi roho uruk lit, "Ap sa pak wimbi hahon ino men wirimangge ino men unubam sembahyang uruk lit enehangge inggikmu ano ilahuwagma ano emberukon
66014010	at ino ik ahaluwe olokon Allah indimu olok haruk lit hinang isarukon nahu. Sig elehap turukon ik saplanggeyon hinang um fug angge we ik ahaluwe olokon ino Allah indimuwen olok haruk lit ik kubag fam hinang uruhu. Hinang uruhumu nahuwon ino malaikat fanowon men domba umalik ino enelukema at ino indok ubam umbuhupmu kinang ahe olokon ubam hililip turuk laruhu.
66014011	It arimano unusuruk ahindok hubu ino hundig-hundig mondabi poholma laharuk laruhu. Pak wimbi hahon ino men wirimangge ino men unubam wenggel harukmu enehangge unubam werehon ari fahet likiya hupmu pale fuk fug angge unusurukmu enehap ouken nenek turuk lamuhup," irisi.
66014012	Alem palimu werehon aru: Allahn komo enepfag ane hikit toho turuk lit inindimu Yesus fam tem toho wenggel harukon Allahn mumal eneptisiyon arimano inindi wirik toho unduhuk lit welamuhup.
66014013	Anden hol harukmen ele pohol filen uruk lit, "Ketiya welaheyon famen ak teberuk lit Allah unuk fam war amuhubon enehiyeg toho welamuhubon fahet ari suwesingga fam haharin," ulug Hime fanowon inowen hiyag nutuk lit, "Fano ane turuk latuson fahet ayeg war isarukmu sat haruk lit lisag haruk latuson fahet fanoma kel taruk lamuhup. Ari tem toho uruk lahi," ulug hiyag nutukmu holtikik.
66014014	Anden yet harukmen hina yanggowon undama ap kinangmon hahon heriyegma unggul hobog ili ruruk angge Unggul ke pug teg lit Inggikmu karog simbuk tohon olokon seneg lit heriyegma yet harikik.
66014015	Weregma malaikat winon eke Allah ibamen wilip atisireg ap hina sehelimu heriyeg latisiyon ino fam ele hi roho uruk lit, " Roti anggen kinangma yatuson wirik atisimu paltuk li lahakekma karog olokon Hinggikmu seneg lahenon ino monde fin," uruk latisi.
66014016	Ari uruk latisimu hina sehelimu heriyeg latisiyon inowen anggen palukag ulug karog ino kinangma hik isarisimu anggen kinangma werehon paloho larusa.
66014017	Weregma malaikat winon eke Allah ibamen wilip atisireg aren oho karog simbuk tohon olokon eke inggikmu seneg latisi.
66014018	Malaikat misig eke Allah fahet hubu lahaptuk ambehen waharisireg at indok ngi roho wereg lit malaikat karog simbuk tohon eke seneg latisiyon ino fam ele hi roho uruk lit, "Hele anggur anggen kinangma yatuson wirik atisimu karog ino walug wambimihinteg anggen tahanik wambimihin," irisi.
66014019	Ari irisimu malaikat inowen karog ino kinangma hik isarisireg anggen tahanoho walug ahaluwe pete roho pilapmin ulug kinang fo reg ambeg ino pilabik larisi. Allah indi olok haruken kinang fo reg ambeg ino pilabik larisi.
66014020	O pumbuk sel filen anggen arimano pete harukmen kinang fo reg ambeg inowen mep eneg wilip atisireg wam kuda anggolopma hele loltuk ambeg yenggel arik laharisi. Ik ino yenggeltuk lit ilan fuma-fuma ahuli yat toho yenggel atisi.
66015001	Anden yet harukmen enehangge suwon aben fog turukon poholma weregma yet harikik. Yet harikik angge ino malaikat sabiren arimano fotog-fotogma ap siyahap eneptuk angge ininggik wal taneg alem seneg latusa. Allah olok peruk ane alem ari famen fotog fotogma siyahap enebuhu.
66015002	Anden yet harukmen ik il wirikon indok men mangno roho yenggelegma ik ayegma ino pak wimbi men wirimangge men unuk winaharukon men enele holtul fug ulug longgo uruson arimano unduhukmu yer isarikik. It unduhuk latuson arimano Allah ambinggong ininggikmu wal taneg seneg latusa.
66015003	Pinggong seneg lit Allah amingmingangge Musa ino asini men domba umalik ino asini men uruk lit yunggultuk latusa, "Ninikni Allah Hat suwon palimu welahen. Haren turuk lahenon fano ane turuk lahenma aben fog Haptuk. Haren ap hondog eneptuk abunggalem ke ino tem toho pikiron eneg hondog eneptuk lahenma ap obog toho Inikni Hat welahen ulug wel Haptuk lahe.
66015004	Ninikni, ap san Hat fahet akol toho wereg eleg, ap san Hat hunuk palimu emberuk eleg ano? We Hat eneg fanowon welahen. Haren alem kong turuk lit pikit toho eneg kong turuk lahenma ap obog toho indit-indit werehon Hat hambeg waharuk lit Halukema hur atuk lit wel Haptuk lahe," ulug sini yunggultuk latusa.
66015005	Ari ulug yunggultuk latusama anden yet harukmen Allah ibam poholma werehon o sabo wene haharoho werehon sok husurukmu yet harikik.
66015006	Sok ino ele keyen malaikat sabiren ap siyahap eneptuk angge alem men Allah ibamen wilip atukmu yer isarikik. It arimano enesum fanowon yanggowon umbagpag turukon wan teg lit unubahare ke ili ruruk ahale fam nunggulig pug teg latusa.
66015007	Malaikat itano wilip atukmen lebe ruruk angge uhan itano misihen kubag ili rurukon enebe wal taneg og isarisi. Kubag arimano fam Allah mondabi welaruhuwon inowen Olok haruk ane keleg toho pilabeg latisi.
66015008	Allah ine roho palimu werehon Ibam ulug hubu lahaptukmu hubuwen o ino hondo reg latisi. Ap siyahap eneptuk ane alem sabiren arimano teko la fugmu ap misihen oho Allah ibam ino kuk fug teg latisi.
66016001	Anden hol harukmen Allah ibamen ele hi roho malaikat sabiren arimano hiyag isaruk lit, "Kubag sabiren Allah olok peruk ane elma pilabehon kinangma hilil isa lalihip," urukmu hol harikik.
66016002	Ari urukmu hol harikikmu malaikat atamon ino larisireg kubag ino kinangma hilil isarisi. Hilil isarisimu ap obog toho pak wimbi hahon ino enehangge unubam wereg lit wirimangge ino wel turuk latuson arimano pot humon enebene yig eneptuk latisi.
66016003	Yig eneptuk latisimu malaikat pirenehon inowen kubag ino ik ahummu hilil isarisi. Hilil isarisimu ik ino ap warehon mep hag atisimu ik ahummu wereg angge obog toho waroho lin urusa.
66016004	Lin urusama malaikat hinahanehon inowen kubag ino ik suwon larukon men ik wilip atuk ahik ikma hilil isarisimu ik obog toho mep atisi.
66016005	Mep atisimu anden hol harukmen malaikat ik senehon ino ele uruk lit, "Hat welatikinon welahenon inowen pikir ane turuk lit fano welahen. Haren alem aru pilabik wahen.
66016006	Haren ap mumal eneptikinon men wene hiyag isaruk latuson men enemep aben hilil isarusama ketiya Haren ayeg waroho it arimano nalihip ulug mep hinang isaruk lahen. Alem ari hit fahet wirim teg," ulug ele urukmu hol harikik.
66016007	Hol harikikteg weregman Allah fahet hubu lahaptuk ambeg inowen ele eke uruk lit, "Nikni Allah Hat palimu welahenonen unggum kong turuk lahenma pikit toho fano eneg atuk," urukmu hol harikik.
66016008	Ari urukmu hol harukmen malaikat uhanehon inowen kubag mo fam hilil isarisimu mo oloken ap arimano indoken han narusa.
66016009	Indok humon ino inahanen ap arimano fato eneptisi angge famen Allah alem unubam emberisiyon ino Unuk siyahap turuk lit ke hareyon umbusuk fug angge At wel turuk ane embeserusa.
66016010	Malaikat fuwabon inowen kubag ino wimbi heriyeg ambeg hilil isarisimu at wereg ambeg ino hik atisi. Hik atuk lit ouk anggolowen enembilikanggen ininggareg eneyeg fam kong toho sahal-sahal naruk latusa.
66016011	Ari turuk latusa angge famen ouk unubam atuk lit pot yig eneptisiyon fahet Allah poholma werehon Unuk siyahap turuk lit siyag ane turuk latuson umbusuk fug angge seneg eneg latusa.
66016012	Seneg eneg latusama malaikat falfalikon inowen kubag ino ik suwon unuk Efrat ino fam hilil isarisimu ik ino firig atisimu ap suwon yali filen waharukon fahet firig atisireg funggalem hal atisi.
66016013	Anden yet harukmen manu men wimbi men ele si uruk ahun men enembilik ele keyen wal taneg mungguwat yahiye hahon wilip atuk latusa.
66016014	Wilip atuson itano mungguwat siyahon aben tuk fug teg ane turukon wereg lit ap suwon kinangma werehon obog toho enembeg laruk lit Allah suwon palimu werehon ino men tog abukag ulug palu enebik larusa.
66016015	"Yet teg lamok, An waruhukon ino yoholiyangge waruk ahun hag toho waruhuk. Abiye larukmu inggaliyangge aben yet hahup tohon asum fano wan teg lit indi anggat teg lit werehon ahiyeg toho welaruhu."
66016016	Welatusama o pumbuk Ibrani enele roho Hamagedon urukon ino fam ap suwon arimano palu roho kilap eneptusa.
66016017	Kilap eneptusama malaikat sabiron inowen kubag ino pohol fil kusaloho hik isarisi. Hik isarisimu Allah ibam undaman lehoma hur atuk angge inowen Ele ine roho uruk lit, "Teko laha," urukmu holtikik.
66016018	Ari holtikikmu lebeglu turuk lit ululu si-sipuk ane o mek humon indam ap kinangma weregma misihim oho tibag fug toho turuk latisi. Ari roho o mek ino usa fulu roho turuk latisi.
66016019	Ari turukmu o pumbuk suwon ino pul ke pilang toho hinahan atuk lit o pumbuk Allah unuk enepeleg inap inibam arimano oho halog toho lin uruk latisi. O pumbuk Babel humon ino Allahn apeleg am fug angge At olok anggolo peruk ane ino ik ahaluwe sihon men mangno roho kubag fam ololop toho hinang isarisi.
66016020	Ik alonggen ke werehon arimano eleg atisimu punu oho hebeloho tonggo atusama tom yet haruk latusa fug.
66016021	Osit sohonggen hahon anggin helep simbuk anggin hahon poholman wambik waharuk lit ap hondo eneptuk latisi. Osit sohonggen inowen unusuruken enehap ouken Allah unuk siyahap turuk latusa.
66017001	Tot weregman malaikat sabiren kubag sabiren seneg latuson itano misig an nambeg waharisireg ele uruk lit, "Hiyap yaying turuk latisiyon ino ik eleruk fulok-falok toho wilip atuk ambeg heriyeg latisiyon ino fam alem ubam atisiyon fahet hiyag hitminen tiya ma!
66017002	Ap suwon kinangma werehonen hiyap ari men pabi ril noruk latusama ap kinangma werehon arimano ik olokon pabi turuk ahik ino hinang isarisimu narusareg nenek turuk latusa," irisi.
66017003	Irisimu Allah hime fanowon inowen an farema hondog naptug larisimu yet harukmen pak humon oruk huluwon emberimu hiyap eke heriyeg latisi. Pak ino unggul sabiren tegma andimbuk numen teg lit ebene ununuk Allahn siyag perukon anggolo hahareg latisi.
66017004	Hiyap ino sum mut men polu men fam palehon wan tegma ili ruruk angge men ilembani umbagpag turuk angge men helep anggen umbagpag turukon il asinandi turukon men lahabeg latisi. Lahabeg lit inggikmu kubag ili rurukon eke senegma kubag ino fam pabi ruruk angge olohulong kilabeg latisi.
66017005	Ilahuwagma unuk misig awiya waruk ane hahareg latisi. Hahareg latisiyon ino, "Babel suwon yaying turuk hiyap men siyag-siyag angge kinangma werehon men inisinga," ulug hahareg latisi.
66017006	Yet harukmen hiyap inowen Allah umalikisi fanowon men Yesus wene hiyag isaruk latusa inap enemep hinang tarisireg nalug nenek turukmu yet harikik. Yet haruk lit yihi ulug nindi anggin toho welatikik.
66017007	Nindi anggin toho weregma malaikat inowen an nubam ele uruk lit, "Nungge fahet hindi anggin toho welahen? Hiyap ino men pak suwon emberimu hur atukon ino unggul sabiren andimbuk numen ino men fahet mapmu roho werehon fahet fag toho hiyag hitnin," irisi.
66017008	"Pak haruk lahenon ino welatisi angge famen eleg atisi, ketiya re wereg eleg. At ino turuhun elma ap war atuk ambeg inowen lahik waruhureg nin at ino mondabi siyag atuk ambeg lahu. Ap kinangma werehon pohol kinang atam wal turukmu suwesingga fanowon fam ununuk imbibag fuhon arimanowen yet hahupteg enekol hahup. Pak ino welatisiyon eleg atisi angge famen nin inam aruhumu yet hahupteg enekol hahup.
66017009	Alem palimu werehon tu: Indi anggat teg lit werehon inowen oluk teg lamag! Unggul sabiren arimano punu sabiren weregma hiyap ino palimu heriyeg lit wereg. Unggul sabiren itano ap suwon sabiren wereg.
66017010	It sabiren itano fuwaben wamburusama falfalikon weregma sabiron lahik waruhu. Sabiron ino lahik waruhureg ilamna welaruhuwon fahet inam aruhu.
66017011	Pak ino welatisi angge famen eleg atisiyon ino ap suwon likinon wereg. At ino likinon wereg angge famen it sabiren itano sehelimu at misig wereg lit mondabi siyag atuk ambeg lahu.
66017012	Andimbuk numen yet hehenon arimano ap suwon numen uwan in amuhubon wereg. In amuhupteg pak ino men mangno roho inineyap enebuhupmu palimu weregma mo il misig lahu.
66017013	It arimano inindi misig toho enele misig uruk lit pak ino ineyap turuk lit palimu unduhuk fuhup.
66017014	Unduhuk fuhupmu it arimanowen domba umalik ino men tog abul puhup angge famen Aren it apmayap enebuhu. Ap arimano kinangma wereg lit palimu welahe perukon arimano palimu At wereg, ap iniknisi roho werehon fahet Inikni At wereg. Domba umalik inowen wol eneptisireg hiyag eneptisiyon arimano inindi wirik toho At men ambiyeg welamuhupteg At men mangno roho palimu amuhup," ulug malaikaren hiyag nutuk latisi.
66017015	Nin eke hiyag nutuk lit, "Ik eleruk wilip atuk ambeg hiyap yaying turukon heriyegma yet hehenon ino o pumbuk men ap palu roho werehon men enele wal taneg urukon men inibam wal taneg werehon men fahet yet hehen," ulug hiyag nitisi.
66017016	"Pak ino fam andimbuk numen yer esehenon itanowen yaying turuk hiyap ino ninirim uhupteg siyahap turuk lit asum hog toho hik isahupteg abiye weregma unu sali heheg nahupteg indokma hik isahup.
66017017	Inindi misig toho wereg lit Allahn peruk ane turuk lamuhup ulug Allahn inindi selehap eneptisi. Selehap eneptisimu Allahn perisi hag toho ininggikmu seneg latusa angge ino pak wimbi fam emberuk lit palimuwap tuhup. Allahn irisi ane uwan teko la fugmu at palimu welaruhu.
66017018	Hiyap yet hehenon ino o pumbuk suwon ino ap suwon kinangma werehon obog toho ki enesug lit werehon ino yet hehen," ulug hiyag nitisi.
66018001	Wereg lit yet harukmen malaikat eke ine anggolo reg lit umbagpag til poholman wambik waharikim kinang obog toho seleg teg latisi.
66018002	At inowen ele hi roho uruk lit, "O pin kuruk lit o Babel pumbuk suwon ino aben pin hi halog ane unusurusa. O ino olun eneg atisimu mungguwat inibam wiroho kurusama hime siyahon men siyag-siyag asuwe men it hirag atuk ambeg ngi atisi.
66018003	O pumbuk obog toho ik olokon pabi turuk ahik ino hinang isarusama narusareg nenek turuk latusa. Ap suwon kinangma werehon hiyap ino men pabi til noruk latusama ayeg waroho waruk inap kinangma werehon arimano mun angge man angge hiyap inggikmu werehon ino famen tung atusa," irisi.
66018004	Nin tot weregma poholman Ele eke uruk lit, "Hit An numaliki welahebon iren siyag ane turukmu hiren oho tehep ha nowen embeselug lalihip. It unubam unggum emberukon ino hit hunubam oho umbuhup tohon embeselug henemumu lalihip.
66018005	Iren siyag ane turukon arimano kinangman keleg il poholma laharisimu siyag ane iren turukon fahet Allah wenggel haruk lit wereg.
66018006	Ayeg waroho unusuruk latisi hag toho hiren oho ayeg waroho at wariyok. Ubabut turuk latisiyon hikit toho hiren sebe roho ware fesiyok. Ik kubag aren sig angge kilaboho hinang hisarisiyon ino fam hiren oho sebe roho sig angge piren kilaboho hinang omok.
66018007	Aliliyangge lahaboho wereg lit mun angge man angge inggikmu werehen tung hiyap welatisi angge re arimano wirim toho ouk alem wal toho ubam emberuk lit watuk lamuhup. Hiyap ino indimuwen inggareg wel taruk lit, 'An lehoma heriyeg lit hiyap suwon welahi, an hiyap yuwohon wereg hag toho welahi fureg nilaheg toho welaruhuk fug,' irisi.
66018008	Ari roho perukon ari fahet alem angginon ubam emberuk lit we misihim sambil ino ouk men suburu obok men ubam aruhumu ilaheg toho welaruhu. Ilaheg toho welaruhumu indoken naruk laruhu. Ninikni Allah inggik ine reg lit werehon inowen unggum at ubam werehon kong tirisi," irisi.
66018009	Ap suwon kinangma werehon hiyap ino men pabi til noruk lit suburu nenggeg ik nenggeg turuk latuson arimanowen hiyap ino indok naruk lit hubu laharukmu yet hahupteg enele ya nga uruk lit uba yatuk lamuhup.
66018010	Hiyap ino indok oloken nenek turukmu yet hahupteg enekolen yatma unduhuk lit enele uruk lit, "Yihi, yihi, hat o pumbuk suwon, o Babel, hine roho welahen angge famen mo il misig weregman alem humon hubam aha," uruk lamuhup.
66018011	Ayeg waroho waruk inap kinangma werehon palu amuhupteg inindi anggin toho wereg lit niren foroho laheyon aruma san ayeg waroho hilahup ulug uba yatuk lamuhup.
66018012	Mun angge man angge iren foroho latuson arimano ili ruruk angge yanggowon men huluwon men, helep anggen ilembani umbagpag turukon men, sum yanggowon huluwon men, sum il ineyon men wiyihon men, e kimkim amben fanowon hahon men, wam ayeg fam laltuson men, e onggo anggolo roho warukon fam sali ruruson men, posiyemanggen fam laltuson men, helep anggeyon men,
66018013	e kami ahap men, pingga inggila men, ahaluwe amben fanowon wal taneg men, hele anggur ahaluwe men, e anggen ahaluwe men, roti anggen lilibug tohon anggen abiron men, wam sapi domba kuda men, kou lisurukon men, ap men hiyap men ap winon enemingmingangge amag ulug og isarukon obog toho arimano foroho latusa.
66018014	Mun angge man angge aruma foroho lahe ulug enele uruk lit, "E anggen fanowon tu tahan tele peruk lahenon eleg aha, fano-fano angge nele peruk lahenon ino mondabi eleg ahama fobik oho hiyahakun fug," uruk lamuhup.
66018015	Mun angge man angge arimano ayeg waroho og utuk latusareg onggo anggolo hilaruk lit tung atuk latusa inap arimanowen hiyap ino indok oloken nenek turukmu yet hahupteg enekolen yatma unduhuk lit uba yatuk lit enele ya nga uruk lamuhup.
66018016	It enele uruk lit, "Yihi, yihi, o pumbuk suwon ino sum il wiyihon wan teg lit sum il polu hahon mut hahon men wan teg latisi. Ili ruruk angge helep anggen ilembani umbagpag turukon lahabeg lit
66018017	anunu roho welam fug angge mo il misig weregma fano-fano angge arimano eleg aha," uruk lamuhup. Ik ahum ke laruk lit kou haltukon men warukon men kou undamane haltukon men ap obog toho enebuwabangge fahet ik ahum ke yami rurukon arimano men yatma unduhuk lit yet harukmen
66018018	o harep naruk lit indok hubu muhul yet hahupteg enele hi roho uruk lit, "O pumbuk suwon aru men winon eke min wirim teg ano?" uruk lit
66018019	fesi enebene lahabuhupteg enele humon fam uba yatuk lit ya nga uruk lit, "Yihi, yihi, o pumbuk humon tu ap obog toho ik ahum ke kou fam larukon enenggengge ik ahum ke walug larukon fahet onggo hilarusareg tung atusa angge famen mo il misig weregma at ino il eleg aha," uruk lamuhup.
66018020	"At ino eleg aha ulug hat pohol hahiyeg toho welamin. Hit Allah umalikisi men wene hiyag isaruk lamuhup ulug mon heneptuk latisiyon men henehiyeg toho welamek. Hit henemep men ayeg war amag ulug Allahn alem ubam embehekteg ware fesehek."
66018021	Weregman malaikat ineyon ekeyen helep simbuk hahon suwon misig hapu roho wil laruk lit saho ik ahummu hik isarisireg ele uruk lit, "O Babel humon ino ari hag toho hapu roho wil laruk lit pilabeg hik isa wambuhupmu mondabi longgo uhumu hiyahakup fug," irisi.
66018022	"Waruk ele men sini yunggultuk ane men pinggong ele men puhuli ele men hat wereg ambehen fobik oho hol hahup fug. Tor angge su angge ininggik fano roho wituk inap hat wereg ambehen fobik oho isahup fug. Helep simbuk fam anggen sahaltuk lit aplohok turuk ane hat wereg ambehen fobik oho holuhup fug.
66018023	Indok ambulpul hat wereg ambehen umbagpag tuhu fug. Ahun men uhe men og-og amul ulug enehiyehen enele uruk ane hat wereg ambehen holuhup fug. Humalikisi ayeg waroho waruk inap arimano tung atusa hag toho ap winon eke wereg eleg. Usa ane turuk lit ap yuhukap eneptuk latikin ane ariyen ap obog toho kinangma werehon un ke hiyag isaruk lit inindi nina feseruk latikin."
66018024	Wene hiyag isaruk latfag inap men Allah umalikisi fano ane turuk latuson enemep saplangge hililtuk latuson men ap obog toho enemep kinangma wambibahon men at wereg ambehen hiyaharusama alem angginon ari ubam emberisi.
66019001	Tot wereg lit hol harukmen ap anggolo poholma palu roho wereg lit enele along toho urukmu holtikik. Enele uruk lit, "Haleluya, Ninikni Allah ine roho werehon ino lehoma wereg lit Aren ap fanowap eneptuk.
66019002	At tem toho wereg lit unggum ap unubam werehon pikit toho eneg kong turuk. Pabi ane til noruk lit kinang siyahap turuk latisi hiyap ino Aren alem ubam emberuk lit unggum kong tirisi. Amingmingangge enemep saplangge hililtuson fahet at ino men ayeg war isarisi," urusa.
66019003	Ari urusareg sini pirenehon wiliptuk lit, "Haleluya, o harep naruk lit hubu laharukon ino likiya hupmu eleg am fug angge welaruhu," urusa.
66019004	Ap iniknisi roho welatuson uhaneg fumahen arimano men lebe ruruk angge uhan itano menen Allah lehoma heriyeg lit werehon ino Alukema enelenggen fam hur atusareg sembahyang uruk lit, "Amin! Haleluya!" urusa.
66019005	Ari urukmu itano hur atuk angge ino famen ele misig uruk lit, "Hit Amingmingangge welahebon toron suwon obog toho arimanowen henekol toho wereg lit Ninikni Allah wel turuk lamuhup," irisi.
66019006	Anden hol harukmen ap anggolo palu roho wereg lit enele along toho uruk lit ik aplohok mi-mi uruk hag toho ululu suwon sipuk turuk hag toho urukmu holtikik. Enele uruk lit, "Haleluya, Ninikni Allah mun angge man angge seneg lit werehon ino At mondabi palimu atisi.
66019007	Nit nenehiyeg toho wereg lit sini yunggultuk lit At wel turuk lamul. Domba umalik inowen hiyap hilamin peruk ane horog ahama hiyap oho indimu oluk ahama anggengge tug toho embehekteg wereg.
66019008	Weregma sum yanggowon il wiyihon umbagpag turukon wan timihin ulug og utusa," urusa. Sum il wiyihon ino Allah umalikisiyen fano ane turuson fahet urusa.
66019009	Enele urusama malaikaren an nubam te, "Hahatuk lamin," il laruk lit, " Domba umalik inowen hiyap hilamin irisiyon fahet seni esetukmu wol eneptisiyon arimano enehiyeg toho welamag," irisi. Ari irisireg nin eke hiyag nutuk lit, "Uruk lahi ane aru tik-tem toho Allahn irisi ane uruk lahi," irisi.
66019010	Ari irisimu anden at ubam sembahyang imin ulug uyug alma nelenggen fam hur atikikmu aren an nubam te, "Ari hag toho timihin fug, an oho hat men hori men hag toho At amingmingangge welahi. An oho Yesusen fag toho hiyag nisarisi ane ngi reg lahi. Allah fam eneg sembahyang uruk lamin. Haren fulu roho harikin ane ari Yesusen hiyag hitisiyon eneg harikin," irisi.
66019011	Anden yet harukmen pohol husigmu wam kuda kuron misig welatisi. Wam kuda ino emberimu heriyeg latisiyon ino Unuk te "Indi wirikon" men "Ele tem toho urukon" men suwaleg latisi. At inowen tog aptuk halug fano ane turuk, unggum kong turuk halug pikit toho kong atuk.
66019012	Il indok ambulpul kiyog teg lit Unggul hobog anggolo pug teg latisi. At ubam unuk haharehon ap winon onoluk am fug tegma Inggareg eneg Oluk teg latisi.
66019013	At asum wan teg latisiyon ino mep fam yuhulihon wan teg latisi. Unuk te "Allah wene" suwaleg latisi.
66019014	Ari reg lit weregma ap poholma sehen seneg inap asan-asan angge At ombolim laruk latusa. It arimano wam kuda kuron fam heriyeg lit sum yanggowon il wiyihon wan teg latusa.
66019015	Karog olokon Ambilik ele ke wilip atuk lit ap obog toho unusuruk laruhu. Ap obog toho arimano Aren wanggun ineyon fam fer enesug lit kinang habulig ambeg hele anggur anggen pete roho pilaptuk laruhu. Hele anggur pete roho pilaptukon ari hag toho Allah mun angge sen enesuhon inowen Olok haruk ane wereg.
66019016	Asum men aho men fam Unuk haharohon aru re, "Palimu welahe perukon arimano An palimu welahi, ap iniknisi roho werehon Inikni An welahi," ulug Unuk hahareg latisi.
66019017	Anden yet harukmen malaikat misig mo fam unduhuk lit suwe obog toho pohol ke larukon arimano fam ele hi roho uruk lit, "Allahn seni suwon eserehekon ambiyeg nulen hit obog toho tuma luhal arik maniyek.
66019018	Seni eserehekon aru: ap suwon ununu, sehen seneg inap onowesi ununu, sehen seneg inap ununu, wam kuda ununu, emberimu hur atuk inap ununu men, ap obog toho iniknisi roho werehon men enemingmingangge men ununu, suwon toron ununu isag hesehekon nalihiben maniyek," irisi.
66019019	Anden yet harukmen pak wimbi hahon men ap suwon kinangma werehon men onotsi sehen seneg inap men misigmu luhal atusareg wam kuda kuron palimu heriyehon ino men Otsi men tog abul ulug enele sahaltuk latusa.
66019020	Enele sahaltukmu pak wimbi hahon ino senetusareg ele si uruk ahun ino oho senetusa. Ele si uruk ahun inowen ap inil fam aben tuk fug teg ane turuk lit ap unubam wimbiyen tohon enehangge werehon wirimangge ino fam sembahyang uruk lamuhup ulug inindi ninap eneptuk latisiyon ino oho senetusa. It piren itano onoluk angge ik sene ahe laharuk lit indok ambulpul turuk ambeg ino hik isarusa.
66019021	Wam kuda kuron fam heriyeg ahun ino ambilikmuwen karog olokon wilip atisiyon inowen ap obog toho unusirisimu suwe waharusareg ununu hindil heheg narusama suwe arimano enehum ouk atisi.
66020001	Anden yet harukmen malaikat eke poholman wambik waharuk lit turuhun ele ap war atuk ambeg sok husuruk angge men yunggal kumbi men inggikmu seneg angge wambik waharukmu yet harikik.
66020002	Wambik waharisireg manu pisanggo sabalon ino unuk Iblis men Setan men urukon ino senetisireg hele watisimu hele waroho weregma mo ilig am wirig am turukmen teng-teng angge (seribu tahun) aruhu.
66020003	Hele watisireg turuhun elma ino pilaptisireg turuhun ele sok lare feruk lit enehangge tag teberisi. Mo ilig am wirig am turukmu teng-teng angge (seribu tahun) sali obog am fugmu wilip aruhureg ap o pumbuk wal taneg werehon inindi ninap enebuhu rohon ulug enehangge tag teberisi. Sali obog atuk halug eneg il misig wilip amag ulug lole fesuhup.
66020004	Wereg lit yet harukmen hur atuk angge fam ap lehoma heriyehon yer isarikik. Iren unggum kong turuk lamag ulug lehoma in eneptisi. Allah wene men Yesus wene fag toho hiyag isaruk latuson fahet enenggolop ke kong eneptuson arimano enehime yer isarikik. It arimanowen pak wimbi ino men wirimangge ino men unubam sembahyang urusa fuhon enehangge ininggikmu ano inilahuwagma ano hahatusa fuhon eneg weregma yer isarikik. It arimano onoluk atusareg ap suwon atusareg Yesus men ambiyeg mun angge man angge sen enesug lit weregma mo ilig am wirig am turukmen teng-teng angge (seribu tahun) atisi.
66020005	Mo ilig am wirig am turukmen sali obog am fugmu ap winon war atuson arimano onoluk atusa fug. Ap warehon onoluk atuk ane atamon tu wereg.
66020006	Ap warehon onoluk atuk ane atamon tu fam onoluk atuk inap arimano enehiyeg toho welamag. Inggik pirenehon fam war atuk ane su atuk halug it arimano fobik war amuhup fug. It arimano Allah men Kristus men ler eneptuk inap imam hag toho amuhupteg Yesus men ambiyeg mun angge man angge sen enesug lit weregma mo ilig am wirig am turukmen teng-teng angge (seribu tahun) aruhu.
66020007	Mo ilig am wirig am turukmen (seribu tahun) sali obog aruhumu Iblis ino hele lole fesuhumu wilip aruhu.
66020008	Wilip aruhureg lahureg ap o pumbuk kinang atogman atogma werehon inindi ninap eneptuk laruhu. Inindi nin atuk inap ununuk Gog men Magog men suwalehon itano onotsi men tog abul ulug palu enebuhumu ik yinggi mondeg hag toho anggolo welamuhup.
66020009	Anden yet harukmen it palu eneptisiyon arimano ik yinggi mondeg hag toho wereg lit kinang tonggo reg ambeg lahik waharusareg Allah umalikisi o sabo ke werehon men o pumbuk Aren indi rohon fam werehon men arimano walinggoho kilap eneptuk latusa. Walinggoho kilap enesugmen indok poholman wambik waharuk lit it arimano harep wiyaloho lin urusa.
66020010	Manu inindi ninap eneptuk latisiyon ino ik ahum ahe laharuk lit indok ambulpul turuk ambeg ino hik isarusa. Hik isarusa ambeg ino pak wimbi hahon men ele si uruk ahun men tam hik isarusama it ambiyeg weregma likiya hupmu indoken fato eneptukmu nenek turuk lit ouk eleg am fug turukmen mondabi welamuhup.
66020011	Anden yet harukmen hur atuk angge suwon yanggowon misig fam Ap eke palimu heriyegma yet harikik. Pohol men kinang men At alukeman eleg atisimu ubale eneg latisi.
66020012	Anden yet harukmen ap war atfahon suwon men malik toron men hur atuk angge alukema unduhukmu yer isarikik. It wereg lit suwesingga anggolo wirili ferusama nin winon misig oho suwesingga mondabi onoluk welamuhubon ino wirili ferusa. Ap war atfahon arimano ininggarehen turuk latfag ane suwesingga fam haharoho imbibahon ino hikit toho enebe wal taneg unggum unubam emberusa.
66020013	Ikman war atuk latfahon arimano ik undama welatfag angge arimano wili feserukmu winon war atuk latfahon ap warehon wereg ambeg inowen wili feserukmu it obog toho ininggarehen siyag ane turuk latfahon hikit toho wal taneg unggum unubam emberusa.
66020014	War atuk angge ino men war atuk ambeg ino men ik sene ahe wilip atukmu indok naruk ambeg ino hik isarusa. Ik sene ahe wilip atukmu indok naruk ambeg inowen war amuhubon ino pireneg angge war amuhup.
66020015	Ap sa suwesingga mondabi onoluk welamuhubon ino fam ununuk eleg latisiyon arimano ik ahum indok ambulpul turukon fam hik isarusa.
66021001	Anden yet harukmen pohol miningon men kinang miningon men ik ahum humon laut men elegma yet harukmen pohol keron men kinang keron men eneg weregma yet harikik.
66021002	O pumbuk fanowon Yerusalem keron ino poholma Allah wereg ambehen wambik waharuk lit hiyap tuhumon aben og nabukag ulug aliliyangge lahaptuk hag toho ebe umbagpag toho wambik waharukmu yet harikik.
66021003	Yet harikikteg hol harukmen lehoma hur atuk ambehen ele hi roho uruk lit, "Yet hemek, ap sehelimu Allah ibam o sabo wirihon weregma Allah it min mangno roho welamuhup. It arimano At umalikisi amuhupmu At ino Inikni roho welaruhu.
66021004	Aren onggon enebuhureg it inilmu uba werehon sumag enebuhu. War atuk ane eleg laruhuwon ariyen enehummu siyag toho werehon men uba anggolo yatukon men inindi anggin toho werehon men eleg laruhu. Atam welatisiyon ari longgo rebesuhumu eleg aruhu," irisiyon holtikik.
66021005	At lehoma heriyeg lit werehon inowen Ele uruk lit, "Yet himin, mun angge man angge werehon Anden kerap turuk lahi," il laruk lit, "Anden uruk lahiyon aru tem toho ulug hiyag hutukmu suwesingga fam haharoho embemihin," ulug nubam irisi.
66021006	Ari irisireg nin eke hiyag nutuk lit, "Irikik ane ari obog toho teko laha. A men O men An eneg wereg lit alemet ondomiyet An welahi. Ap ik obok toho werehon ik eleruk fanowon ap onolukap eneptukon ino fam saplangge hinang isahuk.
66021007	Ap sa ine roho welaruhu halug ihiyon ari obog toho at og uruhukteg An at Ikni aruhukmu at An namloho aruhu.
66021008	Ap enekol toho werehon men, Allah fam wenggel haruk elehon men, amben siyag toho werehon men, ap unusurukon men, hiyap ap yaying turukon men, pamongge fam unusurukon men, usa ane turukon men, sibiling-sibiling ane urukon men it obog toho arimano welamuhup ambeg ik sene humon yenggelegma amben siyag turuk lit indok ambulpul eneg turuk ambeg hik isahup. Ari roho wereg lit aru pireneg angge war amuhup."
66021009	Malaikat sabiren itanowen kubag sabiren fam ap siyahap eneptuk ahik hinanggoho ki rohon itano misig nambeg waharisi. Nambeg waharisireg nubam ele uruk lit, "An nambeg tiya ma," irisireg, "Wam domba Nuhe hilahuk perukon ino unug hitmin," irisi.
66021010	Ari irisireg Hime fanowon fam tom suwon yaron fam hondog naplug laharisireg o pumbuk Yerusalem fanowon poholma Allah wereg ambehen wambik waharukon hiyag nitisi.
66021011	Allah fam umbagpag turuk angge o pumbuk ari fam weregma helep sili umbagpag turuk lit asinandi turuk hag toho turukmu yet harikik.
66021012	Elehet suwon walinggoho kilabehon ino yat toho wirigmu elehet sok nisanggowen fam kurukmu sok nisanggowen arimano palimu malaikat enebe nisanggowen sok wal taneg foroho lit weregma Israel inap ununggul unuk nisanggowen sok fene hahareg latisi.
66021013	Mo lahik waharuk fil sok hinahan, mo ubuk uruk fil sok hinahan, ik eleruk fil sok hinahan, ik ambut fil sok hinahan welatusa.
66021014	O pumbuk ino fam elehet walinggoho kilabeg latisiyon helep ubule nisanggowen witfahon arimano fene domba Otsi nisanggowen mon enepfahon arimano ununuk hahareg latusa.
66021015	An nubam ele irisiyon inowen wanggun wirimangge ili rurukon misig inggikmu seneg lit o pumbuk ino men elehet men sok men wirim timin ulug turuk latisi.
66021016	O huk tibahon elehet ino apma fil anduhun fil nunggulig wibahon oho umbandu fimag-fimag wibahon oho ambi hag teg latisi. Ap inowen wanggun ino fam o pumbuk ino wirim turuk lit yat toho wirim til larukmen teng-teng angge yat anggolo (dua ribu kilometer) atisi. Ilihihon men nunggulihon men lahabehon men ambi reg latisi.
66021017	O pumbuk wirim tirisireg elehet unggul ke ino wirim turukmen wirimangge ino teng piren teg (enam puluh meter) latisi, elehet unggul ke tonggo yat teg latisi. Ap kinangmonen wirim turukon hag toho malaikat inowen wirimangge tirisiyon ambi reg latisi.
66021018	Elehet ino helep sili yanggowon hahon fam ohoma o pumbuk ino ili ruruk lit umbagpag turuk angge emas ik il wirikon hahon fam wirig latisi.
66021019	Helep ubule arimano wal taneg eke hag eke hag ili faya urukon welatisi. Welatisiyon arimano atamon sili umbagpag turukon, pirenehon il simbohol singon hahon, hinahanehon il hulu rohon hahon, uhanehon il piyanu palehon hahon,
66021020	fuwabon il fibe aheyaro hahon, falfalikon il ip orohole hahon, sabiron il puhulik men piyanu men mangno rohon hahon, likinon haluwil il hahon, sohowon il puhulik palehon hahon, numon il uningga rohon hahon, nanggolobon il huwowil hahon, nisanggowon il wiyuk anggen hahon, helep arimano obog toho ili faya uruk lit umbagpag turuk latusa.
66021021	Elehet sok nisanggowen arimano wal taneg ilembani umbagpag turukon hahon misig fam wirig latisi. O pumbuk ino fam funggalem larukon umbagpag turuk angge emas ik il wirikon hag toho haleg latisi.
66021022	Ari regma harikik angge famen Allah ibam fanowon wirigmu yet harikik fug. Ninikni Allah ineyon ino men domba ino men Enebe o fanowon wir atisi.
66021023	O pumbuk ino fam mo men pikalem men umbagpag turuk lalep peruk eleg. Allah umbagpag turukon ino selehap eneptuk lit weregma domba ino iral hag toho wereg.
66021024	O pumbuk obog toho seleg ino fam kuruk lamuhupmu ap suwon kinangma werehon arimanowen enenggengge anggolo oko kilaptuk lamuhup.
66021025	O ino hup am fug angge weregma elehet sok arimano unukoho oho hubanggo oho labuk fug angge husig lit eneg welamuhup.
66021026	Ap obog toho enenggengge fano-fano angge forohowon o pumbuk ino fam oko kilaptuk lamuhup.
66021027	Siyag angge misig oho olma kilabuhup fug, ap enemben siyahon men enele si urukon men oho o ino fam kuk fug angge it ununuk suwesingga mondabi onoluk werehon wam domban forohowon ino fam haharehon eneg kuhup.
66022001	Nin winon eke an nubam unug haruk lit Allah men domba ino men lehoma hur atuk ambehen wilip atisiyon ik il wirik anggolowon aben narukmu onoluk eneg welamuhup ahik ino unug harisimu harikik.
66022002	O pumbuk ino honggolegma ik ayeg fumag-fumag e anggen aben narukmu onoluk eneg welaruhu ahen wilibig latisi. E arimano pikalem inam atukmu eneg mo misig fam nisanggowenam anggen yihik feruk latusa. E inggila arimano fam ap o pumbuk obog toho hihir eneptukon welatisi.
66022003	Allahn ubam siyag urukon ap misig oho o ino fam welaruhu fug. Allah men domba ino men lehoma hur atuk ambeg o pumbuk ino sehelimu weregma Enemingmingangge arimanowen unubam sembahyang uruk lit
66022004	Allah orohole yet harukmu it inilahuwagma At unuk hahareg lamuhup.
66022005	O hup am fug angge welaruhumu iral men mo umbagpag men turuk lalep puhup fug. Ninikni Allah inowen it unubam selehap enebuhumu it suwon toho palimu wereg lit ap winon mingming eneptukmen eneg welamuhup.
66022006	Ari yet harikikmu malaikat inowen nubam ele uruk lit, "Hiyag hutuk lahiyon aru tem toho uruk lahi. Allah inowen Amingmingangge wene hiyag isaruk inap Hime fanowon og isaruk. At inowen tot welamuhukmu aruhu ane fahet it unubam unug isamin ulug malaikat monde ferisi," ulug hiyag nitisi.
66022007	Hiyag nitisimu Yesusen ele uruk lit, "Tot welaruhukteg tem toho waruhuk. Nei fulu roho warikin ane haharoho emberuk lahenon holuhup inap arimano enehiyeg toho welamuhup," ulug hiyag nitisi.
66022008	An Yohanes welahiyon inowen mun ane man ane harikikteg obog toho nubam irisi ane arimano fahet malaikat ubam sembahyang imin ulug alukema hur atikik.
66022009	Sembahyang imin ulug turukmen aren, "Ari timihin fug," il laruk lit, "Hat men hori wene hiyag isaruk inap nabi men buku ari fam haharehon holtuk inap men hag toho an oho Allah amingmingangge welahi. An nubam sembahyang uk fug tehen Allah fam eneg sembahyang uruk lamin," irisi.
66022010	Ari irisireg, "Fobik aruhu ane horog tehen suwesingga fam haharoho wereg ane ari enehangge emberuk lit seleben toho umbuk fug," irisi.
66022011	"Ap san siyag ane turuk halug at inowen turuk lamag. Ap san sabelep ubam umbat taruk halug at inowen umbat tawag. Ap san pikir ane turuk halug at inowen pikir ane eneg turuk lamag. Ap san fano roho wereg halug at inowen fanowap taruk lamag.
66022012	Tot welaruhukteg waharuk lit ap siyag ane fano ane turukon arimano hikit toho onggo walug waruhukon ari fam ayeg war isahuk.
66022013	An te A men O men welahi, atam waharik iyahon An, obog-obogma welaruhukon oho An, alemet ondomiyet An welahi.
66022014	Sum enebemon umag tarukon arimanowen enehiyeg toho welamag. It arimanowen e anggen nalug onoluk eneg wereg ahen ino na hag tehen elehet sok ino fam o pumbuk ino kuruk lamuhup.
66022015	Olomene siyahon men pamongge watuk inap men ap hiyap yaying turukon men ap unusurukon men muruwal turuk inap men sibiling-sibiling ane uruk inap men it arimano kuk fug tehen selma welamuhup.
66022016	An Yesus inowen malaikat monde ferikikmu hit henembeg waharisireg Allah umalikisi winon obog toho aru onoluk aruhuwen hiyag hisarisi. An Dauren ondohowonen indag Nasuhon ahanuk hag toho welahi. Wap yali filen lahik waharuk lit umbagpag turukon hag toho An welahi," irisi.
66022017	Allah hime fanowon ino men hiyap ap hilahuk peruk hiyap ino menen, "Ma!" ulug wol turuk. Wol turukmu holtukon inowen oho, "Ma!" ulug wol turuk laruhu. Ik obok toho wereg lit namin perukon waruhureg ik eleruk fanowon aben narukmu onoluk eneg welamuhup ahik ino saplangge hinang tahu.
66022018	Fobik aruhu ane suwesingga aru fam hahareg lit werehon holtuk inap unubam imin ane tu tem toho imin: Ap ekeyen amu ane buku aru fam lombohap turuk halug at ubam oho Allahn alem amuwon siyahon buku tu fam harikikon arimano lombohap tuhu.
66022019	Ap ekeyen fobik aruhu ane buku aru fam hahareg lit werehon elehap turuk halug buku aru fam haharoho werehon e anggen narukmu onoluk eneg wereg ahen ino men o pumbuk fanowon ino men ubam werehon Allahn taluk toho hilahu.
66022020	Obog toho aru tem ane ulug hiyag hisarisiyon inowen Ele uruk lit, "We tem An folo-folo waruhuk," irikim, "Nonowe Yesus, nit nenembeg waruhun. Amin!" uruk.
66022021	Nonowe Yesus inowen hit obog toho Indi henesug lit welaruhu. Amin.
