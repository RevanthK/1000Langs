40001001	Abrahamichi bushoonaa Daawitichi bushoona tunati Yesuus Kiristoosichi shiijee yoodo ebine.
40001002	Abrahami Yiisaaqin shiyiye; Yiisaaqi Yaaqoobin shiyiye; Yaaqoobi Yihudinaa bi maneena'onon shiyiye;
40001003	Yihudi Tamaar waanee Fereesinaa Yeraahinon shiyiye; Fereesi Hesiroonin shiyiye; Hesirooni Raamin shiyiye;
40001004	Raami Aminadaabin shiyiye; Aminadaabi Nahishoonin shiyiye; Nahishooni Salimoonin shiyiye;
40001005	Salimooni Raab waanee Bo'aazin shiyiye; Bo'eezi Ruut waanee Obeedin shiyiye; Obeedi Iseyin shiyiye;
40001006	Iseyi Taatoo Daawitin shiyiye. Taatoo Daawiti shiichiqqa Uriyaahichi mechee tunati waanee Solomoonin shiyiye;
40001007	Solomooni Rehoboaamin shiyiye; Rehoboaami Abiyaahin shiyiye; Abiyaahi Asaafin shiyiye;
40001008	Asaafi Yehoshafaaxin shiyiye; Yehoshafaaxi Yooraamin shiyiye; Yooraami Uziyaahin shiyiye;
40001009	Uziyaahi Yotaamin shiyiye; Yotaami Akaazin shiyiye; Akaazi Hiziqiyaasin shiyiye;
40001010	Hiziqiyaasi Minaasin shiyiye; Minaasi Amoosin shiyiye; Amoosi Yosiyaasin shiyiye;
40001011	Yihudee Shawee asheena'o Baabiloonee Shawooch boonoshi kecee hammiyooba, Yosiyaasi Yekooniyaasinaa bi maneena'onon shiyiye.
40001012	Yihudee Shawee asheena'o Baabiloonee Shawooch boonoshi kecceetoyee gub, Yekooniyaasi Salaatiyaasin shiyiye; Salaatiyaasi Zerubabeelin shiyiye;
40001013	Zerubabeeli Abiyoodin shiyiye; Abiyoodi Eliyaaqin shiyiye; Eliyaaqi Azaarin shiyiye;
40001014	Azaari Saadooqin shiyiye; Saadooqi Akiimin shiyiye; Akiimi Eliyaadin shiyiye;
40001015	Eliyaadi Elaazaarin shiyiye; Elazaari Mataanin shiyiye; Mataani Yaaqoobin shiyiye;
40001016	Yaaqoobi Yooseefin shiyiye; Yooseefi Kiristoosi gettee beeti Yesuusin shiyati Maariyamin shaagga maakkiiti uroone.
40001017	Illa hini shiijaroo bulli, Abrahamichi shiijoochee tiijiqqi Daawitichi shiijarooch beddaahee, aaraa awudda shiijaroone; Daawitichi shiijoochee tiijiqqi Yihudee Shawee asheena'o Baabiloonee Shawooch boonoshi kecceemmi wottoon, aaraa awudda shiijaroone; Yihudee asheena'o Baabiloonee Shawooch keceetoochee tiijiqqi Kiristoosichi shiijooch beddaahee, aaraa awudda shiijaroone.
40001018	Yesuus Kiristoosichi shiijo ebine:- bi indee Maariyami Yooseefich maakkeeqqa shaaggeyaano beebee, Yaafa Ayaanoona yeqqafahan; bi yeqqafoo arichahe.
40001019	Biin maakkiiti Yooseefi cadiqa uro bi tunatoyich, Maariyaminoo ashi aafooch yeelliyoon qaawoo bi qajitoyich, aashoona shaagoon echiiya gabiye.
40001020	Yooseefi ebin gabii bi beetee, Doono Yeerichi maraakoo gumona danaqqi biich ishichiye:- "Daawitichi bushoo Yooseefo! Shaaga ne maakkiiti Maariyami yeqqafato, Yaafa Ayaanoonaniye; ebich shattaahine! Shaage!
40001021	Anaami bushoon shiyemmine; aroo bi asheena'on boonoshi axaaxoochee wodiiyemmo bi tunatoyich, bi shigoon 'Yesuusi' getiree shigiiyemmo neene" iye.
40001022	Ebi bulli tunato, Doono Yeeri keemachochi noonoona, "Ebiyoche! Gidiiree (giddiidee) yeqqafemmine; anaami bushoonoo shiyemmine; bi shigoo 'Amaaneeli' getee ceeggeeyemmone" iqqi bi gettito, ceennemmoyichiye. "Amaaneeli" geto, "Yeeri noonna tookkiiniye" getone.
40001024	Ebiyee gub, Yooseefi tokkatoochee tiyiqqi, Doono Yeerichi maraakoo gettitoomon tuniihe; shaagga bi maakkiiti Maariyamin daammiye.
40001025	Bi qaabba bushoon bi shiyammi wottoon, bi achooch shagaanoone. Yooseefiyoo shiijati bushoon "Yesuusi" iqqi shigiihe.
40002001	Heroodisi Yihudee Shawooch taataqqi bi beetee, ara shawooch beeti Beet Lehemi Katamooch Yesuusi shiijahe. Arooba xojanee Hiddachina'o aabi keyoochee Yerusalem waaqqi,
40002002	"Katinoon shiijati Ayihudeena'ochi taatoo aabiichiye? Bi xojanoon aabi keyoochaa beeggaqqa, biich goyinniya waato noone" iyeete.
40002003	Taatoo Heroodisi ishin waayaqqi keqqiye; wotta Yerusalem beetina'o bulliyoo keqqiyeete.
40002004	Aroochee Heroodisi qeesheena'ochi ukkureena'onaa Muusichi callee dojachina'onon kiciqqi, " 'Kiristoosi shiijemmone' getteeto, aabiichiye? iqqi echahe.
40002005	Boonoshiyoo ishichiyeete:- "Yihudee Shawooch beeti Beet Lehemiye; 'Hini Yihudee Shawooch beeti Beet Lehemi asheena'ote; ta asheena'o Isra'eeleena'on quyemmi woraafo ittoshi daggoochee kechemmone; ebich Yihudee Shawooch beeti katameena'oyee ittoshi katamo cir shapaachemmone' iqqi Yeeri gettiton keemacho kooritone" iyeete.
40002007	Ebiyee gub, Heroodisi xojanee Hiddachina'on aashoona ceeggiiqqi xojano bekkati aaboon boonoshi waanee manjii echaa waayahe.
40002008	Aroochee boonoshin Beet Lehem ishichiqqi daachiihe:- "Hamiree bushoo beeti xaa'oon nibboona qaawibote! Ittoshi dana gaata, waaree taach getote! Tawoo hamiree biich goyinnemmo taane" iye.
40002009	Boonoshiyoo ishin taatoo waanee boonoshi waayatoyee gub, tiyiqqi hammiyeete. Ebiyee aaf aabi keyoochaa boonoshi beeggiti xojanoon wochinnoon beeggiqqi oogichii emiriyeete; boonoshich bekkaabee gaggaroo beeti xaa'ooch waa bi neexammi wottoon boonoshin yaabii beehe.
40002011	Ara kexooch giyiqqi bi indee Maariyaminna tookkii beeti gaggara bushoon beeggiyeete. Yittiqqinoo biich goyinnaheete; boonoshi gilgiloon qechiqqi aachoon, ixaanoonaa haraboonon kichii immiyeete.
40002012	Ebiyee gub, Yeeri gumona "Wottaree Heroodis waan hammaahotine!" iqqi bi gettitoyich, bara gommona boonoshi shawooch wottaqqi hammiyeete.
40002013	Xojanee Hiddachina'o boonoshi hammitoyee gub, Doono Yeerichi maraakoo gumona danaqqi, Yooseefin "Heroodisi hini gaggara bushoon wuxiyoyich bi ginachina'ona qaawiiya ii beetone; ebich tiyiree gaggaroonaa bi indeenon yeshiree, Gibicee Shawooch maxxabe! Neech wochiqqa ta gettammi wottoon, arooch kotabe!" iye.
40002014	Ebina Yooseefi tiyii gaggaroonaa bi indeenon yechiqqi, xumoona Gibicee Shawooch maxxahe;
40002015	Heroodisi qitimmi wottoon arooch kotahe. Ebi tunato, Doono Yeeri keemachochi noonoona, "Ta Bushoon Gibicee Shawoochee ceeggahoye" iqqi bi gettito ceennemmoyichiye.
40002016	Yooseefi hammitoyee gub, Heroodisi xojanee Hiddachina'o biin dachoon ariiqqi oogichii kaarahe; xojanee Hiddachina'on manjii bi echaa waayati aaboon shalligiqqi, "Beet Lehemi Katamoonaa bi katinoonooch shiijati, gutta natonaa gutta natoyee deshina tunati gaggara anaami bushiisheena'on wuxibote!" iqqi bi ginachina'on daachiihe. Hini ara ginachina'o hammiqqi, anaami bushiisheena'o bullin wuxiyeete.
40002017	Arooba Yeeri keemachi Erimiyaasina "Eefonaa wodda bunnee qaaroona Raami Katamooch waayeehe; Raaheeli bi bushiishoyich eepahane; Bi bushiisheena'o qititoyich, goggoon hakkaaneene" iqqi bi gettito ceenniye.
40002019	Heroodisi qititoyee gub, Doono Yeerichi maraakoo Gibicee Shawoochaa gumona Yooseefina danaqqi,
40002020	"Bushoon wuxiya qaawitina'o qititina'one. Ebich tibe! Bushoonaa bi indeenon yeshiree Isra'eelee Shawooch wottaree hambe!" iye.
40002021	Ebich Yooseefi tiyii bushoonaa bi indeenon yechiqqi Isra'eelee Shawooch wottaa hammiye.
40002022	Arikiloosi bi nihoo Heroodisichi keroon Yihudee Shawooch bi taatoon waayaqqi, arooch hamon shattiye; "Yihudee Shawooch hammahine!" immi gumon beeggiqqi Galiilee Shawooch hammii,
40002023	Naazireeti katamooch kotahe. Ebich Yeeri keemachina'ona "Kiristoosi Naazireetacho getteeyemmone" iqqi bi gettito ceenniye.
40003001	Ebiyee gub, Aacona Afaallachi Yowannisi Yihudee Barahooch waaqqi, "Shimaaji taatittinee ittoshi kellooch shaggatine; ebich axaaxee gommoochee Yeer waan wottabote!" iqqi getooch giyiye.
40003003	Keemachi Isiyaasina " 'Doonochi gommon qanniibote! Bi woratoonoo kaachi qaxabote!' iibee barahoochaa cookii beeti ashi qaaro" getteeto hinine.
40003004	Yowannisi gaallechi eexoochee shipeeti tahoon tahaa beehe; wotta gooqqoochee shuuneeti shachoon cuyaa beehe; bi maayoo gechoonaa bobbiyee eeyonaniye.
40003005	Arooba Yerusaleminaa Yihudee Shawoonooch, Yooridanoosi Aachi guudoona beeti shawoochoo beetina'o bulli bi waan conjiqqi waa beeheete;
40003006	Boonoshi axaaxoon boonoshi aannee, Yooridanoosi Aacoochaa boonoshin Yowannisi afaallii beehe.
40003007	Tunaballi Fariseena'onaa Saduqeena'onochi daggoochee meeti asheena'o aacona afaalleyoyich bi waan boonoshi womon Yowannisi beeggiqqi, boonoshich ishichiye:- "Hini xekarechi bushiisheena'ote! Yeer waanee kindemmi kaaree shiixxoochee ittoshi wokkemmoyich, konine ittoshich gettito?
40003008	Illa axaaxee gommoochee Yeer waan ittoshi wottoon bekkii beeti shuunoon shuunabote!
40003009	Wotta ittoshinaa ittoshina 'Abrahamichi bushiishoo noone' getiree yebaniyaahotine! Ittoshich getana; hini shawee toommooch beeti xaqqeena'oochee Yeeri Abrahamich bushiishoon halloon hakkiye.
40003010	Andoo asho gonda mixon cammona waaxxii bi aalliyoomon, Yeeri biich de'a getaaneena'on waaxiree aalliiya qannitone. Illa asho de'a aafoon aafataani mixo bullin kuxxiqqi qaaqqee daggooch bi dufoomon, Yeeriyoo boonoshin ebiyoomon dupemmone.
40003011	"Tawoo axaaxee gommoochee Yeerichi gommooch ittoshi wottoon bekkiyoyich, ittoshin aacona afaallii beeto taane; tunaballi bi caammoonolla shaagoyich ta beddaano ta hillooch waa beeto, tayee beshi kupphoone; aroo Yaafa Ayaanoonaa qaaqqoona ittoshin afaallemmone.
40003012	Maayoon yoopii beeti yoopo bi kishoochiye; maayo bullin yoopiree xalliiyemmone; ara yoopee xallati teepphoon bi gotooch giddemmone; tunaballi echati guudo bullin tahaani qaaqqoona michemmone" iye.
40003013	Arooba Yesuusi Yowannisina aacona afaalleyoyich, Galiilee Shawoochee Yooridanoosi Aacooch waahe.
40003014	Tunaballi Yowannisi "Neenna afaalleyoo taach qaawiihalli, aabichiqqa taanna afaalleeya ta waan ne waane?" iqqi bajiye.
40003015	Yesuusiyoo wochiqqi, "And qaje gettaaye! Ebin tuniyoona Yeerichi aafooch kaamo tunato bullin shuuno nooch qaawiihe" iye. Arooba Yowannisi "Tunabe" iye.
40003016	Yesuusi aacona bi afaalleetoyee gub, aacoochee bekkach bi kechiyee, shimaayoo [biichoo] qecheehe; aroochee Yeerichi Ayaano bi ashittinee hallo uggeechoomon tunaqqi, bi toommooch kindii kotoon beeggiye.
40003017	Wotta shimaayoochee "Biinna ta emiriti, ta shuni bushoo hinine" ii beeti qaaro waayeehe.
40004001	Yesuusi aacona bi afaalleetoyee gub, Daabiloosi Yesuusin gondoon shuuniiya bi qiiccemmoyich, Yaafa Ayaano barahooch biin daammiye.
40004002	Aroochaa aabaa xumaa aabba qemon bi coomitoyee gub shaacahe.
40004003	Arooba Daabiloosi giddaqqi, "Yeerichi Bushoo ne gaata, hini xaqqeena'on 'Koshon tunabote!' gete!" iye.
40004004	Yesuusiyoo wochiqqi, " 'Asho Yeerichi noonoochee kechii beeti qaaro bullinalli, kosho ikketona beetaachemmone' getee Yaafa Macaafooch kooreetone" iye.
40004005	Ebiyee gub, Daabiloosi Yesuusin yaafee katamoo Yerusalem daammii, Yaafee Kechi guummooch kichii neechiqqi ishichiye:-
40004006	" 'Yeeri neen boonoshi quyemmoyich bi maraakeena'on ne waan deejemmone; ne baatoonolla xaqqo bi yexaachemmoyich, boonoshi kishoona neen tiijemmina'one' getee Yaafa Macaafooch kooreetone. Ebich Yeerichi Bushoo ne gaata, eke, hiniichee dugulla awureeree kindibe!" iye.
40004007	Yesuusiyoo "Wotta 'Asho bulli "Eke, Doono Yeeri taan bi wodiyoon beegana" getiree gondoon shuunaaye' getee Yaafa Macaafooch kooreetone" iye.
40004008	Aroochee Daabiloosi Yesuusin genja guudi toommooch daammiye; shawee toommooch beeti aagateena'o bullinaa boonoshi oogee yiiroonon bekkiiqqi,
40004009	"Taach yittaqqa ne goyinna gaata, eboshi bullin neech immemmo taane" iye.
40004010	Arooba Yesuusi Daabiloosin "Hini Sheexaanoocho! Ta aafoochee wohe! 'Ne Doono Yeerich goyinnabe! Bi ikketoyich baach maddibe (madaabe)!' getee Yaafa Macaafooch kooreetone" iye.
40004011	Aree gaata Daabiloosi Yesuusin qajii hammiye. Aroochee maraakeena'o giddaqqi Yesuusin deggiyeete.
40004012	Yesuusi Yowannisi yeshee cucheyoon waayaqqi Galiilee Shawooch tiyii hammiye.
40004013	Nazareti Katamoon qajiqqi Zebuloonee Shawoonaa Nifitaalemee Shawee daggoonooch Galiilee Baharee gashooch beeti Qifirinaahi Katamooch hammii kotahe.
40004014	Ebi tunato, Yeeri keemachi Isiyaasi noonoona gettito ceennemmoyichiye; ebiyoo
40004015	"Hini Zebuloonee Shawoonaa Nifitaalemee Shawoonooch, Qaabba Baharee gashooch beeti shawooch, Yooridanoosi Aacoyee beqach beeti shawooch, Wotta Galiilee Shawoochoo beeti aagateena'ote!
40004016	Mandarooch kotati ittoshi oogati bekkoon beeggito ittoshine; qitee yiiroo beeti shawooch kotati ittoshich bekko bekkatone" ii beetone.
40004017	Aroobee yemeenoochee tiijiqqi Yesuusi "Shimaaji taatittinee ittoshi kellooch shaggatine; ebich axaaxee gommoochee Yeer waan wottabote!" iibee getooch giyiye.
40004018	Yesuusi Galiilee baharee gashoona bi beshahee, gutta maneena'o Pheexiroosi gettee beeti Simooninaa Indiriyaasinon ciinniye; boonoshi shuunoo haashee yesho bi tunatoyich dabboon baharooch dupii beeheete.
40004019	Biyoo "Ta hillooch wobote! Haashoon hashiqqi ittoshi yeshoomon ashoon yeshiree ta waan ittoshi deebemmoyich tuniiyemmo taanee" iye.
40004020	Boonoshiyoo bekkach dabboon dupiichii biin dabbiqqi hammiyeete.
40004021	Aroochee Yesuusi beshaqqi bareena'o Yabidoosichi bushiishoo tunati gutta maneena'o Yaaqoobinaa Yowannisina boonoshi nihoo Yabidoosina tookkii marikabee toommoochaa dabboon boonoshi shipii beetee ciinniye; boonoshinoo ceeggiye.
40004022	Boonoshiyoo bekkach marikaboon, wotta boonoshi nihoonoo arooch dupiichii Yesuusin dabbii hammiyeete.
40004023	Ebiyee gub, Yesuusi Ayihudeena'o kicee beeti kexoochaa asheena'oyich dojiibee, Yeerichi taatittinee mishiraachee qaaroon gettiibee, biiyo bulliichee asheena'on wodiibee, Galiilee Shawoo bullina guuddii beehe.
40004024	Arooba bi mooyo Sooriyee Shawoo bulliich waayeehe. Ebich asheena'o bari bara biiyoonaa xuuxoona xuuxaqqi beetina'o bullin, yinno boonoshi toommooch beetina'on, dupii beeti biiyachina'on, boonoshi ashittino qititina'on eboshi bullin bi waan deebiyeete; boonoshinoo Yesuusi wodiihe.
40004025	Arooba Galiilee Shawoochee, Aashira Katamee Shawoochee, Yerusalemee, Yihudee Shawoochee, Yooridanoosi Aacoyee beqachee waati dofee asheena'o biin dabbiyeete.
40005001	Yesuusi dofee asheena'on beeggiqqi gepooch kechii kotahe. Arooba bi dabbeena'o bi waan giddaheete.
40005002	Ishichiqqi boonoshinaa bara asheena'onoyich dojiye.
40005003	"Ayaanoona giracho boonoshi tunoon ariiqqi, Yeerichi aafooch giddaa beetina'o diireetina'one; Shimaaji taatittinee boonoshichine.
40005004	"Tuummii beetina'o diireetina'one; Yeeri boonoshin goggiiyemmone.
40005005	"Ga'i de'eena'o diireetina'one; Yeeri bi gibanikkito bullin boonoshich immemmone.
40005006	"Yeerichi aafooch cadiqoon tunoyich, oogichii qaatii beetina'o diireetina'one; Yeeri boonoshi qaatiton ceechemmone.
40005007	"Bareena'oyich ariqqaa beetina'o diireetina'one; Yeeri boonoshich ariqqemmone.
40005008	"Mulli xalleena'o diireetina'one; Yeerin boonoshi aafoona beeggemmina'one.
40005009	Kaaratina'on shunii beetina'o diireetina'one; 'Yeerichi Bushiisheena'one' getee ceeggeeyemmina'one.
40005010	"Yeerichi aafooch cadiqo tunati shuunoon boonoshi shuunatoyich Asheena'o boonoshin du'ii beetina'o diireetina'one; Shimaaji taatittine boonoshichine.
40005011	"Ta naboyich ittoshin boonoshi naagateenoo, boonoshi du'iiteenoo, gonda mooyon ittoshi toommooch koottiqqi boonoshi yibbaatateenoo diireeto ittoshine.
40005012	Ittoshiyee aaf beeti keemachina'on ebiyoomon du'iitina'one. Ebich hini ara keemachina'ona tookkii ooga wojoon shimaayoochaa Yeeri ittoshich immemmo bi tunatoyich, emiribote! Emiroona wucwucote!" iye.
40005013	"Shawee toommooch beeti asheena'o bullich ittoshi kiihoomo ittoshine. Tunaballi kiiho noocon bi qayi gaata, amoona noociiyeheete? Maaxooch kichi boonoshi dufee, baatoona neexxeeyehalli, gubbich amoonolla gaacaache.
40005014	"Shawee toommooch beetina'o bullich ittoshi bekko ittoshine. Gepee toommooch beeti Katamoo aashoon hakkaache.
40005015	Wotta ceechoon ceechiqqi bi toommooch gafatoon guupemmo koniyolla aalloone; tunaballi kechi daggooch beetina'o bullich bi bekkemmoyich, bekkooch kotiiheete.
40005016	Ebiyoomon asheena'o ittoshi de'a shuunoon beegiree shimaayooch beeti ittoshi Nihoo Yeerin boonoshi gallatemmoyich, bekkoochoomon asho bullich bekkabote!" iye.
40005017	Wotta Yesuusi ishcichiye:- "Ta waato Muusichi calloonaa keemachina'o dojiti mooyonon echiyoyich ittoshich shaahaaye; ceechiyalli echiyoyich waataano taane.
40005018	Ibaroon ittoshich gettoye; shawoonaa shimaayoona beshammi wottoon Muusichi calloo bulli ceenaanoon napeyoomi mooyiyolla shawooch hollaachemmine.
40005019	Illa Yeeri 'Tuniibote!' iqqi bi gettiti hini calleena'oochee ikka giishacheeyicholla 'De'a getaache' iqqi bareena'onoo 'De'a gettaahotine!' iqqi dojii beeti asho koniyolla shimaaji taatittineechaa bulliyee desho tunemmone; tunatee de'a ii beetonaa bareena'on 'De'a getote!' iqqi dojii beetona koniyolla shimaaji taatittineechaa oogo tunammone.
40005020	Andoo ellabote! Yeerichi aafooch ittoshi cadiqittino Muusichi callee dojachina'onaa Fariseena'onochi cadiqittinoyee beshoo bi qayi gaata, shimaaji taatittineech ciroona giyaachemmo ittoshine" iye.
40005021	"Ebiyee aaf beeti no qaabbachina'oyich 'Wuxiyaahotine! Wuxito bullichi toommooch gonda nalloo kindemmone' getteeton waayato ittoshine.
40005022	Tunaballi and ta waanee waayabote! Bi manoon kaaraa beeto bulli nallee gabbarooch giddemmone; bi manoon 'Ulloocho!' iqqi naaggiyo bulli nallee iitee aafoochaa bi toommooch nalleyemmone; 'Mullaalli ongoocho!' iqqi naaggiyo bulli 'Shiwaree qaaqqooch dupabe' getee bi toommooch nalleeyemmone.
40005023	"Illa ne deejoon deejee gudee toommooch Yeerich giddiyoyich qanniibee, ne manoo neenna ayiniti mooyo beemon ne gabi gaata,
40005024	ara deejee gudee aafooch deejoon geddiichi shiichi hamiree biinna tookki shunabe! Ebiyee gub wottaree ne deejoon Yeerich giddiibe!
40005025	"Ne kaaracho ukkuroo waan neen bi daami gaata, kaataree gommoochaa shunabe! Ebi tuno qayi gaata, ukkuroyich neen beshii immemmone; ukkuroo bi ginee naayoyich immemmone; ginee naayoo cuyee kexooch neen giijemmone.
40005026	Ibaroon neech gettoye; ciireexi duudinolla ne qocammi wottoon ciroona aroochee keyaachemmo neene" iye.
40005027	Daakkiqqi Yesuusi ishichiye:- " 'Shunoon maayaahine!' getteeton waayato ittoshine.
40005028	Tunaballi and ta waanee waayabote! Maacheen ciinniqqi qaatito bulli bi mulloona biinna tookkii shunoon maatone.
40005029	Ebich ne qanna aafo neen yexi dichemmi xugo bi tuna gaata, kichiree dufe! Ne ashittino bulli shiwaree qaaqqooch bi dupeyoyee ne ashittinoochee ikkoo shapi gaata gaawiye.
40005030	Ne qanna kisho neen yexi dichemmi xugo bi tuna gaata, kuxiree dufe! Ne ashittino bulli shiwaree qaaqqooch dupeyoyee ne ashittinoochee ikkoo shapi gaata gaawiye" iye.
40005031	" 'Bi mecheen gawukkii beeto bulli bi gawukkee woraqatoon biich imbe' getteetone.
40005032	Tunaballi and ta waanee waayabote! Shunoon maataani bi mecheen gawukkii beeto bulli baroo waan hamiree shunoon bi maayemmoyich tuniitone; gawukkeetinoo shaaggii beeto shunoon maatone" iye.
40005033	"Wotta ebiyee aaf beeti no qaabbachina'oyich 'Wogaqqa Yeerich ne mookkaton ceechiballi shapiyaahine!' getteeton waayato ittoshine.
40005034	Tunaballi and ta waanee waayabote! Ne mookkoon wogoona cir mookkiyaahine! 'Shimaayoona!' getiree wogiyaahine! Yeerichi taatittinee xaa'oone.
40005035	'Shawoona!' getiree wogiyaahine! Yeerichi baatoo neexxii beeti xaa'oone. 'Yerusalemina!' getiree wogiyaahine! Bulliyee beshi taatoo Yeerichi katamoone.
40005036	Ne qelloona wogiyaahine! Ikka eexin naccee oohee aa'i tuniyoon hakkaachine.
40005037	Tunaballi tunemmon 'Tunabe' tunataachemmon 'Tunataache' gete! Ebiyee baroon ne yibbaata gaata, aroo gondoochi nihoo waaneeniye" iye.
40005038	Yesuusi daakkiqqi ishichiye:- " 'Koniyolla bara ashi aafoon bi dookki gaata, bi aafo dookkeebe; ebiyoomon ashi gashoon bi tiishi gaat, bi gasho tiichabe' getteeton waayato ittoshine.
40005039	Tunaballi and ta waanee waayabote! Ittoshi toommooch gondoon shuunaa beetochi toommooch nichoon kichiyaahotine! Tunaballi ne qanna gaakkoon tapammoyich yoochoon bajaahine!
40005040	Wotta ukkuroochi toommooch neen taggaqqi, 'Ne kootoon taach imbe!' iyoyich ne kutoon daakkiree imbe!
40005041	Wotta ginachina'ochi daggoochee ikkoo 'Ikka kiilee metiree wottoon ta qiicoon shaage!' iqqi neen bi yeshi gaata, hachee ikkoon daakkiree hambe!
40005042	Neen qollaa beetoyich imbe! ne waanee erattiya qaawii beetoyich bajaahine!" iye.
40005043	" 'Neenoomi ne manoon shune! Wotta ne shixachon shixe!' getteeton waayato ittoshine.
40005044	Tunaballi and ta waanee waayabote! Shimaayooch beeti ittoshi nihoo Yeeri bi halliti aabeen de'eena'onaa gondeena'onoyich aabii beetone; kaameena'onaa xummeena'onoyich tachiqqi amiyon dichii beetone. Ebich biin shaahiree ittoshi shixachina'on shunote! Ittoshin du'ii beetina'oyich corootibote!
40005046	Ittoshin shunnii beetina'on baach ittoshi shuni gaata, Yeeri waanee amee wojoon danehotine? Gabiyee guudeena'o ebin tuniyaacheeta?
40005047	Ittoshi maneena'on baach diggii beeto ittoshi tuna gaata, bareena'oyee amoona beshehotine? Yeerin ariyaaneena'olla ebin tunii beetina'one.
40005048	Illa shamaayeexi ittoshi nihoo Yeeri de'o bi tunatoomon, ittoshiyoo wotta de'oon tunabote!" iye.
40006001	"Yeerich ittoshi shuunaa beeti de'a shuunoon ashi be'anoyich ittoshi shuunataachemmoyich, ittoshi qelloon quyabote! Shimaayooch beeti ittoshi nihoo Yeer waanee wojoon cir danataachemmo ittoshine.
40006002	" 'Ebich iriteeti ashich ne immaa bee gaata, boonoshi maacoon xalloo shaahii beetina'on shaahiyaahine! Boonoshiyoo ashi waanee gallatee danoyich Ayihudeena'o kicee beeti kexonaa gommonoochaa iriteetina'oyich immii beetina'one. Ibaroon ittoshich gettoye; areena'o ashi waanee gallatoon danatina'one; Yeer waanee amoonolla danataachemmina'one.
40006003	Tunatee iriteeti ashich ne immaa bee gaata, ne katinooch beeti asholla beeggaaye.
40006004	Aachiree imebe! Arooba aashoona ne tunii beeton beeggii beeti ne nihoo Yeeri neech wojemmone" iye.
40006005	"Ittoshi corootii bee gaata, boonoshi maacoon xalloo shaahii beeti asheena'ochoomon tuniyaahotine! Boonoshiyoo 'Asheena'o noon beegeete' iqqi Ayihudeena'o kicee beeti kexonaa gommi keeja kaattoonooch neexaachii corootoon shunnii beetina'one. Ibaroon ittoshich gettoye; areena'o boonoshi shuunoon deqqitina'one.
40006006	Tunatee ne corootii bee gaata, ne gatooch giyiree ne gifoon hiciichi bekkataani ne nihoo Yeerich corootibe! Arooba aashoona ne tunii beeton beeggii beeti ne nihoo Yeeri neech wojemmone.
40006007	"Yeerin ariyaani asheena'o boonoshi yibbaatee genjoona Yeeri waayaa beeto boonoshich shaahii beetone. Tunatee ittoshi corootii bee gaata, boonoshichoomon aafaalli yibbaatoon yibbaatiyaahotine!
40006008	Ittoshi nihoo Yeeri ittoshi qollataan beetee, ittoshich qaawii beeton arii beetone; ebich ittoshi boonoshin shaahiyaahotine!
40006009	"Illa ittoshi ishichiree corootibote! 'Shimaayooch beeti no Nihoocho! Yaafa ne shigo oogabe;
40006010	Ne taatittino bullichi toommooch bede; shimaayooch beetina'o ne getoon boonoshi waayoomon, ebiyoomon shawooch beetina'o waayabeete;
40006011	Heeyi koshon hanaach nooch imbe!
40006012	No wotta noon xuqqitina'on no maaroomon, no gondoon nooch maaribe!
40006013	Gondoochi nihoo kishoochee noon quyaballi, bi dachooch noon geddaahine! [Taatittino, giidoo, oogee yiiroo bulli yemeenoon neechone; tookkona.]
40006014	"Ebiyoomon asheena'ochi xu'oon ittoshi maari gaata, shimaayeexi ittoshi nihoo Yeeri ittoshi gondoon maaremmone;
40006015	Tunaballi ittoshin xuqqitina'on ittoshi maaroo qayi gaata, ittoshi nihoo Yeeri ittoshi gondoon maaraachemmone" iye.
40006016	Daakkiqqi Yesuusi ishichiye:- "Ittoshi coomii bee gaata, boonoshi maacoon xalloo shaahii beeti asheena'ochoomon muushaniyaahotine! Boonoshiyoo coomacho boonoshi tunoon asheena'o beeggemmoyich boonoshi achoon shiimataaneena'one. Ibaroon ittoshich gettoye; boonoshi shuunoon deqqitina'one.
40006017	"Tunatee ne coomii bee gaata, coomacho ne tuno arichataachemmoyich ne aafoon machabe! Ne qellooch huutabe! Arooba bekkataani ne nihoo Yeeri ikketo baach arii beetone; ebichi aashoona ne tunii beeton beeggii beeti ne nihoo Yeeri neech wojemmone" iye.
40006019	Daakkiqqi Yesuusi ishichiye:- "Piloonaa osharoona aalliiyemmi, gaayeena'o iiyiree gaajemmi shawee toommooch ittoshi gijoon kiciyaahotine!
40006020	Tunaballi piloonaa osharoona aalliyaachemmooch, gaayeena'o iiyiree gaayaachemmi shimaaji kexooch ittoshi gijoon kicibote!
40006021	Ne gijoo beetooch ne mullo tunemmone" iye.
40006022	Daakkiqqi ishichiye:- "Ashittinee ceechoo geto aafoone. Illa ne aafo iiwoo tuna gaata, ne ashittino bulli biremmone.
40006023	Tunatee ne aafo biiyi gaata, ne ashittino bulli mandaremmone. Illa ne waan beeti ashittinee ceechoo tahi gaata, mandarochi am shaaha magga mandaroo tunehe?" iye.
40006024	" 'Asho taane' ito gutta Doonoyich hajeyoon hakkaache. Ikkoon shuno baroon shixo, oohee ikkoon oogiyoo baroon hoxoone. Ebich gijoyich hajee beeti uro Yeerich hajeyoon, wotta Yeerich hajee beeti uro gijoyich hajeyoon hakkaache.
40006025	"Ebich ittoshich gettoye; 'Amoon maayehone? Amoon ucehone? Amoon tahehone?' getiree ittoshich qaawii beeti mooyoyich xuuxiyaahotine! Kasho maayoye, ashittinoo tahoyee beshaacha?
40006026	Eke shimaayoona yoobbii beeti kafeena'on ciinote! Shoohaacheete; qecaacheete; gotooch gedaacheete. Tunatee shimaayeexi ittoshi nihoo Yeeri boonoshich maanjii beetone. Ittoshi boonoshiyee oogichii beshaachotina?
40006027	Ittoshi daggoochee xuuxaree bi neexooch ikka hiroon daakkoon hakkemmo konine?
40006028	"Tahoyich akkiya xuuxaa beetotine? Eke gaddeexi mocee bungeena'o aabichiqqi boonoshi diccii beeto gaata, manjiiree ciinote! Yullataacheete; huttoon yokkataacheete.
40006029	Tunatee ittoshich gettoye; Taatoo Solomooniyolla ebi wodda bi oogee daggooch ikka mocee bungechoomon tahataanoone.
40006030	Illa hanaach bekkaqqi tiyi yaach gudee qaaggooch dufee mccii beeti gaddeexi mocoon Yeeri eechii tajii beeto bi tuna gaata, ittoshin aabichiree beshoon tajoo qajehe? Ittoshi mulloon Yeerichi toommooch amoyich too'iyaachotine?
40006031	Ebich 'Amoon maayehone? Amoon ucehone? Amoon tahehone?' getiree xuuxiyaahotine!
40006032	Eboshi bullin aagateena'o qaawii beetina'one. Ebi bulli ittoshich qaawii beeto bi tunoon shimaayeexi ittoshi nihoo Yeeri arii beetone.
40006033	Tunaballi shiichi Yeerichi taatittineen, bi cadiqoonoo qaawibote! Arooba ebi bullin bi ittoshich daakkemmone.
40006034	Illa, yaach ittoshi toommooch woyemmi xuuxoyich yaach xuuxemmo ittoshine; ebich yaachich xuuxiyaahotine! Hanaachi xuuxo hanaachich beddiye" iye.
40007001	Wotta Yesuusi ishichiye:- "Ashi gondoon ne haddii beetoomon Yeeri ne gondoon haddemmone; ashich ne qeellaa (Shafarii) beetoomon Yeeri wochiree neech qeellemmone. Ebich Yeeri ne gondoon bi haddaachemmoyich, ashi gondoon haddiyaahine!
40007003	Ne aafooch giyiti ooga giimboon shalligaanoon amoyich ne manoochi aafooch giyati giishacha guudeen ciinnaa beetine?
40007004	Wotta ne aafooch giyiti ooga giimboo beetee, aabichiqqa ne manoon 'Eke ne aafeexi guudeen kichibana' inne?
40007005	Hini ne maacoon xalloo shaahii beeti uroocho! shiichiree ne aafeexi ooga giimboon kichibe! Ebiyee gub ne manoochi aafeexi guudeen kichoyich manjiiree ciinnemmo neene.
40007006	"Shiixxi wottaree ittoshin boonoshi shacaachemmoyich, yaafeeton kunaaneena'oyich immaahotine! Wotta gudinina'o boonoshi baatoona boonoshi neexaachemmoyich, ittoshi aax qiicoon boonoshi aafooch dupaahotine!" iye.
40007007	"Yeerin qollabote! Ittoshich immemmone. Yeer waanee qaawibote! Danemmo ittoshine. Bi kelloonoo qofote! Ittoshich qechemmone.
40007008	Yeeri biin qollaa beeto bullich immemmone; qaawii beeto bulliyoo bi waanee danemmone; bi kelloon qopii beeto bullichoo qechemmone.
40007009	"Ittoshi daggoochee nihoo tunaachi koshon bi bushoo qollatee, xaqqoon tiijiree immeha?
40007010	Haashoonoo bi qollatee, dingaroon immeha?
40007011	Gondo ittoshi tunateenolla ittoshi bushiisheena'oyich de'a mooyon imon arii beeto ittoshine. Illa shimaayooch beeti ittoshi nihoo Yeeri biin qollaa beetina'oyich am shaaha beshaa beshiti de'a mooyon immehe?
40007012	Ebich 'Asho taach tuniibe' iqqi ittoshi shunnii beeto bullin, ittoshiyoo wotta ebiyoomon bara ashyich tuniibote! Ebin tuniyoona Muusichi calloonaa keemachina'ona dojiton ceechemmo ittoshine" iye.
40007013	Yesuusi daakkiqqi ishichiye:- "Xebba kelloona gibote! Shiwaree qaaqqooch bechii beeti kello gabino, gommoo naqqoone; ara kelloona giyii beeti asheena'o meetina'one.
40007014	Tunatee kashee kexooch bechii beeti kello xebboo, gommoo gepoone. Ara gommon danaa beetina'o giishacheena'one" iye.
40007015	"Koota keemachina'o waanee ittoshi qelloon quyabote! Boonoshi noonoona bagoochoomon duuroo shaahibee ittoshi waan woyemmina'one; tunaballi boonoshi mullo kuxxii maa beeti okaroomone.
40007016	Boonoshin ittoshi ariiyemmo boonoshi shuunoonaniye. Ebiyoomon asheena'o angixoochee woyinee aafoon, guccinoochee balasee michi aafoon maceheeta?
40007017	Ebiyoo de'a mixo bulli de'a aafoon aafahe; gonda mixo gonda aafoon aafahe.
40007018	De'a mixo gonda aafoon aafo, gonda mixo de'a aafoon aafo hakkaache.
40007019	De'a aafoon aafataani mixo bullin kuxxii qaaqqooch dupiyeete.
40007020	Ebich koota keemachina'on ittoshi ariiyemmo boonoshi shuunoonaniye" iye.
40007021	"Shimaayooch beeti ta nihoo Yeerichi daaggoon ceechii beetoalli, baad taan 'Ta Doonocho! Ta Doonocho!' ii beeto bulli shimaaji taatittineech giyemmo toonoone.
40007022	Nallaa gallooba meetina'o taan 'Ta Doonocho! Ta Doonocho! Ne shigoona keemoon keemaano noonna? Ne shigoona yinnoon ashi toommoochee yoohaano noona? Ne shigoona gaakkachi mooyon shuunataano noona?' gettemmina'one.
40007023	Arooba 'Hini hukkachina'ote! ta waanee wohote! Ittoshin cir ariyaano taane' getiree boonoshich xalla gettemmo taane" iye.
40007024	"Illa hini ta qaaroon waayaqqi ceechi beeto bulli, bi kexon manja xaqqee nashee toommooch haggiti mullachi uroomone.
40007025	Amiyo kindiye; ambamboo tiyiye; yongo yongahe; ara kexon xuqqiye. Tunatee manja xaqqee nashee toommooch bi haggatoyich, dihaanoone.
40007026	Wotta hini ta qaaroon waayaqqi ceechano bulli, bi kexon qacee toommooch haggiti yeexara uroomone.
40007027	Amiyo kindiye; ambamboo tiyiye; yongo yongahe; ara kexon xuqqiye; bekkach ara kexo gugumimmiqqi dihiye" iye.
40007028	Yesuusi hini yibbaatoon yibbaataqqi bi ciichiyona, asheena'o bi dojiti doyoona woriganaheete.
40007029	Boonoshich bi dojito calloon immii beeti taatoochoomonalli, Muusichi callee dojachina'o dojii beetoomon toonoone.
40008001	Yesuusi gepoochee bi kindiyee, dofee asheena'o biin dabbiyeete.
40008002	Arooba qeddee shaddee biiyachi ikka uro bi waan giddaqqi, "Ta Doonocho! Ne daaggi gaata, taan wodiyoon hakkihine" iibee goyinnahe.
40008003	Yesuusiyoo bi kishoon hini ara uroochi toommooch kotiiqqi, "Daaggiyoye; wodibe!" iye. Ishichii bi iyona, uro bekkach qeddee shaddee biiyoochee wodiye.
40008004	Yesuusiyoo "Ebi ne wodoon konicholla gettaahine! Ne qelloon ariibe! Tunaballi and hamiree ne ashittinoon qeeshoyich bekkiibe! Ne wodoon asheena'o bulli xiishemmoyich, Muusi bi callooch 'deejibote!' iqqi bi kooriti deejoon Yeerichi deejibe!" iqqi daachiihe.
40008005	Yesuusi Qifirnaahi Katamooch bi shaggiyee, balla ginee iraashoo bi waan waaqqi,
40008006	"Ta Doonocho! Ta wochee bushoo ashittinoon wuxii beeti biiyoona biiyaa qaaqqaqqi beerooch qeyitone" iqqi qollahe.
40008007	Yesuusi "Ta hamiree wodiiyemmo taane" iye.
40008008	Hini ara balla ginee iraashoo wochiqqi, "Ta Doonocho! Ta kexooch ne giyi beddammi uro toono taane; tunaballi ikka qaaroon baach gete! Ta aafee bushoo wodemmone.
40008009	Ta wotta tayee dambeena'oyich hajee beeto taane; tayee desh beeti ginee naayina'o wotta taach hajee beetina'one. Ikkoon 'Hambe!' ta geti gaata, hammii beetone; baroon 'Wobe!' ta geti gaata, waa beetone; ta aafee bushoon 'Ebin tuniibe!' ta geti gaata, tunii beetone" iye.
40008010	Yesuusi ishin waayaqqi woriganahe; biin dabbii beeti asheena'oyichoo ishichiye:- "Ibaroon ittoshich gettoye; Isra'eelee Shawooch beeti Ayihudeena'ochi daggoochee koninolla ebiyoomon bi mulloon ta toommooch too'iiti ashoon danataano taane.
40008011	Ellabote! Aagateena'o aabi keyonaa aabi gimonoochee woyemmina'one; Abrahami, Yisaaqinaa Yaaqoobina tookki shimaaji taatittineech gifiree maayoon maaya kotemmina'one;
40008012	Tunatee 'Shimaaji taatittine noochine' ii beetina'o maach mandarooch kichee dupeeyemmina'one; aroochaa eefonaa gashee qaayona boonoshich tunemmone" iye.
40008013	Wotta Yesuusi balla ginee iraashoyich "Hambe! 'Ta aafee bushoon wodiiyemmone' iqqa ne mulloon ta toommooch ne too'iitoomon neech tunabe" iye. Bi aafee bushoo bekkach aree gaata wodiye.
40008014	Ebiyee gub, Yesuusi Pheexiroosichi kexooch giyiqqi bi amaatee achee gaamee biiyoona biiyaqqa beerooch qeyaa beetin beeggiye;
40008015	Tiyiqqi bi kishoon yechiye; urechi achee gaamoo bekkach aqqahe; beeroochee tiyaqqa maayoon qanniiqqa Yesuusich giddiihan.
40008016	Shawoo xumatee yinno boonoshi toommooch beeti meeti asheena'on Yesuus waan deebiyeete. Yinneena'on noggaqqi asheena'ochi toommoochee yookkiye; biiyatina'o bullinoo wodiihe. Ebich arooba keemachi Isiyaasi "No maraateshon maraatahe; no biiyeshon biiyahe" bi ito ceenniye.
40008018	Yesuusi dofee asheena'o bi guudoona giishon beeggiqqi bi dabbeena'on "Baharoyee beqach kimbone" iye.
40008019	Aree hillooch ikka Muusichi callee dojacho waaqqi, "Dojachocho! Ne hammammo bulliich neen dabbemmo taane" iye.
40008020	Yesuusiyoo "Boqqalleena'oyich opo, shimaaji kafeena'oyichoo kexo beetone; ebi tunahona ashi bushoo taach giyi ta qeyemmi xaa'oo aalloone" iye.
40008021	Biin dabbii beetina'ochi daggoochee ikka bara uro "Ta Doonocho! Neen dabbemmo taane; shiich wottaree hami ta nihoon ta duukkemmoyich taan daaggibe!" iye.
40008022	Yesuusi wochiqqi, "Kashoon danataani qiteena'o boonoshi xibeena'on duuheete; tunatee ne taan dabbibe!" iye.
40008023	Ebiyee gub, Yesuusi marikabooch kechii kotaqqi bi dabbeena'ona tookkii hammiye.
40008024	Diqqoona aachi aayo tiyiqqi, marikaboon aaco qerimmi wottoon baharo oogichii shuuriye; tunatee Yesuusi tokkatatone.
40008025	Bi dabbeena'oo giddaqqi, "No Doonocho! Noon wodiibe! Aallato noone!" iibee tokkatoochee Yesuusin tiijiyeete.
40008026	Biyoo "Hini ittoshi mulloon ta toommooch too'iyaaneena'ote! Amoyich shattii beetotine?" iye. Ebiyee gub, tiyiqqi yongoonaa baharee aachi aayonon noggahe; bekkach baharo shashawumiye.
40008027	Asheena'o "Yongoonaa baharoonolla biich de'a ii beeti hini uro am shaaha ashoone?" iibee woriganaheete.
40008028	Ebiyee gub, Yesuusi baharoyee beqach kimmiqqi Geraashee asheena'ochi shawooch bi shaggiyee, yinno boonoshi toommooch beeti gutta asheena'o maasho beetoochee kechiqqi biinna danaheete. Areena'o boonoshi beeti gommonolla beshoon asho shatammi wottoon sharachina'one.
40008029	Boonoshiyoo bekkach bunnaqqi, "Yeerichi Bushoocho! No mooyooch neen amo geddiye? Nallaa galloo waataan beetee noon xuuxiiya hiniich waanne?" iibee cookiyeete.
40008030	Arooba boonoshi beetoochee wokkiqqi beeti xaa'ooch dofee gudinina'o mocoon maa beeheete.
40008031	Yinneena'o "Noon ne yookkemmo gaata, gudinina'ochi toommooch hami kotabone; daaggibe!" iqqi qollaheete.
40008032	"Hamiree kotabote!" iye. Bekkach yinneena'o asheena'ochi toommoochee tiyiqqi hammii gudinina'ochi toommooch kotaheete. Aroochee gudinina'o bulli giidachi qaa'ooch guufaa kindii baharee gejoona manjaheete.
40008033	Gudinon qiddaa beetina'o wocaa katamooch hammiqqi tunati mooyonaa yinno boonoshi toommooch beeti asheena'ochi mooyo bullinon asheena'oyich gettiyeete.
40008034	Ebich katameexi asheena'o bulli Yesuusina danoyich waaheete; biin boonoshi beeggitoyee gub "No shawoochee keyiree hambe!" iqqi qollaheete.
40009001	Ebiyee gub, Yesuusi marikabooch giyii baharoon kimmiqqi aaf bi beeti Qifirinaahi Katamooch wottaa waahe.
40009002	Arooba bi ashittino qititi ikka uroon shaa'oona shaagaqqi bi waan deebiyeete. Yesuusiyoo "Wodiiyemmone" iqqi boonoshi mulloon bi toommooch boonoshi too'iyoon beeggiqqi, bi ashittino qititi uroon "Ta bushoocho! Kupphabe! Ne axaaxoyich maaroon danato neene" iye.
40009003	Aree gaata Muusichi callee dojachina'ochi daggoochee ikkikkeena'o boonoshi mulloona "Ebi Yeerin naagone" iyeete.
40009004	Yesuusiyoo boonoshi shalligoon ariiqqi ishichiye:- "Ittoshi mulloona gonda mooyon amoyich gabiyotine?
40009005	'Ne axaaxoyich maaroon danato neene' getonaa 'Tiyiree hambe!' getonoochee kettoo aabine?
40009006	Tunatee ashi bushoo ta hini shawee toommoochaa ashi axaaxoon maaroyich, damba Yeer waanee daaggeeto ta tunoon ittoshi ariiyemmoyich ..." iqqi tiyii bi ashittino qititi uroon "Hini uroocho! And tibe! Ne shaa'oon shaagiree ne kexooch hambe!" iye.
40009007	Bi ashittino qititi uroo bekkach tiyiqqi bi kexooch hammiye.
40009008	Ebin dofee asheena'o beeggiqqi shataheete; ebiyoomi doonjittinoon ashich bi immitoyich Yeerin oogiiheete.
40009009	Yesuusi aroochee beshaqqi hammiibee Maatiyoosi gettee beeti ikka uro qaraxo kuxxee beeti gabbarooch kotaa bi beetee ciinniqqi, "Taan dabbibe!" iye. Aroo tiyiqqi biin dabbiye.
40009010	Aroyee gub, Yesuusi Maatiyoosichi kexooch giyiqqi maayo giddatee madee toommooch bi beetee, meeti gabiyee guudeena'onaa axaaxachina'ona waaqqi Yesuusinaa bi dabbeena'ona tookkii kotaheete.
40009011	Ikkikka Fariseena'o ebin beeggiqqi bi dabbeena'on "Ittoshi dojacho gabiyee guudeena'onaa axaaxachina'ona tookkii ikkooch bi maa beeto amoyichiye?" iqqi echaheete.
40009012	Yesuusi ishin waayaqqi ishichiye:- "Biiyachina'oyichalli wodeena'oyich atti kuxxacho qaawiyaache.
40009013	Hambote! Yeeri 'Taach ittoshi deejii beeti deejoyee bareena'oyich ittoshi ariqqooniye ta shunnaa beeto' bi ito ama geto gaata ariibote! 'Axaaxoon shuunataano noone; axaaxee gommoochee Yeer waan wotto nooch qaawiyaache' ii beeti cadiqo shaahii beetina'on ceegoyich waataano taane" iye.
40009014	Arooba Yowannisichi dabbeena'o Yesuus waan waaqqi, "Noonnaa Fariseena'ona [meeti araddoon] coomii beeto noone; tunatee ne dabbeena'o amoyich coomaacheete?" iqqi echaheete.
40009015	Yesuusiyoo ishichiqqi wochiye; "Wo'ee keno boonoshina tookkii beetee, miyaateena'o muushaneheeta? Tunaballi wo'ee keno boonoshi waanee baremmi aabo woyemmone; arooba coomemmina'one.
40009016	"Ebiyoo geena tahooch andra xefoon xefaa beeto aalloone; bi xefa gaata, andra xefo geenoon kushi yeshiree beshoon keexxemmone.
40009017	Ebiyee wotta geena mollaxxooch gaara woyinee uyoon kotiyaacheete. Boonoshi kotii gaata, mollaxxoon gaakkemmone; uyo ufemmone; mollaxxoo duubemmone. Tunaballi gaara woyinee uyoon andra mollaxxooch kotiiheete; gutteena'oo duubataanoon beeyemmina'one" iye.
40009018	Yesuusi ishichiqqi gettii bi beetee, ikka Ayihudeena'ochi ukkuroo waaqqi, "Ta bushee and qititine; tunaballi waaree ne kishoon bi shimbooch kotiibe! Bi kashoo wottemmone" ii qollaqqi goyinnahe.
40009019	Yesuusiyoo bi kotatoochee tiyiqqi bi dabbeena'ona tookkii uroon dabbiqqi hammiye.
40009020	Hammii boonoshi beetee, aaraa gutta naton damoo ufaa beeti ure Yesuusichi gubbaa hammaqqa bi qoraddee caapoon yechahan.
40009021	Eechii bi ito, bi mulloona "Bi qoraddoon baach ta yeshi gaata, wodemmi taane" iqqa bi gibanatoyichiye.
40009022	Yesuusiyoo guuddii wottaa ciinniqqi tiyii, "Ta busheene! Kupphabe! 'Wodiiyemmone' iqqa ne mulloon ta toommooch ne too'iyoo neen wodiitone" iye. Ureyoo bekkach wodiyan.
40009023	Yesuusi Ayihudeena'ochi ukkuroo kexooch bi shaggiyee, eepi tiimboon huggachina'onaa cangachaa beeti asheena'onon beeggiqqi,
40009024	"Bushee tokkataanalli bi ito, qitaaneene. Eke kexoochee keyote!" iye. Asheena'o oogichii biin coonaabee miicaheete.
40009025	Tunatee asheena'on kexoochee bi kichitoyee gub, bushee qeyaa beeti gatooch giyiqqi bushechi kishoona yechiye; busheyoo bekkach motakkimii tiyahan.
40009026	Hini mooyo ara shawoo bulliich waayeehe.
40009027	Yesuusi aroochee tiyiqqi bi hammii beetee, aaf dooga gutta asheena'o "Daawiti bushoocho! Nooch ariqqabe!" iqqi cookiibee biin dabbiyeete.
40009028	Yesuusi kexooch bi giyitoyee gub ara aaf doogeena'o bi waan giddaheete. Yesuusiyoo "Ittoshi aafoon wodiyee ta hakkoon ibariihotina?" iqqi echahe. "Eeha, no Doonocho!" iqqi wochiyeete.
40009029	Arooba Yesuusi " 'Wodiiyemmone' iqqa ittoshi mulloon ta toommooch ittoshi too'itoomon ittoshich tunabe" iqqi boonoshi aafoon yechiye.
40009030	Boonoshi aafoo qecheetee ciinniyeete. Yesuusi "Konicholla gettaahotine!" iqqi manjiiqqi gettiye.
40009031	Tunatee boonoshi kechiqqi ara shawoo bulliich woriyeete.
40009032	Hini ara boonoshi aafo woditi asheena'o hammii boonoshi beetee, asheena'o yinno bi toommooch beeti ikka noona miima uroon Yesuus waan deebiyeete.
40009033	Yinnoon bi yookkitoyee gub noona miimo yibbaatahe. Asheena'o bulli "Ebiyoomi mooyon Isra'eelee Shawoochee beeggaa ariyaano noone" iibee woriganaheete.
40009034	Tunatee Fariseena'o "Yinnee taatoochi giidoonaniye yinnoon asheena'ochi toommoochee bi yookkii beeto" iyeete.
40009035	Ebiyee gub, Yesuusi Ayihudeena'o kicee beeti kexoochaa dojiibee, Yeerichi taatittinee mishiraachee qaaroon gettiibee, asheena'ochi toommooch beeti biiyo bullin wodiibee, katamoonaa gafoo bullinooch guuddii beehe.
40009036	Dofee asheena'o qiddaalli bagoochoomon dego muccaqqi boonoshi iriteyoon beeggiqqi bi maacoona mccii ayiniye.
40009037	Arooba bi dabbeena'on "Qecceeyemmi maayo woddoone; tunaballi qecii kicachina'o giishacheena'one.
40009038	Illa maayi Doono Yeeri qecceeyemmi maayo beetooch qeciree kicemmina'on bi deejemmoyich qollabote!" iye.
40010001	Yesuusi aaraa gutta bi dabbeena'on bi waan ceeggiqqi, yinneena'on asheena'ochi toommoochee boonoshi yookkemmoyich, biiyatina'o bullinoo boonoshi wodiiyemmoyich ukkurittinoon boonoshich immiye.
40010002	Hini ara aaraa gutta mishiraachachina'ochi shigo, batti bat "Pheexiroosi" iqqi bi shigiiti Simooni, bi manoo Indiriyaasi, Yabidoosichi bushiisheena'o Yaaqoobinaa Yowannisina,
40010003	Filipphoosi, Baritelemoosi, Toomaasi, gabiyee guudo Maatiyoosi, Ilfoosichi bushoo Yaaqoobi, Taadiyoosi,
40010004	Bi aagatoyich qanaataa beeti Simooni, Yesuusin beshiiqqi immiti Asqorotachi Yihudi eboshine.
40010005	Arooba Yesuusi hini ara aaraa gutteena'on wochahe; ishichiqqinoo boonoshich gettiye:- "Aagateena'ochi shawee gommona hammaahotine! Shamaari Katamoochoo giyaahotine!
40010006	Tunaballi bago aalloomon aallati Isra'eeleena'o waan hambote!
40010007	Hamibee, 'Shimaaji taatittine ittoshi kellooch shaggatine' getiree getote!
40010008	Biiyatina'on wodiibote! Qititina'on tiijibote! Qeddee shaddee biiyachina'on wodiibote! Yinnoon asheena'ochi toommoochee yoohote! Gatiyaalloon Yeer waanee deqqito ittoshine; ebich ittoshiyoo gatiyaalloon asheena'oyich imbote!
40010009	Amee gijoonolla ittoshi burooch yechahotine!
40010010	Gommoyich shohee kojoon, oohee gutta tahoon, oohee ittoshi baatooch ittoshi gedditoyee bara caammoon, oohee gumboon yechahotine! Ebiyoo shuunacho biin shuuniito waanee shohoon maayi bi bedditoyichiye.
40010011	"Ittoshi giyimmi katamooch tunabe, gafooch arooch beeti asheena'on 'Noon iibbiiyemmi gaawa asho aabine?' getiree echabote! Ara gafoon gawukkiqqi ittoshi hammimmi wottoon ara kexooch kotabote!
40010012	Ara kexooch ittoshi giyi gaata, diggoo getote!
40010013	Kechi Doono ittoshin bi iibbii gaata, ittoshi diggiyoo biich diiroo tunabe; iibbiyoo bi qayi gaata, ittoshi diggiyoo biich diiroo tunaaye.
40010014	Ittoshin iibbiyaano oohee ittoshi qaaroon waayataani uro bi dana gaata, ara kexon oohee ara katamoon gawukkiree keyibee ittoshi baateexi quttoon tebbabote!
40010015	Ibaroon ittoshich gettoye; nallaa gallooba ara katameexi asheena'oyee Sodoomi Katameexi asheena'onaa Gamoori Katameexi asheena'onoyich gaawiye" iye.
40010016	Daakkiqqi Yesuusi ishichiye:- "Ellabote! Bagoochoomon okareena'ochi daggooch ittoshin wochemmo taane. Ebich dingaroochoomon accacho, uggeechoomon duuroo tunabote!
40010017	Tunaballi nallachina'oyich ittoshin beshiiree immemmina'one; Ayihudeena'o kicee beeti kexoochaa arangoona xoobbeeyemmo ittoshine; ebich ashi waanee ittoshi qelloon quyabote!
40010018	Ta naboyich iraasheena'onaa taateena'onochi aafooch ittoshin neechemmina'one; ebi bi tunemmo boonoshinaa aagateena'onoyich miixoo ittoshi tunemmoyichiye.
40010019	Asheena'o ittoshin beshii imiyooba 'Aabichiree gettehone?' oohee 'Ama gettehone?' getiree xuuxiyaahotine! Aree gaata ittoshi gettemmon Yeeri ittoshich immemmone.
40010020	Ittoshi gettemmi qaaro ittoshi waanee toonoone; tunatee ittoshi nihoo Yeeri wochati Yaafa Ayaano ittoshi gettemmi qaaroon ittoshich immemmone.
40010021	"Arooba manoo bi manoon, nihoo bi bushoon wuxemmoyich beshiiree immemmone; wotta bushiisheena'o boonoshi niheena'onaa indeena'onochi toommooch tiyiree wuxiiyemmina'one.
40010022	Asheena'o bulli ta naboyich ittoshin shixxemmina'one; tunatee ciirooch beddaahee manjiqqi kupphammo wodemmone.
40010023	Arooba ikka katamoochaa ittoshin boonoshi du'ii gaata, bara katamooch maxxabote! Ibaroon ittoshich gettoye; ashi bushoo ta waammi wottoon Isra'eelee Shaweexi katamoo bulliich bedaachemmo ittoshine.
40010024	"Dabbito biin dabbiitoyee, wocheeto biin wochati bi doonoyee beshaanoone.
40010025	Dabbito biin dabbiitochoomon, wocheeto biin wochatochoomon tun beddiye. Kechi doonon 'Beelzebuli' iqqi boonoshi gettitoyee, bi kechi ashoon am shaahoon beshiiree getteeheete!" iye.
40010026	"Illa asheena'oyich shattaahotine! Qereeto bulli gaxxeyoo, aacheeto bulliyoo aricho echataani mooyone.
40010027	Qeroochaa ta gettaa beeton bullich xalla kichiree getote! Shaashikkoona ittoshi waayaton asheena'o bullich cookiree getote!
40010028	Meenon wuxoyee damba kashoon wuxoo hakkaaneena'oyich shattaahotine! Tunatee meenonaa kashoonon shiwaree qaaqqoona aalliyoon hakkimmi Yeerich shatote!
40010029	Gutta gaashi kafeena'o ikka duudina kechee beetaacheeta? Tunaballi ittoshi nihoo Yeeri daaggaanoon boonoshi daggoochee ikkeyolla qitaachemmine.
40010030	Ebiyoomon Yeeri ittoshi qelleexi eexo bullinolla haddiqqi ariitone.
40010031	Illa shattaahotine! Meeti gaashi kafeena'oyee beshoo ittoshine" iye.
40010032	"Ashi aafoochaa taacho bi tunoon miixammo bullich ta wotta shimaayooch beeti ta nihoochi aafoochaa 'Taachone' getiree miixemmo taane;
40010033	Ashi aafoochaa taacho bi tunoon nookkammo bullin ta wotta shimaayooch beeti ta nihoochi aafoochaa 'Taacho toonoone' getiree nookkemmo taane" iye.
40010034	"Shawee toommooch beeti kaaroon wokkiyoyich waato taan shaahiyaahotine! Ginee tiijoyichalli kaaroon wokkiyoyich waataano taane.
40010035	Bushoon nihoona, busheen indeena, amaateen naamacheena tookki kaariyoyich waato taane.
40010036	Ashich bi kechi asho gino tunemmone.
40010037	"Tayee beshiiqqi bi nihoon oohee bi indeen shunnii beeto taacho tun bedaache; ebiyoomon tayee beshiiqqi bi bushoon oohee bi busheen shunnii beeto taacho tun bedaache;
40010038	ta yooddeeyemmi masqaloon ta shaaggemmoomon, bi yooddeeyemmi masqaloon shaagiree taan dabbaachemmo taacho tun bedaache.
40010039	Bi meechi kasheen qitoochee wodii beeto, aallataani kashoon muccemmone; tunaballi bi meechi kasheen taacha iqqi muccaa beeto, aallataani kashoon danemmone" iye.
40010040	"Ittoshin shunnii beeto taan shunnii beetone; taanoo shunnii beeto taan deejiti Yeerin shunnii beetone.
40010041	Keemachon, keemacho bi tunatoyich shunnii beeto, keemachona tookki tatee wojoon danemmone; cadiqoon, cadiqo bi tunatoyich shunnii beeto, tatee wojoon danemmone.
40010042	Koniyolla hini gishiisheena'oochee ikkoo ta dabboo bi tunatoyich gara aaconolla immii beeto, ibaroon ittoshich gettoye, wojoon muccataachemmone" iye.
40011001	Yesuusi ebin aaraa gutta bi dabbeena'oyich gettiqqi bi ciichitoyee gub, ara xaa'oochee tiyiqqi dojoonaa Yeerichi qaaroon getonoyich bara katameena'ooch hammiye.
40011002	Yowannisi cuyee kexooch beebee Kiristoosichi shuunoon waayahe; ebich bi dabbeena'oochee ikkikkeena'on Yesuus waan wochaa daachiihe.
40011003	Wocheetina'oo bi waan hammiqqi, " 'Woyemmone' getteeti Kiristoosi neenashi, oohee baroon quyabona?" iqqi echaheete.
40011004	Yesuusi wochiqqi ishichiye:- "Hamiree ittoshi waamona ittoshi waayaton, ittoshi aafoona ittoshi ciinnitonoo Yowannisich getote!
40011005	Aaf doogeena'o ciinnii beetina'one; baata yesheena'oo sha'aa beetina'one; qeddee shaddee biiyoona biiyatina'oo wodii beetina'one; ulleena'oo waayaa beetina'one; qititina'oo wodii beetina'one; girachina'oyichoo Yeerichi mishiraachee qaaro gettee beetone.
40011006	Ta shuunoo biich xugo tunataani asho bulli diireetone" iye.
40011007	Yowannis waanee wocheetina'o wottaqqi boonoshi hammii beetee, Yesuusi Yowannisichi mooyon dofee asheena'oyich getooch giyiye; boonoshichoo ishichiye:- "Amoon beegga barahooch hammiyotine? Yongoona koho shuuroomon shuurii beeti ashoon beegga hammiyotinashi
40011008	oohee amoon beegga hammiyotine? De'a tahoon tahati uroon beegga hammiyotina? De'a tahoon tahati asho taateena'ochi kexoochiye bi beeto.
40011009	Oohee amoon beegga hammiyotine? Keemachoniya? Eeha, ittoshich gettoye; keemacho bulliyee beshoon beegganiye ittoshi hammito.
40011010	" 'Yeeriyoo "Ne gommon qaxxemmi ta wocheyachon neyee shiichiree daachiiyemmo taane" itone' getee kooreeto ebine.
40011011	Ibaroon ittoshich gettoye; shawee toommooch shiijatina'ochi daggoochee Aacona Afaallachi Yowannisiyee beshi asho danataanoone; tunaballi shimaaji taatittineechaa bulliyee desho tunato biyee beshemmone.
40011012	Aacona Afaallachi Yowannisichi yemeenoochee tiijiqqi hanaach beddaahee boggachina'o giidachi koyoona shimaaji taatittineen kochitina'one; biin bogga tiyitina'one.
40011013	Keemachina'onaa Muusichi calloona Yowannisichi yemeenooch beddaahee keemoon keemmii beeheete.
40011014	Illa boonoshi gettiton de'oyich ittoshi shuni gaata, ara 'Woyemmone' getteeti Eliyaasi, ebiyoche! Yowannisine.
40011015	Illa waayaa beeti waajacho waayabe.
40011016	"Tunaballi hini yemeenooch beeti asheena'on amoona shaahiiyehote? Gabiyee godooch kotaa beeti bushiisheena'oniye boonoshi shaahii beeto; boonoshinaa boonoshina ceegeebee,
40011017	'Emiree shumburoon ittoshich huggahone; tunatee ittoshi duubaachotine; muushanee shooshoon shooshahone; tunatee ittoshi eefataachotine' ii beeti bushiishoomina'one.
40011018	Yowannisi maataanoon, uyaanoon bi waatee, boonoshi 'Hini yinnachone!' iyeete.
40011019	Ashi bushoo ta maabee, uchaabee ta waatee, boonoshi 'Hini maayoonaa uyoonochi buujoone; wotta gabiyee guudeena'onaa axaaxachina'onochi shunachone' iyeete. Tunatee Yeerichi ariyoo tata shuunoona arichatone" iye.
40011020	Arooba Yesuusi meeti gaakkachi shuunoon bi bekkiiti katamee asheena'o axaaxee gommoochee Yeer waan wottoon boonoshi qajitoyich, oogichii boonoshin ittibatahe; boonoshichoo ishichiye:-
40011021	"Hini Kuraaji Katameexi asheena'ote! Ittoshich woowo! Wotta hini Betashayidi Katameexi asheena'ote! Ittoshich woowo! Ittoshich ta bekkiiti gaakkachi shuunoon Xiroosi Katameexi asheena'onaa Sidooni Katameexi asheena'onoyich ta bekkiito gaata, ebiyee aaf muushanee qoraddoon taharee, axaaxee gommoochee Yeer waan wotteshina'one.
40011022	Tunaballi ittoshich gettoye; nallaa gallooba ittoshiyee Xiroosinaa Sidooninochi Katameexi asheena'onoyich gaawiye.
40011023	Hini Qifirinaahi Katameexi asheena'ote! Shimaayooch beddaahee ciixato ittoshine; Yeeri ittoshin kindiiree qititina'o kiceeti hoonooch dupemmone. Ittoshich ta bekkiiti gaakkachi shuunoon Sodoomi asheena'oyich ta bekkiito gaata, hanaach beddaahee ara katamoo beeyeshone.
40011024	Tunaballi ittoshich gettoye; nallaa gallooba ittoshiyee Sodoomi asheena'oyich gaawiye" iye.
40011025	Arooba Yesuusi ishichiye:- "Shawoonaa shimaayoonochi Doono tunati ta nihoocho! Ebin ariyachina'onaa shalligachina'ona ariyaachemmoyich ne aachitoyich, tuusheena'oyichoo ne bekkiitoyich neen gallatahoye.
40011026	Ibaroone, ta nihoocho! Ebin tuniyoyich gaawati ne daaggo tunatone" iye.
40011027	Wotta Yesuusi asheena'oyich "Ta nihoo bulli mooyon taach immitone; nihoo Yeeriyee damba Yeerichi Bushoo taan arii beeto aalloone; Yeerichi Bushoo tayee damba, wotta Yeerichi Bushoo ta biich bekkiiya ta daaggiti ashoyee damba, nihoo Yeerin arii beeto aalloone.
40011028	"Hini maraatatina'onaa shaago maggatina'onote! Ta waan wobote! Tawoo ittoshin kashiiyemmo taane.
40011029	Tawoo ga'i de'oonaa ta qelloon giishii beetona ta tunatoyich, ta waanjeen shaagote! Ta waaneenoo doyibote! Arooba ittoshi taanna kashemmo ittoshine.
40011030	Ittoshi toommooch ta haxxemmi waanjee ga'i de'eene; ittoshich ta shaaggiiyemmi shaageyoo ketteene" iye.
40012001	Ebiyee gub, Yesuusi Shambatee aabooba teepphee goyee daggoona beshahe. Arooba bi dabbeena'o shaacaqqi teepphee moochoon kuxxiqqi maaheete.
40012002	Kuxxiqqi boonoshi maa beetee, Fariseena'o beeggiqqi Yesuusin "Ebiyoche! Shambatee aabooba Muusichi calloo bajiton ne dabbeena'o tunii beetina'one' iyeete.
40012003	Yesuusi boonoshich ishichiye:- "Daawitinaa biinna tookkii beetina'ona boonoshi shaacahooba Daawiti tuniiton shemmataachotina?
40012004	Yeerichi kexooch giyiqqi qeesheena'oyichalli boonoshich daageyaani yaaree koshon biinnaa biinna tookkii beetina'ona maatina'one.
40012005	Qeesheena'o yaafee kexooch Shambatee aaboon boonoshi quyo qajitee, axaaxoo boonoshich tunee qayon Muusichi calloochee shemmataachotina?
40012006	Tunaballi ittoshich gettoye; Yaafee Kexoyee besho hiniich beetone.
40012007	Wotta Yeeri 'Ta shunnaa beeto, ashich ariqqoonalli deejoon toonoone' bi ito ama geto gaata bi tunoon ittoshi ariito gaata, axaaxoon shuunataaneena'ochi toommooch nallaachesho ittoshine.
40012008	Ashi bushoo Shambatoyich Doonone" iye.
40012009	Yesuusi aroochee beshaqqi Ayihudeena'o kicee beeti kexooch giyiye.
40012010	Aroochoo bi kishoo qomati uro beehe. Arooch beetina'o Yesuusin taggoyich qaawiqqi, "Shambatooba biiyaton wodiyoon Muusichi calloo daaggita?" iqqi biin echaheete.
40012011	Yesuusi wochiqqi, "Ittoshi daggoochee bagachi asho, ara bi bago Shambatooba opooch bi dihi gaata, opoochee geechi kichaacheha?
40012012	Illa asho bagoyee beshaacha? Ebich Muusichi calloo Shambatooba de'a shuunoon daaggiye" iye.
40012013	Ebiyee gub, Yesuusi kishoo qomati uroon "Ne kishoon yaggibe!" iye. Biyoo yaggiye; bekkach ara qomati kishoo oha kishoochoomon shaahiqqi iiwoo tunahe.
40012014	Ebich arooch beeti Fariseena'o kechiqqi, "Hini Yesuusin aabichiree wuxibona?" iqqi echeeheete.
40012015	Yesuusi boonoshi shalligoon ariiqqi aroochee bara xaa'ooch tiyii hammiye. Dofee asheena'o biin dabbiqqi hammiyeete; biiyachina'o bullinoo wodiihe.
40012016	"Bareena'oyich taachon gettaahotine!" iqqi boonoshich gettiye.
40012017	Arooba Yeeri keemachi Isiyaasichi noonoona ishichiqqi bi gettito ceenniye;
40012018	" 'Ebiyoche! Taach bi wocheeyemmoyich ta kaaccati ta bushoo, ta shunnaa beeto, taanoo emirikkito hinine! Ta Ayaanoon bi toommooch kotiiyemmo taane; ta shunnaa beeti tata mooyon aagateena'oyich gettemmone.
40012019	Gajiteyaachemmone; oohee cookaachemmone; keeja kaattoochaa bi qaaroon kichi yibbaatataachemmone;
40012020	asheena'o kopheeti shombaqoon boonoshi tiichi qayoomon giidaalleena'oyich bi maaco manjaachemmone. Asheena'o taha bedditi gipoon boonoshi takkee qayoomon degaalleena'ochi toommooch bi giidoon bekkiyaachemmone. Ebin bi tuniiyemmo, Yeeri shunniti tata mooyon bi ceechimmi wottooniye.
40012021	Aagateena'o biin gibanemmina'one' iqqi Yeeri gettitone" iye.
40012022	Ebiyee gub, yinno bi toommooch beeti aaf dooga, noona miima uroon Yesuus waan deebiyeete. Yesuusi ara uroon wodiihe; uroo ciinonaa yibbaatoonon hakkiye.
40012023	Ebich asheena'o bulli woriganaqqi, "Hini uro Daawitichi bushoo tuneha?" iyeete.
40012024	Tunatee Fariseena'o ishin waayaqqi, "Hini beelzebuli gettee beeti yinnee taatoochi giidoonalli baroona yinnoon ashi toommoochee yoohache" iyeete.
40012025	Tunatee Yesuusi boonoshi gaboon ariiqqi boonoshich ishichiye:- "Ikka taatee shawooch beeti asheena'o boonoshinaa boonoshina kaaraqqi shaca gaata, ara taatittine aallemmine. Wotta ikka katamooch oohee ikka kexooch beeti asheena'o boonoshinaa boonoshina kaaraqqi shaca gaata, ara katamoo oohee ara kexo neexataachemmone.
40012026	sheexaanoo yinnoon asheena'ochi toommoochee yookkii beeto bi tuna gaata, biinnaa biinna shacate getone. Illa bi taatittine aabichiree neexehane?
40012027	Tawoo beelzebulichi giidoona yinnoon asheena'ochi toommoochee yookkaa beeto ta tuna gaata, ittoshi bushiisheena'o konichi giidoonaniye boonoshi yookkii beeto? Ebich ittoshi bushiisheena'o ittoshi toommooch nallemmina'one.
40012028	Tunaballi ta Yeerichi Ayaanee giidoona yinnoon yookkaa beeto ta tuna gaata, illa Yeerichi taatittine ittoshi waan shaggatine.
40012029	"Wotta ikka uro shiichiqqi giidachi uroon yechii cuyaanoon bi kexooch giyiqqi bi gijoo bullin daamon aabichiree hakkehe? Kechi Doonon yechii bi cuchitoyee gub, bi gijoo bullin daamon hakkemmone.
40012030	Taanna tookkii neexataano taan shixxii beetone; taanna tookkiinoo kicaano shaccii beetone.
40012031	Ebich ittoshich gettoye; Yeeri asheena'o shuunaa beeti axaaxoonaa boonoshi naagaa beeti naagoonon maaremmone; tunaballi Yaafa Ayaanoon naaggii beeton maaraachemmone.
40012032	Ashi bushoo ta toommooch gondoon yibbaataa beeton Yeeri maaremmone; tunaballi Yaafa Ayaanoochi toommooch gondoon yibbaataa beeto bullin hini yemeenooch tunatee, woyemmi yemeenooch Yeeri maaraachemmone" iye.
40012033	Daakkiqqi Yesuusi ishichiye:- "Gonda mixo ittoshich bi bee gaata, gonda aafoon danemmo ittoshine; de'a mixo ittoshich bi bee gaata, wotta de'a aafoon danemmo ittoshine. Ebich mixon bi aafoona ariiyemmo ittoshine.
40012034	Hini xekaree bushiisheena'ote! Ittoshi gondo tunaachi tiyi aabichiree de'a yibbaatoon yibbaato hakkehotine? Asho bi gettii beeto bi mullooch ceenniti mooyoocheenniye.
40012035	De'a asho bi mullooch bi kotiiti de'a mooyoochee de'oon kichiye. Gonda asho bi mullooch bi kotiiti gonda mooyoochee gondoon kichiye.
40012036	Ta ittoshich gettoye; asheena'o yibbaataa beeti duuba mooyo bullich nallaa gallooba Yeerich wochemmina'one.
40012037	Ne noonoochee kechiti de'a mooyona Yeeri neech de'oon nallemmone; oohee ne noonoochee kechiti gonda mooyona Yeeri neech gondoon nallemmone" iye.
40012038	Arooba Muusichi callee dojachina'onaa Fariseena'onochi daggoochee ikkikkeena'o tiyiqqi Yesuusin "Dojachocho! mallatoon ne waanee beegga qaawii beeto noone" iyeete.
40012039	Tunatee bi wochiqqi ishichiye:- "Hini yemeenooch beeti asheena'o gondeena'onaa Yeer waanee kechiqqi baroyich goyinnaa beetina'ona mallatoon beegoyich qaawii beetina'one; tunatee Yeeri keemachi Yoonaasichi toommooch bi bekkiiti mallatoyee bara mallatoon boonoshich bekkiyaachemmone.
40012040	Yoonaasi ooga haashee maacooch aabaa xuma keeja qemon bi kotatoomon, ebiyoomon ashi bushoo ta shawee maacooch aabaa xuma keeja qemon kotemmo taane.
40012041	Nallaa gallooba Nanawi Katameexi asheena'o neexaree hini yemeeneexi asheena'on taggemmina'one; Ebiyoo Yoonaasi Yeerichi wochoon bi gettee waayaqqi axaaxee gommoochee Yeer waan boonoshi wottatoyichiye. Andoo Yoonaasiyee besho hiniich beetone.
40012042	Aabi kechaa qanna badee waati taatee nallaa gallooba neexaree hini yemeeneexi asheena'on taggemmine; Ebiyoo Solomooni gettemmi de'a mooyon waayoyich shawee tuggoochee bi waatoyichiye. Andoo Solomooniyee besho hiniich beetone" iye.
40012043	Yesuusi aroochee daakkiqqi ishichiye:- "Yinno ashi toommoochee bi tiyitoyee gub, bi kashemmi xaa'oon qaawiibee aachaalli shawoona guuddiye; tunaballi danataanoon muccahe.
40012044	Ebich 'Ta kechati kexooch wottaree hami gibana' iqqi wottaa bi waahee, ara bi kechiti kexo qechoo tunaa hidee qanniqqi beeton danahe.
40012045	Aroyee gub, hammiqqi biyee gonda shabaatta bara yinneena'on kicii dabbii deebiye; boonoshiyoo biinna tookkii arooch giyiqqi kotaheete; ara uroyich aafichoyee andi beemo beshoon gondahe. Hini yemeenee gonda shiijaroyich wotta ebiyoomon tunemmone" iye.
40012046	Ebiye gub, Yesuusi dofee asheena'oyich getooch bi beetee, bi indeenaa bi maneena'ona biinna daniya qaawiqqi maaxooch neexaheete.
40012047	[Asheena'ochi daggoochee ikkoo tiyiqqi, "Ne indeenaa ne maneena'ona neenna daniya qaawiqqi maaxooch neexaa beeteete" iye.]
40012048	Tunatee Yesuusi biich gettiti uroyich wochiqqi ishichiye:- "Ta indee aabine? Ta maneena'ochi wotta aaboshine?" iye.
40012049	Bi kishoona bi dabbeena'on kochii bekkiibee, "Ta indeenaa ta maneena'ona eboshine!
40012050	Shimaayooch beeti ta nihoochi daaggoon ceechi beetina'o bulli taach manoo, maneenaa indeenaniye" iye.
40013001	Arooba Yesuusi kexoochee kechii hammiqqi baharee gashooch kotahe.
40013002	Biyoo dofee asheena'o bi waan kiceetoyich, baharee toommooch beeti marikabooch kechiqqi kotahe. Asheena'o bulli baharee gashooch beeti shawooch neexaheete.
40013003	Asheena'oyich meeti mooyon shaahiyoona gettiye. gettiibeenoo ishichiye:- "Ellabote! Yaree shookkacho bi yaroon shookka kechiye.
40013004	Shookkii bi beetee, ikkikkoo gomi gashooch holliye. Aroon kafeena'o waa macii maaheete.
40013005	Baroo maacaa xaqqachi shawooch holliye. Shawoo giishatoyich kaataa collahe;
40013006	Tunatee aabe michiyona shoolliye; cammon awuro bi qajitoyich, shuuqqiye.
40013007	Baroo wotta angichi xupo beetooch holliye; ara angichi xupoo naaxii (nocii) kechiqqi maahe.
40013008	Baroo wotta qeemi shawooch holliqqi collahe; dccii kechiqqinoo aafahe; ikkoo balla aafoon, ikkoo shicha aafoon, ikkoo shaasha aafoon aafahe.
40013009	Waayaa beeti waajacho waayabe" iye.
40013010	Ebiye gub, bi dabbeena'o Yesuus waan giddaqqi, "Amoyichiye asheena'oyich shaahiyoona ne gettaa beeto?" iqqi echaheete.
40013011	Yesuusi wochiqqi ishichiye:- "Yeeri shimaaji taatittineech maacee mooyon ittoshich arichiitone; tunatee bareena'oyich arichiyaanoone.
40013012	Beetoyich daakkemmone; biichoo woddiiyemmone. Tunatee amolla aallo waanee biich beeti giishacheenolla tiijemmone.
40013013	Ebich ciinniibee beego boonoshi qajitoyich, waayaabee ello boonoshi qajitoyich, shalligoonoo boonoshi qajitoyich shaahiyoona boonoshich arichiihoye.
40013014	Isiyaasi ishichitone; 'Hini asheena'o waayoon waayaa beeteete; shalligaacheete. ciinon ciinnii beeteete; beegaacheete.
40013015	Boonoshi aafoona boonoshi ciinaachemmoyich, boonoshi waamona boonoshi waayataachemmoyich, boonoshi mulloona boonoshi shalligaachemmoyich, ta waan boonoshi wottatee boonoshin ta wodiyaachemmoyich, boonoshi mulloon muumiitina'one; boonoshi waamon ulliitina'one; boonoshi aafoonoo opatina'one' iqqi bi keemmiti keemo boonoshi toommooch ceennitone.
40013016	"Tunatee ittoshi aafo ciinnii bi beetoyich, ittoshi waamoo waayaa bi beetoyich, diireeto ittoshine.
40013017	Ibaroon ittoshich gettoye; meeti keemachina'onaa cadiqeena'ona ittoshi beeggii beeton beegga qaatitina'one; tunaballi beegaaneena'one; ittoshi waayaa beeton waayiya qaatitina'one; tunaballi waayataaneena'one" iye.
40013018	Yesuusi daakkiqqi bi dabbeena'oyich ishichiye:- "Yaree shookkachochi shaahiyoo amo gaata waayabote!
40013019	Yeerichi taatittinee qaaroon waayaqqi shalligaano bullichi toommooch gondoochi nihoo woyemmone; boonoshi mullooch shookkati qaaroon maciree daamemmone; eboshi gomi gashooch holliti yaroomina'one.
40013020	Wotta maacaa xaqqo beeti shawooch holliti yaroon shaahii beetina'o, Yeerichi qaaroon waayaqqi bekkach emiroona deqqi beetina'one.
40013021	Tunatee baadalli cammon yeshaaneena'one; Yeerichi qaaree naboona iritoo oohee du'o waahooba bekkach giinnii dihachina'one.
40013022	Ebiyoomon angichi xupo beeti shawooch holliti yaroon shaahii beetina'o, Yeerichi qaaroon boonoshi waayatee, hini shaweexi beemon gaboonaa gijee shaawona dacheyoona boonoshi mullooch naaxiqqi boonoshi waayati qaaroon maa beetone; ebichi naboona aafataanoon dobbaree echemmina'one.
40013023	Qeemi shawooch holliti yaroon shaahii beetina'o, Yeerichi qaaroon waayaqqi shalligii beetina'one. Boonoshiyoo aafoon aafemmina'one; ikkoo balla aafoon, ikkoo shicha aafoon, ikkoo shaasha aafoon aafemmone" iye.
40013024	Yesuusi bara shaahiyoon ishichiqqi boonoshich gettiye:- "Shimaaji taatittine ebiyoomine; ikka uro bi goyooch de'a yaroon shookkiye.
40013025	Tunaballi asho bulli tokkataachee, uroochi kaaracho waaqqi tepphee daggooch dadaddoon shookkichii hammiye.
40013026	Teepphoo collaa dccikkii bi aafahee, dadaddoo wotta bekkahe.
40013027	"Goyee Doonochi shuunachina'o waaqqi, 'Doonocho! De'a yaroon shoohaano neena? Dadaddochi amoochee waahe?' iqqi echaheete.
40013028	"Biyoo wochiqqi, 'Ta kaarachone shookkito' iye. "Bi shuunachina'o 'And hamiree waaxi no bayon qaawii beetine?' iyeete.
40013029	"Tunatee teepphee Doono wochiqqi, 'Dadaddoon waaxii ittoshi beetee teepphoo tookki waaxemmone; qayote!
40013030	Dadaddoo teepphoona tookki kashe; qecci goorooba qeccachina'on "Dadaddoon shiichiree macibote! Qiriree qaaqqoona michibote! Teepphoon wotta ta gotooch gedote!" gettemmo taane' iqqi gettiye" iye.
40013031	Wotta Yesuusi bara shaahiyoon boonoshich gettiye:- "Shimaaji taatittine ebiyoomine; asho bi goyooch shanaafee aafoon shookkiye.
40013032	Hini shanaafee aafe bara maayi yaroo bulliyee giishacheene; tunaballi shookkeeqqa collaa bi diccahooba daaddeexi maayeena'oyee besheene. Shimaayoona yoobbii beeti kafeena'o waaqqi bi atooch kotoon boonoshi hakkimmi wottoon ooga mixo tunemmine" iye.
40013033	Yesuusi daakkiqqi bara shaahiyoon gettiye; ishichiye:- "Shimaaji taatittine ikka ure bukoo tiyimmi wottoon daammaqqa keeja qunnee buddinoona tookkii xiriqqaqqa bi kotiiti bukee shittoomine" iye.
40013034	Yesuusi dofee asheena'oyich ebi bullin shaahiyoona gettiye; mooyon shaahiyaalloon getaanoone.
40013035	Ebi bi tunati nabo "Shaahiyoona gettemmo taane; Yeeri shawoonaa shimaayoonon bi hallitoochee tiijiqqi aacheeti mooyon gaxxemmo taane" iqqi keemacho gettito bi ceenemmoyichiye" iye.
40013036	Arooba Yesuusi asheena'on qajiqqi kexooch giyiye. Bi dabbeena'o bi waan giddaqqi, "Budeexi dadaddee shaahiyoon kaachiree nooch gete!" iyeete.
40013037	Biyoo wochiqqi ishichiye:- "De'a yaroon shookkato ashi bushoo taane;
40013038	budoo hini shawee toommooch beeti asheena'one. De'a yaroo Yeerichi taatittinee bushiisheena'one; dadaddoo gondoochi nihoo bushiisheena'one.
40013039	Shixacho tunaqqi dadaddoon shookkito Daabiloosine; qeco yemeenee ciiroone; qeccachina'oo Yeerichi maraakeena'one.
40013040	"Illa dadaddo macee qaaqqoona bi micoomon, yemeenee ciirooba ebiyoomon tunemmone.
40013041	Ashi bushoo ta, ta maraakeena'on deejemmo taane; asheena'oyich xugo tunaa beetina'onaa hukkoon shuunaa beetina'o bullinon ta taatittinee daggoochee macemmina'one;
40013042	qaaqqee sheellooch dupemmina'one; aroochaa eefonaa gashee qaayona tunemmone.
40013043	Arooba cadiqeena'o boonoshi nihoo Yeerichi taatittineecha aabeechoomon aaxxemmina'one. Illa waayaa beeti waajacho waayabe" iye.
40013044	"Wotta shimaaji taatittine ebiyoomine; ikka uro goyee daggooch aacheeti aaxxi qiicoon danahe. Danaqqi arooch wochii aachiye. Emiroona qitiibee hammii biich beeto bullin kemmiqqi ara goyoon kemahe.
40013045	"Wotta shimaaji taatittine ebiyoomine; ikka giixacho macacikkiti inqoon kemiya iqqi qaawiye.
40013046	Aaxxi gatiyoo kichii beeti ikka inqoon bi danahooba hammiqqi biich beeto bullin kemmiqqi hini ara inqoon kemahe" iye.
40013047	"Wotta shimaaji taatittine ebiyoomine; haasha yesheena'o boonoshi dabboon baharooch dufee, dabboo haashee yaroo bulliichee yechiye.
40013048	Haashoo dabbooch ceenniyona, boonoshiyoo aacoochee geechii kichiyeete; shawooch kotaqqi de'i de'oon guubooch macii kiciyeete; gondi gondoon kichiqqi dupiyeete.
40013049	Yemeenee ciirooba ebiyoomon tunemmone; Yeerichi maraakeena'o waaree cadiqeena'ochi daggoochee gondeena'on qephi kichemmina'one;
40013050	qaaqqee sheellooch dupemmina'one; aroochaa eefonaa gashee qaayona tunemmone" iye.
40013051	Yesuusi bi dabbeena'on "Ebi bulli ittoshi mullooch giyita?" iqqi echahe. Boonoshiyoo "Eeha" iyeete.
40013052	Biyoo "Illa shimaaji taatittineecha ta dabboo tunati callee dojacho bulli, bi kiciti qiicoochee andra mooyonaa geena mooyonon kichii beeti doonoomone" iye.
40013053	Yesuusi hini shaahiyeena'on gettii bi ciichitoyee gub aroochee tiyiqqi hammiye.
40013054	Bi dicciti shawooch waaqqi asheena'o woriganammi wottoon Ayihudeena'o kicee beeti kexoochaa asheena'oyich dojiye. Boonoshiyoo ishichiyeete:- "Hini uro ebi ariyoonaa gaakkachi shuunee shuunoonon amoochee danahe?
40013055	Hini uro shaaqqee hachachochi bushoo toona? Bi indee Maariyami tooneena? Bi maneena'o Yaaqoobi, Yoosayi, Simooninaa Yihudina tooneena'ona?
40013056	Bi maacha maneena'o bulli noonna tookkii beetina'o tooneeta? Ishi gaata, eboshi bullin amoochee danahe?" iyeete.
40013057	Hini mooyo boonoshich xugo tunahe. Tunaballi Yesuusi "Keemachon bi shiijee shaweexi asheena'onaa bi kechi asheena'onoyee beshatee bareena'o oogiyaanoon qayaacheete" iye.
40013058	Boonoshi mulloon bi toommooch too'iyoo boonoshi qajitoyich, arooch gaakkachi mooyon shuunataanoone.
40014001	Aroobee yemeenooba Galiilee shawee iraashoo Heroodisi Yesuusichi mooyon waayahe.
40014002	Bi mikkirachina'oyich "Hini Aacona Afaallachi Yowannisine. Hinoomi gaakkachi mooyon tuniyoo bi hakkito, qitii duukkatina'ochi daggoochee kechiqqiniye" iye.
40014003	Heroodisi bi ishichiti naboo ebine; Heroodisi bi manoo Filipphoosich mechee Heroodiyaadin bi shaaggitoyich, Yowannisi tiyiqqi biich 'Ne manoochi mecheen shaage!' iqqi Muusichi calloo daaggaanoone" iye. Heroodisi urechi naboyich "Yowannisin yeshi cuyote!" iqqi bi ginee naayina'oochee wochahe. Boonoshiyoo hammiqqi yechii cuyee kexooch cuchiyeete.
40014005	Heroodisi wuxxiyoyich qaawii beehe; tunatee asheena'o keemachon shaahiiqqi biin boonoshi ciinnii beetoyich boonoshich shattiye.
40014006	Tunaballi ebiyee gub, Heroodisichi shiijee aabee baarooba Heroodiyaadichi bushee iibbeena'ochi aafooch giyaa duubbaqqa Heroodisin emirikkiyan.
40014007	Ebich bushech "Ne qollammo bullin imbana" iqqi wogaqqi gibanikkiye.
40014008	Busheyoo bi indeena koceeqqa, "Aacona Afaallachi Yowannisichi qettoon and kuxxiiree bi qelloon gafatoona taach imbe!" iyan.
40014009	Arooba taatoo ayiniye; tunatee bi wogati wogoonaa biinna tookkii kotati iibbeena'onoyicha iqqi bushech bi heciyoon shaddoo shunnaanoone. Bekkach bi ginachina'oochee ikkoon ceeggiqqi, "Cuyee kexooch hamiree Yowannisichi qettoon kuxi bi qelloon deebiree bushech imbe!" iqqi wochahe.
40014010	Hini ara uro hammiqqi cuyee kexooch beeti Yowannisichi qettoon kuxxii,
40014011	Bi qelloon gafatoona deebii bushech immiye. Bushee daammaa bi indech immahan.
40014012	Yowannisichi dabbeena'o hammii bi dubanoon kichiqqi daammii duukkiyeete; aroochee waaqqi Yesuusich gettiyeete.
40014013	Heroodisi Yowannisin bi wuxiyoon Yesuusi waayaqqi aroochee tiyii marikaboona ashaalli xaa'ooch hammiye. Dofee asheena'o ebin waayaqqi katamoo bulliichee baatoona biin dabbiyeete.
40014014	Yesuusi marikaboochee kindiibee dofee asheena'on beeggiqqi bi maacoona ayiniye. Boonoshi daggooch beeti biiyachina'on wodiihe.
40014015	Aroochee shawoo beshaa womikkoo wottatee, Yesuusichi dabbeena'o bi waan giddaqqi, "No beeto gafoo aalli xaa'oone; andoo shawoo xumatone. Ebich hini dofee asheena'on diggiiree daachiibe! Gafoo beetooch hamiree maayoon boonoshi qellich kemabeete" iyeete.
40014016	Tunatee Yesuusi wochiqqi, "Hammaayeete; ittoshi maanjibote!" iye.
40014017	Bi dabbeena'oo "Hiniich nooch beeto uucha xekee koshonaa gutta haashoona baachiye" iyeete.
40014018	Biyoo "Eke aroon taach deebote!" iye.
40014019	Asheena'o bullin "Mocee toommooch kotabote!" iye. Uucha xekee koshonaa gutta haashoonon tiijii yechiqqi, shimaaj ciinniichii Yeerin gallatahe. Koshon tiichiqqi bi dabbeena'oyich immiye. Boonoshiyoo daammiqqi asheena'oyich qoomaheete.
40014020	Bulliyoo maaqqi michiyeete. Echati kochi ooyoon bi dabbeena'o aaraa gutta ogooga mokoona ceechiqqi tiijiyeete.
40014021	Maacheena'onaa bushiisheena'ona haddiyaanoon koshon maatina'oochee anaamina'o baach uucha hum bedeena'one.
40014022	Yesuusi bi dabbeena'oyich ishichiye:- "Asheena'on ta deennammi wottoon marikabooch giyiree bekkach tayee shiichiree kimbote!" iqqi gettiye.
40014023	Asheena'o bullin bi deennitoyee gub, corootiya bi ikketo gepooch kechiye. Bi ikketo arooch bi beetee, shawoo xumahe.
40014024	Arooba marikabo aroochee wokkiye; giidachi yongo marikaboyee aafaa tiyee, ara marikaboon aachi aayo tapahe.
40014025	Qaabba baakkee kuuhooch Yesuusi baharee aachi toommona sha'aabee boonoshi waan waahe.
40014026	Bi dabbeena'o baharee aachi toommona bi womon beeggiqqi, "Yoogoone" iqqi keqqoona shataa cookiyeete.
40014027	Bekkach Yesuusi boonoshich "Kupphabote! Taane; shattaahotine!" iye.
40014028	Arooba Pheexiroosi tiyiqqi, "Ta Doonocho! Ne gaata, aachi toommona sha'aree ne waan ta woyemmoyich gete!" iye.
40014029	Yesuusiyoo "Wobe!" iye. Pheexiroosi marikaboochee kindiqqi aachi toommona sha'aabee Yesuus waan hammiye.
40014030	Tunaballi giidachi yongoon beeggiqqi shattiye; aaco biin qooxxiyona, "Ta Doonocho! Taan wodiibe!" iqqi cookiye.
40014031	Bekkach Yesuusi bi kishoon yaggii yechiqqi tiyii, "Hini ne mulloon ta toommooch too'iyaanoocho! Ne mulloon amoyich guttiine?" iye.
40014032	Gutteena'oo marikabee toommooch boonoshi kechiyona yongo qajiye.
40014033	Marikabee toommooch beetina'o "Ibaroon Yeerichi Bushoo neene" iqqi Yesuusich yittii goyinnaheete.
40014034	Yesuusinaa bi dabbeena'ona baharoon kimmiqqi Genshaareexee Shawooch shaggiyeete.
40014035	Ara shawooch beetina'o Yesuusin ariiqqi aree guudooch beeti shawooch wochiiqqi biiyachina'on Yesuus waan deebiyeete;
40014036	Biiyachina'o Yesuusin "Ne qoraddee caapoonolla yeshone" iqqi qollaa beeheete. Yechitina'o bulli wodiyeete.
40015001	Arooba ikkikka Fariseena'onaa Muusichi callee dojachina'ona Yerusalemee waa Yesuus waan giddaqqi,
40015002	"Ne dabbeena'o no qaabbachina'ochi doyoon amoyichiye boonoshi shaaddaa beeto? Maayoon mamoyich boonoshi giddaa bee gaata, no doyoochoomon boonoshi kishoon machataacheete" iqqi echaheete.
40015003	Yesuusi wochiqqi ishichiye:- "Ittoshiyochi ittoshi doyoocha iqqi amoyichiye Yeerichi calloon ittoshi shaaddaa beeto?
40015004	Yeeri 'Ne indeenaa ne nihoonon oogiibe!' wotta 'Bi indeen oohee bi nihoon naaggiyoo qitibe' itone.
40015005	Tunatee ittoshi 'Ikka uro bi nihoon oohee bi indeen "Ittoshich ta immemmon Yeerich kichito taane; Yeerich yaafeetone" ii beeto bulli,
40015006	bi nihoonaa bi indeenon dego qaawiyaache' ii beeto ittoshine. Ittoshi doyoocha iqqi Yeerichi qaaroon biichito ittoshine.
40015007	Hini ittoshi maacoon xalloo shaahii beetina'ote! Isiyaasi ittoshichon ishichitone; 'Hini asheena'o boonoshi noonoona taan oogii beetina'one; tunatee boonoshi mullo ta waanee oogaton wohone; ashi doyoon Yeerichi qaaro tuniiqqi dojiibee, duuboon taach goyinnaheete' iqqi ibarooniye bi keemito" iye.
40015010	Aroochee wotta Yesuusi dofee asheena'on bi waan ceeggiqqi, "Ta getee waayabote! Shalligibote!
40015011	Ashoon ee'ii beeto kookkoona giyii beeti maayo toonoone; tunatee ashoon ee'ii beeto ashi noonoochee kechii beeti mooyone" iye.
40015012	Arooba bi dabbeena'o Yesuus waan giddaqqi, "Fariseena'oyich hini boonoshi waayati qaaro xugo bi tunoon ariitine?" iyeete.
40015013	Tunatee bi wochiqqi, "Shimaaji ta nihoo Yeeri bechaano bulli waaxemmone.
40015014	Boonoshin qayote! Aaf doogoon yaabii beeti aaf doogeena'one; aaf doogo aaf doogoon bi yaabi gaata, gutteena'o yesharee opooch dihemmina'one" iye.
40015015	Pheexiroosi tiyiqqi, "Ashoon ee'ii beeti mooyoyich ne gettati shaahiyoon kaachiree nooch gete!" iye.
40015016	Ebich Yesuusi bi dabbeena'oyich ishichiye:- "Andoo ittoshi mullooch giyaacha? Shalligaachotina?
40015017	Kookkoona giyii beeto bulli maacooch giyiqqi maach keyon ariyaachotina?
40015018	Tunatee noonoochee kechii beeto, mulloocheenniye bi kechii beeto; ashoon ee'ii beeto aroone.
40015019	mulloochee kechii beetina'o, gonda shalligoo, wuxoo, shunee mamo, yahoo, gaayo, kootee miixo, naago eboshine.
40015020	Ashoon ee'ii beeto ebiyalli, Ayihudeena'ochi doyoomona kishoon machataanoon mamo toonoone" iye.
40015021	Yesuusi aroochee tiyiqqi Xiroosinaa Sidooninochi katamee ga'ooch beeti shawooch hammiye.
40015022	Bekkach ara shawooch beeti Kanaanee Shawee ure waaqqa, "Ta Doonocho! Daawitichi bushoocho! taach ariqqabe! Ta busheen giidachi maach biiyo yechitone" iqqa cookiibee qollahan.
40015023	Tunatee Yesuusi amoonolla getaanoone. Bi dabbeena'o bi waan giddaqqi, "Hini ure cookiibee noon dabbii beetine; daachiibe! Hamboye" iqqi qollaheete.
40015024	Yesuusiyoo wochiqqi, "Bago aalloomon aallati Isra'eeleena'o ikketoyichiye Yeeri taan wochaa bi deejito" iye.
40015025	Tunatee ure waaqqa, "Ta Doonocho! taan gaachabe!" iibee goyinnahan.
40015026	Yesuusi wochiqqi, "Bushiisheena'ochi maayoon tiijiqqi kunaaneena'oyich dufo tato toonoone" iye.
40015027	Ure wochiqqa, "Ishi ibaroone ta Doonocho! Tunaballi kunaaneena'olla boonoshi doonochi madoochee oojiti ooyoon macikkii maa beetina'one" iyan.
40015028	Arooba Yesuusi ureyich wochiqqi, "Hini ureene! Ne mulloon ta toommooch ne too'iyoo oogati mooyone. Ebich ne qaawitoomon neech tunabe" iye. Arooba bi bushee bekkach wodiyan.
40015029	Yesuusi aroochee tiyiqqi Galiilee baharee gashooch hammiye. Arooch beeti gepoochoo kechiqqi kotahe.
40015030	Dofee asheena'o baata yesheena'on, dureena'on, aaf doogeena'on, noona miimeena'on, meeti biiyachi bareena'onoo bi waan deebiyeete; Yesuusichi baatooch kotiiheete; biyoo boonoshin wodiihe.
40015031	Ebich dofee asheena'o noona miimeena'o yibbaatatee, dureena'o wodee, baata yesheena'o sha'atee, aaf doogeena'o ciinee beeggiqqi woriganaheete; Isra'eelichi Nuggushoo Yeerin gallataheete.
40015032	Ebiye gub Yesuusi bi dabbeena'on bi waan ceeggiqqi, "Hini asheena'o taanna tookkii boonoshi kotato, hanaach keeja qemone. Boonoshi shoho ciiratoyich, taan oogichiqqi ayinikkiye. Gommoochaa maraataree boonoshi dihaachemmoyich, abata kashoona boonoshin daachiyoon shunnaache" iye.
40015033	Bi dabbeena'o wochiqqi, "Hini shaaha asheena'on michiiyemmi koshon hini gafoo aalli xaa'oochee amoochee danehone?" iyeete.
40015034	Yesuusi "Ambicha kosho ittoshich beete?" iqqi echahe. Boonoshi wochiqqi, "Shabaatta xekee koshonaa giishacha haashoona beete" iyeete.
40015035	Aree hillooch Yesuusi asheena'on "Kotabote!" iye.
40015036	Shabaatta xekee koshoonaa haashoonon yechiqqi Yeerin gallatahe. Tiichiqqi bi dabbeena'oyich immiye. Bi dabbeena'oo asheena'oyich giddiiqqi qoomaheete.
40015037	Asheena'o bulliyoo maaqqi michiyeete. Aroyee gub bi dabbeena'o echati ooyoon shabaatta mokkee ceenon tiijiyeete.
40015038	Arooba maati anaamina'o baach maacheena'onaa bushiisheena'ona giyaanoon awudda humeena'one.
40015039	Yesuusi asheena'o bullin diggiiqqi deennii bi daachiitoyee gub, marikaboona Magidalee Shawooch hammiye.
40016001	Ebiyee gub, Fariseena'onaa Saduuqeena'onoochee ikkikkeena'o Yesuusin muriciiya iqqi bi waan giddaqqi, "Eke shimaayoochee mallatoon nooch bekkiibe!" iqqi echaheete.
40016002	Tunatee Yesuusi wochiqqi ishichiye:- "Xum woyimikka 'Shimaayoo ceellatone; amiyo dihaachemmone' iyotine;
40016003	haree maaddoona 'Shimaayoo ceellaa qubatone; hanaach amiyo dihemmone' iyotine. shimaayoon ciinniqqi tunemmi mooyon ariyoon hakkiyotine; tunaballi yemeenee mallatoon beeggiqqi tunemmi mooyon ariyoon hakkaachotina?
40016004	Hini yemeeneexi asheena'o gondeena'onaa Yeer waanee kechiqqi baroyich goyinnaa beetina'ona mallatoon beegoyich qaawii beetina'one; tunatee Yeeri keemachi Yoonaasichi toommooch bi bekkiiti mallatoyee bara mallatoon bekkiyaachemmone" iye. Ishichii bi itoyee gub arooch boonoshin dupiichii bara xaa'ooch hammiye.
40016005	Yesuusichi dabbeena'o baharoyee beqach boonoshi kimmiyooba shohoon yeshaanoon battaheete.
40016006	Yesuusi boonoshin "Fariseena'onaa Saduuqeena'onochi bukee shittoochee ittoshi qelloon quyabote!" iye.
40016007	Aroochee boonoshinaa boonoshina "Koshon yeshaano no qajatoyich shaahiye bi gettii beeto" iqqi yibbaataheete.
40016008	Yesuusi boonoshi gaboon ariiqqi ishichiye:- "Hini ittoshi mulloon ta toommooch too'iyaaneena'ote! 'Kosho nooch aallatoyich shaahiye' iqqi amoyichiye ittoshi yibbaataa beeto?
40016009	And beddaahee ittoshi mullooch giyaacha? Uucha xekee koshon uucha huma ashich tiichaa ta qoodiyooba, echati kochi ooyoon ambicha mokkoon ittoshi tiijito gaata shalligaachotina?
40016010	Wotta shabaatta xekee koshon awudda humeena'oyich tiichaa ta qoodiyooba, echati kochi ooyoon ambicha mokkoon ittoshi tiijito gaata shalligaachotina?
40016011	'Fariseena'onaa Saduuqeena'onochi bukee shittoochee ittoshi qelloon quyabote!' iqqa ta gettato kochichon toonoone. Ebin aabichiqqi shalligaachotine?" iye.
40016012	Arooba Yesuusi gettito, Fariseena'onaa Saduuqeena'ona dojii beeti mooyonalli, "Kochi bukee shittoochee ittoshi qelloon quyabote!" iqqi bi getti qayo bat boonoshi mullooch giyiye.
40016013	Yesuusi Filipphoosi Qeshaari Kataamee ga'ooch beeti shawooch shaggiqqi tiyii bi dabbeena'on "Asheena'o ashi bushoo taan konine ii beeteete?" iqqi echahe.
40016014	Boonoshiyoo "Ikkikkeena'o 'Hini Aacona Afaallachi Yowannisine', echeena'o 'Eliyaasine', echeena'o wotta 'Erimiyaasine oohee wonna Yeerichi qaaroon keemmii beetina'oochee ikkoone' ii beetina'one" iyeete.
40016015	Biyoo "Ittshoyoochi taan konine ii beetotine?" iye.
40016016	Simoon Pheexiroosi tiyiqqi, "Ne Kiristoosi, beeyachi Yeerichi Bushoo neene" iye.
40016017	Yesuusiyoo wochiqqi ishichiye:- "Yoonichi bushoo Simoono! Ebin neech bekkiito shimaayooch beeti ta nihoalli asho toonoone; ebichi diireeto neene.
40016018	Tawoo neech gettoye; ne shigo Pheexiroosine; hini xaqqee toommooch ta dabbeena'ochi ikkittinoon neechemmo taane; qitee giidolla bi tunatee, hini ikkittioon niriyoon hakkaachemmone.
40016019	shimaaji taatittinee kellee qulifoon neech immemmo taane; shawoochaa ne cuchati mooyo bulli shimaayoochaa cucheeto tunemmone; shawoochaa ne biichati mooyo bulli shimaayoochaa biicheeto tunemmone" iye.
40016020	Arooba bi dabbeena'oyich "Ta Kiristoosi ta tunoon konicholla gettaahotine!" iqqi gettiye.
40016021	Aroobee aabooba Yesuusi bi dabbeena'oyich ishichiqqi getooch giyiye; "Yerusalem hamo taach qaawiihe; aroochaa shawee geeneena'o, qeesheena'ochi ukkureena'onaa Muusichi callee dojachina'onochi kishoochee wodda xuuxoon beeggemmo taane; taan wuxiiyemmina'one. Tunaballi keeja qemooba qitii duukkatina'ochi daggoochee Yeeri taan kichemmone" iye.
40016022	Aarooba Pheexiroosi Yesuusin ikka bad wochiqqi, "Yeeri ebin ne waanee wokkiibe; cir ebin Yeeri ne toommooch bechaaye" iqqi noggaa kaarahe.
40016023	Tunatee bekkach Yesuusi guuddii wottaqqi Pheexiroosin "Hini sheexaanoocho! Ta waanee wohe! Taach xugo tunato neene. Ashichonalli, Yeerichon gabaachine" iqqi gettiye.
40016024	Arooba wotta Yesuusi daakkiqqi bi dabbeena'oyich ishichiye:- "Bi kasheen qitoochee wodiyoyich shunnii beeto bulli muccemmone; tunaballi taacha iqqi bi kasheen mucammo bulli danemmone. Taan dabboon shunniyo koniyolla bi tuna gaata, bi qelloon nookkabe; aree hillooch ta yooddeeyemmi masqaloon ta shaaggemmoomon, bi yooddeeyemmi masqaloon shaagiree taan dabbibe.
40016026	Wotta 'Asho taane' ito, shawee toommooch beeto bullin biicho tuniichii bi kasheen bi mucca gaata, amoon biich hallehe? Asho bi kasheen wochiqqi danoyich amoon qoco hakkehe?
40016027	Ashi bushoo ta, ta nihoochi oogee yiiroona bi maraakeena'ona tookki katinoon woyemmo taane; arooba bullich bi shuuni shuunoomon immemmo taane.
40016028	Ibaroon ittoshich gettoye; hiniich neexaa beetina'oochee ikkikkeena'o ashi bushoo ta, taataqqa ta waatee boonoshi beegimmi wottoon, qitaachemmina'o beetina'one" iye.
40017001	Aroochee Yesuusi shiritta qemoyee gub Pheexiroosin, Yaaqoobinaa bi manoo Yowannisinon baach yechiqqi genja guudi toommooch kechiye.
40017002	Bi kechitoyee gub aroochaa boonoshi aafooch shaddeehe; bi aafo aabechoomon aaxxahe; bi tahati qoraddoo oogichii naccaa wacwacciye.
40017003	Arooba Muusinaa Eliyaasina xalla bekkaqqi Yesuusina tookkii boonoshi yibbaataa beetee, keeja bi dabbeena'o beeggiyeete.
40017004	Pheexiroosi tiyiqqi Yesuusin "Ta Doonocho! Hiniich beemo nooch gaawiye. Ne shuni gaata, hiniich keeja bashoon, ikkoon neech, ikkoonoo Muusich, ikkoonoo Eliyaasich bashibone" iye.
40017005	Ishin getooch bi beetee, bekkach nacca huttoomi qubo shimaayoochee kindiqqi boonoshin yiirahe; qubee daggoochaa "Biinna ta emiriti ta shunnaa beeti ta bushoo aroone. bi waanee waayabote!" ii beeti qaaroon waayaheete.
40017006	Ishin waayati keeja bi dabbeena'o oogichiqqi boonoshi keqqitoyich, baroona shawooch guufaheete.
40017007	Tunatee Yesuusi boonoshi waan giddaa shuurikkiqqi, "Tibote! Shattaahotine!" iye.
40017008	Damba kaamaqqi boonoshi ciinniyee, Yesuusi ikketoyee damba koninolla beegaaneena'one.
40017009	Ebiyee gub, Yesuusinaa keeja bi dabbeena'ona guudi toommoochee boonoshi kindii beetee, Yesuusi "Ashi bushoo taan qitii duukkatina'ochi daggoochee Yeeri kichimmi wottoon, ittoshi beeggiton konicholla gettaahotine!" iqqi gettiye.
40017010	Aroochee bi dabbeena'o wochiqqi Yesuusin "Ishi gaata, Muusichi callee dojachina'o 'Shiichi woyemmo Eliyaasine' iqqi amoyichiye boonoshi gettii beeto?" iqqi echaheete.
40017011	Yesuusiyoo wochiqqi boonoshich ishichiye:- "Ibaroone; Eliyaasi shiichiree woyemmone. aroo bulli mooyon tachemmone.
40017012	Tunatee ta waanee waayabote! Eliyaasi ebiyee aaf waatone. Bi waatee, boonoshi qaawito bullin bi toommooch shuunateetalli bi koni gaata ariyaaneena'one. Ebiyee wotta ashi bushoo ta boonoshi kishoochee xuuxoon beeg beddato taane" iye.
40017013	Arooba Yesuusi gettito, Aacona Afaallachi Yowannisin bi tuno bi dabbeena'ochi mullooch giyiye.
40017014	Ebiyee gub, Yesuusinaa keeja bi dabbeena'ona dofee asheena'o beetooch boonoshi shaggiyee, ikka uro Yesuus waan giddaa goyinnaqqi
40017015	ishichiye:- "Doonocho! Ta bushoyich ariqqabe! Maachi biiyoo biin yechitone. Meeti kaalloon qaaqqooch, meeti kaalloonoo aacooch dichii beetone.
40017016	Ne dabbeena'o waan ta deebee, wodiyoon mawiitina'one" iye.
40017017	Yesuusi wochiqqi boonoshich ishichiye:- "Hini Yeerichi toommooch ittoshi mulloon too'iyaani xumma asheena'ote! Aati wottoon ittoshina tookki beeyehote? Amee wottoon ittoshin haa'iiyehote? Eke ta waan bushoon deebote!" iye.
40017018	Yesuusi yinnoon "Hini bushoochi toommoochee tibe!" iqqi noggahe. Yinnoo bushoochi toommoochee tiyiye; bushoo bekkach wodiye.
40017019	Aree hillooch bi dabbeena'o boonoshi ikketo Yesuus waan giddaqqi, "No amoyichiye yoohon no mawiito?" iqqi echaheete.
40017020	Yesuusi boonoshich wochiqqi ishichiye:- "Ittoshi mulloon Yeerichi toommooch too'iyoo ittoshi qajitoyichiye. Ibaroon ittoshich gettoye; ittoshi mulloon giishacheenolla Yeerichi toommooch ittoshi too'iito gaata, hini gepoon 'Hiniichee tiyiree ok ebiich beshabe!' ittoshi geti gaata, beshemmone; ittoshin mawemmi mooyo amolla aalloone.
40017021	[Coomiqqi ittoshi corootaan gaata, ebiyoomi yinnoon cir yoohon hakkaachotine]" iye.
40017022	Galiilee Shawooch bi dabbeena'o kiceetoyee gub, Yesuusi boonoshich ishichiye:- "Ashi bushoo taan ashi kishooch beshiiree imma ii beetina'one;
40017023	Boonoshiyoo taan wuxemmina'one; boonoshi wuxitoyee gub keeja qemooba qitii duukkatina'ochi daggoochee Yeeri taan kichemmone" iye. Hini mooyona bi dabbeena'o oogichiqqi ayiniyeete.
40017024	Yesuusinaa bi dabbeena'ona Qifirinaahi Katamooch boonoshi shaggitoyee gub, nati natona yaafee kexooch giyii beeti gijoon deqqi beeti asheena'o Pheexiroos waan giddaqqi, "Ittoshi dojacho Yaafee Kechi gijoon qocaacheha?" iqqi echaheete.
40017025	Pheexirooyoo wochiqqi, "Eeha qoccemmone" iye. Pheexiroosi kexooch giyiyee, Yesuusi shiichiqqi, "Simoono! Neech amon shaahii beete? Hini Shawee taateena'o qaraxoonaa gibiroonon koni waaneeniye boonoshi deqqi beeto? Boonoshi bushiisheena'o waaneenashi oohee baree waati asheena'o waaneeniye?" iqqi echahe.
40017026	Pheexiroosi "Bare waati asheena'o waaneeniye" iqqi wochiye. Yesuusi "Ishi gaata, kechi bushiisheena'o qoco boonoshich qaawiyaache.
40017027	Tunaballi boonoshich xugo no tunataachemmoyich, baharooch hamiree haashoon yesha qamaaxiroon baharooch dufe! Shiichii ne yechati haashee gammon ne gaxxiyee, gijoon danemmo neene; aroon daamiree neennaa taannoch shigoona Yaafee Kexooch giijibe!" iye.
40018001	Arooba bi dabbeena'o Yesuus waan giddaqqi, "Shimaaji taatittineechaa bulliyee besho koni tunehe?" iqqi echaheete.
40018002	Arooba Yesuusi ikka giishacha bushoon ceeggiqqi boonoshi daggooch neechiye;
40018003	Boonoshichoo ishichiye:- "Ibaroon ittoshich gettoye; Yeer waan wotto ittoshi qayi gaata, gishiishi bushiishoochoomonoo tuno ittoshi qayi gaata, shimaaji taatittineech cir giyaachemmo ittoshine.
40018004	Illa hini giishacha bushoochoomon bi qelloon giishii beeto shimaaji taatittineechaa bulliyee beshoone.
40018005	Ebiyoomi gishiishi bushiisheena'oochee ikkoon taacha iqqi shunnii beeto koniyolla taan shunnii beetone" iye.
40018006	"Wotta boonoshi mulloon ta toommooch too'iiti hini gishiisheena'oochee ikkoyich xugo tunammo koniyolla, ooga yiikka xaqqoon bi qettooch tifee baharee gejooch giyii manjeyoo biich gaawiye.
40018007	Ebi shaaha xugo tunemmi mooyo woyemmo bi tunatoyich hini shawee toommeexi asheena'oyich woowo! Ashi dihoo echataani mooyone; tunaballi ara uroon xugo tunaqqi dichimmi uroyich woowo!
40018008	Illa ne kishoo oohee ne baatoo neech xugo bi tuna gaata, kuxiree dufe! Gutta kishoona oohee gutta baatoona beebee, bulli araddoon tahaani shiwaree qaaqqooch ne dupeyoyee, baata kuxo oohee kisha duro tunaachii kashee kexooch giyiqqi beemo neech gaawiye.
40018009	Wotta ne aafo neech xugo bi tuna gaata, kichiree dufe! Gutta aafoona beebee shiwaree qaaqqooch ne dupiyoyee ikka aafoona beebee kashee kexooch giyiqqi beemo neech gaawiye" iye.
40018010	"Hini gishiisheena'oochee ikkoonolla ittoshi hoxataachemmoyich, ittoshi qelloon quyabote! Shimaayooch beeti boonoshi maraakeena'o shimaayooch beeti ta nihoochi aafooch bulli araddoon beetina'one.
40018011	["Ashi bushoo ta waato, aallaton danaa wodiyoyichiye.]
40018012	"Eke ittoshich amon shaahii beete? Ikka uroyich balla bago bee gaata, aree daggoochee ikka bago aalla gaata, echati yixanaa yiixiyeena'on gepooch dufiichi tiyii ara aallaton qaawoyich hamaacheha?
40018013	Ibaroon ittoshich gettoye; bi dana gaata, aallataani yixanaa yiixiyeena'oyee aallaqqi danati bagoyich oogichi emiremmone.
40018014	Ebiyoomon hini gishiisheena'oochee ikkolla bi aallemmoyich shimaayooch beeti ittoshi nihoochi daaggoo toonoone" iye.
40018015	"Ne manoo neen bi xu'i gaata, hamiree bi ikketon neennaa biinna guttoo tunaree, 'Ebi ne shuunati shuunoo gaawiya?' getiree ittibatabe! Ne getee bi waaya gaata, ne hajee manoon tuniiyemmo neene;
40018016	Tunaballi bi waayoo qayi gaata, ikka oohee gutta bara asheena'on yeshiree bi waan hambe! 'Ne miixoo boonoshi tunemmoyich gutta oohee keeja miixoon yesho neech qaawiihe' getee kooreeto ceennemmoyich ebin tuniibe!
40018017	Boonoshi getee waayo bi qayi gaata, kittinee guuphoyich gete! Wotta kittineena'o getee waayo bi qayi gaata, Yeerin ariyaanoonaa gabiyee guudoonon tuniiree ciine!
40018018	"Ibaroon ittoshich gettoye; shawoochaa ittoshi cuchiti mooyo shimaayoochaanoo cucheeto tunemmone; shawoochaa ittoshi biichiti mooyo shimaayoochaanoo biicheeto tunemmone" iye.
40018019	"Wotta ittoshich gettoye; hini shawee toommoochaa ittoshi daggoochee guttoo, amashee mooyoonolla ikka mulloona tunaqqi boonoshi qolla gaata, shimaayooch beeti ta nihoo boonoshi qollato bullin boonoshich tuniiyemmone.
40018020	Ebiyoo guttoo oohee keemo tunaqqi ta shigoona boonoshi kicee beetooch boonoshina tookkii ta beetoyichiye" iye.
40018021	Arooba Pheexiroosi Yesuus waan giddaqqi, "Ta Doonocho! Ta manoo taan bi xu'i gaata, ambicha kaallooniye biin ta maareho? Shabaatta kaalloon maaribata?" iye.
40018022	Yesuusiyoo wochiqqi ishichiye:- "Shaba wottee shabaatta kaalloonalli, 'Shabaatta kaalloon baach maaribe!' getaache" iye.
40018023	"Illa shimaaji taatittine ebiyoomine; ikka taatoo bi ukkuriitina'on bi gijeechon echiya qaawiye.
40018024	Shiichiqqi bi echahee, meeti huma birawoon erattati ikka uroon bi waan deebiyeete.
40018025	Ara uro hini bi maati gijoon qocoyich bi hakkoo guutee, taatoo 'Neennaa ne mecheena, ne bushiishoona, neech beeto bulli kecheeree hini ne maati gijoon qoce!' iqqi gettiye.
40018026	"Ebich ara uro taatoochi baatooch dihiqqi, 'Ta Doonocho! Haa'iibe! Bullin qoccemmo taane' iqqi qollahe.
40018027	Taatoo ara uroyich oogichii ariqqaqqi gawukkiye; bi erattati gijoonoo maarii qajiye.
40018028	"Tunaballi ara uro kechii hammii bi beetee, bi waanee balla birawoon erattati ikka bi nuuchoona danaqqi, 'Ta hiishoon qoce!' iqqi bi qettoona yechiye.
40018029	"Ebich bi nuucho bi baatooch dihiqqi, 'Haa'iibe! Bullin qoccemmo taane' iqqi qollahe.
40018030	"Tunaballi aroo ariqqataanoone; bi hiishoon bi qoccimmi wottoon cuyee kexooch cuchiihe.
40018031	Bi nuucheena'o tunati ukkureena'o bi shuunaton beeggiqqi oogichii ayiniyeete; hammiqqi tunati mooyo bullin taatoyich gettiyeete.
40018032	"Ebiyee gub, taatoo ara ukkuroon ceeggiiqqi ishichiye:- 'Hini gonda ukkuroocho! Taan ne qollatoyich, ne erattati gijoo bullin neech qajaa maaraachota?
40018033	Neech maarii ta qayoomon, ne nuuchoo tunati ara ukkuroyich qayo neech qaawiyaacha?' iye.
40018034	Ebich taatoo ipaqqi bi erattati gijoo bullin bi qoccimmi wottoon ebi ara ukkuroon sheeremmina'oyich beshiiqqi immiye.
40018035	"Illa ittoshi ikki ikkoo bi manoon bi mulloochee tiijiqqi bi maaroo qayi gaata, shimaayeexi ta nihoo ebiyoomon bi toommooch tuniiyemmone" iye.
40019001	Yesuusi ebin gettii bi ciichitoyee gub, Galiilee Shawoochee tiyiqqi Yooridanoosi Aacoyee beqach beeti Yihudee Shawooch hammiye.
40019002	Dofee asheena'o biin dabbiyeete; aroochaa biiyatina'on wodiihe.
40019003	Arooba ikkikka Fariseena'o Yesuus waan giddaa biin muriciiya qaawiqqi, "Asho tunammi mooyona bi mecheen bi gawukkemmoyich Muusichi calloo daaggita?" iqqi echaheete.
40019004	Yesuusi wochiqqi ishichiye:- "Yeeri shiichiqqi ashoon anaamonaa maacheenon tuniiqqi halliye.
40019005	Ishichiinoo iye:- 'Asho bi nihoonaa bi indeenon qayiichi bi mecheena tookki ikkoo tunemmone; gutteena'oo ikka meeno tunemmina'one' ii beeti qaaroon shemmataachotina?
40019006	Ebich ara aaboochee tiijiqqii ikkeena'oalli gubbichi gutteena'o tooneena'one. Illa Yeeri xaaqqiton, asho bariyaaye" iye.
40019007	Fariseena'o wochiqqi, "Ishi gaata, Muusi 'Bi gawukkeyoon miixaa beeti woraqatoon koori imiree gawukkibe' iqqi amoyich gettiye?" iyeete.
40019008	Yesuusi wochiqqi ishichiye:- "Muusi ittoshi mullee muumoon beeggiqqinalli 'Ittoshi mecheen gawukkibote!' iqqi bi gettito; wonna ebi aalloone.
40019009	Tunaballi ta ibaroon ittoshich gettoye; shunoon maataani bi mecheen gawukkiqqi bareen shaaggii beeto bulli bi mechechi toommooch shunoon maatone" iye.
40019010	Bi dabbeena'o "Mecheenaa kenoonochi mooyo ebi tuna gaata, shaagi qayo gaawiye" iyeete.
40019011	Yesuusi wochiqqi, "Ebi Yeeri immitina'oyichalli bullich toonoone;
40019012	Ebiyoo bi indee maacoochee guruusho tunaqqi shiijato beetone; ashoona nasheeto beetone; shimaaji taatittineyicha iqqi shaagon qajitina'o beetina'one. Ebich ebiyoomon tunoon hakkiyoyich tunabe" iye.
40019013	Arooba asheena'o "Yesuusi bi kishoon boonoshi shimbooch kotiiree boonoshich corootibe" iqqi gishiishi bushiisheena'on bi waan deebiyeete; tunatee bi dabbeena'o bushiisheena'on deebiti asheena'on noggaheete.
40019014	Tunaballi Yesuusi bi dabbeena'on " Qayote! Shimaaji taatittine tunemmo eboyoomina'oyichiye; ebichi gishiishi bushiisheena'o ta waan wobeete; bajaahotine" iye.
40019015	Bi kishoon boonoshi shimbooch bi kotiitoyee gub aroochee tiyiqqi hammiye.
40019016	Ikka araddoon ikka uro Yesuus waan giddaqqi, "Dojachocho! Bulli yemeenee kashoon ta danemmoyich amee de'a shuunoon shuunabate?" iqqi echahe.
40019017	Yesuusi wochiqqi, "De'a shuuneechon amoyich taan echa beetine? De'o tunato ikketi Yeeri baachiye. Bulli yemeenee kashoon danoon ne qaawi gaata, Muusichi calloo gettiton ceechibe!" iye.
40019018	Uroo wochiqqi, "Bi gettitoochee aabiniye?" iye. Yesuusi wochiqqi, " 'Wuxiyaahine! Shuno maayaahine! Gaajaahine! Kootoon miixiyaahine!
40019019	Ne nihoonaa ne indeenon oogiibe! Neenoomi ne manoon neenna tachiree shune!' ii beetoniye" iye.
40019020	Gurimaashoo wochiqqi, "Ebi bullin ceechito taane. Ebiye baroo ta shapiiti mooyo amoone?" iye.
40019021	Yesuusi "De'oon tuno ne shuni gaata, hamiree neech beeto bullin kemiree iriteetina'oyich imbe! Neech shimaaji kexooch kiceeree beeyemmone. Aroyee gub waaree taan dabbibe!" iye.
40019022	Tunatee ara gurimaashoo wodda gijoo biich beeto bi tunatoyich, ebin waayaqqi tiyii ayiniibee wottaqqi hammiye.
40019023	Aree hillooch Yesuusi bi dabbeena'oyich ishichiye:- "Ibaroon ittoshich gettoye; gaannachoyich shimaaji taatittineech gimo oogati iritoone.
40019024	Guttinoon ittoshich gettoye; gaalleyich napee aahoona besho maggoone; tunaballi wotta gaannachi uroyich Yeerichi taatittineech gimo ebiyee beshoon maggoone" iye.
40019025	Bi dabbeena'o ishin waayaqqi oogichii woriganaabee, "Ishi gaata, konine wodoon hakkeho?" iyeete.
40019026	Yesuusi boonoshin ciinniqqi, "Asho hini mooyon tuniyoo hakkaache; tunaballi Yeeri bulli mooyon tuniyoyich hakkachone" iye.
40019027	Arooba Pheexiroosi wochiqqi, "Illa bullin qajaqqa neen dabbito noone. Ishi gaata, Yeer waanee no danemmo amooniye?" iye.
40019028	Yesuusiyoo boonoshich wochiqqi ishichiye:- "Ibaroon ittoshich gettoye; bulli mooyo andrammi yemeenooba ashi bushoo ta oogee yiiree taatee qeenooch ta kotahooba, taan dabbii beeti ittoshi wotta aaraa gutta taatee qeenooch kotaree aaraa gutta Isra'eelee yoodeena'ochi toommooch taatemmo ittoshine.
40019029	Taacha iqqi bi kexon, oohee bi anaami maneena'on, oohee bi maacha maneena'on, oohee bi indeen, oohee bi nihoon, oohee bi bushiishoon, oohee bi gochii beeti shawoon qajito bullich Yeeri eboshi bulliyee beshaa beshoon immemmone; wotta bulli yemeenee kashoon biich immemmone.
40019030	Tunaballi and 'Shiichitina'o' getteetina'ochi daggoochee meetina'o arooba gubbemmina'one; and 'gubbatina'o' getteetina'ochi daggoochee meetina'o arooba shiichemmina'one" iye.
40020001	Wotta Yesuusi ishichiye:- "Shimaaji taatittine ebiyoomine; ikka woyinee Doono meeti bi woyinee goyee daggooch boonoshi shuunemmoyich shuunachina'on ceegga maaddiqqi kechiye.
40020002	Shuunachina'on danaqqi, 'Ikka heechi shuunee damoojoon imbana' ii echee kuxxiqqi boonoshin bi goyo beetooch daachiihe.
40020003	"Guttinoon keeja saatooch kechiqqi shuunaalli asheena'o gabiyee godooch neexaa beetina'on beeggiye;
40020004	Areena'onoo 'Ittoshi wotta ta woyinee goyo beetooch hamiree shuunabote! Ittoshi qoodee damoojoon ittoshich immemmo taane' iye.
40020005	Boonoshiyoo goyee xaa'ooch hammiyeete. "Wotta shiritta saatoonaa yiixiya saatoonooch kechiqqi ebiyoomon tuniihe.
40020006	Andoo wochiqqi aaraa ikka saatooch kechiqqi gabiyee godooch neexaa beeti bara shuunaalleena'on danaqqi, 'Shuunoon biichiqqi heeyi xumoon hiniich amooniye ittoshi hallii beeto?' iye.
40020007	"Boonoshiyoo wochiqqi, 'Noon shuuniiyemmon muccaqqaaniye no neexaa beeto' iyeete. "Biyoo 'Ishi gaata, ittoshiyoo wotta ta woyinee goyee xaa'ooch hamiree shuunabote!' iye.
40020008	"Shawoo xumatee woyinee doono bi ukkuriiton 'Shuunachina'on ceegiree ciirooch waatina'oochee tiijiree shiichii waatina'ooch beddaahee boonoshi damoojoon imbe!' iye.
40020009	"Aroochee aaraa ikka saatooch waatina'o giddaqqi boonoshi qelli qelloona ikka heechi damoojoon deqqiyeete.
40020010	Ebich shiichii waatina'o 'Beshoon deqqemmo noone' iqqi gabiyeete; tunaballi boonoshi wotta gub waatina'ona tookkii tatoon deqqiyeete.
40020011	Boonoshi deqqitoyee gub 'Hini gub waatina'o ikka saato ikketon shuunaheete; no heeyi xumoon aabee sheelloona miccaabee maraataa heechati noonna deebaa tachine?' iqqi woyinee doonochi toommooch guruuxeeheete.
40020013	"Woyinee doono wochiqqi boonoshi daggoochee ikkoyich ishichiye:- 'Ta xiboocho! Neen xu'aano taane. No yibbaatato, ikka heechi damoojoona toona?
40020014	Ne qoodoon de'iree hambe! Neech ta immatoomon gub waatoyich imon qaawii beeto taane.
40020015	Ta gijoona ta shunahon shuuno hakkaachehota? Oohee ariqqacho ta tunatoyich qanaataa beetine?' iye.
40020016	"Ebiyoomon and 'Gubbatina'o' getteetina'o arooba shiichemmina'one; and 'Shiichitina'o' getteetina'o arooba gubbemmina'one" iye.
40020017	Ebiyee gub, Yesuusi Yerusalem hamma kechiye; hammiibee gommoochaa aaraa gutta bi dabbeena'on baach ikka bad wochiqqi ishichiye:-
40020018	"Ebiyoche! And Yerusalem hammaa beeto noone. Aroochaa ashi bushoo taan qeesheena'ochi ukkureena'onaa Muusichi callee dojachina'onoyich beshiiree immemmina'one. Boonoshiyoo 'Qitibe' getiree ta toommooch nallemmina'one;
40020019	Aagatee asheena'oyichoo beshiiree immemmina'one; boonoshiyoo taan coonemmina'one; arangoonoo xoobbemmina'one; aroyee gub yooddemmina'one. Tunatee keeja qemooba qitii duukkatina'ochi daggoochee Yeeri taan kichemmone" iye.
40020020	Arooba Yabidoosichi mechee bi bushiisheena'ona tookkii Yesuus waan giddaqqa ikka mooyon biich bi tuniiyemmoyich goyinnaa qollahan.
40020021	Biyoo "Amoon qaawinne?" iye. Ureyoo "Hini gutta ta bushiisheena'o, ne taatahooba ikkoo ne qanna bad, ikkoo ne yoocha bad kotabeete" iyan.
40020022	Tunatee Yesuusi wochiqqi, "Ittoshi qollemmon ariyaachotine. Ta uchemmi xuuxee xoofoochee uyon hakkehotina?" iye. Boonoshiyoo wochiqqi, "Eeha, hakkemmo noone" iyeete.
40020023	Yesuusi wotta "Ta uchemmi xoofoochee uchemmo ittoshine. Tunaballi ta qannoonaa ta yoochoonooch ittoshi kotemmoyich immemmo ta toonoone. Ebi ara xaa'eena'on ta nihoo qanniiree bi immemmo, bi kaacciti asheena'oyichiye" iye.
40020024	Aree hillooch echa aashira bi dabbeena'o waayaqqi gutta maneena'on kaaraheete.
40020025	Tunatee Yesuusi boonoshi bullin bi waan ceeggiqqi ishichiye:- "Aagatee taateena'o shawoo bullichi toommooch taataqqi areexi asho bullin boonoshi hajoon arii beeto ittoshine; wotta eboshi bullichi toommooch beeti iraasheena'o doono tunoon tuushaachotine.
40020026	Tunatee ittoshi daggooch ebiyoomon tunaaye. Ittoshi daggoochee koniyolla 'Oogo tunabana' ito, wochee bushoochoomon ittoshich shuunabe;
40020027	Wotta ittoshi daggoochee koniyolla 'Ukkurabana' ito, shiichiree kemee guunochoomon ittoshich shuunabe.
40020028	Ebiyee ashi bushoo tawolla wocheyoonaa ta kashoon meetina'ochi keroyich deejoonoyich waahoalli, 'Boonoshi taach wocheebeete' iqqa waataano taane" iye.
40020029	Ebiyee gub, Yesuusinaa bi dabbeena'ona Yaariki katamoochee boonoshi kechiyee, dofee asheena'o boonoshin dabbiyeete.
40020030	Arooba aaf dooga gutta asheena'o gomi gashooch kotaabee Yesuusi aroona beshoon waayaqqi, "No Doonocho! Nooch ariqqabe! Daawiti bushoocho!" iqqi cookiyeete.
40020031	Arooba doofee asheena'o "Cookaayote!" iqqi boonoshin noggaheete. Tunaballi "No Doonocho! Nooch ariqqabe! Daawiti bushoocho!" iibee beshoon cookiyeete.
40020032	Aree gaata Yesuusi neexaachii ceeggiqqi, "Ittoshich amoon ta tuniyooniye ittoshi qaawii beeto?" iqqi echahe.
40020033	"No Doonocho! No aafoon ne ciinniiyemmoyichiye!" iyeete.
40020034	Yesuusi ariqqaqqi boonoshi aafoon bi kishoona yechiye. Boonoshi aafo bekkach ciinniye; aroochee Yesuusin dabbiyeete.
40021001	Ebiyee gub, Yesuusinaa bi dabbeena'ona Yerusalem katinniqqi, Zayitee Michi Guudi ga'ooch beeti Beetefaageeni katamooch shaggiyeete. Arooba Yesuusi bi dabbeena'oochee gutteena'on ishichiqqi wochahe;
40021002	"Ittoshi aaf beeti gafooch hambote! Hammii ittoshi shaggiyee, tipeeqqa beeti kureenaa biinna tookkii beeti bi bushoonon danemmo ittoshine; areena'on biishiree taach deebote!
40021003	Asho koniyolla tiyiqqi ittoshin ikka mooyon bi geti gaata, 'Doonoyich qaaweetina'one' getote! Bekkach areena'on ittoshich gawukkemmone" iye.
40021004	Ebi bi tunato, "Ciyooni Katamee asheena'oyich 'Ebiyoche! Ittoshi taatoo ga'i de'o tunaqqi kurechi busheen yebbaa ittoshi waan waa beetone' getote!" gettee keemachona geteeto bi ceennemmoyichiye.
40021006	Aroochee gutta bi dabbeena'o hammiqqi Yesuusi gettitoomon tuniiheete;
40021007	kureenaa bi bushoonon bi waan deebiyeete. Deebiqqi boonoshi tahoon kureena'ochi toommooch boonoshi yaggee, Yesuusi yebbahe.
40021008	Arooba asheena'oochee dofeena'o boonoshi tahoon gommooch yaggiyeete; bareena'o wotta michi waamon kuxxii kuxxiqqi gommooch yaggiyeete.
40021009	Aaf shiichii beetina'onaa gub dabbii beetina'ona "Daawitichi bushoyich oogo tunabe! Doono Yeerichi shigoona waa beeto diireebe! Shimaaji shimaayooch beeti Yeeri gallateebe!" iibee cookeeheete.
40021010	Aroochee Yesuusi Yerusalem bi shaggee, katameexi asheena'o bulli "Ebi konine?" iqqi shuuriyeete.
40021011	Asheena'o "Hini Galiilee Shawooch beeti Naazireeti Katamoochee waati keemachi Yesuusine" iyeete.
40021012	Ebiyee gub, Yesuusi Yaafee Kechi kakall daggooch giyiye. Giyiqqi, arooch gabiyoo geddii kemmii kemaa beeti asheena'o bullin gashaa kichiye. Boonoshin kichiibee gijoon shaddii beetina'ochi qeenon, uggon kemmii beeti asheena'ochi gabbaroonoo yangiye.
40021013	Wotta asheena'oyich "Yeeri 'Ta kexo "Corootee kexoone" getteeyemmone' iqqi bi gettito Yaafa Macaafooch kooreetone; tunaballi ittoshi 'Bokkeena'ochi gofoon' tuniito ittoshine" iye.
40021014	Yesuusi Yaafee Kechi kakallee daggooch bi beetee, aaf doogeena'onaa baata yesheena'ona bi waan waatee, boonoshin wodiihe.
40021015	Tunaballi qeesheena'ochi ukkureena'onaa Muusichi callee dojachina'ona Yesuusi tuniiti woriganikkiti mooyonaa Yaafee Kechi kakallee daggoochaa "Oogo Daawitichi bushoyich tunabe!" iibee cookii beeti bushiisheena'onon beeggiqqi ipaheete.
40021016	Ebich Yesuusin "Hini bushiisheena'o gettii beeti mooyo neech waayee beeta?" iyeete. Yesuusiyoo wochiqqi, "Waayaa beeto taane; 'Yeero! Gaggareena'onaa xammii beetina'onochi noonoochee gallatoon ne qellich qanniitine' ii beeti qaaroon cir shemmataachotina" iye.
40021017	Ebiyee gub, boonoshin qajii Yerusalemee tiyiqqi Bitaana kechii hammiye; ara bi hammiti katamooch qeyiye.
40021018	Dechra maaddoona Yesuusi Yerusalem wottaqqi hammiibee shaacahe.
40021019	Gomi gashooch ikka balasee mixin beeggiqqi bi waan hammiye; tunaballi waamoyee damba aafoon cir danataanoone. Ebich balasee mixin "Guttinnoon aafoon aafaaye!" iqqi upiye. Ara balaseyoo bekkach shoolliyan.
40021020	Bi dabbeena'o ebin beeggiqqi, "Hini balasee mixi aabichiqqa kaata shoolliyane?" iqqi woriganaheete.
40021021	Yesuusiyoo wochiqqi, "Ibaroon ittoshich gettoye; ittoshi mulloon Yeerichi toommooch ittoshi too'ii gaata, wotta ittoshi mulloonoo guttiyoo ittoshi qayi gaata, balasee mixin ta tuniito ikketo tunataanoon, hini gepoonolla 'Hiniichee waaxaree baharooch awureebe!' ittoshi geti gaata, tunemmone.
40021022	Ittoshi mulloon Yeerichi toommooch too'iyoona biin ittoshi qollammo bullin danemmo ittoshine" iye.
40021023	Ebiyee gub, Yesuusi Yaafee Kexooch giyiqqi dojii bi beetee, qeesheena'ochi ukkureena'onaa shawee geeneena'ona bi waan giddaqqi, "Hini mooyina'on ne tunii beeto, amee ukkurittinoon danaqqaaniye? Hini mooyina'on ne tuniiyemmoyich konine neen wochato?" iqqi echaheete.
40021024	Yesuusi wochiqqi boonoshich ishichiye:- "Ta wotta ittoshin ikka mooyon echabana; ittoshi wochi gaata, ta wotta hini mooyina'on amee ukkurittinoona ta tunii beeto gaata ittoshich gettemmo taane.
40021025	Yowannisin 'Aacona afaallibe!' iqqi wochato konine? Yeerinashi, ashoone?" iye. Arooba boonoshinaa boonoshina echeeqqi, " 'Yeerine' no geti gaata, 'Ishi gaata, bi gettiton amoyich ibariyaachotine?' getiree echemmone.
40021026	Tunatee 'Ashoone' no geti gaata, Yowannisin asheena'o bulli "Keemachone" iqqi boonoshi gabii beetoyich boonoshin shattahone" iyeete.
40021027	Ebich wochiqqi Yesuusich "No ariyaano noone" iyeete. Yesuusiyoo wochiqqi, "Wotta amee ukkurittinoona hini mooyina'on ta tunii beeto gaata ittoshich getaache" iye.
40021028	Yesuusi daakkiqqi ishichiye:- "Ittoshich amoon shaahii beete? Gutta bushiishachi ikka uro beehe. Boonoshiichee ikkoo waan giddaqqi, 'Ta bushoocho! hanaach ta woyinee goyooch hamiree shuunabe!' iye.
40021029	"Ara bushoo wochiqqi, 'Ta hamaache' iqqi qajiye. Tunatee gub 'Ta nihoochi wochoon amoyichiye ta qajato?" iqqi shuunoyich hammiye.
40021030	"Wotta guttinnee bi bushoon daakkiqqi wochahe. Biyoo wochiqqi 'De'a ta nihoocho!' iye; tunaballi hamaanoone.
40021031	"Gutteena'oochee bi nihoochi wochoon waayato aabine?" iye. Boonoshiyoo wochiqqi, "Shichii bi wochatone" iyeete. Boonoshich Yesuusi ishichiye:- "Ibaroon ittoshich gettoye; gabiyee guudeena'onaa yahachina'ona Yeerichi taatittineech ittoshiyee shiichiree giyemmina'one.
40021032	'Amoyicha?' bi gettee gaata, Yowannisi cadiqittinee gommichon bekkiiya ittoshi waan bi waatee, bi yibbaatoon ibariyaano ittoshine; tunatee gabiyee guudeena'onaa yahachina'ona ibariitina'one. Ittoshi ebin beeggiqqinolla, axaaxee gommoochee wottaqqi biin ibariyaano ittoshine" iye.
40021033	Wotta Yesuusi ishichiye:- "Bara shaahiyoon waayabote! Woyinoon bechiti ikka uro beehe. Bi guudoon xaqqoona gayahe; wotta woyinee hiicci opoon iijiye; dilaaloon shuunahe; aree hillooch uchi shiimemmi quyachina'oyich quyichii, bara shawooch hammiye.
40021034	"Ebiyee gub, woyinee aafee gooro waatee, 'Woyinee aafoon quyachina'o waanee qoodeeree ta qoodoon deebote!' iqqi bi shuunachina'on quyachina'o waan wochahe.
40021035	"Ara wocheeti bi shuunachina'on quyachina'on yechiqqi ikkoon xoobbiyeete; ikkoonoo wuxiyeete; baroon xaqqoona xoobbiyeete.
40021036	Woyinee doono wotta aafichina'oyee beshi shuunachina'on quyachina'o waan daakkiqqi wochahe. Boonoshiyoo aafichoomon boonoshi toommooch tuniiheete.
40021037	Ciiroochaa woyinee doono 'Ta bushoon oogiiyemmina'one' iqqi bi bushoon boonoshi waan wochahe.
40021038	"Tunatee quyachina'o ebi bushoon beeggiqqi boonoshinaa boonoshina 'Bi woraashoo hinine. Ittoshi waatee wuxibone. Hini bi shawoonoo de'one' iyeete.
40021039	Ebina bushoon yechiqqi, woyinee goyoyee maach kichiqqi wuxiyeete.
40021040	"Illa woyinee goyee doono wotta waaree hini quyachina'ochi toommooch amoon hallehe?" iye.
40021041	Boonoshiyoo wochiqqi, "Hini gonda asheena'on guuri ciichemmone; woyinee aafoonoo bi goori gooroona biich deebemmi bara quyachina'oyich immemmone" iyeete.
40021042	Yesuusi boonoshich ishichiye:- " 'Xaqqee kechi haggachina'o hoxati xaqqo, aroo kexon deggii neechiti giimbee guummon tunatone. Ebinoo Doono Yeeri tuniitone. Hini mooyo no beeggich woriganikkito tunatone' ii beeton Yaafa Macaafoochee cir shemmataachotina?
40021043	"Ebich ittoshich gettoye; Yeeri bi taatittineen ittoshi kishoochee tiijemmone; bi shunniti shuunoon shuunaa beeti aagatoyich immemmone[.
40021044	Hini xaqqee toommooch dihiyo buricemmone; tunatee hini xaqqo bi toommooch dihiyo bulli yiikkeeyemmone]" iye.
40021045	Qeesheena'ochi ukkureena'onaa Fariseena'ona hini shaahiyeena'on waayaqqi boonoshin bi geton shalligiyeete.
40021046	Ebich Yesuusin yecha qaawiyeete; tunatee dofee asheena'o Yesuusin "Keemachone" iqqi boonoshi gabii beetoyich boonoshich shattiyeete.
40022001	Daakkiqqi Yesuusi bara shaahiyoona boonoshich gettiye; ishichiinoo iye:-
40022002	"Shimaaji taatittine ebiyoomine; ikka taatoo bi bushoochi gaaroyich gifiroon qanniihe.
40022003	Gaarooch ceeggeetina'on boonoshi kicemmoyich bi wochee bushiisheena'on boonoshi waan daachiihe; tunatee ceeggeeti asheena'o womon shunaaneena'one.
40022004	"Taatoo bara wocheyachina'on wochinnoon wochahe; ishichiqqinoo gettiye:- 'Ceeggeeti gaarachina'o waan hamiree, "Ebiyoche! Gaaree maayoon qanniito taane; maa'eena'onaa gubbaneena'ona basheetina'one; mooyo bulli gawaateetone; ebichi gaarooch kaataree wobote!" getiree getote!' iye.
40022005	"Hammii boonoshi gettitee, ceeggeetina'o gaaroon qallaayiqqi ikkoo bi goyooch, baroo bi giixooch hammiye.
40022006	Echeena'o wocheetina'on yechiqqi boonoshi kashoon yulliiheete; wuxiinoo iyeete.
40022007	Taatoo ebin waayaqqi oogichii kaarahe; bi naayina'on daachiiqqi ara wuxitina'on wuxiihe; boonoshi katmoonoo michiihe.
40022008	"Ebiyee gub, taatoo bara wocheyachina'oyich ishichiye:- 'Gaaree gifiro qannitone; tunatee ceeggeetina'o bedditina'o tunataaneena'one.
40022009	Illa keeja kaattooch keyiree ittoshi danammi asho bullin gaaree kexooch ceegote!' iye.
40022010	Ebina ara wocheyachina'o gommooch kechiqqi boonoshi danato bullin, gondeena'onoo, de'eena'onoo kiciyeete; gaaree kexooch gaarachina'o ceenniyeete.
40022011	"Tunaballi taatoo ceeggeeti asheena'on beegga gaaree kexooch bi giyiyee, asheena'ochi daggooch gaaree tahoon tahataani ikka uroon beeggiye.
40022012	Biich ishichiye:- 'Ta xiboocho! Gaaree tahoon tahataanoon aabichiqqa gaaree kexooch giyanne?' iye. Uroo cikkii qajiye.
40022013	"Arooba taatoo qoomeena'on 'Hini uroon bi kishoonaa bi baatoonon cuyiree maach mandarooch kich dufote! Aroochaa eefonaa gashee qaayona tunemmone' iye.
40022014	"Ceeggeetina'o meetina'one; tunatee kaacceetina'o giishacheena'one" iye.
40022015	Ebiyee gub, Fariseena'o hammiqqi, "Aabichiree hini Yesuusin bi yibbaatoon muciyiibona?" iqqi echeeheete.
40022016	Boonoshi dabbeena'on, Heroodisi asheena'oochee ikkikkeena'ona tookkii Yesuusin boonoshi echemmoyich daachiiheete; boonoshiyoo hammiqqi, "Dojachocho! Ibara moochacho ne tunoon, ibara mooyona Yeerichi gommichon ne dojoon arii beeto noone. Ashoon giisho, oogo getaachine; ebichi konicholla beshii shapii dabbiyaachine.
40022017	Illa and amoon gabii beetine? Eke nooch gete! Roomi taatoyich qaraxee qocon Muusichi calloo daaggitashi, daaggaache?" iqqi echaheete.
40022018	Yesuusiyoo boonoshi gonda gaboon ariiqqi, "Hini ittoshi maacoon xalloo shaahii beetina'ote! Amoyich taan muciyiiya qaawii beetotine?
40022019	Eke taach qaraxo qoccee beeti gijoon bekkiibote!" iye. Boonoshiyoo Roomachina'ochi shilingoon biich deebiqqi bekkiiheete.
40022020	Biyoo "Hini shilingee toommooch beeti mallatoonaa kooreeti shigoona konichone?" iqqi echahe.
40022021	Boonoshiyoo "Roomi taatoochone" iyeete. Yesuusiyoo "Ishi gaata, Roomi taatoochon Roomi taatoyich, Yeerichon Yeerichi imbote!" iye.
40022022	Boonoshiyoo ebin waayaqqi woriganaabee qajii hammiyeete.
40022023	Ebi arooba "Qitii duukkatina'o keyaachemmina'one" ii beeti Saduuqeena'ochi daggoochee ikkikkeena'o Yesuus waan waaqqi ishichii echaheete;
40022024	"Dojachocho! Muusi 'Ikka uro mecheen shaaggiqqi bushoon shiyaanoon bi qiti gaata, bi manoo ara ureen woraashiree bi manoyich bushoon keribe' iqqi gettitone.
40022025	Illa shabaatta maneena'o noonna tookkii beetee, boonoshi daggoochee qaabboo mecheen shaaggiqqi bushoon shiyaanoon qitiye. Ebina bi hilloo ara ureen woraashiye;
40022026	Ebiyoomon wotta guttinno, keejinno, shabaattinnooch beddaahee bulli ara ureen woraashiqqi bushoon shiyaanoon qitii ciiraheete.
40022027	Ciiroochaa ure qitiyan.
40022028	Illa hini shabaatteena'o ara ureen shaaggitina'one. Ebich qitii duukkatina'o keyiyooba mechee bi tunemmo konichiye ?" iqqi echaheete.
40022029	Yesuusi wochiqqi ishichiye:- "Yaafa Macaafo gettii beetonaa Yeeri giidacho bi tunoonon ittoshi tuushitoyich muricciyotine.
40022030	Qitii duukkatina'o keyiyooba, shimaayooch beeti maraakeena'oomonalli boonoshi tunemmo; shaagaacheete; shaaggeyaacheete.
40022031	Wotta qitii duukkatina'ochi keyichon Yeeri ittoshich gettiton cir shemmataachotina?
40022032	Ebiyoo 'Ta Abrahamichi Nuggushoo, Yisaaqichi Nuggushoo, Yaaqoobichi Nuggushoo Yeeri taane' ii beetone. Illa boonoshi meenona qitiqqi kashoona beetina'oyichalli meenonaa kashoona qititina'oyich Nuggushoo toonoone" iye.
40022033	Dofee asheena'o ebin waayaqqi bi yibbaatoon woriganaheete.
40022034	Aree hillooch Yesuusi Saduuqeena'on wochemmi noonee bi mucciyoon Fariseena'o waayaqqi ikkooch kiceeqqi bi waan waaheete.
40022035	Boonoshi daggoochee ikka Muusichi callee dojacho Yesuusin muriciya qaawiqqi,
40022036	"Dojachocho! Calloo bulliichee besho aabine?" iqqi echahe.
40022037	Yesuusiyoo wochiqqi ishichiye:- "Doono Yeeri ne Nuggushoon ceeni ne mulloona, ceeni ne kashoona, ceeni ne shalligoona shune!' ii beetone.
40022038	Qaabboonaa inda calloona ebine.
40022039	Ebin shaahii beeti guttinnee calloo 'Neenoomi ne manoon neenna tachiree shune!' ii beetone.
40022040	Muusichi calloonaa keemachina'o dojito bullina hini gutta calleena'ona tuggeetone" iye.
40022041	Fariseena'o kiceeqqi boonoshi beetee, Yesuusi ishichiqqi boonoshin echahe;
40022042	"Kiristoosichon amoon gabii beetotine? Bi konichi bushoo ittoshich shaahii beete?" iqqi echahe. Boonoshi wochiqqi, "Daawitichi bushoone" iqqi wochiyeete.
40022043	Yesuusiyoo "Ishi gaata, Daawiti Yaafa Ayaano biich shalligichee, 'Doono' iqqi akkiya ceeggiye? Daawiti ishichiqqi gettitone;
40022044	'Doono Yeeriyoo ta Doonon "Neenna koyaa beetina'on ne baate dechiich ta dichimmi wottoon ta qanna bad kotabe!" itone' iye.
40022045	Illa Daawiti biin 'Doono' itone. Ishi gaata, aabichiree bi bushoo tunehe?" iye.
40022046	Arooba ikka qaaroonolla wochoyich hakkito koniyolla aalloone. Aroobee aaboochee tiijiqqi Yesuusin echoyich kupphato koniyolla aalloone.
40023001	Ebiyee gub, Yesuusi dofee asheena'onaa bi dabbeena'onoyich ishichiqqi gettiye;
40023002	"Muusichi callee dojachina'onaa Fariseena'ona Muusichi gabbarooch kotatina'one.
40023003	Ebich boonoshi gettii beeto bullin tuniibote! Ceechibote! Tunaballi boonoshi shuunaa beeton shuuniyaahotine! Ebiyoo boonoshi yibbaataa beeton boonoshi qelloona tuniyaaneena'o boonoshi tunatoyichiye.
40023004	Magga shaagoon cuchiqqi ashi toommooch shaaggiiheete; tunatee ikka yaphareenolla kettiyoon qaawaacheete.
40023005	"Boonoshi shuunoo bullin asho beeggemmoyich baach shuunaheete. Ebich boonoshi baroonaa boonoshi kishoonooch boonoshi cuyaa beeti Yeerichi callee kitaafoon gamichiyeete; boonoshi qoraddee caapoon genjiiheete;
40023006	gifiree kexoochaa ooga qeenon, Ayihudeena'o kicee beeti kexoochaa genja gabbaroon,
40023007	Gabiyee godoochaa shawooch qebanee diggiyoonaa 'Dojachocho!' getee ceeggeyoonon qaawiyeete.
40023008	"Tunaballi ittoshi 'Dojacho' getee ceeggeyaahotine! Ittoshich ikka dojacho baach bi beetoyich, ittoshi bulli ikka manoo ittoshine.
40023009	Wotta shimaayooch beeti ittoshi nihoo ikkoo bi tunatoyich, shawee toommooch beeto koninolla 'Nihoo' getiree ceeggaahotine!
40023010	Ittoshi Doono ikkoo, biyoo Kiristoosine; ebichi 'Doono' getee ceeggeyaahotine!
40023011	Ittoshiyee beshiyo ittoshi wochee bushoo tunabe.
40023012	Bi qelloon oogiimmo bulli giishemmone; bi qelloon giishiimmo bulli oogemmone" iye.
40023013	"Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Asho shimaaji taatittineech bi giyaachemmoyich kelloon hicciyotine. Ittoshi qelloona giyaachotine; giya qaawii beetina'oyichoo bajiyotine.
40023014	[Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Xuumeena'ochi kexon tiichiibee ittoshi shuunoon qeroyich corooton geechii geenjiihotine. Ebich Yeeri besha shattii giiriti nalloon ittoshi toommooch kindiiyemmone.]
40023015	"Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Ikka uroon ittoshi waan wochoyich baharoonaa shawoonon guuddiyotine. Ashoon ittoshi danatoyee gub ittoshi toommooch kindemmoyee besha shiwaree qaaqqee nalloon bi toommooch kindiihotine.
40023016	"Hini aaf doogeena'on yaabii beeti aaf doogeena'ote! ittoshich woowo! 'Asho "Yaafee kexona!" iqqi bi woga gaata, 'Amolla tunataachemmone; tunatee "Yaafee Kechi aachoona!" iqqi bi woga gaata, wogo biin yechemmone' iyotine.
40023017	Hini wolla ulleena'ote! Aachoonaa ara aachoon yaafii beeti yaafee kexonoochee aabi beshiye?
40023018	Wotta ittoshi 'Asho "Deejee gudoona!" iqqi bi woga gaata, amolla tunataachemmone; tunaballi "Deejee gudee toommooch beeti deejoona!" iqqi bi woga gaata, wogo biin yechemmone' iyotine.
40023019	Hini aaf doogeena'ote! Deejoonaa deejoon yaafii beeti deejee gudoonoochee aabine besho?
40023020	Illa 'Deejee gudoona!' iqqi wogaa beeto, deejee gudoonaa bi toommooch beeti deejoo bullina wogatone.
40023021	'Yaafee kexona!' iqqi wogaa beeto, yaafee kexonaa bi maacooch beeti Yeerina wogatone.
40023022	'Shimaayoona!' iqqi wogaa beeto, Yeerichi taatee qeenonaa bi toommooch kotati Yeerina wogatone.
40023023	"Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Kefoo, aa'aafoonaa kamunonoochee aashira kishoochee ikka kishoon Yeerich kichiyotine; eboshin qaji bedaachotine; tunaballi callee daggooch beeti magga mooyon qajitotine; eboyoo tachii nalloo, ashich ariqqaqqi maaroo, gibaneeto tunoone; eboshin tuniyoo ittoshich qaawii beetone; tunaballi tuniyaachotine.
40023024	Hini ashoon yaabii beeti aaf doogeena'ote! 'Noon ee'iiyemmone' iqqi ittoshi uyoochee shunneen teegiyotine; tunaballi magga Yeerichi calloon shaaddahotine.
40023025	"Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Xoofoonaa shaatoonochi qeddoon machiyotine; tunaballi boonoshi maacooch ittoshi shuunati bogoonaa hiriggoona arooch ceennitone.
40023026	Hini aaf dooga Farisoocho! Shiichiree maacichon mayi xalliibe! Maachichoo tookki xallemmone.
40023027	"Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Maachi maashee opee toommooch hagee booroona dikkeeqqi boonoshi mallatateenolla, boonoshi maacooch qititi asheena'ochi shaawishonaa ee'a mooyona ceenniti maashee opee toommeexi kexina'on shaaho ittoshine.
40023028	Ebiyee ittoshi wotta maaxoochaa ashich cadiqo shaahii bekkahotine; tunaballi ittoshi maacooch mulloon xalloo shaahiyoonaa gondoonon ceechiyotine" iye.
40023029	"Hini ittoshi maacoon xalloo shaahii beeti Muusichi callee dojachina'onaa Fariseena'onote! Ittoshich woowo! Keemachina'o duukkati maashee opee toommooch kexon haggiyotine; cadiqeena'ochi maashee opee toommeexi hawulitoonoo mallatiihotine.
40023030	Wotta 'No qaabbachina'ochi yemeenooba no beeto gaata, keemachina'on wuxitina'ona tookki ikkotataachesho noone' iyotine.
40023031	Ishi gaata, keemachina'on wuxitina'ochi bushiishoo ittoshi tunoon ittoshi qelloona miixaa beetotine.
40023032	Ittoshi wotta ittoshi qaabbachina'ochi axaaxee xoofooch ceechiyotine.
40023033	"Hini dingareena'ote! Hini xekarechi bushiisheena'ote! Yeeri nallemmi shiwaree qaaqqoochee aabichiree muriccehotine?
40023034	Ebich keemachina'onaa Yeerichi ariyoona ceenniti asheena'onon, ta mishiraachee dojachina'onoo ittoshi waan wocha daachiiyemmo taane. Boonoshi daggoochee ikkikkeena'on wuxemmo ittoshine; ikkikkeena'on yooddemmo ittoshine; boonoshi daggoochee ikkikkeena'on ittoshi kicee beeti kexoochaa arangoona xoobiree katamoochee katamooch yookkemmo ittoshine.
40023035	Ebich cadiqo tunati Abeelichi damoochee tiijiqqi, yaafee kexonaa deejee gudee gutta daggoochaa ittoshi wuxiti Baraakiyaasichi bushoo Zakaariyaasichi damooch beddaahee, shawee toommooch ufati cadiqeena'o bullichi damee naboona echeeyemmo ittoshine.
40023036	Ibaroon ittoshich gettoye; ebi bullichi nalloo hini shiijaroo toommooch kindemmone" iye.
40023037	Daakkiqqi Yesuusi ishichiye:- "Hini Yerusalemi asheena'ote! Keemachina'on wuxii beetina'ote! ittoshi waan wocheetina'on xaqqoona yexxii wuxii beetina'ote! Baakkee bi bushiishoon bi qoshee daggooch bi guufoomon, tawoo ittoshin ikkooch kicoyich ambicha kaalloon shunatote! Tunatee ittoshi qaawaano ittoshine.
40023038	Ebiyoche! Yeeri ittoshi yaafee kexon qayee, onoo tunaree shekiremmone.
40023039	Ittoshich gettoye; 'Doono Yeerichi shigoona waa beeto diireeto tunabe' ittoshi immi wottoon ebiyee damba taan beegaachemmo ittoshine" iye.
40024001	Ebiyee gub, Yesuusi Yaafee Kexoochee kechiqqi hamma bi tiyiyee, bi dabbeena'o Yaafee Kechi xaqqee kexon biich bekkiyoyich bi waan giddaheete.
40024002	Tunatee biyoo wochiqqi, "Eboshi bullin beeggii beetotina? Ibaroon ittoshich gettoye; hini xaqqeena'o hapiyaanoon keddeeree ebina beetaachemmina'one" iye.
40024003	Wotta Yesuusi Zayitee Michi Guudi toommooch kotaa bi beetee, bi dabbeena'o boonoshi ikketo bi waan giddaqqi, "Eke nooch gete! Hini mooyo bi tunemmo aataniye ? Ne womonaa yemeenee ciiroonon bekkiiyemmi mallatoo amashoone?" iqqi echaheete.
40024004	Yesuusi wochiqqi boonoshich ishichiye:- "Asho koniyolla ittoshin bi muriciyaachemmoyich, ittoshi qelloon quyabote!
40024005	Ebiyoo meetina'o 'Taane Kiristoosi' getibee ta shigoona waaree meeti asheena'on muriciiyemmina'one.
40024006	Ginee koyoonaa ginee woroonon waayemmo ittoshine; tunatee keqqiyaahotine! Ebi tuno echataachemmone. Tunaballi yemeenee ciiro battiye.
40024007	Arooba ikka aagateexi asho bara aagateexi ashoona, ikka shaweexi taatoo bara shaweexi taatoona koyemmone; bari bara xaa'oochoo shaacoo giyemmone; shawee qewo tunemmone.
40024008	Ebi bulli bi bekkii beeto, bat xuuxee gimoniye.
40024009	"Arooba ittoshin xuuxiiyemmina'oyich beshiiree immemmina'one; wuxemmina'one; ta naboyich aagateena'o bulli ittoshin shixxemmina'one.
40024010	Arooba meetina'o taan nookkemmina'one; boonoshinaa boonoshina ikkoo ikkoon beshiiree immemmone; boonoshinaa boonoshina shixeeyemmina'one.
40024011	Meeti koota keemachina'o tiyemmina'one; meetina'onoo murciiyemmina'one.
40024012	Axaaxoo woddatee, meeti asheena'ochi shuno aqqemmone.
40024013	Tunatee ciirooch beddaahee manjiqqi kupphammo wodemmone.
40024014	Ashi yaroo bullich miixoo bi tunemmoyich hini Yeerichi taatittinee mishiraachee qaaro shawee toommo bulliich getteeyemmone; arooba yemeenee ciiro woyemmone" iye.
40024015	Yesuusi daakkiqqi ishichiye:- "Illa ebiyee aaf keemachi Daaneeli gettiti aalliyachi ee'acho yaafee xaa'ooch bi neexatee beeggemmo ittoshine. Ebiyooba shemmammo shalligibe.
40024016	Arooba Yihudee Shawooch beetina'o gepoo beetooch maxxabeete.
40024017	Kechi toommooch beeto 'Kindiree kexooch beeti ta qiicoon deebana' getiree giyaaye.
40024018	Goyee toommooch beeto 'Ta qoraddoon deebana' getiree gub wottaaye.
40024019	Arooba yeqqafachina'onaa bushoon xaachii beetina'onoyich woowo!
40024020	Tunaballi ittoshi gooyo yooyooba oohee Shambatooba bi tunataachemmoyich corootibote!
40024021	Arooba Yeeri shawoonaa shimaayoonon hallitoochee tiijiqqi hanaach beddaahee bekkataani, gubbich wotta bekkataachemmi giidachi xuuxo tunemmone.
40024022	Yeeri ebi ara aabeena'on bi qamichaan gaata, koniyolla wodoon hakkaacheshone; tunaballi bi kaaccitina'oyicha getiree ebi ara aabeena'on qamichemmone.
40024023	Arooba koniyolla ittoshichch 'Hini beege! Kiristoosi hiniich beetone' oohee ok ebiich beetone' bi geti gaata, ibariyaahotine!
40024024	'Taane Kiristoosi', wotta 'Taane keemacho' getibee murciiyemmina'o tiyemmina'one. Boonoshiyoo 'Yeeri kaaccitina'onolla muriciyoyich qiiccabone' getibee ooga mallatoonaa woriganikkiti mooyonon bekkiiyemmina'one; tunatee Yeeri kaaccitina'on murciyoon hakkaachemmina'one.
40024025	Illa ittoshich ishiichiqqa gettato taane.
40024026	"Illa arooba 'Ebiyoche! Barahoochiye' boonoshi geti gaata, kechahotine! 'Ebiyoche! Kechi gatoochiye' boonoshi geti gaata, ibariyaahotine!
40024027	Xeeyo aabi keyoochee xeejiqqi aabi gimooch beddaahee phaqqi bi bekkoomon, ashi bushoo ta womo ebiyoomon tunemmone.
40024028	Dubano beetooch qufeena'o (aakkeena'o) kiceeyemmina'one" iye.
40024029	Wotta Yesuusi ishichiye:- "Ebiyooba ebi ara xuuxoyee gub 'Aabe bekkach mandaremmine; aganeyoo aaxxataachemmine; xojaneena'o shimaayoochee hollemmina'one; shimaaji giideena'o shuuremmina'one.'
40024030	"Arooba ashi bushoo ta mallatoo shimaayoochaa bekkemmone; arooba shawooch beeti ashi yareena'o bulli 'Woowo!' gettemmina'one. Ashi bushoo ta, giidoonaa oogee yiiroona shimaaji quboona ta waatee beeggemmina'one.
40024031	Arooba ooga tiree qaaroona ta maraakeena'on wochemmo taane. Boonoshiyoo hamiree awudda kelloona aabi keyoochee aabi gimooch, shawee tuggooch beddaahee Yeeri kaaccitina'on kicemmina'one" iye.
40024032	"Wotta mallatoon balasee mixoochee beegote! Balasee mixo quummiqqi ato nacii (nocii) bi waaja gaata, arooba yooyo womon ariihotine!
40024033	Ebiyoomon wotta hini mooyina'o tunoon ittoshi beegiyooba ashi bushoo ta womo katinniqqi kelloch shaggito bi tunoon ariibote!
40024034	Ibaroon ittoshich gettoye; hini mooyina'o bulli tunataanoon hini shiijaroo beshataachemmone.
40024035	Shawoonaa shimaayoona beshemmina'one; tunaballi ta qaaro bulli yemeenooch manjiree beeyemmone" iye.
40024036	Wotta Yesuusi ishichiye:- "Tunatee ara aaboonaa ara saatoonon nihoo Yeeriyee damba koniyolla arii beeto aalloone. Shimaaji maraakeena'o tunabeete, Yeerichi Busholla tunabe arii beeto aalloone.
40024037	Wonnee Noohi yemeenooba bi tunoomon, ashi bushoo ta womo ebiyoomon tunemmone.
40024038	Arooba aalliyee aacoyee aaf Noohi ooga marikabooch bi giyimmi aabee wottoon asheena'o maa uchiibee, shaaggii shaageebee beeheete.
40024039	Aalliyee aaco waaqqi asho bullin hidiqqi bi aalliimmi wottoon boonoshi ariyee qayoomon, ashi bushoo ta womo wotta ebiyoomon tunemmone.
40024040	Arooba gutta asheena'o goyooch beeyemmina'one; ikkoo yeshee hammemmone; ikkoo echemmone.
40024041	Gutta maacheena'o xaqqoon yiikka beeyemmina'one; ikkee yeshee hammemmine; ikkeyoo echemmine.
40024042	"Illa ittoshi Doono amee aabooba bi woyemmo gaata ariyaachotine. Ebich qaalliree quyabote!
40024043	Tunaballi ebin ariibote! Kechi Doono xumee ambicha saatooch gaayo womon bi ariito gaata, qaalliree quyeshone; bi kexonoo gaayona iijiyaacheshone.
40024044	Ebich ittoshi wotta qanniree beebote! Ashi bushoo ta ittoshi shalligaani xaa'ooch woyemmo taane" iye.
40024045	"Illa maayoon boonoshich qaawiimmi saatoona bi immemmoyich bi doono bi kechi asheena'ochi toommooch ukkuriiti gibaneeti mullachi wochee bushoo konine?
40024046	Bi doono waahee, bi shuunee toommooch beebee danammi wochee bushoo diireetone.
40024047	Ibaroon ittoshich gettoye; biich beeto bullichi toommooch ukkuriiyemmone.
40024048	Tunatee gonda wochee bushoo bi tuna gaata 'Ta doono kaata wottataachemmone; yagemmone' iqqi bi mulloona bi gabi gaata,
40024049	aroochee biinoomi bi nuucheena'on yexxii bi beetee, mashachina'ona tookkii uchii maa bi beetee,
40024050	ara wochee bushoochi doono bi gabaani xaa'ooch woyemmone;
40024051	Biin ariqqaalli yexon yeshi yexxemmone; bi ixoonoo xummeena'ochi ixooch haddemmone. Aroochaa eefonaa gashee qaayona biich tunemmone" iye.
40025001	Daakkiqqi Yesuusi ishichiye:- "Ashi bushoo ta woyemmi aabooba shimaaji taatittine ebin shaahemmine; aashira gidiireena'o (giddiideena'o) boonoshi ceechoon ceechiqqi wo'ee kenoon giijiya kechiyeete.
40025002	Boonoshi daggoochee uucheena'o mullachina'o, uucheena'o mullaalleena'one.
40025003	mullaalleena'o boonoshi ceechoon yechiqqi tiyii boonoshi ceechoona tookkii bara ceechee zayiton yeshaanoon kechiyeete;
40025004	Tunatee mullachina'o boonoshi ceechoonaa wotta qulloona bara ceechee zayitonon yechiqqi kechiyeete.
40025005	Wo'ee keno yagitoyich, boonoshi bullin geephiro yeshee tokkataheete.
40025006	"Xumi gutta qellimooch 'Ebiyoche, wo'ee keno waa beetone; keyiree giijibote!' immi cookoon waayaheete.
40025007	"Aree gaata gidiireena'o tokkatoochee tiyiqqi boonoshi ceechoon qanniiheete.
40025008	Mullaalleena'o mullachina'on 'No ceechoo tahiya ii beetone; ebich ittoshi ceechee zayitoochee nooch imbote!' iyeete.
40025009	"Tunatee mullachina'o wochiqqi, 'Nooch beeti ceechee zayito noonnaa ittoshinoyich bedo bi qayi gaatoche? Ebiyee hamiree kemmii beetina'o waanee ittoshi qellich kemabote!' iyeete.
40025010	"Kemiya boonoshi hammiichee, wo'ee keno waahe. Qanniqqi beeti uucheena'o biinna tookkii gaaree kexooch giyiyeete; kello bekkach tuggeehe.
40025011	"Gub wotta echati uucha gidiireena'o waaqqi, 'Doonocho! Doonocho! Nooch qechibe!' iyeete.
40025012	"Tunatee wo'ee keno wochiqqi, 'Ibaroon ittoshich gettoye; ta cir ittoshin ariyaano taane' iye.
40025013	"Illa ashi bushoo ta woyemmi aaboonaa saatoonon ariyaano ittoshine; ebich qanniree quyabote!" iye.
40025014	"Wotta shimaaji taatittine ebiyoomine; ikka uro bara shawooch hamma tiyiqqi bi wochee bushiisheena'on ceeggiqqi biich beeti bi gijoon boonoshich immiye.
40025015	Boonoshi hakkee wottoon boonoshi qelli qelloona qoodiqqi ikkoyich uucha huma birawoon, ikkoyichoo gutta huma birawoon, ikkoyichoo ikka huma birawoon immiichii bara shawooch tiyii hammiye.
40025016	Uucha huma birawoon deqqito daammii giixaqqi bara uucha huma birawoon shiijiye.
40025017	Wotta gutta huma birawoon deqqito ebiyoomon tuniiqqi bara gutta huma birawoon shiijiye.
40025018	Tunaballi ikka huma birawoon deqqito daammii opoon iijiqqi bi Doonochi gijoon duukkiye.
40025019	"Meeti aganoyee gub hini wochee bushiisheena'ochi doono wottaa waaqqi, 'Ta gijoon amoon tuniitotine?' iqqi echahe.
40025020	"Uuca huma birawoon deqqito giddaqqi bara uucha huma birawoona tookkii immiqqi tiyii, 'Ta doonocho! Uucha huma birawoon taach immato neene; and bara uucha humoon shiijito taane' iye.
40025021	"Doono 'Gaawiye; hini de'a gibaneeti wochee bushoocho! giishachoona ne gibaneetoyich, woddiiree neen ukkuriiyemmo taane. Ta emiroochee giyiree qoodeebe!' iye.
40025022	"Wotta gutta huma birawoon deqqito giddaqqi, 'Ta doonocho! Gutta huma birawoon taach immato neene; and bara gutta humoon shiijito taane' iye.
40025023	"Doono 'Gaawiye; hini de'a gibaneeti wochee bushoocho! Giishachoona ne gibaneetoyich, woddiiree neen ukkuriiyemmo taane. Ta emiroochee giyiree qoodeebe!' iye.
40025024	"IKka huma birawoon deqqito wotta giddaqqi, 'Ta doonocho! Ne shoohaanoochee qeccaa beeto, ne shacaanoochee macii beeti maac manjoo ne tunoon arii beeto taane.
40025025	Ebich shattaqqa ne waanee ta deqqati gijoon daammaa iijaqqa shawooch duukkahoye. Andoo ne gijoon neech wochiya deebato taane' iye.
40025026	"Doono wochiqqi ishichiye:- 'Hini gonda yeexara wochee bushoocho! Ta shoohaanoochee ta qecon, ta shacaanoochee ta macoon ariito neene.
40025027	Ishi gaata, ta gijoon giixachina'oyich amoyich imaachine? Tawoo waaqqa ta gijoon amoyich shimona tookkii de'aachote?' iye.
40025028	"Arooba doono bara wochee bushiisheena'oyich 'Andoo hini gijoon bi kishoochee tiijiree aashira huma birawachoyich imbote!
40025029	Beetoyich, biich beeti toommooch daakkiree immemmo taane; biichoo woddemmone; tunatee amolla aallo waanee biich beeti giishacheenolla tiijemmo taane.
40025030	Hini gaacaalli wochee bushoon maach mandarooch kichi dufote! Aroochaa eefonaa gashee qaayona tunemmone' iqqi gettiye" iye.
40025031	"Ashi bushoo ta, ta oogee yiiroona maraakeena'o bullina tookki waaree oogee yiiroo beeti ta taatee qeenooch kotemmo taane;
40025032	Aagatee asheena'o bulli ta aafooch kiceeyemmina'one. Qiddoo bageena'on emmisheena'ochi daggoochee bi baribariyoomon boonoshi bullin baribariiyemmo taane;
40025033	Bageena'on ta qanna bad, emmisheena'on ta yoocha bad neechemmo taane.
40025034	"Taatoo ta, qanna bad beetina'oyich ishichemmo taane; 'Hini ta nihoo diiritina'ote! Wobote! Yeeri shawoonaa shimaayoonon bi hallitoochee tiijiqqi ittoshich bi qanniiti taatittineech giyiree beebote!
40025035	Ta shaacatee, maanjito ittoshine; ta shachawatee, uchito ittoshine; dallaawaqqa ta waatee, iibbiito ittoshine;
40025036	Ta tubbatee, tajito ittoshine; ta biiyatee, cacheeto ittoshine; ta cuchatee, echato ittoshine' gettemmo taane.
40025037	"Arooba cadiqeena'o wochiree taach ishichemmina'one; 'No Doonocho! Ne shaacatee beeggaqqa aatooba maanjitone? Oohee ne hachawatee beeggaqqa aatooba uchitone?
40025038	Oohee dallaawoo ne tunatee beeggaqqa aatooba iibiitone? Oohee ne tubatee beeggaqqa aatooba tajitone?
40025039	Oohee ne biiyatee, oohee ne cuchatee beeggaqqa aatooba ne waan waatone?' gettemmina'one.
40025040	"Taatoo ta wochiree, 'Ibaroon ittoshich gettoye; bulliyee desho tunati hini ta maneena'oochee ikkoyicholla ittoshi tuniito taach tuniyoomone' gettemmo taane.
40025041	"Arooba yoocha bad beetina'oyich ishichemmo taane; 'Hini upeetina'ote!Daabiloosinaa bi maraakeena'onoyich qanniti tahaani shiwaree qaaqqooch ta waanee hambote!
40025042	Ta shaacatee, maanjaano ittoshine; ta shachawatee, uchaano ittoshine;
40025043	dallaawaqqa ta waatee, taan iibbiyaano ittoshine; ta tubbatee, tajaano ittoshine; ta biiyatee, ta cuchatee, echataano ittoshine' gettemmo taane.
40025044	"Boonoshiyoo wochiree, 'Doonocho! Ne shaacatee, oohee ne shachawatee, oohee dallaawoo ne tunatee, oohee ne tubbatee, oohee ne biiyatee, oohee ne cuchatee, aatooba beeggaqqa neen degaano qajoone?' gettemmina'one.
40025045	"Arooba 'ibaroon ittoshich gettoye; bulliyee desho tunati eboshi daggoochee ikkoyicholla ittoshi tuniyee qayo taach tuniyee qayone' getiree wochemmo taane.
40025046	"Boonoshiyoo bulli yemeenee shiwarooch, cadiqeena'o wotta shimaaji taatittineech giyiree bulli yemeenoon beeyemmina'one" iye.
40026001	Yesuusi hini mooyina'o bullin gettii ciichiqqi tiyii, bi dabbeena'on
40026002	"Gutta qemoyee gub Beshee Baaroo bi tunemmon arii beeto ittoshine; ashi bushoo taan yoodiyoyich beshiiree immemmina'one" iye.
40026003	Arooba qeesheena'ochi ukkureena'onaa shawee geeneena'ona Qeyaafi gettee beeti qeeshee guudoochi kakallee maac kiceeheete;
40026004	Yesuusin maroona yechiyoyich, wuxiyoyichoo echeeheete.
40026005	Tunatee "Hini baaree aaboona tunaaye; asheena'o kaaroon tiijemmina'one" iyeete.
40026006	Arooba Yesuusi Bitaana, qeddee shaddee biiyoon biiyaqqi woditi Simoonichi kexooch beehe.
40026007	Ara kexoochee biich maayo giddatee madee toommooch bi beetee, ikka ure elibaaxiroosi gettee beeti firiqaadee ceeni, aaxxoo tunati, gaawa cinnachi shittoon yechaqqa bi waan waahan. Waa firiqaadoon tiichaqqa ara shittoon Yesuusichi shimbooch ukkiyan.
40026008	Bi dabbeena'o ebin beeggiqqi kaaraheete; "Hini shitttoon cikkii bi duubii beeto amoyichiye?
40026009	Ebi shittto aaxxi gatiyoona kemee iriteetina'oyich amoyich immeyaache?" iyeete.
40026010	Yesuusiyoo hini boonoshi yibbaatoon ariiqqi boonoshich ishichiye:- "Hini ureen amoyich iritii beetotine? Biyoo taach de'a shuunoon shuunatine.
40026011	Girachina'o bulli araddoon ittoshina tookkiiniye boonoshi beeto; tunatee ta bulli araddoon ittoshina tookki beetaachemmo taane.
40026012	Hini ure ta duukkeyaan beetee, shiichiqqa ta ashittinoon hini shitttoona huuttatine.
40026013	Andoo ibaroon ittoshich gettoye; asheena'o hini mishiraachoon boonoshi getimmi shawee toommo aabiicholla biin shalligoyich aree shuunaton wotta gettemmina'one" iye.
40026014	Ebiyee gub, aaraa gutta bi dabbeena'oochee ikkoo tunati Asqorootachi Yihudi, qeesheena'ochi ukkureena'o waan hammiqqi,
40026015	"Yesuusin ittoshich ta beshii immi gaata, taach amoon immehotine?" iqqi echahe. Boonoshiyoo shaasha xira birawoon biich immiyeete.
40026016	Aroobee saatoochee tiijiqqi "Yesuusin aabichiree beshii imbate?" iibee beshiiree bi immemmi holloon qaawii beehe.
40026017	Qara kochi baaree batti batti aabooba bi dabbeena'o Yesuus waan giddaqqi, "Beshee Baaree maayoon ne maayemmoyich aabiich no qanniyoon shunnanne?" iqqi echaheete.
40026018	Arooba Yesuusi "Katamooch hamiree ikkaati kexooch 'Dojacho "Ta taajee aabo shaggitone; ta dabbeena'ona tookki ne kexoochaa Beshee Baaroon baaremmo taane" itone' getote!" iye.
40026019	Aroochee bi dabbeena'o hammiqqi Yesuusi gettiton tuniiheete; Beshee Baaree maayoonoo qanniiheete.
40026020	Shawoo xumatee, Yesuusi aaraa gutta bi dabbeena'ona tookkii madoo giddatee maaya kotahe.
40026021	Maa boonoshi beetee, "Ibaroon ittoshich gettoye; ittoshi daggoochee ikkoo taan beshiiree immemmone" iye.
40026022	Ebi mooyona ayiniqqi boonoshi qelli qelloona "Ta Doonocho! Ta tunehota?" iqqi Yesuusin echooch giyiyeete.
40026023	Yesuusi wochiqqi, "Taan beshiiree immemmo taanna tookkii ikka shaatooch dukkaa beetone.
40026024	Ashi bushoo ta, Yaafa Macaafooch bi kooreetoomon, qitaanoon echataachemmo taane; tunaballi ashi bushoo taan beshiiree immemmi ara uroyich woowo! Ara uro shiijataanoon bi dooggito gaata, biich gaawiye" iye.
40026025	Beshii immemmi Yihudi wochiqqi, "Dojachocho! Ta tunehota?" iqqi echahe. Yesuusi wochiqqi, "Ne noonoona gettatine" iye.
40026026	Aree hillooch boonoshi maa beetee, Yesuusi koshon tiijiqqi Yeerin gallatahe; tiichiqqi bi dabbeena'oyich imiibee, "Ha'ote, mamote! Hini ta meenone" iye.
40026027	Wotta woyinee uyo yechiti xoofoon tiijii Yeerin gallataqqi boonoshich immiye; boonoshichoo ishichiye:- "Bulla ebiichee uyote!
40026028	Ebi meetina'ochi axaaxoon maaroyich ufemmi ta damoo Yeeri neechemmi wogee mallatoone.
40026029	Andoo ittoshich gettoye; ta nihoochi taatittineecha ittoshina tookki hini woyinee aafoochee androon ta uchemmi aabee wottoon hini woyinee uyoochee guttinnoon uyaachemmo taane" iye.
40026030	Boonoshiyoo Yeerichi shoddoon boonoshi shoddatoyee gub tiyiqqi, Zayitee Michi Guudooch kechiqqi hammiyeete.
40026031	Arooba Yesuusi bi dabbeena'oyich ishichiye:- " 'Yeeri "Qiddoon xoobbemmo taane; bageena'o shacemmina'one" iqqi gettitone' gettee kooreetone; ebichi hanaach xum ittoshi bulli taan qajemmo ittoshine.
40026032	Tunaballi qitii duukkatina'ochi daggoochee Yeeri taan bi kichitoyee gub, ittoshiyee shiichiree Galiilla hammemmo taane" iye.
40026033	Arooba Pheexiroosi tiyiqqi, "Bareena'o bulli neen boonoshi qayi gaatolla, ta neen cir qayaache" iye.
40026034	Yesuusi "Ibaroon neech gettoye; hanaach xum baakkoo kuukkaahee, keeja kaalloon taan nookkemmo neene" iye.
40026035	Pheexiroosi wochiqqi, "Qitolla bi tuna gaata, neenna tookki qitehalli cir neen nookkataache" iye. Echati bi dabbeena'o bulli ebiyoomon gettiyeete.
40026036	Arooba Yesuusi bi dabbeena'ona tookkii Getesemaana hammiye. Yesuusi boonoshin "Ta ok ebiich hamiree corootibana; ittoshi hiniich beebote!" iye.
40026037	Pheexiroosinaa Yabidoosichi gutta bushiisheena'onon dabbiiqqi hammiye. Bi kasho keyaano giyaano yullahe.
40026038	Boonoshin "Ta kashe ayinoona xuuxaqqa kech beddatine. Hiniich beebote! Tokkataayi kuppharee taanna tookki quyabote!" iye.
40026039	Boonoshi aafoochee giishachoon wokkiqqi hammiye. Baroona gufaachii corootiibee, "Ta nihoocho! Tunesho gaata, hini xuuxee xoofoon (Xuyoon) ta waanee wokkiibe! Tunatee ne daaggoo tunaballi, ta daaggoo tunaaye" iye.
40026040	Aroochee keeja bi dabbeena'o waan wottaqqi bi waahee, tokkataqqi beetina'on danahe. Pheexiroosinoo "Illa taanna tookkii ikka saatoonolla tokkatataanoon kupphaqqi quyoon hakkaachotina?
40026041	Gondoochi nihoo dachooch ittoshi giyaachemmoyich, kuppharee quyabote! Corootibote! Asho bi mulloona de'oon shuunoyich gabii beetone; tunatee meenoyich yiingoo aalloone" iye.
40026042	Wotta guttinnoon hammiqqi corootiibee, "Ta nihoocho! Hini xuuxee xoofoon (Xuyoon) uyo taach bi qaawii gaata, ne daaggoo tunabe" iye.
40026043	Guttinnoon wottaqqi bi waahee, geepphiroona daadeeqqi tokkataa boonoshi beetee danahe.
40026044	Wotta boonoshi waanee qajii hammiqqi, keejinnoon wochiqqi shiichii bi corootitoomon corootiye.
40026045	Aroochee bi dabbeena'o waan wottaa waaqqi, "Andoo bat tokkataa kashaqqiniya ittoshi beeto? And saato bedditone; ashi bushoo taan axaaxachina'oyich beshiiree immemmina'one.
40026046	Tibote! Hambone. Andoo taan beshiiree immemmo shaggitone" iye.
40026047	Yesuusi ishin yibbaataa bi beetee, bekkach aaraa gutteexi ikkoo Yihudi shaggiye. Biinna tookkii dofee asheena'o sheefoonaa yeelloonon yechiqqi waaheete. Boonoshiyoo qeesheena'ochi ukkureena'onaa shawee geeneena'ona waanee wochatee waatina'one.
40026048	Ebiyee aaf "Yesuusin beshiiree imbana" ito, boonoshich ishichiqqi mallatoon immiye; "Ittoshi yechemmo, diggiiqqa ta shummahoniye; ebi ittoshich mallatoo tunabe. Aroon yeshiree daambote!" iye.
40026049	Yihudi bekkach Yesuusi waan giddaqqi, "Dojachocho! Diggoo neech tunabe" iqqi yechii shummiye.
40026050	Yesuusiyoo "Ta xiboocho! Amee mooyoyich waanne?" iye. Arooba Yihudi deebiti asheena'o giddaqqi Yesuusin yechiyeete.
40026051	Bekkach Yesuusina tookkii beetina'ochi daggoochee ikkoo bi sheefoon kaacciqqi qeeshee guudoochi guunon wuxiya bi daachiito uroochi waamoon karii kindiihe.
40026052	Arooba Yesuusi biich ishichiye:- "Sheefoon kaaccii beetina'o bulli sheefoona qitemmina'one; ebich ne sheefoon bi gonanooch wochibe!
40026053	Ebiyoomo gaata, ta nihoon qollo taan mawemmo neech shaahii beeta? Ta qollatee, bekkach aaraa gutta cifirachi maraakeena'oyee beshoon taach deejeshone.
40026054	Ishi gaata, ebiyee aaf Yaafa Macaafoochaa 'Ebin tunemmone' getteeto aabichiree ceennehe?" iye.
40026055	Arooba Yesuusi dofee asheena'oyich "Bokkoon yeshoomon taan yecha sheefoonaa yeelloonon yechiqqi waahotina? Yaafee Kexooch bulli araddoon kotaqqa dojii ta beehooba, taan yeshaano ittoshine.
40026056	Tunaballi ebi bulli bi tunato, keemachina'o kooriti Yaafa Macaafee qaaro bi ceenemmoyichiye" iye. Arooba bi dabbeena'o bulli biin dupiichii aallaheete.
40026057	Aroochee Yesuusin yechitina'o Muusichi callee dojachina'onaa shawee geeneena'ona kiceeti qeeshee guudo Qeyaaf waan daammiyeete.
40026058	Arooba Pheexiroosi qeeshee guudoochi kakallooch beddaahee wokkiibee biin dabbiye. "Moochi tuggoon beegana" iqqi gayee maac giyiqqi kellachina'ona tookkii kotahe.
40026059	Arooba qeesheena'ochi ukkureena'onaa kaacceeti Ayihudee nallachina'o bullina Yesuusin wuxiiya bi toommooch koota miixeena'on qaawiyeete;
40026060	Tunaballi koota miixeena'o boonoshi giddateenolla, biin wuxiiyemmi miixoon miixemmina'on danataaneena'one. Ciiroochaa gutta miixeena'o giddaqqi,
40026061	"Hini uro 'Yeerichi Yaafee kexon hapiichi keeja qemona baroon hagon hakkiyoye' itone" iyeete.
40026062	Aree hillooch qeeshee guudo tiyiqqi Yesuusin "Ebi ne toommooch miixaa beetina'oyich noonoo wochaachemmo neena?" iqqi echahe.
40026063	Tunatee Yesuusi cikkii qajiye. Wotta qeeshee guudo "Ne Yeerichi Bushoo Kiristoosi ne gaata, nooch ne gettemmoyich Beeyachi Yeerina neen yechato taane" iye.
40026064	Yesuusi wochiqqi, "Ne gettato neene; tunaballi ittoshich gettoye; ebiyee damba ashi bushoo ta, giidachi Yeerichi qanna bad ta kotatee, wotta shimaaji qubee toommoochoo kotaree ta waatee beeggemmo ittoshine" iye.
40026065	Arooba qeeshee guudo bi tahoon getoochaa keexxiqqi, "Yeerin naaggitone; ebiyee damba amee miixoo qaawiihe? Bi naagoon gaata, waayato ittoshine.
40026066	Illa ama getiree nallehotine?" iqqi echahe. Boonoshiyoo "Qita beddiye" iqqi wochiyeete.
40026067	Arooba bi aafooch cuddiyeete; biinoo tukaheete; bareena'o wotta tapaabee,
40026068	"Kiristooso! Neen tapato koni gaata, eke nooch gete!" iyeete.
40026069	Pheexiroosi kechi maach gayee maac kotaa bi beetee, ikka shaajatee bi waan giddaqqa, "Ne wotta Galiillachi Yesuusina tookkii beeto ne toona?" iyan.
40026070	Tunatee Pheexiroosi wochiqqi, "Ne gettaa beeton ariyaache" iqqi bullichi aafooch nookkahe.
40026071	Ishichiqqi tiyii kakallee kelloch bi kechiyee, bara shaajatee ciinnaqqa arooch beetina'oyich "Hini uro wotta Naazireetachi Yesuusina tookkii beetone" iyan.
40026072	Pheexiroosiyoo wogaabee, "Ara uroon ariyaano taane" iqqi guttinnoon nookkahe.
40026073	Giishachoon yiccimiqqi arooch neexaa beetina'o bi waan giddaqqi, "Ne yibbaatoona arichaa beetine; ibaroon ne wotta boonoshi daggeexo neene" iyeete.
40026074	Arooba Pheexiroosi "Ara uroon ariyaano taane" iqqi bi kashoon upii wogahe. Bekkach baakkoo kuukkiye.
40026075	Pheexiroosi "Baakkoo kuukkaahee, keeja kaalloon taan nookkemmo neene" Yesuusi iti qaaroon gabiqqi maaxooch kechii tiittaa eepiye.
40027001	Dechra maaddoona qeesheena'ochi ukkureena'onaa shawee geeneena'ona bulli Yesuusin wuxoyich echeeheete.
40027002	Cuchiqqi daammii Yihudee iraashoo Phelaaxoosich beshiiqqi immiyeete.
40027003	Arooba Yesuusin beshiiqqi immiti Yihudi Yesuusichi toommooch kinditi qitee nalloon beeggiqqi ayiniye; shaasha xira birawoon qeesheena'ochi ukkureena'onaa shawee geeneena'onoyich wochiqqi tiyii,
40027004	"Xalla uroon beshiiqqa ta immatoyich, xuqqato taane" iye. Boonoshiyoo "Noon amo qaaqqiye? Aroo ne qelli mooyone" iyeete.
40027005	Arooba Yihudi birawoon yaafee kexooch dupiichii kechii hammii bi kishoona taaqqa qitiye.
40027006	Aroyee gub qeesheena'ochi ukkureena'o birawoon tiijiqqi, "Kashee gatiyoone; ebichi no calloo Yaafee Kechi gijee daggooch no baccemmoyich daaggaache" iyeete.
40027007	Echeeqqi nuuqqa hachachochi shawoon kemaqqi dallaaweena'oyich maashoon tuniiheete.
40027008	Ebich ara shawoo hanaach beddaahee "Damee shawoo" getteehe.
40027009	Arooba keemachi Erimiyaasi gettiti keemo ceenniye; ebiyoo "Isra'eelee bushiisheena'ochi daggoochee ikkikkeena'o gatiyoo boonoshi yexxiti shaasha xira birawoon daammiyeete;
40027010	Doono Yeeri taach gettitoomon, ara gijoona nuuqqa hachachochi shawoon kemaheete" bi itone.
40027011	Arooba Yesuusi Yihudee iraashoochi aafooch neexahe; Yihudee iraashoo "Ne Ayihudeena'ochi taatoo neena?" iqqi echahe. Yesuusi wochiqqi, "Newolla gettaa beetine" iye.
40027012	Qeesheena'ochi ukkureena'onaa shawee geeneena'ona bi toommooch taggoon yaaqqiyeete; Yesuusi minna kanna getaanoon qajiye.
40027013	Arooba Yihudee iraashoo Phelaaxoosi tiyiqqi, "Ambicha taggoon ne toommooch boonoshi taggaa beeto gaata waayataachine?" iqqi echahe.
40027014	Iraashoo oogichiqqi woriganammi wottoon minna kanna getaanoon cikkii qajiye.
40027015	Wotta Yihudee iraashoo nati natona hini baaree aabooba asheena'o "Biishe!" iqqi qollammi ikka uroon cuchaqqi beetina'ochi daggoochee biich doyoo biich beetone. Arooba Baribaasi gettee beeti ikka arichati uro cuchaqqi beehe. Phelaaxoosi Ayihudeena'ochi ukkureena'o Yesuusin qanaataqqi beshii boonoshi imon bi ariitoyich dofee asheena'o kiceeqqi beetee tiyiqqi, "Baribaasinashi oohee Kiristoosi gettee beeti Yesuusin biishate? Aabi biicheyoon shunniyotine?" iqqi echahe. Aroochee Phelaaxoosi nallee gabbarooch kotaqqi bi beetee, bi mechee "Yichi xum gumona hini ara uroon beeggaqqa bi naboona oogichiqqa xuuxoon beeggati taane; ebichi ebi xalla uroochi toommooch gondoon shuuniyaahine!" iqqa bi keno waan wochoon daachiihan.
40027020	Tunaballi qeesheena'ochi ukkureena'onaa shawee geeneena'ona "Baribaasi biichabe; Yesuusi qitibe" getiree boonoshi qollemmoyich dofee asheena'on kocciyeete.
40027021	Aree hillooch iraashoo wochinnoon echaqqi, "Hini gutteena'oochee aabin ta biishon shunniyotine?" iye. Boonoshiyoo "Baribaasin biishe!" iyeete.
40027022	Phelaaxoosi "Illa hini Kiristoosi gettee beeti Yesuusin aabichibate?" iye. Boonoshi bulli wochiqqi, "Yoode!" iyeete.
40027023	Yihudee iraashoo Phelaaxoosi "Amoyichiye? Bi gondochi amoone?" iqqi echahe. Tunatee boonoshi wochiqqi, "Yoode!" iqqi caagaa cangachaheete.
40027024	Phelaaxoosiyoo ebin beeggiqqi, "Cookee meetoyee damba danemmi mooyo aalloone" iqqi tiyii, "Hini uroochi qitoona ta echeyaachemmo taane; ebi ittoshi shuunoone" iqqi dofee asheena'ochi aafoochaa aacon tiijiqqi bi kishoon machahe.
40027025	Asheena'o bulli wochiqqi, "Bi kashee mangoo noonnaa no bushiishoonochi toommooch bede" iyeete.
40027026	Arooba Phelaaxoosi Baribaasin biichiichii Yesuusin arangoona bi xoobbiitoyee gub, "Yoodote!" iqqi beshii immiye.
40027027	Arooba iraashoochi ginee naayina'o Yesuusin iraashoochi kakallee maac daammiyeete. Echati boonoshi guuphina'o bullin bi beetooch ceeggii kiciyeete.
40027028	Bi qoraddoon shottiichii ceella tahoon tajiyeete;
40027029	Angixonoo gengiqqi bi qellooch taatee mallatoon tunati gubbichoon ukiiheete; bi qanna kishooch shimaree gumboon yechiiheete; bi aafooch gurataqqi, "Ayihudeena'ochi taatoocho! ne taatittino manjibe!" iibee coonaheete; cudonoo bi toommooch cuddiyeete;
40027030	shimaree gumboon bi kishoochee deqqiqqi aroona bi qelloon xoobbiyeete.
40027031	Eechiqqi boonoshi coonatoyee gub boonoshi tajiti ceella tahoon shoottiichii, biichon tajiqqi yoodoyich daammiyeete.
40027032	Yerusalemee boonoshi kechiyee, Simooni gettee beeti Qereenachi uroona danaheete; biinoo "Yesuusichi masqaloon shaage!" iqqi yechiyeete.
40027033	"Golgooti" getee ceeggee beeti xaa'ooch shaggiyeete; "Golgooti" geto "Qellee koofee xaa'oo" getone.
40027034	Aroochaa miraaroo bacceeti woyinee uyoon "uye!" iqqi Yesuusich immiyeete; tunaballi napphaqqi tiyii, "Uyaache" iqqi qajiye.
40027035	Aree hillooch masqalee toommooch xuuree xogoona biin xogiqqi yooddiyeete. Ebiyee gub bi tahoon ixoon kuxxiqqi qoodeeheete.
40027036	Aroochee kotaqqi biin quyaa beeheete.
40027037	"Hini Yesuusi Ayihudeena'ochi taatoone" getee kooreeti taggee mallatoon biyee took kichiqqi xogiyeete.
40027038	Arooba biinna tookkii gutta bokkeena'on ikkoon bi qanna bad, ikkoonoo bi yoocha bad yooddiyeete.
40027039	Aroona beshaa beeti gommachina'o boonoshi qelloon shuurikkiibee Yesuusin naagaheete;
40027040	"Yaafee Kexon hapiichi wochiree keeja qemona haggeshocho! Eke ne qelloon wodiibe! Yeerichi Bushoo ne gaata, masqalee toommoochee kindibe!" iyeete.
40027041	Ebiyee wotta qeesheena'ochi ukkureena'o Muusichi callee dojachina'onaa geeneena'ona tookkii coonaabee ishichiyeete:-
40027042	"Bareena'on wodiito bi qelloon wodiyoo mawiiha? Isra'eelee taatoo bi gaata, eke and masqaloochee kindibe. Bi kindi gaata, ibariiyemmo noone.
40027043	'Yeeri taan wodiiyemmone' itone; wotta 'Yeerichi Bushoo taane' itone. Illa Yeeri biin bi shuni gaata, and biin wodiibe" iyeete.
40027044	Arooba biinna tookkii yooddeeti bokkeena'o wotta asheena'o naagatoomon naagaheete.
40027045	Aree hillooch haree shirita saatoochee tiijiqqi yiixiya saato beddimmi wottoon shawoo bulli mandarahe.
40027046	Yiixiya saato ceenee, Yesuusi "Eloohe! Eloohe! Laamaa sabaqitaani?" iqqi bi qaaroon oogichiqqi cookiye. Ishi geto "Ta Nuggushoocho! Ta Nuggushoocho! Akkiya taan qajane?" getone.
40027047	Aree gaata arooch neexaqqi beetina'oochee ikkikkeena'o waayaqqi, "Eliyaasin ceeggii beetoche!" iyeete.
40027048	Bekkach ara asheena'oochee ikkoo wocii hammii, isiponjoona kiikkara uyoon hacciqqi deebii genja shimaree gumboona bi noonooch giddiihe.
40027049	Tunatee bareena'o "Eke qaye! Eliyaasi waa biin bi wodiiyemmo gaata, beegone" iyeete.
40027050	Aree hillooch Yesuusi wochinnoon oogichiqqi bi cookitoyee gub bi kasho abbatahe.
40027051	Arooba Yaafee Kexooch tipeeti maccillaatoo dambee tiijiqqi desh beddaahee gutta bad kapheeqqi keexaa kechiye; shawee qewahan; xaqqeena'oo gaahaheete;
40027052	maashee opeena'o qecheeheete; Yeerichi asheena'oochee meetina'o kashacho tunaqqi qitii boonoshi duukkatoochee kechiyeete;
40027053	maashee opeena'oochee kechiqqi yaafee katamoo Yerusalem hammii giyiqqi meeti asheena'oyich bekkaheete. Ebi tunato, Yesuusi qitii bi duukkatoochee bi kechitoyee gubbiye.
40027054	Aree gaata balla ginee iraashoonaa biinna tookkii Yesuusin quyaa beetina'ona shawee qewoonaa tunati mooyonon beeggiqqi, "Ibaroon hini uro Yeerichi Bushoone" iqqi oogichii shataheete.
40027055	Yesuusin degoyich Galiilee Shawoochee biin dabbiti wodda genneena'o arooch wokkii neexaachii ciinnii beeheete.
40027056	Boonoshi daggooch Magidalachi Maariyami, Yaaqoobinaa Yoseefinochi indee Maariyami, Yabidoosichi mechee eboshi beetina'one.
40027057	Aroochee woyimikkoo wottaqqi shawoo xumatee, Yooseefi gettee beeti gaannacho Arimaati Katamoochee waahe; biyoo wotta Yesuusichi dabboone.
40027058	Arooba Yihudee iraashoo Phelaaxoosichi aafooch giddaqqi, "Yesuusichi cahoon taach imbe!" iqqi qollahe. Phelaaxoosiyoo bi ginachon "Imbe!" iqqi gettiye.
40027059	Ebina Yooseefi Yesuusichi cahoon daammiqqi andra kaafanoona kaapiye;
40027060	xaqqee guudoochee bi qellich gooshiiqqi bi shuuniiti opooch daammii arooch duukkiye. Wotta ooga xaqqoon gedirikkiqqi ara opee kelloon hicciichii hammiye.
40027061	Arooba Magidalachi Maariyaminaa guttinnee Maariyamina opee ciinooch kotaqqi beeheete.
40027062	Dechra (dechi hara) Ayihudeena'ochi qanniyee aabo tunatoyee gub, qeesheena'ochi ukkureena'onaa Fariseena'ona Phelaaxoos waan kiceeheete;
40027063	Kiceeqqi ishichiyeete:- "Doonocho! Ara ashoon dawishoona muriciiyacho qitaanoon beebee, 'Keeja qemoyee gub qitii duukkatina'ochi daggoochee Yeeri taan kichemmone' bi iton shalligito noone.
40027064	Illa bi dabbeena'o waaree bi cahoon boonoshi gaayaachemmoyich, 'Qitii duukkatina'ochi daggoochee Yeeri biin kichitone' getiree boonoshi getaachemmoyich, 'opo keeja qemooch beddaahee quyeebe' getiree gete! Ebi tuno qayi gaata, gubbi kooto aafichoyee beshoon gondemmone" iyeete.
40027065	Phelaaxoosi "Kellachina'on daami neechibote! Hamiree ittoshi hakkimmi wottoon quyiibote!" iye.
40027066	Ebich kellachina'on daammiqqi opee kello keppheeti xaqqooch mallatoon geddiqqi manjii hicciqqii opoon quyiiheete.
40028001	Shambatoo beshatoyee gub batti batti shabaatee aabo, ebiyoo oogi shambatee maaddoona aabe kechahee, Magidalachi Maariyaminaa guttinnee Maariyamina opoon beegga maasho beetooch hammiyeete.
40028002	Diqqoona oogati shawee qewo tunahe; Doono Yeerichi maraakoo shimaayoochee kindiqqi xaqqoon maashee opee kellochee gedirikkiqqi aree toommooch kotahe.
40028003	Maraakoochi aafo xeeyoochoomon phaqqi beeto, bi tahati taho kecho naccoomon naccoone.
40028004	Maashee opoon quyaa beeti ginachina'o maraakoon beeggiqqi oogichii boonoshi keqqitoyich qewaheete; qititi ashoonoo shaahiyeete.
40028005	Hini ara maraakoo genneena'oyich ishichiye:- "Haanoshite! Shattaahotine! Yoodee qititi Yesuusin ittoshi qaawoon arii beeto taane.
40028006	Bi noonoona bi gettitoomon Yeeri qitii duukkatina'ochi daggoochee biin kichitone; hiniich aalloone. Bi cahoo qeyiti xaa'oon waaree beegote!
40028007	Andoo kaata hiniichee hamiree, 'Qitii duukkatina'ochi daggoochee Yeeri biin kichitone; ebiyoche, Galiilla ittoshiyee shiichiree hammemmone; aroochaa biin beeggemmo ittoshine' getiree bi dabbeena'oyich getote! Ta waato ebin gettaniye" iye.
40028008	Genneena'oo boonoshi shattitee, oogichii emiriibee afaafinoona opee xaa'oochee tiyiqqi Yesuusi dabbeena'oyich getta wocaheete.
40028009	Wocona hammii boonoshi beetee, diqqoona Yesuusi boonoshina danaqqi boonoshin diggiihe. Boonoshiyoo giddaa bi baatoon yechiqqi biich goyinnaheete.
40028010	Aroochee Yesuusi "Shattaahotine! Hamiree, 'Galiila beshabote!' getiree ta maneena'oyich getote! Aroochaa taan beeggemmina'one" iye.
40028011	Genneena'o hamooch boonoshi beetee, opoon quyaa beeti ginachina'ochi daggoochee ikkikkeena'o Yerusalem waaqqi tunato bullin qeesheena'ochi ukkureena'oyich gettiyeete.
40028012	Boonoshiyoo shawee geeneena'ona tookkii kicee echeeqqi ginee naayina'oyich wodda gijoon immiqqi,
40028013	" 'Tokkatooch no beetee, bi dabbeena'o xumoona waaqqi gaajii daammiyeete' getote!
40028014	Ishi iraashoo Phelaaxoosich waayee gaata, gondo ittoshicho tunee qayon no gettemmo noone; ittoshi toommooch iritoo waataachemmoyich tuniiyemmo noone" iyeete.
40028015	Ginachina'oo gijoon deqqiqqi qeesheena'ochi ukkureena'onaa shawee geeneena'ona gettiti mooyo bullin ceechiyeete. Ebiyoo Ayihudeena'o waan hanaach beddaahee yibbaatee beetone.
40028016	Ebiyee gub, aaraa ikka Yesuusichi dabbeena'o bi gettiti Galiilee Shawooch beeti gepooch hammiyeete.
40028017	Aroochaa biin beeggiqqi goyinnaheete; tunaballi boonoshi daggoochee ikkikkeena'o "Hini Yesuusi toonoone" iqqi shaammiyeete.
40028018	Yesuusi boonoshi waan giddaqqi boonoshich ishichii gettiye:- "Yeeri shawoonaa shimaayoonooch beetina'o bullichi toommooch taan ukkuriitone.
40028019	Illa tiyiree hambote! Aagateena'o bulliich beetina'on nihoo Yeeri, bushoo taannaa Yaafa Ayaanoonochi shigoona aacona afaalloonaa 'Tuniibote!' iqqa ittoshich ta gettato bullin boonoshich dojoona ta dabbeena'on tuniibote! Illa yemeenee ciirooch beddaahee bulli araddoon ta ittoshina tookkii beeto taane" iye.
41001001	Yeerichi Bushoo Yesuus Kiristoosichon miixaa beeti mishiraachee qaaro hinine.
41001002	Shiichiqqi Yeeri wochati keemachi Isiyaasi ishichiye:- "Yeeri 'Ebiyoche! Ne gommon qaxemmi ta wocheyachon neyee shiichiree daachiiyemmo taane' itone.
41001003	Ebiyoo 'Doonochi gommon qanniibote! Bi woratoonoo kaachi qaxabote!' iibee barahoochaa cookii beeti ashi qaaro" iqqi kooritone.
41001004	Ebich Aacona Afaallachi Yowannisi barahoochaa aacona afaalliibee, "Ittoshi axaaxee gommoochee Yeer waan wottaree aacona afaalleebote! Yeeriyoo ittoshi axaaxoon maaremmone" iqqi dojiibee waahe.
41001005	Arooba Yihudee Shawoonaa Yerusaleminooch beeti aasheena'o bi waan conjiqqi waa beeheete; boonoshi axaaxoon aannii boonoshi miixatee, Yowannisi boonoshin Yooridanoosi Aacona afaallii beehe.
41001006	Biyoo gaallee eexoochee shipeeti qoraddoon tahaqqi gooqqoocee shuuneeti shachoon cuyaa beehe; gecheenaa bobiyee eeyonon maa beehe.
41001007	Wotta arooba "Bi caammee cuyoon biich ta bedaani tayee besho ta hillooch waa beetone.
41001008	Ta ittoshin aacona afaalliyoye; tunaballi aroo ittoshin Yaafa Ayaanoona afaallemmone" ii gettii beehe.
41001009	Arooba Yesuusi Galiilee Shawooch beeti Naazireetee bi waatee, Yowannisi Yooridanoosi Aacona biin afaalliye.
41001010	bekkach Yesuusi aacooche bi kechiyee, shimaayo qeceeqqi Yaafa Ayaano bi ashittinee halloo uggeechoomon tunaqqi Yesuusichi toommooch bi kindoon Yowannisi beeggiye.
41001011	Wotta shimaayoochee "Ta shuni bushoo neene; neenna emirito taane" ii beeti qaaro waayeehe.
41001012	Bekkach Yaafa Ayaano Yesuusin "Barahooch hambe!" iye. Yesuusiyoo hammiqqi,
41001013	cooxina'o beeti barahoochaa Sheexaanoo gondoon biin shuunniiya qiicaa bi beetee, aabba qemon kotahe. Shimaaji maraakeena'oo waaqqi biin deggii beeheete.
41001014	Yowannisi yeshee cucheetoyee gub, Yesuusi Yeerichi mishiraachee qaaroon gettiibee,
41001015	"Yemeeno katinnitone; Yeerichi taatittine ittoshi kellooch shaggatine; ebich ittoshi axaaxee gommoochee Yeer waan wottaree, Yeerichi wocho tunati mishiraachee qaaroon ibariibote!" iibee Galiilee Shawooch waahe.
41001016	Yesuusi Galiili baharee gashoona bi beshahee, haashoon yechii beeti gutta maneena'o Simooninaa Indiriyaasina haashee yesha dabboon baharooch boonoshi dupii beetee ciinniye.
41001017	Arooba Yesuusi "Ta hillooch wobote! Haashoon hashiqqi ittoshi yeshoomon ashoon yeshiree ta waan ittoshi deebemmoyich tuniiyemmo taane" iye.
41001018	Boonoshiyoo bekkach boonoshi dabboon dupiichii biin dabbiyeete.
41001019	Wotta aroochee giishachoon beshaqqi Yabidoosichi bushiisheena'o gutta maneena'o Yaaqoobinaa Yowannisina marikabee toommoochaa, keexati boonoshi dabboon boonoshi shipii beetee ciinniye.
41001020	Bekkach "Ta hillooch wobote!" iqqi ceeggiye. Boonoshiyoo boonoshi nihoo Yabidoosin gijoo qocee shuunaa beeti asheena'ona tookkii marikabooch dupiichii biin dabbiyeete.
41001021	Yesuusinaa biin dabbii beetina'ona Qifirinaahi Katamooch shaggiyeete. Aroyee gub Shambatoo shagee, Ayihudeena'o kicee beeti kexooch giyiqqi dojiye.
41001022	Boonoshich bi dojito calloon immii beeti taatoochoomonalli, Muusichi callee dojachina'o dojii beetoomon toonoone. Ebinoo waayatina'o bi dojiti doyoona woriganaheete.
41001023	Arooba Ayihudeena'o kicee beeti kexooch yinno bi toommooch beeti uro beehe;
41001024	Biyoo "Naazireetachi Yesuuso! No mooyooch neen amo geddiye? noon goojiiya waane? Koni ne gaata arii beeto taane; Yeerichi yaafo neene" iqqi cookiye.
41001025	Yesuusi tiyiqqi, "Ne noonoon yeshe! Uroochi toommoochee tibe!" iqqi noggahe.
41001026	Yinnoo nagixiiqqi oogichii cookii bi itoyee gub uroochi toommoochee tiyiye.
41001027	Ebin beeggiti asheena'o bulli "Ebi amoone? Doonjittinoona yinneena'on noggahe; bi noggatee, boonoshiyoo de'a iyeete. Hini bi dojii beeto andra mooyone" iqqi boonoshi echeemmi wottoon oogichiqqi woriganaheete.
41001028	Bekkach bi shigo ara guudoona beeti Galiilee Shawoo bulliich waayeehe.
41001029	Yesuusi wotta Ayihudeena'o kicee beeti kexoochee kechiqqi Yaaqoobi, Yowannisinaa bara asheena'ona tookkii gutta maneena'o Simooninaa Indiriyaasinochi kexooch giyiye.
41001030	Simoonichi amaate achee gaamee biiyoona biiyaqqaa qeyaa bi beemon bekkach Yesuusich gettiyeete.
41001031	Ebich Yesuusi qeyaa bi beetooch hammii urechi kishoona yechii tiijiqqi kotiihe; bi achee gaamoo bekkach aqahe. Beeroochee tiyaqqaa maayoon qannii boonoshich giddiihan.
41001032	Xumee aabi gimooch biiyachina'onaa yinno boonoshi toommooch beeti asheena'o bullinon Yesuus waan deebiyeete.
41001033	Ara katamooch beeti asheena'o bulli waaqqi Yesuusi beeti kechi kellooch ceenniyeete.
41001034	Bari bara giidachi biiyoona biiyati meeti asheena'on wodiihe; wotta meeti yinneena'on asheena'ochi toommoochee yookkiye. Yinneena'oo aroo koni bi gaata ariiheete; tunatee boonoshin "Gettaahotine!" iqqi bajiye.
41001035	Maaddoona shawoo haraan beetee, Yesuusi tiyii barahooch hammiqqi aroochaa corootiye.
41001036	Aree hillooch Simooninaa biinna tookkii beetina'ona tiyiqqi biin qaawiibee bi beetooch shaggiyeete.
41001037	Yesuusin danaqqi, "Asheena'o bulli neen qaawii beetina'one" iyeete.
41001038	Yesuusi wochiqqi, "Ta waato Yeerichi mishiraachee qaaroon bechoyich bi tunatoyich, katinooch beeti bara katamooch hambone" iye.
41001039	Aroyee gub Ayihudeena'o kicee beeti kexooch Yeerichi mishiraachee qaaroon gettiibee, yinnoon ashi toommoochee yookkiibee Galiilee Shawoo bulliich beddiye.
41001040	Ebichi hillooch qedee shaddee biiyachi uro Yesuus waan waa gurattaqqi, "Ne daaggi gaata, taan wodiyoon hakkihine" iqqi Qollahe.
41001041	Yesuusi ariqqaqqi bi kishoon yagii yechiichii, "Daaggiyoye; wodibe!" iye.
41001042	Ishichii bi iyona, uro bekkach qeddee shaddee biiyoochee wodiye.
41001043	Ara woditi uroon Yesuusi "Ebin konicholla kachaahine! Ne qelloon ariibe! And hamiree ne aahittinoon qeeshoyich bekkiibe! ne wodoon asheena'o bulli xiishemmoyich, Muusi bi callooch 'Deejibote!' iqqi bi kooriti deejoon Yeerich deejibe!" ii kupphii gettiqqi daachiihe.
41001045	Tunatee hini ara uro hammiqqi xalla yibbaatoonaa woroonooch giyiye. Ebichi naboona Yesuusi xalla bekkaqqi katamee daggooch gimo biich iritoo tunahe; tunaballi katamoyee maach barahooch beehe; arooch bi beetee, bulli xaa'oochee asheena'o bi waan waa beeheete.
41002001	Giishacha aaboyee gub Yesuusi Qifirinaahi katamooch wottaqqi kexooch bi beemon asheena'o waayaheete.
41002002	Bekkach waa, kexonaa maaxonooch ceenniqqi kiceeheete; Yeerichi qaaroon Yesuusi boonoshich gettiye.
41002003	Bi gettii beetee, bara asheena'o awudda asheena'ona shaa'eeti, bi ashittino qititi ikka uroon deebiyeete.
41002004	Kiceeti asheena'o meettitoyich Yesuus waan shagiyoyich gommon muccaheete. Ebich bi beeti kechi aafoon shaqqiqqi ashittino qititi uroon shaa'oona kindiiheete.
41002005	Yesuusiyoo "Biin wodiiyemmone" iqqi boonoshi mulloon bi toommooch boonoshi too'iyoon beeggiqqi, ashittino qititi uroon "Hini uroocho! Ne axaaxoyich maaroon danato neene" iye.
41002006	Aree gaata Muusichi callee dojachina'ochi daggoochee ikkikkeena'o arooch kotaqqi beetina'o boonoshi mulloona
41002007	"Hini uro amoyich ishichiqqi gettiye? Ebi Yeerin naagone. Ikka Yeeriyee damba ashi axaaxoon maaroon hakkemmo konine?" iqqi gabiyeete.
41002008	Boonoshi mulloona ishichii boonoshi gaboon bekkach Yesuusi bi mulloona ariiqqi, "Ittoshi mulloona ebin amoyich gabiyotine?
41002009	Ashittino qititi uroon 'Ne axaaxoyich maaroon danato neene' getonaa 'Tiyi ne shaa'oon shaagiree hambe!' getonoochee kettoo aabine?
41002010	Tunatee ashi bushoo ta hini shawee toommoochaa axaaxoon maaroyich damba Yeer waanee daaggeeto ta tunoon ittoshi ariiyemmoyich . . ." iqqi,
41002011	ashittino qititi uroon "Hini uroocho! And tiyiree ne shaa'oon shaagiree ne kexooch hambe!" iye.
41002012	Ashittino qititi uro bekkach tiyii bi shaa'oon shaaggiqqi asheena'o beeggii beetee, kexoochee kechiye. Ebich asheena'o bulli woriganaabee, "Ebiyoomi mooyon beeggaa ariyaano noone" iqqi Yeerin oogiiheete.
41002013	Wotta Yesuusi baharee gashooch hammiye. Dofee asheena'o bi waan waatee, Yeerichi wochoon dojii beehe.
41002014	Bi dojitoyee gub aroona beshaa bi beetee, qaraxo kuxee beeti gabbarooch kotaa beeti Ilfoosichi bushoo Lewin ciinniqqi, "Taan dabbibe!" iye. Aroo tiyiqqi biin dabbiye.
41002015	Aroyee gub Yesuusi Lewichi kexoochaa maayoon maa bi beetee, meeti gabiyee guudeena'onaa axaaxachina'ona biinnaa bi dabbeena'ona tookkii maa beeheete; eboshi daggoochee biin dabbitina'o meetina'one.
41002016	Arooba Muusichi callee dojachina'onaa Fariseena'ona Yesuusi gabiyee guudeena'onaa axaaxachina'ona tookkii maa bi beetee beeggiqqi, bi dabbeena'on "Gabiyee guudeena'onaa axaaxachina'ona tookkii amoyichiye maa uchii bi beeto" iqqi echaheete.
41002017	Yesuusi ishin waayaqqi, "Biiyachina'oyichalli wodeena'oyich ati kuxxacho qaawiyaache; axaaxachina'onalli 'Axaaxoon shuunataano noone' iqqi kaamoon shaahii beetina'on ceegoyich waataano taane" iye.
41002018	Arooba Yowannisichi dabbeena'onaa Fariseena'ona coomii beeheete. Asheena'o waaqqi Yesuusin "Yowannisichi dabbeena'onaa Fariseena'ochi dabbeena'ona coomii beetee, ne dabbeena'o amoyich coomaacheete?" iqqi echaheete.
41002019	Yesuusiyoo ishichiqqi wochiye:- "Wo'ee keno boonoshina tookkiqqi bi beetee, miyaateena'o coomeheeta? Toonoone. Wo'ee keno boonoshina tookkii bi beetee, coomoon hakkaacheete.
41002020	Tunaballi wo'ee keno boonoshi waanee bi baremmi aabo woyemmone; ara aabooba coomemmina'one.
41002021	"Ebiyee geena tahooch andra xefoon xefaa beeto aalloone; bi xefa gaata, andra xefo geena tahoon kushi yeshiree beshoon keexemmone.
41002022	Ebiyee wotta geena mollaxxooch gaara woyinee uyoon kotiiyemmi asho aalloone; bi kotii gaata, ara gaara woyinee uyo kashi gaata, mollaxxoon gaakkemmone; uyoo ufemmone; mollaxxoo duubemmone; tunaballi gaara woyinee uyoon andra mollaxxoochiye bi kotii beeto" iye.
41002023	Ikka araddoon Shambatooba Yesuusi teepphee moocee daggoona bi beshahee, bi dabbeena'o hammiibee teepphee moochoon kuxii maa beeheete.
41002024	Kuxxii maa boonoshi beetee beeggiti Fariseena'o Yesuusin "Eke Shambatoona Muusichi calloo bajiton amoyichiye ne dabbeena'o shuunaa beeto?" iqqi echaheete.
41002025	Yesuusiyoo "Daawitinaa biinna tookkii beetina'ona shaacaqqi iriteetee, Daawiti aabichii bi ito gaata shemmataachotina
41002026	Abiyaateeri gettee beeto qeeshee guudo tunaqqi bi beetee, Daawiti Yeerichi kexooch giyiqqi, qeesheena'oyee damba bara asho maataachemmoyich Muusichi calloo bajiti yaaree koshon tiijiqqi maahe; biinna tookkii beetina'oyichoo wotta aroochee immiye" iqqi gettiye.
41002027	Daakkiqqi, "Yeeri 'Shambatoo ashich qaawiihe' iqqi Shambatoon bariihalli, 'Asho Shambatoyich hajeebe' iqqi ashoon hallaanoone.
41002028	Ebiyee Ashi bushoo Shambatoyicholla Doonone" iye.
41003001	Wochiqqi Yesuusi Ayihudeena'o kicee beeti kexooch giyiye. Aroochoo bi kishoo qomati uro beehe.
41003002	Arooch beeti asheena'o "Eke Shambatooba bi wodii gaata . . ." iqqi Yesuusin taggoyich quyaa beeheete.
41003003	Yesuusiyoo bi kishoo qomati uroon "Tiyi hini gutta daggooch neexabe!" iye.
41003004	Wotta asheena'on "Muusichi calloo Shambatooba de'a shuunoonashi, oohee gonda shuunoon daaggiye? Kashee wodiyoonashi, oohee aalliyooniye?" iqqi echahe; tunaballi boonoshi noonoo wochaanoon cikkii qajiyeete.
41003005	Yesuusi boonoshi mullo muumatoyich oogichii ayiniqqi aaf beetina'onaa gub beetina'onon kaaree aafoona ciinniye. Uroonoo "Ne kishoon yaggibe!" iye. Biyoo yaggiye; bi kishoo wottaqqi iiwahe.
41003006	Arooba Fariseena'o bekkach Ayihudeena'o kicee beeti kexoochee kechiqqi, "Aabichiree biin wuxibona?" iqqi taatoo Heroodisichi maggachina'ona tookkii echeeheete.
41003007	Ebiyee gub, Yesuusi tiyiqqi bi dabbeena'ona tookkii baharo beetooch hammiye. Hammii bi beetee, Galiilee Shaweexi dofee asheena'o biin dabbiyeete; wotta Yihudee Shawoochee, Yerusalemee, Edoomaashee shawoochee, Yooridanoosi Aacoyee beqachee, Xiroosi Katamoonaa Sidooni Katamoonoochee dofee asheena'o bi tuniiti woriganikkiti mooyon waayaqqi bi waan waaheete.
41003009	Yesuusi meeti asheena'on bi wodiitoyich biiyachina'o bulli bi achooch boonoshi kishoon bechiya qaawiqqi bi toommooch boonoshi xu'eetoyich, bi dabbeen'on "Asheena'o meetina'one; ebich taan boonoshi xu'Aachemmoyich marikaboon taach giddiibote!" iqqi gettiye.
41003011	Wotta yinneena'o biin ciinniqqi bi aafooch guufaachii, "Ne Yeerichi Bushoo neene" iibee cookiyeete.
41003012	Yesuusiyoo "Koni ta gaata gettaahotine! Ittoshi qelloon ariibote!" iye.
41003013	Aroyee gub Yesuusi gepooch kechiye. Bi kechitoyee gub bi qaawitina'on bi waan ceeggiye; boonoshiyoo bi waan hammiyeete.
41003014	Aaraa gutta asheena'on kaacciye; [boonoshinoo "Wocheeti mishiraachachina'o" iqqi shigiihe.] Bi kaaccito, "Taanna tookkii beebeete; wotta mishiraachee qaaroon boonoshi bechemmonaa yinnoon ashi toommoochee boonoshi yookkemmonoyich ukkurittinoon imiree wochabana" iqqiniye.
41003016	[Kaacceeti aaraa gutta asheena'o] "Pheexiroosi" iqqi bi shigiiti Simooni,
41003017	"Baarinegeesi" oohee "Xeeyee bushiishoo" iqqi bi shigiiti Yabidoosichi bushiisheena'o Yaaqoobinaa Yowannisina,
41003018	Indiriyaasi, Filipphoosi, Baritelemoosi, Maatiyoosi, Toomaasi, Ilfoosichi bushoo Yaaqoobi, Taadiyoosi, bi aagatoyich qanaataa beeti Simooni,
41003019	Wotta Yesuusin beshiiqqi immiti Asqorotachi Yihudi eboshine.
41003020	Aroyee gub Yesuusi kexooch giyiye. Biinnaa bi dabbeena'ona aqqa aaconolla boonoshi uyaachemmoyich dofee asheena'o ceenniqqi iritiiheete.
41003021	Yesuusichi xibeena'o ishin waayaqqi, "Bi mullo shaddeetone" iqqi biin yeshoyich waaheete.
41003022	Wotta Yerusalemee waati Muusichi callee dojachina'o "Beelzebuli gettee beeti yinnee taatoo bi toommooch beetone. 'Ebiyee yinnee taatoochi giidoonaniye yinnoon asheena'ochi toommoochee bi yookkii beeto" iyeete.
41003023	Ebich Yesuusi boonoshin bi waan ceeggiqqi shaahiyoona ishichiye:- "Sheexaano Sheexaanoon aabichiqqi yoohon hakkiye?
41003024	Ikka taatoochi shawee daggooch beeti asheena'o boonoshinaa boonoshina kaaraqqi boonoshi shaca gaata, ara taatittinee neexoon hakkaachane.
41003025	Wotta ikka kechi asheena'o boonoshinaa boonoshina kaaraqqi boonoshi shaca gaata, ara kexo neexoon hakkaache.
41003026	Ebiyoomon Sheexaano bi taatittinee toommooch ginoon tiijiqqi biichina'on bi shaci gaata, bi taatittineechee kindishalli bi gettemmo bi taatittine neexoon hakkaachane.
41003027	Wotta ikka giidachi uroochi kexon tiichii giyiqqi shiichii biin cuyaanoon bi gijoon daamon hakkemmi asho koniyolla aalloone. Bi cuchitoyee gub bi gijoo bullin daammiye.
41003028	Ibaroon ittoshich gettoye; asheena'o shuunaa beeti axaaxoonaa boonoshi naagaa beeti naagoonon Yeeri maaremmone;
41003029	Tunaballi Yaafa Ayaanoon naaggii beeton koninolla Yeeri ciroona maaraachemmone; bulli yemeenoon axaaxee hiishoochee kichaachemmone" iye.
41003030	Yesuusi ishichiqqi bi gettiti nabo, "Yinno bi toommooch beetone" iqqi boonoshi gettitoyichiye.
41003031	Aroyee gub Yesuusichi indeenaa bi maneena'ona waaqqi maaxooch neexaachii biin wochiiheete.
41003032	Arooba dofee asheena'o biin giichii guuddiqqi kotaa beeheete. Boonoshi daggoochee ikkikkeena'o "Ne indeenaa ne maneena'ona maaxooch neexaachii neenna daniya qaawii beetina'one" iyeete.
41003033	Biyoo wochiqqi, "Ta indee aabine? Ta maneena'ochi aaboshine?" iqqi echahe.
41003034	Biin giichiqqi kotaa beetina'on ciinnii kochii bekkiibee, "Ta indeenaa ta maneena'ona eboshine!
41003035	Taach manoo, maneenaa indeena Yeerichi daaggoon ceechii beetina'o bulline" iye.
41004001	Bara aaboon wotta Yesuusi baharee gashoochaa dojooch giyiye. Arooba dofee asheena'o bi waan boonoshi kiceetoyich, baharee toommooch beeti marikabooch kechiqqi kotahe. Baharee gashooch beeti shawooch tunaqqi waayaa beeti asheena'o bullich
41004002	meeti mooyon shaahiyoona dojiye. Arichiibee ishichiye:-
41004003	"Ellabote! Ikka araddoon yaree shookacho shooka kechiye.
41004004	Shookii bi beetee, ikkikkoo gomi gashooch holliye; aroon kafeen'o waa maciqqi maaheete.
41004005	Baroo maacaa xaqachi shawooch holliye; shawoo giishatoyich kaataa collahe;
41004006	Tunatee aabo michiyona shoolliye; cammon awuro bi qajitoyich shuuqqiye.
41004007	Baroo wotta angichi xupo beeti shawooch holliye; ara angichi xupoo naaxii kechiqqi (nochiqqi) maahee; aafataanoonoo dobbahe.
41004008	Baroo wotta qeemi shawooch holliqqi collahe; diccii kechiqqinoo, ikkoo shaasha aafoon, ikkoo shicha aafoon, ikkoo balla aafoon aafahe" iye.
41004009	Ciiroochaa Yesuusi boonoshich "Waayaa beeti waajacho waayabe!" iye.
41004010	Yesuusi asheena'o waanee bariyona aaraa gutta bi dabbeena'onaa biin dabbii beeti bara ' asheena'ona "Ebi shaahiyoo ama getone?" iqqi echaheete.
41004011	Yesuusiyoo wochiqqi ishichiye:- "Yeeri bi taatittinee maacee mooyon ittoshich dojitone; tunatee bareena'oyich bulli mooyo shaahiyoona bi gettee beeto, 'Ciinibee boonoshi beegaachemmoyich, waayabee boonoshi shalligaachemmoyichiye. ebi tunato, Yeer boonoshi axaaxoon bi maaremmoyich, bi waan wottataachone boonoshi itoyichiye' "iye.
41004013	Yesuusi daakkiqqi bi dabbeena'oyich ishichiye:- "Hini shaahiyoo ittoshi mullooch giyaacha? Hini shaahiyoo ittoshi mullooch bi giyaan gaata, bara shaahiyoon aabichiree ariiyehotine?
41004014	Eke ellabote! Yaree shookkacho Yeerichi qaaroon shookkiye.
41004015	Shookkii bi beetee, gomi gashooch holliti yaroon shaahii beetina'o Yeerichi qaaroon boonoshi waayahee, bekkach Sheexaano waaqqi hini ara boonoshi waayati qaaroon boonoshi mulloochee macii beetina'one.
41004016	Wotta shookacho shookii bi beetee, maacaa xaqqachi shawooch holliti yaroon shaahii beetina'o Yeerichi qaaroon waayaqqi emiriibee bekkach ibariitina'one;
41004017	Tunatee baadalli cammon yeshaaneena'one; gub Yeerichi qaaree naboona iritoo oohee du'o waahooba bekkach giinnii dihachina'one.
41004018	Ebiyoomon wotta shookkacho shookkii bi beetee, angichi xupo beeti shawooch holliti yaroon shaahii beetina'o Yeerichi qaaroon boonoshi waayatee,
41004019	hini shaweexi beemon gaboo, gijee shaawona dacheyonaa bari bara mooyon dakoona boonoshi mullooch naaxiqqi boonoshi waayati qaaroon maahe. Ebichi naboona aafataanoon dobbaqii echaheete.
41004020	Ebiyoomon wotta qeemi shawooch shookkati yaroon shaahii beetina'o Yeerichi qaaroon waayaa ibariitina'one. Boonoshiyoo aafoon aafaheete; ikkoo shaasha aafoon, ikkoo shicha aafoon, ikkoo balla aafoon aafahe" iye.
41004021	Wotta Yesuusi bi dabbeena'oyich ishichiye:- "Asho ceechoon bi ceechi beeto, gafatoon bi toommooch guufoyich oohee qeechi dambooch kotiyoyichiya? Bekkooch kotiiya toona?
41004022	Aacheeto bulli xalla keyo, qereeto bulliyoo gaxxeyoo echataani mooyone.
41004023	Illa waayaa beeti waajacho koniyolla waayabe" iye.
41004024	Wotta Yesuusi boonoshich ishichiye:- "Ellaree waayabote! Ashich ittoshi qeellaa (shafarii) beetoomon Yeeri wochiree ittoshich qeellemmone ; beshoon daakkiree ittoshich immemmone.
41004025	Beetoyich daakkiree immemmone; amolla aallo waanee biich beeti giishacheenolla tiijemmone" iye.
41004026	Yesuusi daakkiqqi ishichiye:- "Yeerichi taatittine bi goyooch yaroon shookkiti ashoon shaaheene.
41004027	Uro xumatee tokkatahe; haree tiyiye. Cir ariyaan bi beetee, bi shookkiti yaroo collaqqi dicciye.
41004028	Shawee colliiqqa shiichii colloon, gub shehoon, shehee hillooch moochoon immahan.
41004029	Da'aa shuuqqiqqi qecoyich bi bedditoyich qecciye" iye.
41004030	Aroyee gub Yesuusi ishichiye:- "Yeerichi taatittine am shaaheene getona? Oohee amee shaahiyoona bekkiibona?
41004031	Shanaafee aafeyoomine. Areyo shawee toommooch bi shookkaa beehooba, bara maayi yaroo bulliyee giishacheene.
41004032	Tunaballi shookkeeqqa collaa bi diccahooba daaddeexi maayeena'o bulliyee besheene. Shimaayoona yoobbii beeti kafeena'o waaqqi bi atooch kotaa bi yiirooch kashoon boonoshi hakkimmi wottoon ogooga atoon atahane" iye.
41004033	Yesuusi asheena'o xiishii waayoon boonoshi hakkimmi wottoon eboshiyoomi meeti shaahiyeena'ona Yeerichi qaaroon gettii beehe.
41004034	Ikka mooyonolla shaahiyaalloon getaanoone. Biinnaa bi dabbeena'ona ikketo tunahooba, shaahiyeena'o bullin boonoshich biichiqqi gettii beehe.
41004035	Arooba xum Yesuusi bi dabbeena'oyich "Baharee beqach kimbone" iye.
41004036	Asheena'o waanee bariqqi Yesuusin bi kotati marikaboona daammiyeete. Bara marikabeena'o wotta tookkii beetina'one.
41004037	Hammii boonoshi beetee, giidachi yubee yongo bi tiyitoyich marikabooch aaco ceen beddimmi wottoon aachi aayo marikaboon yexxiye.
41004038	Arooba Yesuusi marikabee gubbi ciireexi du'ooch qoyoon qoyaqqi tokkataton bi dabbeena'o tiijiqqi, "Dojachocho! Baharoona no manjeyo neen ayinikkaacha?" iyeete.
41004039	Yesuusi tiyiqqi yongoon nooggahe; baharoonoo "Cikkibe! Shuuraaye!" iye. Yongoo bekkach neexahe; aacoo cikkii shashawumiye.
41004040	Ebiyee gub, Yesuusi bi dabbeena'on "Amoyichiye eechiqqi ittoshi shattii beeto? Yeerich kuxaachotina?" iye.
41004041	Arooba bi dabbeena'o oogichii shattiqqi boonoshinaa boonoshina "Yongoonaa baharoona biich de'a ii beeti hini am shaaha ashoone?" iyeete.
41005001	Yesuusinaa bi dabbeena'ona baharoon kimmiqqi beqach beeti geraashee asheena'ochi shawooch shaggiyeete.
41005002	Yesuusi marikaboochee bi kindiyee, yinno bi toommooch beeti uro maasho beetoochee kechiqqi bekkach biinna danahe.
41005003	Hini ara uro bi beemo maashee daggoochiye. Sansallatoonolla cuchii neechon hakkiti asho arooba aalloone.
41005004	Ebiyoo bi kishoon sansalatoonaa bi baatoon qoqqaanoona boonoshi cuchiitee, sansalatoon kuxxii qoqqaanoon tiichii bi ciichitoyichiye; biin yechii neechoon hakkito koniyolla aalloone.
41005005	Bulli aaboon araddoonaa xumoonon maashoonaa gepoonooch kechiichii bunnaa beehe; wotta bi ashittinoon xaqqoona qoopphii huccii beehe.
41005006	Hini ara uro Yesuusin wohoochaa ciinniqqi bi waan woccii hammii biich goyinnahe.
41005007	Arooba Yesuusi "Hini yinnoocho! Uroochi toommoochee tibe!" iye. Ebich uro oogichii cookkiqqi, "Beshoo Yeerichi Bushoo Yesuuso! Ta mooyooch neen amo geddiye? 'Taan yulliyaahine!' iqqa Yeerina neen calloye" iye.
41005009	Arooba Yesuusi "Ne shigo konine?" iqqi echahe. "Meeto no tunatoyich, ta shigo 'Leegiyooni' getteehe" iqqi wochiye.
41005010	Wotta Yesuusin "Hini shawoochee noon yookkaahine!" iqqi kupphii qollahe.
41005011	Arooch beeti gepee ga'ooch meeti gudichi goton qideena'o qiddaa maanjii beeheete.
41005012	Ebich yinneena'o Yesuusin "Hini ara gudichi toommooch hami no kotemmoyich daaggibe!" iqqi qollaheete.
41005013	Yesuusiyoo "Hamiree kotabote!" iye. Bekkach yinneena'o uroochi toommoochee tiyiqqi ara gudinina'ochi toommooch hammii kotaheete. Aroochee gutta hum beda gudinina'o ikkotaqqi giidachi qaa'ooch guufaqqi kindii baharee gejoona manjeeheete.
41005014	Arooba gudinon qiddaa beetina'o wocaqqi katamoo bulliich hammii tunati mooyon gettiyeete. Ebich waayati asheena'o "Mooyo amo gaata beegone" iqqi waaheete.
41005015	Yesuus waan shaggiqqi, "Leegiyooni" getteeti yinneena'o yechiti uro wodiqqi, bi tahoon tahaa kotaa beeton beeggiqqi keqqoona qitiyeete.
41005016	Shiichii boonoshi aafoona beeggiti asheena'o yinneena'o yechiti uroochi mooyonaa gudinina'onochi mooyonon boonoshich gettiyeete.
41005017	Arooba ara shawee asheena'o Yesuusin "No shawoochee keye!" iqqi qollaheete.
41005018	Ebich Yesuusi hamma iqqi marikabooch kechiye; bi kechiyee, yinneena'o gawukkiti uro "Neenna tookkii hambana" iqqi qollahe.
41005019	Yesuusi "Hamaachine; tunaballi ne kexooch hamiree ne kechi asheena'oyich Doono Yeeri neech am shaaha ooga mooyon bi tuniyoonaa neech bi ariqoonon gete!" iye.
41005020	Uroo hammiqqi, "Aashira katamo" gettee beeti shawooch guuddiibee Yesuusi am shaaha ooga mooyon biich bi tuniito gaata getooch giyiye; bi gettee waayati asheena'o bulli woriganaheete.
41005021	Aroochee Yesuusi marikaboona baharoyee beqach wottaqqi bi kimmitoyee gub dofee asheena'o baharee gashooch bi waan kiceeheete.
41005022	Kiceeqqi boonoshi beetee, Ayihudeena'o kicee beeti kechi ukkureena'ochi daggoochee ikkoo Yaaroosi gettee beeto waahe. Waa Yesuusin ciinnii bi baatooch dihiqqi,
41005023	"Giishi ta bushechi kasho kech bedditone. Bi kasho wottatee bi wodemmoyich waaree ne kishoon bi shimbooch kotiibe!" iqqi kupphiiqqi qollahe.
41005024	Yesuusiyoo uroona tookkii hammiye. Bi hammii beetee, dofee asheena'o bi guudoona xu'eebee tookkii hammii beeheete.
41005025	Arooba ara asheena'ochi daggooch ceeni aaraa gutta naton damoo ufaa beeti ure beehan.
41005026	Aroyee aaf meeti attachina'o waan sha'aabee doojaqqa sheweetine; tunatee bi gijoo bullin shaccaa bi ciichitee, bi biiyoo beshiyalli kettataanoone.
41005027	Aroochee Yesuusichi woroon waayaqqa, "Bi qoraddoon baach ta yeshi gaata, wodemmi taane" iqqa bi gabitoyich asheena'ochi daggoona hammaqqa gubbaa Yesuusichi qoraddoon yechan.
41005029	Yesuusichi qoraddoon bi yechahee, bekkach ufaa beeti bi damoo neexahe. Arooba biiyoochee bi wodoo biich arichahe.
41005030	Bekkach Yesuusi abiiyachon wodiyee giidoo bi achoochee bi keyon ariiqqi asheena'o waan guuddii wottaqqi, "Ta qoraddoon yechito konine?" iye.
41005031	Bi dabbeena'o wochiqqi, "Dofee asheena'o xu'eyoon beeggaabee, 'Konine taan yechito?' iqqa echanne?" iyeete.
41005032	Tunatee Yesuusi biin yechiton beegga gub wottaqqi ashoon ciinnii beehe.
41005033	Aree gaata ure woditi bi tunoon ariiqqa shattaa qewaabee, waa bi baatooch dihiqqa ibaroo bullin gettahan.
41005034	Yesuusi wochiqqi, "Ta busheene! 'Wodiiyemmone' iqqa ne mulloon ta toommooch ne too'iyoo neen wodiitone. Diggoona hambe! Biiyaqqa ne shooddoochee kashabe!" iye.
41005035	Yesuusi ebin getooch bi beetee, Ayihudeena'o kicee beeti kechi ukkuroochi kexoochee asheena'o waaqqi Yaaroosin "Ne bushee qititine. Amoyich arichiyachon iritii beetine?" iyeete.
41005036	Tunaballi Yesuusi ishin waayaqqi Ayihudeena'o kicee beeti kechi ukkuroon "Shattaahine! Yeerich baach kuxe!" iye.
41005037	Aree hillooch Yesuusi Pheexiroosi, gutta maneena'o Yaaqoobinaa Yowannisinoyee damba koniyolla biinna tookki hammemmoyich daaggaanoone.
41005038	Aroochee Ayihudeena'o kicee beeti kechi ukkuroochi kexooch shaggiqqi asheena'o caagoon, eefonaa bunnoonon boonoshi meechoon ciinniye.
41005039	Kexooch giyiqqi, "Hini caagoonaa eefoona amoone? Bushee tokkataanalli bi ito, qitaaneene" iye.
41005040	Bi ishichiyona asheena'o oogichii coonaa miicaheete. Bullin "Kexoochee keyote!" iqqi bi kichitoyee gub bushechi nihoon, indeenaa biinna tookkii hammiti bi dabbeena'onon dabbiiqqi bushee beeti gatooch giyiye.
41005041	Giyii bushechi kishoona yechiqqi, "Xaallita! Qumi!" iye; ebiyoo "Hini busheene! Tibe!" getone.
41005042	Busheyoo aaraa gutta nati busheene; ebich bekkach motakkimii tiyaqqa sha'ahan. Arooba ebin beeggiti asheena'o oogichii woriganaheete.
41005043	Yesuusi "Hini mooyon konicholla gettaahotine! Ittoshi qelloon ariibote!" iqqi bi gettitoyee gub, "Bushech maayoon imbote!" iye.
41006001	Ebiyee gub, Yesuusi Ayihudeena'o kicee beeti kechi ukkuroochi kexoochee kechiqqi bi dicciti shawooch hammiye; bi dabbeena'o wotta biinna tookkii hammiyeete.
41006002	Shambatoo shagee, Yesuusi boonoshi kicee beeti kexooch giyiqqi asheena'on dojooch giyiye. Bi dojiton meeti asheena'o waayaqqi woriganaabee, "Hini uro ebi mooyon amoochee danahe? Biich immeeti ariyoo amoomone? Beeggaa no ariyaani gaakkachi shuunoon aabichiqqiniye bi shuunaa beeto?
41006003	Hini uro shaaqee hachacho toona? Maariyamichi bushoo toona? Bi maneena'o Yaaqoobi, Yoosayi, Yihudinaa Simoonina tooneeta? Wotta bi maacha maneena'o noonna tookkii beetina'o tooneeta?" iqqi hoxaheete.
41006004	Yesuusi boonoshin "Keemachon bi shiijee katameexi asheena'o, bi xibeena'onaa bi kechi asheena'onoyee beshatee bareena'o oogiyaanoon qayaacheete" iye.
41006005	Ara xaa'ooch giishacha biiyachina'ochi shimbooch bi kishoon kotii wodiyoyee damba amashee gaakkachi shuunoonolla tuniyoyich cir hakkaanoone.
41006006	Ebich "Ta mooyon aabichii ibariyoo qajiyeete?" iqqi woriganahe. Ebiyee gub, Yesuusi gaafee toommona guuddiqqi asheena'oyich dojii beehe.
41006007	Yesuusi aaraa gutta mishiraachachina'on bi waan ceeggiqqi ishichii boonoshin wochahe; "Gutti guttaree hambote! Yinneena'on asheena'ochi toommoochee ittoshi yookkemmoyich ukkurittinoon ittoshich immato taane.
41006008	Gommooch ittoshi keyi gaata, gumboyee damba shoho tunabe, shohee kojoon oohee gijee kojoon yechahotine!
41006009	Tunaballi ittoshi baatooch caammoon geddote! Wotta gutta tahoon tahiyaahotine!
41006010	Amee xaa'oocholla shaggiqqi ashi kexooch ittoshi giyi gaata, ara xaa'oon gawukkiqqi ittoshi hammimmi wottoon ara kexooch kotabote!
41006011	Ittoshin iibbiyoo qajiqqi, 'Ittoshi gettii beeton waayataache' ii beeti xaa'eexi asheena'oyich, 'Miixoo boonoshi toommooch tunabe' getiree gommooch keyiree ittoshi baateexi quttoon tebbaachi aroochee keyote!" iye.
41006012	Ebiyee gub, Yesuusi wochati mishiraachachina'o hammiqqi asheena'oyich "Axaaxee gommoochee Yeer waan wottabote!" iqqi gettiyeete.
41006013	Meeti yinneena'on asheena'ochi toommoochee yookkiyeete. Meeti biiyachina'on zayitoon huuttiibee wodiiheete.
41006014	Yesuusichi shigo bulli xaa'ooch gabinnii bi arichatoyich, taatoo Heroodisi waayahe. Ikkikka asheena'o "Hini Aacona Afaallachi Yowannisine; hinoomi gaakkachi mooyon tuniyoo bi hakkito, qitii duukkatina'ochi daggoochee kechiqqiniye" iyeete.
41006015	Bara asheena'o "Eliyaasine" iyeete. Bareena'o wotta "Hini keemachone; wonna Yeerichi qaaroon keemmii beetina'ochi daggoochee ikkoomone" iyeete.
41006016	Tunaballi Heroodisi Yesuusi shuunati gaakkachi moochichon waayaqqi, "Aroo bi qettoon ta kuxxiiti Yowannisine; biyoo qitii bi duukkatoochee kechiqqiniye" iye.
41006017	Heroodisi bi ishichiti naboo ebine; ebiyee aaf Heroodisi Yowannisi getee emiriibee waayaa beehe; tunatee bi waayati mooyona oogichii gaabbiye. Tunaballi bi manoo Filipphoosichi mechee Heroodiyaadin bi shaaggitoyich, Yowannisi tiyiqqi biich " 'Ne manoochi mecheen shaage!' iqqi Muusichi calloo daaggaanoone" iye. Ebich Heroodiyaadi Yowannisich qummaqqa bi wuxeeyemmoyich gommon qaawii beehan; Tunatee hakkaaneene. Ebiyoo Heroodisi Yowannisi cadiqoonaa yaafoona bi tunoon bi ariitoyich, biin oogiiqqi boonoshi wuxaachemmoyich quyaa bi itoyichiye. Tunaballi urechi naboyich "Yowannisin yeshi cuyote!" iqqi bi ginee naayina'ochi daggoochee wochahe. Boonoshiyoo hammiqqi yechii cuyee kexooch geddiyeete.
41006021	Ebiyee gub, Heroodisi bi shiijee aabee baarooba bi mikkirachina'onaa bi ginee irasheena'onon, Galiilee Shaweexi ogoogeena'onoo gifiroon ceeggiye. Gifiree bi ceego Heroodiyaadich gommon qechiye.
41006022	Arooba Heroodiyaadichi bushee gifiree kexooch giyaa duubon duubbaqqa Heroodisinaa biinna tookkii kotatina'onon emirikkiyan. Taatoo tiyiqqi busheen "Ne qaawiton ta waanee qollabe!
41006023	Ta taatittinee qatolla bi tuna gaata, ne qollammon imbana" iqqi wogahe.
41006024	Ebich bushee kexoochee kechaqqa hammaa bi indech "Taatoon amoon qollabate?" iqqa echahan. Indeyoo " 'Aacona Afaallachi Yowannisichi qettoon kuxiiree bi qelloon taach imbe!' getiree qollabe!" iyan.
41006025	Bekkach bushee afaafinoona taatoo waan giyaqqa taatoon "Aacona Afaallachi Yowannisichi qettoon kuxiiree gafatoona bi qelloon and taach imbe!" iqqa qollahan.
41006026	Arooba taatoo oogichii ayiniye; tunatee bi wogati wogoonaa biinna tookkii kotati iibbeena'onoyicha iqqi busheyich bi heciyoon shaddoo shunnaanoone.
41006027	Bekkach bi ginachina'ochi daggoochee ikkoon ceeggiqqi, "Cuyee kexooch hami Yowannisichi qettoon kuxiree bi qelloon deebe!" iqqi wochahe. Hini ara uro hammiqqi cuyee kexooch beeti Yowannisichi qettoon kuxxiqqi,
41006028	bi qelloon gafatoona deebii busheyich immiye. Busheyoo daammaa bi indech immahan.
41006029	Ishin waayati Yowannisichi dabbeena'o cuyee kexooch hammii bi dubanoon kichiqqi daammii duukkiyeete.
41006030	Ebiyee gub, wocheeti mishiraachachina'o boonoshi hammitoochee wottaqqi ikkooch Yesuus waan giddaqqi, boonoshi shuunatonaa boonoshi dojito bullinon biich gettiyeete.
41006031	Biyoo "Barahooch ittoshi ikketo waaree giishachon kota kashabote!" iye. Ishichii bi iti naboo, boonoshi waan hammii waa ufaa beeti asho aqqa aaconolla boonoshi uchemmi xaa'oon bi mucciitoyichiye.
41006032	Ebich Yesuusinaa bi dabbeena'ona marikabooch kechii kotaqqi barahooch hammiyeete.
41006033	Tunaballi boonoshi hammii beetee, meeti asheena'o beeggiqqi boonoshin ariiheete. Ebich katamee toommo bulliichee baharee gashoon baatoona wocaabee, boonoshiyee shiichiqqi hammii boonoshi kindemmi xaa'ooch shaggiyeete.
41006034	Yesuusi marikaboochee kindiibee dofee asheena'on beeggiqqi, qiddaalli bagoomo boonoshi tunatoyich bi maacoona micciqqi ayiniye. Boonoshichoo meeti mooyon dojooch giyiye.
41006035	Aroochee shawoo beshaa womikkoo wottatee, Yesuusichi dabbeena'o bi waan giddaqqi, "No beeto, gafoo aalli xaa'oone; andoo shawoo xumatone.
41006036	Asheena'o maayemmi maayo aalloone. Ebich hini guudeexi goyachi katamooch hamiree maayoon boonoshi qellich boonoshi kememmoyich diggiiree daachiibe!" iyeete.
41006037	Tunatee Yesuusi wochiqqi, "Ittoshi maanjibote!" iye. "Ishi gaata, hamiree gutta balla birawoona koshon boonoshich kemabona?" iqqi echaheete.
41006038	"Ittoshich ambicha kosho beete? Eke hami beegote!" iye. Boonoshiyoo hammii beeggiqqi, "Uucha xekee koshonaa gutta haashoona baach beete" iyeete.
41006039	Ebiyee gub, Yesuusi bi dabbeena'on "Asheena'on 'Balli balloonaa aachi aachoona qoodi qoodeeree mocee toommooch kotacha!' getote!" iye.
41006040	Arooba asheena'o ikka beerooch ballo, ikka beerooch aachoo tunaqqi yaaroona kotaheete.
41006041	Aree hillooch Yesuusi uucha xekee koshonaa gutta haashoonon tiijii yechiqqi shimaaj ciinniichii Yeerin gallatahe. Koshon tiichiqqi bi dabbeena'oyich "Ebin asheena'o bullich qoomabote!" iqqi immiye; haashoonoo qoodiqqi immiye.
41006042	Boonoshiyoo daammiqqi qoomatee, bulliyoo maaqqi michiyeete.
41006043	Bi dabbeena'o aaraa gutta ogooga mokkee ceeni, echati koshonaa haashoonochi ooyoon tiijiyeete.
41006044	Koshon maatina'ochi daggoochee anaamina'o baach uucha humeena'one.
41006045	Ebiyee gub, Yesuusi bi dabbeena'on "Hini asheena'on diggiiqqa ta deennammi wottoon, ittoshi marikabooch keyiree beqach Betashayida tayee shiichiree beshabote!" iye.
41006046	Biyoo asheena'on diggii deenniichii corootiya gepooch kechiye.
41006047	Xum bi dabbeena'o marikaboona baharee gutta daggooch boonoshi beetee, Yesuusi bi ikketo shawooch beehe.
41006048	Arooba boonoshi toommooch yongo daapitoyich marikabee boojatoona yopaabee xuuxaheete. Yesuusi boonoshi xuuxoon beeggiqqi, qaabba baakkee kuuhooch baharee aachi toommona sha'aabee boonoshi waan waahe; waaqqi boonoshiyee aaf beshiya iye.
41006049	Tunatee baharee aachi toommona shaa'aabee bi womon boonoshi bulli beeggiqqi, "Yoogoone" iqqi keqqi cookiyeete. Biyoo bekkach boonoshich "Kupphabote! Taane; shattaahotine! " iye.
41006051	Aree hillooch marikabooch kechiqqi boonoshina tookkii kotahe. Bekkach yongo shashawumiye. Bi dabbeena'o ebina oogichii woriganaheete.
41006052	Ebiyoo boonoshi mullo muumatee, Yesuusi giishacha koshon asheena'oyich bi abbatiyoon boonoshi mullooch kotiyaaneena'o boonoshi tunatoyichiye.
41006053	Yesuusinaa bi dabbeena'ona baharoon kimmiqqi Genshaareexee shawooch shaggiyeete; marikaboon aachi gashooch neechiyeete.
41006054	Marikaboochee boonoshi kindiyee, bekkach asheena'o Yesuusin ariiqqi,
41006055	ara shawee guudoona beeti katamoo bulliich wocaa hammii, "Yesuusi beete" getteeti xaa'ooch biiyachina'on shaa'oona shaaggaqqi deebiyeete.
41006056	Yesuusi hammimmi xaa'o bulliich, gafoonaa katamoonooch asheena'o biiyachina'on gabiyee godooch kichiqqi kotii beeheete. Hini ara biiyachina'o Yesuusin "Ne qoraddee caapoonolla yeshone" iqqi qollaa beeheete. Yechitina'o bulli wodiyeete.
41007001	Ikkikka Fariseena'onaa Yerusalemee waati Muusichi callee dojachina'ona Yesuus waan giddaa kiceeqqi boonoshi beetee,
41007002	Yesuusichi dabbeena'ochi daggoochee ikkikkeena'o ee'a kishoona, ebi geto aacona afaalleyaani kishoona maayoon boonoshi maa beetee beeggiyeete.
41007003	Fariseena'onaa bara Ayhudeena'o bullina qaabbaachina'ochi doyoon quyoyich ee'oochee xalloyich boonoshi kishoon aacona machataanoon maataacheete.
41007004	Gabiyoochee wottaqqi Ayihudeena'ochi doyoochoomon machataanoon maataacheete. Wotta xoofoon, baaratoon, gafatoon, [qeenon] mayonaa eboshiyoomi boonoshi ceechi beeti meeti doyeena'o beetina'one.
41007005	Ebich Fariseena'onaa Muusichi callee dojachina'ona Yesuusin "Ne dabbeena'o ee'a kishoona maayoon maabee, no qaabbachina'ochi doyoon boonoshi shaaddaa beeto amoyichiye? iqqi echaheete.
41007006	Biyoo wochiqqi ishichiye:- "Isiyaasi hini maacoon xalloo shaahii beeti ittoshichon 'Hini asheena'o boonoshi noonoona taan oogii beetina'one; tunatee boonoshi mullo ta waanee oogaton wohone. Ashi doyoon Yeerichi qaaro tuniiqqi dojiibee, duuboon taach gooyinnaheete' iqqi bi kooritoomon bi keemmito ibarooniye.
41007008	Ittoshi Yeerichi calloon qajiichii ashi doyoon ceechi beetotine" iye.
41007009	Daakkiqqi ishichiye:- "Ittoshi doyoon ceechoyich Yeerichi calloon qeexxee kiin bechaachotine.
41007010	Muusi 'Ne indeenaa ne nihoonon oogiibe!' wotta 'Bi indeen oohee bi nihoon naaggiyoo qitibe!' itone.
41007011	Tunatee ittoshi ishichiyotine:- 'Ikka uro bi nihoon oohee bi indeen "Ittoshich ta immemmon Yeerich kichito taane; Yeerich yaafeetone" bi geti gaata,
41007012	Hini uro bi nihoonaa bi indeenon dego qaawiyaache' ii beeto ittoshine.
41007013	Ebichi gommona ittoshi dojii beeti doyoona Yeerichi qaaroon hoxeeto tuniihotine. Wotta ebiyoomi meeti mooyon tuniihotine" iye.
41007014	Wotta Yesuusi asheena'on bi waan ceeggiqqi, "Ittoshi bulli ta waanee waayabote! Shalligibote!
41007015	Ashi mulloochee kechii beetoalli ashoon ee'ii beeto, manjee beeti maayoochee ashoon ee'iiyemmo cir aalloone [.
41007016	Illa waayaa beeti waajacho koniyolla waayabe]" iye.
41007017	Aree hillooch Yesuusi asheena'o waanee bariqqi kexooch bi giyitoyee gub, bi dabbeena'o "Ebi shaahiyoo ama getone?" iqqi echaheete.
41007018	Yesuusi wochiqqi, "Wotta ittoshi mulloochoo giyaacha? Manjee beeti maayo ashoon ee'iyee qayon ariyaachotina?
41007019	Maayo ashi maacooch giyiqqi maach keyoyee damba, ashi mullooch giyaache" iye. Ebina Yesuusi maayo bulli xalloo tunoon arichiihe.
41007020	Wotta Yesuusi ishichiye:- "Ashoon ee'ii beeto ashi mulloochee kechii beeti mooyone.
41007021	Ashi mulloochee kechii beetina'o, gonda gaboo, yahoo, gaayo, wuxoo,
41007022	Shunee mamo, hiriggoo, gondo, dawishoo, yeellii beeti kaayo, qanaato, naago, geecoo, shalligee shapoo, eboshine.
41007023	Ebi ara gondo bulli ashi mulloochee kechiqqi ashoon ee'iihe" iye.
41007024	Yesuusi aroochee tiyiqqi Xiroosi Katamee ga'ooch beeti shawooch hammii ikka kexooch giyiye. Arooch bi beemon asho koniyolla ariiyemmoyich shunaanoone; tunatee aashoon hakkaanoone.
41007025	Bekkach yinno giishacha bi bushechi toommooch beeti ure Yesuusichon waayaqqa waa bi baatooch dihiyan.
41007026	Biyoo Sooriyee Shawooch beeti Finqache, Giriikee noonoon yibbaataa beeti ureene. Areyoo Yesuusin "Ta bushechi toommoochee yinnoon yoohe!" iqqa qollahan.
41007027	Tunatee Yesuusi wochiqqi, "Bushiisheena'ochi maayoon tiijiqqi kunaaneena'oyich dufo tato toonoone; bushiisheena'o shiichiree maa miyichibeete" iye.
41007028	Ure wochiqqa, "Ishi ibaroone, ta Doonocho! tunatee kunaaneena'olla bushiisheena'o maa beeti madee baatooch oojiti ooyoon maciqqi maa beetina'one" iyan.
41007029	Yesuusi ureyichi "Ne gettato tatoone. Ebich wottaree ne kexooch hambe! Yinno ne bushechi toommoochee tiyitone" iye.
41007030	Bi kexooch hammaa bi shaggahee, bi bushechi toommoochee yinno tiyiichee qeenooch qeyaqqa beehan.
41007031	Wotta Yesuusi Xiroosee shawooche kechii Sidoonee shawoona beshaqqi, aashira Katamoo gettee beeti shawoona Galiilee baharooch waahe.
41007032	Arooba asheena'o bi waamo ullaa bi heciyoo tipati ikka uroon arooch Yesuus waan deebiqqi, "Ne kishoon hini uroochi shimbooch kotiibe!" iqqi qollaheete.
41007033	Yesuusi uroon dofee asheena'ochi daggoochee ikka bad kichiqqi bi kishee yapharoon (yabaroon) uroochi waamooch giijiye. Wotta cudon kushitaqqi (kuujiiqqi) bi heciyoon shafahe.
41007034	Kaama shimaaj ciinnii kachiqqi, "Eftahe!" iye. Ishi geto, "Qecheebe!" getone.
41007035	Uroochi waamo bekkach qecheeqqi waayahe; bi heciyee tipo biichaqqi xallii yibbaatahe.
41007036	Ebiyee gub, Yesuusi ara xaa'ooch beeti asheena'oyich "Konicholla qaariyaahotine!" iqqi gettiye. Tunatee boonoshich "Qaariyaahotine!" bi itoyee beshoon woriyeete.
41007037	Ishin waayati asheena'o oogichii woriganaqqi, "Bullin gaawichitone; ulleena'o waayemmoyich, noona miimeena'o yibbaatemmoyich tunii beetone" iyeete.
41008001	Arooba wochinnoon dofee asheena'o kiceeheete. Boonoshi shoho ciirahe. Ebich Yesuusi bi dabbeena'on ceeggiqqi,
41008002	"Hini asheena'o taanna tookkii boonoshi kotato hanaach keeja qemone. Boonoshi shoho ciiratoyich taan oogichii ayinikkitone.
41008003	Ebiyee wotta boonoshi daggoochee ikkikkeena'o wohoocheeniye boonoshi waato. And abata kashoona boonoshin kexooch ta daachii gaata, hami gommooch maraatemmina'one" iye.
41008004	Bi dabbeena'o tiyiqqi, "Ishi gaata, no beeti shawoo gafoo aalli barahoone; hini asheena'oyich beddemmi maayoon amoochee deebiree maanjoon hakkehone?" iyeete.
41008005	Yesuusi "Ambicha kosho ittoshich beete?" iqqi echahe. Boonoshi wochiqqi, "Shabaatta xekee kosho beete" iyeete.
41008006	Aree hillooch Yesuusi asheena'on "Shawooch kotabote!" iqqi gettiye. shabaatta xekee koshon tiijiqqi Yeerin gallatahe. Tiichiqqi, "Asheena'oyich qoomabote!" iqqi bi dabbeena'oyich immiye. Bi dabbeena'o asheena'oyich giddii qoomaheete.
41008007	Wotta giishacha haashoo boonoshich beehe; Yesuusi ara haashoon tiijiqqi Yeerin gallatahe. Bi dabbeena'onoo "Hini haashoon wotta asheena'oyich qoomabote!" iqqi gettiye.
41008008	Asheena'oo maaqqi michiyeete. Aroyee gub bi dabbeena'o shabaatta mokkee ceeni echati ooyoon tiijiyeete.
41008009	Arooba maati asheena'o awudda hum bedeena'one. Yesuusi asheena'on diggiiqqi bi deennitoyee gub,
41008010	bekkach bi dabbeena'ona tookkii marikabooch kechii kotaqqi Dalmaanutee Shawooch hammiye.
41008011	Aroochee Fariseena'o Yesuus waan waaqqi biinna tookkii taggooch giyiyeete. Biin muriciiya iqqi, "Shimaayoochee mallatoon nooch bekkiibe!" iyeete.
41008012	Ebich Yesuusi bi maacoona ayiniqqi tiyii, "Hini yemeenee asho amoyichiye mallatoon bi qaawii beeto? Ibaroon ittoshich gettoye; Yeeri hini yemeenee ashich mallatoon imaachemmone" iye.
41008013	Ebiyee gub, boonoshi waanee qajii wottaqqi marikaboona baharoyee beqach kimmiye.
41008014	Arooba Yesuusichi dabbeena'o bedditi shohoon yeshaanoon battaheete. Marikabee daggooch ikka xekee koshoyee damba baroo amolla aalloone.
41008015	Yesuusi boonoshin, "Fariseena'onaa Heroodisinoch bukee shittoochee ittoshi qelloon quyabote!" iye.
41008016	Bi dabbeena'o ishin waayaqqi boonoshinaa boonoshina "Kosho nooch aallatoyich shaahiye, bi gettii beeto" ii yibbaataheete.
41008017	Ebich Yesuusi boonoshi gaboon ariiqqi ishichiye:- "Ittoshi 'Kosho nooch aallatoyichiye' iqqi amoyichiye ittoshi yibbaataa beeto? And beddaahee shalligaachotina? Ittoshi mullooch giyaacha? Ittoshi mullo xaqqoona?
41008018	Aafacho ittoshi toona? Ciinaachotina? Waajacho ittoshitoona? Waayataachotina? Ittoshi mullooch tipphimaacha?
41008019	Uucha xekee koshon uucha huma ashich tiichaa ta qoodiyooba, echati ooyoon ambicha mokkee ceenoniye ittoshi tiijito?" iye. Boonoshiyoo wochiqqi, "Aaraa gutta mokkee ceenoniye no tiijito" iyeete.
41008020	"Wotta shabaatta xekee koshon awudda humeena'oyich tiichaa ta qoodiyooba echati ooyon ambicha mokkee ceenoniye ittoshi tiijito?" iye. Boonoshiyoo "Shabaata mokkee ceenoniye no tiijito" iyeete.
41008021	Arooba Yesuusi "Ishi gaata, bat ittoshi mullooch giyaacha?" iye.
41008022	Ebiyee gub, Yesuusinaa bi dabbeena'ona Betashayida boonoshi shaggiyee, asheena'o aaf doogoon bi waan deebiyeete. Deebiqqi, "Ne kishoon hini aaf doogoochi aafee toommooch kotiibe!" iqqi qollaheete.
41008023	Ebich Yesuusi aaf doogoochi kishoon yechiqqi yaabiibee gafoyee maach kichiye. Cudon kushitaa (kuujii) uroochi aafee toommooch bi kishoon kotiichii, "Ikka amashoon beeggaa beetine?" iqqi echahe.
41008024	Aaf doogo kaamaqqi, "Asheena'ochi sha'o taach bekkaa beetone; tunatee mixoniye taach boonoshi shaahii beeto" iye.
41008025	Ebiyee gub, Yesuusi guttinnoon wotta uroochi aafooch bi kishoon kotiihe. Bekkach aaf doogo manjiiqqi ciinniye. Wodiqqinoo bulli mooyon xalliiqqi ciinniye.
41008026	Arooba Yesuusi uroon "Ne kexooch hamballi, gafooch giyaahine!" iye.
41008027	Wotta Yesuusinaa bi dabbeena'ona Filipphoosi irashoo tunati Qeshaari Katamee ga'ooch beeti gafeena'ooch hamma tiyiyeete. Hammiibee gommoochaa bi dabbeena'on "Asheena'o taan konine ii beeteete?" iqqi echahe.
41008028	Bi dabbeena'o wochiqqi, " ikkikkeena'o 'Hini Aacona Afaallachi Yowannisine', echeena'o 'Eliyaasine', echeena'oo wotta 'Wonna Yeerichi qaaroon keemmii beetina'ochi daggoochee ikkoone' ii beetina'one" iyeete.
41008029	Wotta Yesuusi "Ittoshiyochi, taan konine ii beetotine?" iqqi echahe. Pheexiroosi tiyiqqi, "Ne Kiristoosi neene" iqqi wochiye.
41008030	Yesuusiyoo bi dabbeena'oyich "Ta koni ta gaata konicholla gettaahotine!" iye.
41008031	Ebiyee gub, Yesuusi bi dabbeena'oyich ishichiqqi dojooch giyiye; "Ashi bushoo ta wodda xuuxoon beego taach echataani mooyone. Geeneena'onaa qeesheena'ochi ukkureena'ona, Muusichi callee dojachina'oo taan shixxemmina'one; wuxiishoo gettemmina'one. Keeja qemooba qitii duukkatina'ochi daggoochee kechemmo taane" iye.
41008032	Ishin xalla kichii boonoshich gettiye. Pheexiroosi Yesuusin ikka bad wochiqqi, "Ishichiyaahine!" iye.
41008033	Tunaballi Yesuusi echa bi dabbeena'o waan guuddii wottahe; Pheexiroosin noggaqqi, "Hini sheexaanoocho! Ta waanee wohe! Ashi mooyonalli Yeerichi mooyon gabaachine" iye.
41008034	Ebiyee gub, Yesuusi dofee asheena'on bi dabbeena'ona tookkii ceeggiqqi ishichiye:- "Bi kasheen wodiyoyich shunnii beeto bulli muccemmone; tunaballi taannaa ta mishiraachee qaaroonoyicha iqqi bi kasheen muccammo bulli danemmone. Ebich taan dabboon shunnii beeto koniyolla bi tuna gaata, bi qelloon nookkabe; aree hillooch ta yooddeeyemmi masqaloon ta shaaggemmoomon, bi yooddeeyemmi masqaloon shaagiree taan dabbibe.
41008036	Wotta 'Asho taane' ito, shawee toommooch beeto bullin biicho tuniichii bi kasheen bi mucca gaata, amoon biich hallehe?
41008037	Asho bi kasheen wochiqqi danoyich amoon qoco hakkehe?
41008038	Illa ashi bushoo ta wotta ta nihoochi oogee yiiroona yaafa shimaaji maraakeena'ona tookkii ta waahooba, hini yemeenooch Yeer waanee kechiqqi baroyich goyinnaa beetina'onaa axaaxoon shuunaa beetina'onochi daggooch taannaa ta qaaroonoyich yeellammo bullina yeellemmo taane" iye.
41009001	Yesuusi daakkiqqi bi dabbeena'onaa bara asheena'onoyich ishichiye:- "Ibaroon ittoshich gettoye; hiniich neexaa beetina'ochi daggoochee ikkikkeena'o Yeerichi taatittine ooga hakkoona bi waatee boonoshi beegimmi wottoon qitaachemmina'o beetina'one" iye.
41009002	Aroochee Yesuusi shiritta qemoyee gub Pheexiroosin, Yaaqoobinaa Yowannisinon "Ittoshi waatee hambone" iqqi boonoshin baach yechii genja guudi toommooch kechiye. Kechiqqi aroochaa boonoshi aafooch tuusheehe.
41009003	Bi tahati tahoo wacwacciye; shawee toommooch koniyolla machiqqi xalliyoo hakkaani naccititnoon naccahe.
41009004	Arooba Eliyaasinaa Muusina xalla bekkaqqi Yesuusina tookkii boonoshi yibbaataa beetee, hini ara keeja bi dabbeena'o beeggiyeete.
41009005	Pheexiroosi tiyiqqi Yesuusin "Dojachocho! Hiniich beemo nooch gaawiye. Ebich keeja bashoon ikkoon neech, ikkoonoo Muusich, ikkoonoo Eliyaasich bashibone" iye.
41009006	Tunaballi biinnaa ohoshina oogichii boonoshi keqqitoyich, Pheexiroosi ama bi ito gaata ariyaanoone.
41009007	Aree hillooch qubo shimaayoochee kindiqqi boonoshin yiirahe. Qubee daggoochaa "Ta shuni bushoo hinine; bi waanee waayabote!" immi qaaroon waayaheete.
41009008	Aroochee bekkach guuddii boonoshi ciinniyee, boonoshina tookkii Yesuusi ikketo baach beeton beeggiyeete.
41009009	Ebiyee gub, Yesuusinaa keeja bi dabbeena'ona guudi toommoochee boonoshi kindii beetee, Yesuusi "Ashi bushoo ta qitii duukkatina'ochi daggoochee ta kechammi wottoon, ittoshi beeggiton konicholla gettaahotine!" iqqi gettiye.
41009010	Bi gettiton waayaqqi de'a iyeete. Tunaballi " 'Qitii duukkatina'ochi daggoochee keyo' geto, ama getone?" iqqi boonoshinaa boonoshina echeeheete.
41009011	Aroochee Yesuusin "Muusichi callee dojachina'o 'Shiichi woyemmo Eliyaasine' iqqi amoyichiye boonoshi gettii beeto?" iqqi echaheete.
41009012	Biyoo wochiqqi boonoshich ishichiye:- "Ibaroone; Eliyaasi shiichiree woyemmone; waaree bulli mooyon tachemmone. Tunatee amoyichiye Yaafa Macaafo 'Ashi bushoo wodda xuuxoon beeggemmone; hoxeeyemmone' bi ii beeto?
41009013	Tunatee ta waanee waayabote! Eliyaasi waatone. Yaafa Macaafooch biich kooreetoomon boonoshi qaawito bullin bi toommooch tuniitina'one" iye.
41009014	Ebiyee gub, Yesuusinaa keeja bi dabbeena'ona echa bi dabeena'o waan wottaa boonoshi waahee, dofee asheena'o boonoshin giichiqqi, Muusichi callee dojachina'o boonoshina tookkii gajitee beetee beeggiyeete.
41009015	Hini ara dofee asheena'o bulli Yesuusin bekkach beeggii oogichii keqqiqqi biin diggiyoyich wocaheete.
41009016	Aree hillooch Yesuusi bi dabbeena'on "Muusichi callee dojachina'ona tookkii ama iiniye ittoshi gajitee beeto?" iqqi echahe.
41009017	Ara asheena'ochi daggoochee ikkoo tiyiqqi ishichii wochiye; "Dojachocho! Noonoon miimii beeti maachi biiyoona biiyati ta bushoon ne waan deebato taane.
41009018	Hini ara biiyoo bi tiyimmi araddoon bushoon dichiye. Umboon aapphiihe; bi gashoon qaachiihe; bi ashittinoo mixochoomon shuuqqiye. 'Hini ta bushoochi toommoochee miimii beeti yinnoon yoohote!' iqqa ne dabbeena'oyich ta getee, yoohon mawiitina'one" iye.
41009019	Yesuusi wochiqqi boonoshich "Hini Yeerichi toommooch ittoshi mulloon too'iyaani asheena'ote! Aati wottoon ittoshina tookki beeyehote? Amee wottoon ittoshin haa'iiyehote? Eke ta waan bushoon deebote!" iye.
41009020	Bushoon bi waan deebiyeete. Yinno Yesuusin beeggiqqi bekkach bushoon nagixiihe. Bushoo shawooch dihiqqi umboon aapphiibee gedirahe.
41009021	Aroochee Yesuusi bushoochi nihoon "Hini maachi biiyoo bushoon yechito ambicha nat beddiye?" iqqi echahe. Bushoochi nihoo wochiqqi, "Hini maachi biiyoo yechito gaggara bi beeteenaniye.
41009022	Wuxi kuxxa iqqi meeti araddoon qaaqqoochoo, aacoochoo biin dichitone. And wodiyoon ne hakki gaata, ariqqaree noon gaachabe!" iye.
41009023	Yesuusi wochiqqi, " 'Wodiyoon ne hakki gaata' inne? Bi mulloon Yeerichi toommooch too'iitoyich, bulli mooyon hakkeeyemmone" iye.
41009024	Bekkach bushoochi nihoo cookiqqi, "Ta mulloon Yeerichi toommooch too'ii beeto taane; shapa ta mullo ceenemmoyich taan gaachabe!" iye.
41009025	Aree hillooch Yesuusi meeti asheena'o daapiibee womon beeggiqqi, yinnoon "Hini ulla miima yinnoocho! 'Hini bushoochi toommoochee tibe! Illa guttinnoon bi toommooch kotiyaahine!' ito taane" iqqi noggahe.
41009026	Yinno bekkach bunnaqqi bushoon oogichii nagixii bi itoyee gub, tiyiye. Bushoo qititi dubanoon shaahee beeggiti meeti asheena'o "Bushoochi kasho kechitone" iyeete.
41009027	Tunaballi Yesuusi bushoochi kishoona yechii tiijiye. Bushoo motakkimmiqqi tiyii neexahe.
41009028	Aree hillooch Yesuusi kexooch bi giyitoyee gub, bi dabbeena'o "No ebi yinnoon yoohon no mawiito amoyichiye?" iqqi bi ikketo bi beetee echaheete.
41009029	Yesuusi wochiqqi, "Ebiyoomi yinnoon [coomiqqi] ittoshi corootaan gaata, cir yoohon hakkaachotine" iye.
41009030	Yesuusinaa bi dabbeena'ona aroochee tiyiqqi Galiilee shawoona beshaheete. Yesuusi bi beeti xaa'oon koniyolla ariiyemmoyich qaawaanoone.
41009031	Ebiyoo bi dabbeena'oyich dojii bi beetoyichiye. Boonoshich "Ashi bushoo taan ashi kishooch beshiiree immemmina'one; wuxemmina'one; boonoshi wuxitoyee gub keeja qemooba qitii duukkatina'ochi daggoochee kechemmo taane" iye.
41009032	Tunatee ebi mooyo boonoshi mullooch giyaanoone. Boonoshiyoo wochiqqi biin echoon shattiyeete.
41009033	Aroochee Yesuusinaa bi dabbeena'ona Qifirinaahi Katamooch shaggiyeete. Kexooch boonoshi giyitoyee gub, Yesuusi bi dabbeena'on "Waabee gommoochaa ittoshi gajiteeti mooyo amooniye?" iqqi echahe.
41009034	Tunaballi boonoshi cikkii qajiyeete. Ebiyoo gommona waabee, "No daggoochee bulliyee besho konine?" iqqi gajitee boonoshi itoyichiye.
41009035	Aree hillooch Yesuusi kotaqqi aaraa gutta bi dabbeena'on bi waan ceeggiye. Ceeggiqqi, " 'Asho taane' ito oogo tunoon bi qaawi gaata, bulliyee desh bi qelloon yittiiree bullichi wochee bushoo tunabe" iye.
41009036	Aroochee ikka giishacha bushoon deebii boonoshi daggooch neechiye. Tiqqaqqi,
41009037	"Koniyolla taacha iqqi, ebiyoomi gishiishi bushisheena'ochi daggoochee ikkoon bi shuni gaata, taan shunnii beetone. Wotta koniyolla taan bi shuni gaata, taan deejiti Yeerinoonalli, ta ikketon toonoone bi shunnii beeto" iye.
41009038	Wotta Yowannisi tiyiqqi Yesuusin "Dojachocho! Ikka uro ne shigoona ashi toommoochee yinnoon bi yookkii beetee beeggaqqa, no guupho tuno bi qajitoyich bajahone" iye.
41009039	Arooba Yesuusi wochiqqi ishichiye:- "Ta shigoona gaakkachi shuunoon shuunaabee bekkach ta toommooch gonda mooyon yibbaato hakkemmo koniyolla aalloone; ebichi bajaahotine!
41009040	Noon mooyona koyaano bulli no guuphone.
41009041	Ibaroon ittoshich gettoye; Kiristoosicho ittoshi tunatoyich, taacha iqqi aqqa aacon ittoshich uchiyoo bulli wojoon mucataachemmone" iye.
41009042	"Wotta boonoshi mulloon ta toommooch too'iiti hini giishiisheena'ochi daggoochee ikkoyich xugo tunammo koniyolla, ooga yiikka xaqqoon bi qettooch tifee baharee gejooch bi dupato gaata, biich gaawiye.
41009043	Ebich ne kishoo neech xugo bi tuna gaata, kuxiree dufe! Gutta kishoona beebee [ashi meenon maa beeti hiparoo qitaani,] aaxxo tahaani shiwaree qaaqqooch ne gimoye, kisha kuxo tunaqqi kashee kexooch giyii beemo neech gaawiye.
41009045	Ebiyoomon ne baato neech xugo bi tuna gaata, kuxiree dufe! Gutta baatoona beebee, [ashi meenon maa beeti hiparoo qitaani, aaxxo tahaani] shiwaree qaaqqooch ne dupeyoyee, baata kuxo tunaachaa kashee kexooch giyii bemo neech gaawiye.
41009047	Wotta ne aafo neech xugo bi tuna gaata, kichiree dufe! Gutta aafoona beebee, ashi meenon maa beeti hiparoo qitaani, aaxxo tahaani shiwaree qaaqqooch ne dupeyoyee, ikka aafoona beebee kashee kexooch giyiqqi beemo neech gaawiye.
41009049	Asho bulli qaaqqoona yaafeeyemmone.
41009050	"Kiiho gaawatone; tunaballi kiiho noocon bi qayi gaata, ara kiihon amoona noociiyehotine? Illa ittoshi kiihochoomon nooco tunabote! Ittoshinaa ittoshina shunaree beebote!" iye.
41010001	Yesuusi aroochee tiyii Yihudee Shawooch shaggiqqi, wotta aroochee Yooridanoosi Aacoyee beqach hammiye. Wochinnoon meeti asheena'o bi waan kiceehona aafichoomon boonoshich dojii beehe.
41010002	Aree hillooch Fariseena'ochi daggoochee ikkikkeena'o Yesuusin muriciyoyich bi waan giddaqqi, "Muusichi calloo asho bi mecheen bi gawukkemmoyich daaggita?" iqqi echaheete.
41010003	Yesuusi wochiqqi ishichiye:- "Muusi hini mooyon ama iqqi ittoshich gettite?" iye.
41010004	Boonoshiyoo " 'Bi gawukkeyoon miixaa beeti woraqatoon koori imiree gawukkibe' iqqi daaggitone" iyeete.
41010005	Yesuusi wochiqqi ishichiye:- "Muusi ittoshi mullee muumon beeggiqqi hini calloon kooritone.
41010006	Tunaballi shiichiqqi Yeeri shawoonaa shimaayoonon bi halliyooba, ashoon anaamoonaa maacheenon tuniiqqi halliye.
41010007	'Ebich asho bi nihoonaa bi indeenon qayiich bi mecheena tookki ikkoo tuemmone.
41010008	Gutteena'oo ikka meeno tunemmina'one. Ebich ara aaboochee tiijiqqi ikkeena'oalli gubbich gutteena'o tooneena'one.
41010009	Illa Yeeri xaaqqiton asho bariyaaye" iye.
41010010	Ebiyee gub, Yesuusinaa bi dabbeena'oona kexooch boonoshi wottahee, bi dabbeena'o hini mooyon echaheete.
41010011	Biyoo "Bi mecheen gawukkiqqi bareen shaaggii beeto bulli bi mechechi toommooch shunoon maatone.
41010012	Areyoo bi kenoon gawukkiqqa baroon bi shaagi gaata, bi toommooch shunoon maatine" iye.
41010013	Aree hillooch asheena'o "Yesuusi bi kishoon boonoshi shimbooch kotiibe" iqqi gishiishi bushiisheena'on bi waan deebiyeete. Tunatee Yesuusichi dabbeena'o bushiishoon deebiti asheena'on noggaheete.
41010014	Yesuusi ebin beeggii kaaraqqi bi dabbeena'oyich ishichiye:- "Qayote! Yeerichi taatittine eboshiyoomina'ochine. Ebich gishiishi bushiisheena'o ta waan wobeete. Bajaahotine!
41010015	Ibaroon ittoshich gettoye; giishacha bushoochoomon bi qelloon yittiiqqi, 'Yeeri ta toommooch taatabe' getaano koniyolla ara Yeerichi taatittinee daggooch cir giyaachemmone" iye.
41010016	Ebiyee gub, gishiishi bushiisheena'on tiqqaa bi kishoon boonoshi shimbooch kotiiqqi diiriye.
41010017	Yesuusi aroochee tiyiqqi bi hammii beetee, ikka uro bi waan woccii waaqqi bi baatooch goyinnaachii, "De'a Dojachocho! Bulli yemeenee kashoon ta danemmoyich amoon hallibate?" iqqi echahe.
41010018	Yesuusi wochiqqi, "Amoyich taan de'o ii beetine? Ikka Yeeriyee damba de'o koniyolla aalloone.
41010019	Muusichi calloon arii beetine; 'Wuxiyaahine! Shunoon maayaahine! Gaajaahine! Kootoon miixiyaahine! Ashi gijoon tuushiiree maayaahine! Ne nihoonaa ne indeenon oogiibe!' "iye.
41010020	Uroo wochiqqi, "Dojachocho! Ebi bullin asho tunaqqa ebiich ta beddammi wottooch ceechoonaniye ta beeto" iye.
41010021	Yesuusiyoo hini ara uroon ciinniqqi biin shunniye. "Illa ikka mooyo neech shapitone; hamiree neech beeto bullin kemiree iriteetina'oyich imbe! Neech shimaaji kexooch kiceeree beeyemmone. Aroyee gub waaree taan dabbibe!" iye.
41010022	Tunaballi hini ara uro wodda gijoo biich beeto bi tunatoyich, ebi mooyon waayaqqi ayiniibee wottaqqi hammiye.
41010023	Aree hillooch Yesuusi guuddii wottaa ciinniqqi bi dabbeena'oyich "Gaannachina'oyich Yeerichi taatittineech gimo amoomi iritoone!" iye.
41010024	Ebina bi dabbeena'o woriganaheete. Tunatee Yesuusi wotta ishichiye:- "Ta bushiisheena'ote! [Boonoshi gaannoon gibanaa beetina'oyich] Yeerichi taatittineech gimo amoomi iritoone!
41010025	Gaalleyich napee aahoona besho maggoone; tunaballi wotta gaannachi uroyich Yeerichi taatittineech gimo ebiyee beshoon maggoone" iye.
41010026	Bi dabbeena'o oogichii woriganaabee, "Ishi gaata, wodoon hakkemmo konine?" iqqi boonoshinaa boonoshina yibbaataheete.
41010027	Wotta Yesuusi boonoshin ciinniqqi, "Hini mooyon tuniyoyich hakkemmo Yeeriyalli asho hakkaache. Yeeri bulli mooyon tuniyoyich hakkachone" iye.
41010028	Pheexiroosi tiyiqqi, "Ebiyoche! Bullin qajaqqa neen dabbito noone" iye.
41010029	Yesuusi wochiqqi ishichiye:- "Ibaroon ittoshich gettoye; taannaa ta mishiraachee qaaroonoyicha iqqi bi kexon, oohee bi anaami maneena'on, oohee bi maacha maneena'on, oohee bi indeen, oohee bi nihoon, oohee bi bushiishoon, oohee bi gochii beeti shawoon qajito koniyolla beshoon danemmone.
41010030	And hini yemeenooch du'aree beebee, kexina'on, anaami maneena'on, maacha maneena'on, indeena'on, bushiisheena'on, bi gochii beeti shawoon balla kishoon daakkee danemmone; wotta woyemmi yemeenoochoo bulli yemeenee kashoon danemmone.
41010031	Tunaballi and 'Gubbatina'o' getteetina'ochi daggoochee meetina'o arooba shiichemmina'one; and 'Shiichitina'o' getteetina'ochi daggoochee meetina'o arooba gubbemmina'one" iye.
41010032	Ebiyee gub, Yesuusinaa biinna tookkii beetina'ona Yerusalem kichii beeti gommona hammii boonoshi beetee, Yesuusi boonoshiyee aaf beshaa shiichiqqi hammiye. Bi dabbeena'o "Bi qitemmon ariibee aabichiqqi Yerusalem hammiye?" iqqi gabiyeete. Biin dabbii beeti bara asheena'o wotta shataheete. Aaraa gutta bi dabbeena'on bi waan kiciqqi bi toommooch woyemmi mooyon wochinnoon ishichiqqi gettiye;
41010033	"Ebiyoche! And Yerusalem hammaa beeto noone. Aroochaa ashi bushoo taan qeesheena'ochi ukkureena'onaa Muusichi callee dojachina'onoyich beshiiree immemmina'one. Boonoshiyoo 'Qitibe' getiree ta toommooch nallemmina'one; Aagateena'oyichoo beshiiree immemmina'one.
41010034	Boonoshiyoo taan coonemmina'one; ta toommoochoo cuddemmina'one; arangoonoo taan yexxemmina'one; aroyee gub taan wuxishoo gettemmina'one; tunaballi keeja qemooba qitii duukkatina'ochi daggoochee kechemmo taane" iye.
41010035	Ebiyee gub, Yabidoosichi bushiisheena'o Yaaqoobinaa Yowannisina Yesuus waan giddaqqi, "Dojachocho! Neen no qollammo bullin nooch ne tuniiyemmoyich qaawii beeto noone" iyeete.
41010036	Biyoo wochiqqi, "Ittoshich amo ta tuniiyemmoyichiye ittoshi qaawii beeto?" iqqi echahe.
41010037	Boonoshiyoo wochiqqi, "Ne taatahooba, no guttoochee ikkoo ne qanna bad, ikkoo ne yoocha bad tunaree no kotemmoyich daaggibe!" iyeete.
41010038	Tunaballi Yesuusi ishichiye:- "Ittoshi qollaa beeton ariyaachotine. Ta uchemmi xuuxee xoofoochee uyon, ta afaalleeyemmi afaalleyoon afaalleyo hakkehotina?" iqqi echahe.
41010039	Boonoshi wochiqqi, "Eeha hakkemmo noone" iyeete. Yesuusi wotta "Ta uchemmi xoofoochee uchemmo ittoshine; ta afaalleeyemmi afaalleyoon afaalleeyemmo ittoshine.
41010040	Tunaballi ta qanna badinaa ta yoocha baddinooch ittoshi kotemmoyich immemmo ta toono taane. Ebi ara xaa'eena'on Yeeri qanniiree bi immemmo, bi kaacciti asheena'oyichiye" iye.
41010041	Aree hillooch echa aashira bi dabbeena'o waayaqqi hini Yaaqoobinaa Yowannisinon kaaraheete.
41010042	Aroochee Yesuusi boonoshi bullin bi waan ceeggiqqi ishichiye:- "Aagateena'ochi daggooch 'Taateena'o' getee ceeggee beetina'o, boonoshin qaaqqo michoomon boonoshi michoon arii beetotine; wotta eboshi bullich toommooch iraasheena'o doono boonoshi tunoon tuushaachotine.
41010043	Tunatee ittoshi daggooch ebiyoomon tunaaye! Ittoshi daggoochee koniyolla 'Oogo tunabana' ito, ittoshi wochee bushoo tunabe.
41010044	Ittoshi daggoochee koniyolla 'Ukkurabana' ito, shiichiree bullichi guuno tunabe.
41010045	Ashi bushoo tawolla wocheyoonaa ta kashoon meetina'ochi keroyich deejoonoyich waahoalli, 'Boonoshi taach wocheebeete' iqqa waataano taane" iye.
41010046	Ebiyee gub, Yesuusinaa bi dabbeena'ona Yaariki katamooch shaggiyeete. Wotta boonoshi dofee asheena'ona tookkii Yaariki Katamoochee kechii boonoshi beetee, Xemoosichi bushoo aaf dooga Barixemoosi gettee beeto, gijoon qollaabee gommi gashooch kotaa beehe.
41010047	Aroo Naazireetachi Yesuusi aroona beshoon waayaqqi, "Daawitichi bushoo Yesuuso! Taach ariqqabe!" iqqi cookooch giyiye.
41010048	Meeti asheena'o "Cookaaye!" iqqi noggaheete. Tunaballi aaf doogo "Daawitichi bushoocho! Taach ariqqabe!" iibee beshoon cookiye.
41010049	Aree gaata Yesuusi neexaachii asheena'on "Ebi uroon taach ceegote!" iye. Bekkach hini ara asheena'o aaf doogoon "Kupphabe! Tibe! Yesuusi neen 'Wobe!' itone" iqqi ceeggiyeete.
41010050	Biyoo capphii tiyiqqi bi qoraddoon dupiichii Yesuusi waan hammiye.
41010051	Yesuusiyoo aaf doogoon "Amoon neech ta tuniiyemmoyichiye ne qaawii beeto?" iqqi echahe. Aaf doogo wochiqqi, "Dojachocho! Ta aafoon ne ciinniiyemmoyichiye!" iye.
41010052	Yesuusiyoo "Hambe! 'Taan wodiiyemmone' iqqa ne mulloon ta toommooch ne too'iyoo neen wodiitone" iye. Hini ara aaf doogo bekkach ciinniye; aroochee Yesuusin dabbiye.
41011001	Ebiyee gub, Yesuusinaa bi dabbeena'ona Yerusalem katinniqqi, Zayitee Michi Guudi ga'ooch beeti Beetefaaginaa Bitaaninooch shaggiyeete. Aroochee Yesuusi bi dabbeena'ochi daggoochee gutteena'on ishichiqqi wochahe;
41011002	"Ittoshiyoo aaf beeti gafooch hambote! Hammii ittoshi shaggiyee, bat koniyolla yebbataani kuree bushoo tipeeqqi beeton danemmo ittoshine; aroon biishiree taach deebote!
41011003	Asho koniyolla tiyiqqi ittoshin 'Amoyichiye ittoshi bichii beeto?' iqqi bi echa gaata, 'Doonoyich bi qaaweetoyichiye. "Kaata wochiree deejemmo taane" itone' getote!" iye.
41011004	Aroochee gutta bi dabbeena'o hammiqqi gommi gashooch, kechi gaaddaafooch tipeeqqi beeti kuree bushoon danaqqi bichii boonoshi beetee,
41011005	arooch neexaa beeti asheena'ochi daggoochee ikkikkeena'o "Kuree bushoon amoyichiye ittoshi bichii beeto?" iqqi echaheete.
41011006	Boonoshiyoo wochiqqi Yesuusi gettiton asheena'oyich gettiyeete; asheena'oo cikkii qajiyeete.
41011007	Aroochee bi dabbeena'o kuree bushoon Yesuus waan deebiyeete. Deebiqqi bi toommooch boonoshi tahoon boonoshi gedee, Yesuusi yebbahe.
41011008	Arooba meeti asheena'o boonoshi tahoon gommooch yaggiyeete. Bareena'o wotta goyee daggeexi michi waamon kuxxii gommooch yaggiibee hammiyeete.
41011009	Aaf shiichii beetina'onaa gub dabbii beetina'ona yubbaabee, "Yeeri gallateebe! Doono Yeerichi shigoona waa beeto diireebe!
41011010	woyemmi no nihoo Daawitichi taatittine diireeboye! shimaaji shimaayooch beeti Yeeri gallateebe!" iibee cokeeheete.
41011011	Ebiyee gub, Yesuusi Yerusalem shaggiqqi Yaafee Kexooch giyiye. Bulli mooyon guuddii bi beeggitoyee gub shawoo xumatee aaraa gutta bi dabbeena'ona tookkii kechiqqi Bitaana hammiye.
41011012	Aroobee dechra Bitaanee boonoshi wottahee, Yesuusin shaacoo yechiye.
41011013	Ebich waajachi balasee mixin wohoochaa ciinniqqi, 'Diqqich bi aafato gaata' iqqi ara mixi beetooch hammiye. Giddaa bi ciinniyee, balasee aafee gooro tuno bi qajitoyich waamoalli aafo aallahe.
41011014	Ebich balasee mixin "Guttinnoon ne waanee aafo danaree manjeyaaye" iye. Ishichii bi geton bi dabbeena'o waayaheete.
41011015	Ebiyee gub, Yesuusinaa bi dabbeena'ona Yerusalem shaggiyeete. Boonoshi shaggitoyee gub Yesuusi Yaafee Kechi kakallee daggooch giyiye. Arooch giyiqqi, gabiyoo geddii kemmii kemaa beeti asheena'o bullin gashaa kichiye. Boonoshin kichiibee, gijoon shaddii beetina'ochi qeenon, uggon kemmii beeti asheena'ochi gabbaroonoo yangiye.
41011016	Wotta asheena'oyich "Yaafee Kechi godoona koniyolla qiicoon shaagiree beshaaye" iqqi bajiye.
41011017	Aree hillooch ishichiqqi dojiye; " Yeeri 'Ta kexo "Aagateena'o bullichi corootee kexo" getteeyemmone' iqqi bi gettito Yaafa Macaafooch kooreyaanoona? Tunaballi ittoshi 'Bokkeena'ochi gofoon' tuniito ittoshine" iye.
41011018	Aroochee qeesheena'ochi ukkureena'onaa Muusichi callee dojachina'ona ishin waayaqqi, "Hini uroon aabichiree wuxibona?" iqqi gommon qaawiyeete. Ebiyoo asheena'o bulli Yesuusi dojiti doyoona woriganaabee boonoshi emiritoyich shattiqqiniye.
41011019	Arooba shawoo xumatee, Yesuusinaa bi dabbeena'ona ara katamoochee kechiyeete.
41011020	Dechra maaddoona gommona boonoshi beshahee, balasee mixi waamoochee tiijiqqa cammooch beddaahee shuuqqaqqa beetin beeggiyeete.
41011021	Pheexiroosi shalligiqqi Yesuusin "Dojachocho! Beeggatine? Ne upati balasee mixi shuuqqatiyoche!" iye.
41011022	Yesuusiyoo wochiqqi ishichiye:- "Ittoshi mulloon Yeerichi toommooch too'iibote!
41011023	Ibaroon ittoshich gettoye; asho koniyolla mulloon guttiyaanoon bi gettimmi mooyon Yeeri tuniiyemmoyich ibariiqqi, hini gepoon 'Waaxaree baharee gejooch awureebe!' bi geti gaata, tunemmone.
41011024	Ebich corootoona amee mooyonolla ittoshi qollaton Yeer waanee ittoshi danato tunoon ibariibote! Ittoshich tunemmone.
41011025	Wotta corootiya ittoshi neexahooba, shimaayooch beeti ittoshi nihoo ittoshi axaaxoon bi maaremmoyich, ittoshi shuutati asho bullin maaribote!
41011026	[Tunaballi bareena'ochi xu'oon ittoshi maaroo qayi gaata, shimaayooch beeti ittoshi nihoo ittoshi axaaxoon maaraachemmone" iye.]
41011027	Ebiyee gub, Yesuusinaa bi dabbeena'ona Yerusalem wottaqqi waaheete. Aree hillooch Yesuusi Yaafee Kexooch giyii guuddii bi beetee, qeesheena'ochi ukkureena'o, Muusichi callee dojachina'onaa geeneena'ona bi waan giddaqqi,
41011028	"Hini mooyina'on ne tunii beeto, amoochee ukkurittinoon danaqqaaniye? Oohee hini mooyina'on ne tuniiyemmoyich konine neen wochato?" iqqi echaheete.
41011029	Yesuusi wochiqqi boonoshich ishichiye:- "Ikka mooyon ittoshin echbana; ittoshiyoo wochi gaata, ta hini mooyina'on amoochee ukkurittinoon danaqqa ta tunii beeto gaata ittoshich gettemmo taane.
41011030	Yowannisin 'Aacona afaallibe!' iqqi wochato konine? Yeerinashi, ashoone? Eke taach wochibote!" iye.
41011031	Arooba boonoshinaa boonoshina "Ama getona?" iqqi echeeheete. " 'Yeerine' no geti gaata, 'Ishi gaata, bi gettiton amoyich ibariyaachotine?' getiree noon echemmone.
41011032	'Ashoone' no geti gaatoche?" iyeete. Ishichi boonoshi getaachemmoyich, Yowannisin asheena'o bulli "Ibaroon keemachone" iqqi boonoshi gabii beetoyich shattiyeete.
41011033	Ebich wochiqqi Yesuusich "No ariyaano noone" iyeete. Yesuusi wochiqqi, "Wotta amoochee ukkurittinoon danaqqa hini mooyina'on ta tunii beeto gaata ittoshich getaache" iye.
41012001	Daakkiqqi Yesuusi shaahiyoona ishichiqqi getooch giyiye; "Ikka uro woyinee aafoon aafaa beeti meeti woyinoon bechiye;bi guudoon xaqqoona gayahe; woyinee hiicci opoon iijiye; dilaaloon shuunahe; aroochee shiimmemmi quyachina'oyich quyichii bara shawooch hammiye.
41012002	Ebiyee gub, woyinee aafee gooroo shagee, "Woyinee aafoon goyachina'o waanee qoodeeree ta qoodoon deebe!" iqqi ikka bi wochee bushoon woyinee quyachina'o waan wochahe.
41012003	Woyinee quyachina'oo ara bi wochati uroon yechii xoobbiqqi shokka kishoon daachiiheete.
41012004	Daakkiqqi bara wochee bushoon boonoshi waan bi wochatee, boonoshiyoo bi qelloon xaqqoona yexxii gaakkiqqi coonaa wochiyeete.
41012005	Wotta baroon wochahe. Boonoshiyoo wuxiyeete. Bi wochati bara meetina'ochi daggoochee ikkikkeena'on xoobbiyeete; bareena'onoo wuxiyeete.
41012006	Ebiyee gub, woyinee doonoyich ikka bi shuni bushoo ikketo echahe. Ciiroochaa "Ta bushoon oogiiyemmina'one" iqqi bi bushoon boonoshi waan wochahe.
41012007	Tunaballi ara woyinee quyachina'o boonoshinaa boonoshina "Bi woraasho hinine. Ittoshi waatee wuxibone. Hini bi shawoo nooch tunemmone " iyeete.
41012008	Ebina bushoon yechiqqi wuxiyeete; woyinee gayee maach bi dubanoon kichii dupiyeete.
41012009	Arooba woyinee doono aabichehe? Bi hajee baatoona woyinee quyachina'o waan hamiree boonoshin aalliiyemmone. Woyinee goyoonoo uchi shiimemmi bara quyachina'oyich immemmone.
41012010	"Illa 'xaqqee kechi hagachina'o hoxaa dupiti xaqqo, aroo kexon deggii neechii beeti giimbee guumon tunatone. ebinoo Doono Yeeri tuniitone. hini mooyo no beeggich woriganikkito tunatone' ii beeton Yaafa Macaafoochee shemmataachotina" iye.
41012012	Yesuusi gettiti shaahiyoon waayati asheena'ochi daggoochee ikkikkeena'o "Ebi shaahiyoo noonalli bi gettii beeto" iqqi Yesuusin yecha qaawiyeete; tunaballi asheena'oyich shattiqqi qajii hammiyeete.
41012013	Ebiyee gub, Yesuusichi noonoochee muricoon boonoshi danemmoyich, Fariseena'onaa Heroodisinochi asheena'ono daggoochee ikkikkeena'on bi waan wochaheete.
41012014	Wocheetina'o waaqqi Yesuusin "Dojachocho! Ashoon giisho oogo getaanoon ibaroon Yeerichi gommon dojii beeto neene. Ebich ibara moochacho, konicholla beshii shapii dabbiyaano ne tunoon arii beeto noone. Illa Roomi taatoyich qaraxee qocon Muusichi calloo daaggii beetashi, daaggaache? Qaraxoon qoconashi oohee qoccaayona?" iqqi echaheete.
41012015	Tunatee Yesuusi boonoshi noonee noocon ariiqqi, "Amoyich taan muriciyoon qaawii beetotine? Eke ikka Roomi shilinkoon taach deebote! beegana" iye.
41012016	Boonoshiyoo Shilinkoon deebii biich boonoshi bekkiitee, "Hini shilinkee toommooch beeti mallatoonaa kooreeti shigoona konichone?" iqqi echahe. Boonoshiyoo "Roomi taatoochone" iqqi wochiyeete.
41012017	Yesuusi wochiqqi, "Ishi gaata, Roomi taatoochon Roomi taatoyich, Yeerichon Yeerich imbote!" iye. Boonoshiyoo bi yibbaatati mooyon woriganaheete.
41012018	Wotta "Qitii duukkatina'o keyaachemmina'one " ii beeti Saduuqeena'ochi daggoochee ikkikkeena'o Yesuus waan waaqqi ishichii echaheete;
41012019	"Dojachocho! Muusi 'Ikka uro mecheen shaaggiqqi bushoon shiyaanoon bi qiti gaata, bi manoo ara ureen shaagiree qititi bi manoyich bushoon keribe' iqqi Callee Macaafoochaa nooch kooritone.
41012020	Ebiyoomon shabaatta maneena'o beeheete; boonoshi daggoochee qaabboo mecheen shaaggiqqi bushoon shiyaanoon qitiye.
41012021	Ebina bi hilloo woraashiqqi wotta shiyaanoon qitiye. Bi keejinno woraashiye; biyoo ebiyoomon qitiye.
41012022	Shabaattee ciireexooch beddaahee bulli ureen woraashiqqi bushoon shiyaanoon qitii ciiraheete. Bulliyee gub ure wotta qitiyan.
41012023	Illa hini shabaateena'o ara ureen shaagitina'one. Ebich qitii duukkatina'o kechiyooba mechee bi tunemmo aabichiye?" iqqi echaheete.
41012024	Yesuusi wochiqqi ishichiye:- "Yaafa Macaafo gettii beeti mooyonaa Yeeri giidacho bi tunoonon ittoshi tuushitoyich muricciyotine.
41012025	Qitii duukkatina'o kechiyooba shimaaji maraakeena'oomonalli boonoshi tunemmo shaagaacheete; shaageyaacheete.
41012026	'Qitii duukkatina'o kechemmina'ona?' getiree ittoshi echemmo gaata, Yeeri tushee qaaqqee daggoochaa Muusich amoon bi gettito gaata, Muusi kooriti macaafoochee shemmataachotina? Ebiyoo 'Ta Abrahamichi Nuggushoo, Yisaaqichi Nuggushoo, Yaaqoobichi Nuggushoo Yeeri taane' ii beetone.
41012027	Illakashachina'ochi Nuggushoalli qititina'ochi Nuggushoo toonoone. Ebich ittoshi oogichii muriccitotine" iye.
41012028	Aree hillooch Muusichi callee dojachina'ochi daggoochee ikkoo giddaa, Saduuqeena'o gajitee beeton waayaqqi, Yesuusiyoo gaawichii boonoshich bi wochoon beeggiqqi, Yesuusin "Calloo bulliichee besha calloo aabine?" iqqi echahe.
41012029	Yesuusi wochiqqi ishichiye:- "Bulliyee besha calloo 'Isra'eeleena'ote! Waayabote! Yeeri no Nuggushoo ikka Nuggushoone.
41012030	Newoo ceeni ne mulloona, ceeni ne kashoona, ceeni ne shalligoona, ceeni ne giidoona YDoono eeri ne Nuggushoon shune!' ii beetone.
41012031	Guttinnee calloo 'Neenoomi ne manoon neenna tachiree shune!' ii beetone. Hini gutteena'oyee besha bara calloo aalloone" iye.
41012032	Hini ara callee dojacho Yesuusich ishichiye:- "Tatoone, Dojachocho! 'Yeeri ikkoone; biyee damba baroo aalloone' iqqa ne gettato ibaroone.
41012033	Ebich asho ceeni bi mulloona, ceeni bi shalligoona, ceeni bi giidoona Yeerin shunonaa biinoomi bi manoon biinna tachiqqi shunona miccii beeti deejoonaa meeti bara deejeena'o bullinon Yeerich deejoyee beshoone" iye.
41012034	Yesuusiyoo uro shalligiqqi wochoon beeggiqqi, "Ne, Yeerichi taatittinee daggooch gimoochee wokkato toono neene" iye. Ebiyee gub, bulliyoo Yesuusin echo shattiyeete.
41012035	Aree hillooch Yesuusi Yaafee Kexoochaa dojiibee ishichiqqi echahe; "Muusichi callee dojachina'o 'Kiristoosi Daawitichi bushoone' iqqi amoyichiye boonoshi gettii beeto?
41012036	Daawiti bi qelloona Yaafa Ayaano biich shalligichee, 'Doono Yeeriyoo ta Doonon "Neenna koyaa beetina'on ne baate dechiich ta dichimmi wottoon ta qanna bad kotabe!" itone' iye.
41012037	Illa Daawiti biin 'Doono' itone. Ishi gaata, aabichiree Daawitichi bushoo tunehe?" iye. Ebin dofee asheena'o bi waanee emiroona waayaheete.
41012038	Wotta Yesuusi dojiibee ishichiye:- "Genja tahoon tahaqqi guudon, gabiyee godoochaa 'Shawooch qebana' ii beeti diggiyoon, Ayihudeena'o kicee beeti kexoochaa genja gabbaroon, gifiree kexoochaanoo oogee xaa'oon qaawii beeti Muusichi callee dojachina'o waanee ittoshi qelloon quyabote!
41012040	Xuuma maacheena'ochi kexon tiichiibee cadiqo shaahi bekkiya iqqi corootoon geechii genjii beeti ebosichi toommooch Yeeri beshi shattii giiriiti nalloon kindiiyemmone" iye.
41012041	Ebiyee gub, Yesuusi Yaafee Kechi daggooch gijoo kicee beeti qiicee aafooch kotaachii, asheena'o qiicee daggooch gijoon boonoshi dupii beetee ciinnii beehe. Meeti gaannachina'o woddoon dupiyeete.
41012042	Arooba ikka girachi xuuma ure waaqqa gutta duudin dupahan.
41012043	Aroochee Yesuusi bi dabbeena'on ceeggiqqi ishichiye:- "Ibaroon ittoshich gettoye; hini qiicee daggooch gijoon dupiti meeti asheena'o bulliyee hini girachi xuuma ureene beshoon dupati.
41012044	Bareena'o boonoshich beddiqqi echati gijooceenniye deebii boonoshi dupito; tunaballi hini ure girachi bi tunateenolla maaree bi qeyemmon echiyaanoon biich beeti bullinoo dupatine" iye.
41013001	Ebiyee gub, Yesuusi Yaafee Kexoochee bi kechiyee, bi dabbeena'ochi daggoochee ikkoo "Dojachocho! Hinin beegganne? Hini xaqqeena'onaa xaqqee kexina'ona am shaaho ogoogaheete!" iye.
41013002	Yesuusi wochiqqi, "Hini ogooga xaqqee kexina'on beeggaa beetine? Shixachina'ochi kishoona hapeyaanoon xaqqo xaqqee toommooch keddeeree ebina beetaachemmoone" iye.
41013003	Ebiyee gub, Yesuusi Yeerichi Yaafee Kechi ciinooch beeti Zayitee Michi Guudooch kotaa bi beetee, Pheexiroosi, Yaaqoobi, Yowannisi, Indiriyaasi eboshi baach Yesuus waan giddaqqi,
41013004	"Hini mooyo bi tunemmo aataniye? Hini mooyo bulli ceen bedon bekkiiyemmi mallatoo amoone? Eke nooch gete!" iqqi echaheete.
41013005	Yesuusi wochiqqi ishichiye:- "Koniyolla ittoshin muciyaachemmoyich ittoshi qelloon quyabote!
41013006	Meetina'o 'Taane Kiristoosi' getibee ta shigoona waaree meeti asheena'on muriciiyemmina'one.
41013007	Woheexonaa katineexi ginee woroonon ittoshi waayahooba keqqiyaahotine! Ebi tuno echataachemmone; tunaballi yemeenee ciiro bekkach tunataachemmone.
41013008	Arooba ikka aagatoo bara aagatoona, ikka shawee taatoo bara shawee taatoona koyemmone; bari bara xaa'oochoo shawee qewo tunemmone; shaacoo giyemmone. Eboshi bekkii beeto bat xuuxee gimoniye.
41013009	"Illa ittoshi qelloon quyabote! Nallachina'oyich ittoshin beshiiree immemmina'one; Ayihudeena'o kicee beeti kexoochaa arangoona xoobbeeyemmo ittoshine; ta miixoo ittoshi tunemmoyich ta naboyich iraasheena'onaa taateena'onochi aafooch neexemmo ittoshine.
41013010	Ebi bulliyee shiichiree ta mishiraachee qaaro aagateena'o bullich getteyoo qaawiihe.
41013011	Wotta asheena'o ittoshin beshii imiyooba, 'Ama gettehone?' getiree shiichi iritiyaahotine! Tunaballi aree gaata Yeeri ittoshich immimmi mooyon getote! Gettemmo Yaafa Ayaanoalli ittoshi toonoone.
41013012	"Arooba manoo bi manoon, nihoo bi bushoon wuxemmi asheena'oyich beshiiree immemmone; wotta bushiisheena'o boonoshi niheena'onaa boonoshi indeena'onochi toommooch tiyiree wuxiiyemmina'one.
41013013	Asheena'o bulli ta naboyich ittoshin shixxemmina'one; tunatee ciirooch beddaahee manjiqqi kupphammo wodemmone" iye.
41013014	"Tunaballi [ebiyee aaf keemachi Daaneli gettiti] aalliyachi ee'acho bi neex bedaani xaa'ooch neexatee, beeggemmo ittoshine. Ebiyooba shemmammoo shalligibe; arooba Yihudee Shawooch beetina'o gepoo beetooch maxxabeete.
41013015	Kechi toommooch beeto 'Kindiree kexooch beeti ta qiicoon deebana' getiree giyaaye.
41013016	Wotta goyee toommooch beeto bi qoraddoon deeboyich gub wottaaye.
41013017	Arooba yeqqafachina'onaa bushoon xaachii beetina'onoyich woowo!
41013018	Ebi bulli yooyooba bi tunataachemmoyich corootibote!
41013019	Arooba Yeeri shawoonaa shimaayoonon hallitoochee tiijiqqi hanaach beddaahee bekkataani, gubbichoo wotta bekkataachemmi xuuxo tunemmone.
41013020	Doono Yeeri ebi ara aabeena'on bi qamichaan gaata, koniyolla wodaacheshone; tunaballi bi kaacciti asheena'oyicha iqqi ebi ara aabeena'on qamichitone.
41013021	Arooba koniyolla ittoshich 'Hini beege! Kiristoosi hiniich beetone', oohee 'Ok ebiich beetone' bi geti gaata, ibariyaahotine!
41013022	'Taane Kiristoosi', wotta 'Taane keemacho' getibee muriciiyachina'o tiyemmina'one. Boonoshiyoo 'Yeeri kaaccitina'on muriciyoyich qiiccabone' getibee mallatoonaa woriganikkiti mooyonon tuniiyemmina'one; tunatee Yeeri kaaccitina'on muriciyoon hakkaachemmina'one.
41013023	Illa bullin shiichiqqa ittoshich gettato taane; ittoshi qelloon quyabote!" iye.
41013024	Wotta Yesuusi daakkiqqi ishichiye:- "Ebiyooba ebi ara xuuxoyee gub, 'Aabe mandaremmine; aganeyoo aaxxataachemmine;
41013025	xojaneena'o shimaayoochee hollemmina'one; shimaaji giideena'o shuuremmina'one'
41013026	Ebiyee gub, ashi bushoo ta wodda giidoonaa oogee yiiroona 'Qubee daggoona ta waatee' beeggemmina'one.
41013027	Arooba tawoo shimaaji maraakeena'on wochemmo taane; boonoshiyoo hamiree awudda kelloona shawee tuggoochee, shimaayee tuggoocheenoo Yeeri kaaccitina'on kicemmina'one" iye.
41013028	"Wotta balasee mixoochee mallatoon beegote! Balasee mixo quummiqqi ataa bi waajahooba arooba yooyo womon arii beeto ittoshine.
41013029	Ebiyoomon wotta hini mooyina'o tunoon ittoshi beegiyooba, ashi bushoochi womo katinniqqi kelloch shaggito bi tunoon ariibote!
41013030	Ibaroon ittoshich gettoye; hini mooyina'o bulli tunataanoon hini shiijaroo beshataachemmone.
41013031	Shawoonaa shimaayoona beshemmone; tunaballi ta qaaro bulli yemeenooch manjiree beeyemmone" iye.
41013032	Tunatee ara aaboonaa ara saatoonon nihoo Yeeriyee damba arii beeto aalloone. Shimaaji maraakeena'o tunabeete, Yeerichi Bushoo tunabe, arii beeto aalloone.
41013033	Ara aabo aata bi tunemmo gaata ariyaano ittoshine. Ebich qaalliree quyabote! [Corootibote!]
41013034	Ebiyoo bi kexoochee kechiqqi wohi gommon hammii beeti uroomone. Aroo bi wochee bushiisheena'oyich boonoshi qelli qelloona shuunoon qoodii immiichii wotta kellachon 'Gaawichireeshiye kelloon ne quyemmo' iqqi gettiichii hammiye.
41013035	"Ara kechi Doono illa shawoo xumaache tunabe, xumee gutta qellimooch tunabe, qaabba baakkee kuuhooch tunabe, haree gaari gaarooch tunabe, aata bi woyemmo gaata ariyaano ittoshine. Ebich diqqich tokkatooch ittoshi beetee, bi waataachemmoyich kuppharee quyabote!
41013037	Ittoshich ta gettaa beetoomon bullich gettoye; kuppharee quyabote!" iye.
41014001	Ebiyee gub, qara koshon boonoshi maa beeti Beshee Baaree aabo katinniqqi gutta qemo echahe. Qeesheena'ochi ukkureena'onaa Muusichi callee dojachina'ona Yesuusin maroona yeshiree boonoshi wuxemmi gommon qaawiyeete.
41014002	Tunatee "Hini baaree aaboona tunaaye; asheena'o kaaroon tiijemmina'one" iyeete.
41014003	Arooba Yesuusi Bitaana, qeddee shaddee biiyoona biiyati Simoonichi kexooch beehe. Ara kexoochee maayo giddatee madee toommooch bi beetee, ikka ure elibaaxiroosi gettee beeti xaqqoochee shuuneeti firiqaadee ceeni Naaridoosi gettee beeti, aaxxi gatiyachi, gaawa cinnachi shittoon yechaqqa waahan. Waa firiqaadoon tiichaqqa ara shittoon Yesuusichi shimbooch ukkiyan.
41014004	Arooch beeti asheena'ochi daggoochee ikkikkeena'o ipaqqi, "Hini shittoon cikkii bi duubii beeto amoyichiye?
41014005	Ebi shitto keeja balla birawoyee beshi gatiyoona kemee iriteetina'oyich amoyich immeyaache?" iqqi boonoshinaa boonoshina yibbaataheete; ureenoo kaaraheete.
41014006	Tunatee Yesuusi ishichiye:- "Qayote! Hini ureen amoyich iritii beetotine? Biyoo taach de'a shuunoon shuunatine.
41014007	Girachina'o bulli araddoon ittoshina tookkiiniye boonoshi beeto; ittoshi qaawimmi aaboon aatolla boonoshin gaachoon hakkiyotine. Tunaballi ta bulli araddoon ittoshina tookki beetaachemmo taane.
41014008	Hini ure bi hakkee wottoon taach shuunatine; duukkeyaan ta beetee shiichiqqa ta ashittinoon huuttatine.
41014009	Ibaroon ittoshich gettoye; asheena'o hini mishiraachoon boonoshi gettimmii shawee toommo aabiicholla, biin shalligoyich are shuunaton wotta gettemmina'one" iye.
41014010	Ebiyee gub, aaraa gutta bi dabbeena'ochi daggoochee ikkoo Asqorootachi Yihudi Yesuusin beshiiqqi imoyich, qeesheena'ochi ukkureena'o waan hammiye.
41014011	Boonoshiyoo ishin waayaqqi emiriibee, "Nooch beshii ne imi gaata, gijoon neech immemmo noone" iqqi gibanikkiyeete. Yihudiyoo "Yesuusin aabichiree beshii imbate?" iibee beshiiree bi immemmi holloon qaawii beehe.
41014012	Beshee Baaroon shalligoyich, bagoon boonoshi guurii beeti qara kochi baaree batti batti aabooba, bi dabbeena'o Yesuusin "Beshee Baaree maayoon ne maayemmoyich aabiich hamiree qanniibona?" iqqi echaheete.
41014013	Arooba Yesuusi bi dabbeena'ochi daggoochee gutteena'on ishichiqqi wochahe; "Katamooch hambote! Hammii ittoshi giyiyee, aachi qondoon shaaggiti uroon danemmo ittoshine; biin dabbi hambote!
41014014	Hamiree bi giyimmi kexooch giyiree kechi doonon 'Dojacho "Ta dabbeena'ona tookki Beshee Baaree maayoon ta maayemmi iibbee kexo aabichiye?" itone' getote!
41014015	Biyoo kechi toommeexi kexooch keyiree yaggee qanniti gabini xaa'oon ittoshich bekkiiyemmone. Aroochaanoo nooch qanniibote!" iye.
41014016	Aroochee gutta bi dabbeena'o kechiqqi katamooch hammiyeete. Yesuusi gettitoomon bullin danaqqi Beshee Baaree maayoon arooch qanniiheete.
41014017	Aroobee xum aaraa gutta bi dabbeena'ona tookkii Yesuusi arooch waahe.
41014018	Ikkoochoo kotaqqi maayo giddatee maa boonoshi beetee Yesuusi ishichiye:- "Ibaroon ittoshich gettoye; ittoshi daggoochee ikkoo taan beshiiree immemmone; biyoo and taanna tookkii maa beetone" iye.
41014019	Boonoshiyoo ebi mooyona ayiniqqi boonoshi qelli qelloona "Ta tunehota?" iqqi Yesuusin echooch giyiyeete.
41014020	Yesuusi wochiqqi, "Hini aaraa guttoo ittoshi daggoochee ikkoo taanna tookkii ikka shaatooch dukkaa beetone taan beshiiree immemmo.
41014021	Ibaroon ashi bushoo tawoo Yaafa Macaafooch bi kooreetoomon qitaanoon echataachemmo taane; tunaballi ashi bushoo taan beshiiree immemmi ara uroyich woowo! Ara uro shiijataanoon bi dooggito gaata biich gaawiye" iye.
41014022	Aree hillooch boonoshi maa beetee, Yesuusi qara koshon tiijiqqi Yeerin gallatahe; tiichiqqi bi dabbeena'oyich immiibee, "Ha'ote! Hini ta meenone" iye.
41014023	Wotta woyinee uyo yechiti xoofoon tiijii Yeerin gallataqqi boonoshich immiye. Boonoshi bulliyoo ara xoofoochee uchiyeete.
41014024	Biyoo "Hini meetina'oyich ufemmi ta damoo Yeeri neechemmi [andira] wogee mallatoone.
41014025	Ibaroon ittoshich gettoye; Yeerichi taatittineecha androon ta uchemmi aabee wottoon ebiyee damba hini woyinee uyoochee uyaachemmo taane" iye.
41014026	Boonoshiyoo Yeerich shoddoon boonoshi shoddatoyee gub tiyiqqi, Zayitee Michi Guudooch hammiyeete.
41014027	Arooba Yesuusi bi dabbeena'oyich ishichiye:- " 'Yeeri "Qiddoon xoobbemmo taane; bageena'oo shacemmina'one" iqqi gettitone' getee Yaafa Macaafooch kooreetone. Ebich [hanaach xum] ittoshi bulli taan qajemmo ittoshine.
41014028	Tunaballi qitii duukkatina'ochi daggoochee Yeeri taan bi kichitoyee gub, ittoshiyee shiichiree Galiilla hammemmo taane" iye.
41014029	Arooba Pheexiroosi tiyiqqi, "Bareena'o bulli neen boonoshi qayi gaatolla, ta neen cir qayaache" iye.
41014030	Yesuusi "Ibaroon neech gettoye; hanaach xum baakkoo guttaa kuukkaahee, keeja kaalloon taan nookkemmo neene" iye.
41014031	Pheexiroosi wochiqqi, "Qitolla tuna gaata, neenna tookki qitehalli cir neen nookkataache" iqqi kupphiiqqi gettiye. Bareena'o bulliyoo ebiyoomon gettiyeete.
41014032	Aroyee gub Yesuusi bi dabbeena'ona tookkii Getesemaana hammiye. Yesuusi boonoshin "Ta ok ebiich hamiree corootibana; ittoshi hiniich kotabote!" iye.
41014033	Pheexiroosin, Yaaqoobinaa Yowannisinon dabbiiqqi hammiye. Bi kasho keyaano giyaano yullahe.
41014034	Boonoshin "Ta kashee ayinoona xuuxaqqa kech beddatine. Hiniich beebote! Tokkataayi kuppharee quyabote!" iye.
41014035	Boonoshi aafoochee giishachoon wokkiqqi hammiye. Shawooch baroona guufaachii, tunesho gaata, hini saatooch tunemmi mooyo echemmoyich corootiye.
41014036	Ishichiye:- "Taabo! Ta nihoocho! Bulli neech hakkeehe. Hini xuuxee xoofoon ta waanee wokkiibe! Tunatee ne daaggoo tunaballi, ta daaggoo tunaaye" iye.
41014037	Aroochee keeja bi dabbeena'o waan wottaqqi bi waahee, tokkataqqi beetina'on danahe. Pheexiroosinoo "Simoono! Tokkatane? Ikka saatoonolla kupphaqqa quyoon hakkaachine?" iye.
41014038	Daakkiqqi, "Gondoochi nihoo dachooch ittoshi giyaachemmoyich kuppharee quyabote! Corootibote! Asho bi mulloona de'oon shuunoyich gabii beetone; tunatee meenoyich yiingoo aalloone" iye.
41014039	Wotta hammiqqi shiichii bi corootitoomon daakkiqqi corootiye.
41014040	Guttinnoon wottaqqi bi waahee, gwwpphirona daadeeqqi tokkataa boonoshi beetee danahe. Boonoshiyoo aree gaata boonoshi gettemmon muccaheete.
41014041	Daakkii keejinnoon wottaa waaqqi, "Andoo bat tokkataa kashaqqiniya ittoshi beeto? Beddiye; saato bedditone. And ashi bushoo taan axaaxachina'ochi kishooch beshiiree immemmina'one.
41014042	Tibote! Hambone. Andoo taan beshiiree immemmo shaggitone" iye.
41014043	Yesuusi ishin yibbaataa bi beetee, bekkach aaraa gutteexi ikkoo Yihudi shaggiye. Biinna tookkii dofee asheena'o sheefoonaa yeelloonon yechiqqi waaheete. Boonoshiyoo qeesheena'ochi ukkureena'o, Muusichi callee dojachina'onaa geeneena'ona waanee wochatee waatina'one.
41014044	Ebiyee aaf "Yesuusin beshiiree imbana" ito, boonoshich ishichiqqi mallatoon immitone; "Ittoshi yechemmo, diggiiqqa ta shummammoniye. Ebi ittoshich mallatoo tunabe. Aroon manjii yeshiree daambote!" itone.
41014045	Yihudi shaggii bekkach Yesuus waan giddaqqi, "Dojachocho!" iqqi yechii shummiye.
41014046	Ebiyee gub, asheena'o Yesuusin yechiyeete.
41014047	Tunatee arooch neexaqqi beetina'ochi daggoochee ikkoo sheefoon kaacciqqi qeeshee guudoochi guunon wuxiya bi daachiito uroochi waamon karii kindiihe.
41014048	Tunaballi Yesuusi boonoshich ishichiye:- "Bokkoon yeshoomon taan yecha sheefoonaa yeelloonon yechiqqi waahotina?
41014049	Yaafee Kexooch bulli araddoon dojii ta beehooba taan yeshaano ittoshine. Tunaballi ebi tunato, Yaafa Macaafooch kooreeti mooyo bi ceenemmoyichiye" iye.
41014050	Arooba bi dabbeena'o bulli biin dupiichii aallaheete.
41014051	Aree gaata bullikkoo ikketon gammannati ikka gurimaashoo Yesuusin dabbii bi beetee, asheena'o biin yechiyeete.
41014052	Boonoshi yechiyee, bullikkoon boonoshi getee toommooch shoottii dupiichii shokkaachoon muricciye.
41014053	Aroochee Yesuusin qeeshee guudo waan daammiyeete. Qeesheena'ochi ukkureena'o, geeneena'onaa Muusichi callee dojachina'ona bulli arooch kiceeheete.
41014054	Arooba Pheexiroosi qeeshee guudoochi kakallooch beddaahee wokkiibee Yesuusin dabbiye. Hammii gayee maac giyii kellachina'ona tookkii kotaqqi qaaqqoon kachii beehe.
41014055	Arooba qeesheena'ochi ukkureena'onaa kaacceeti Ayihudee nallachina'o bullina Yesuusin wuxiiya bi toommooch miixemmon qaawiyeete; tunatee danataaneena'one.
41014056	Ebiyoo meetina'o bi toommooch boonoshi miixati mooyo kooto bi tunatoyichiye. Boonoshi miixati miixee qaaro ikkottataanoone.
41014057	Ikkikkeena'o tiyii kootoon ishichiqqi miixaheete;
41014058	"Ta hini ashi kishoona haggeeti yaafee kexon hapiich ashi kishoona haggeyaani bara yaafee kexon keeja qemona haggemmo taane' iqqi bi gettee waayato noone" iyeete.
41014059	Tunatee boonoshi qaaro ikkottataanoone.
41014060	Aree hillooch qeeshee guudo boonoshi daggoochee tiyii neexaqqi Yesuusin "Ebi ne toommooch miixaa beetina'oyich noonoo wochaachemmo neena?" iqqi echahe.
41014061	Tunatee Yesuusi cikkii qajiye; minna kanna getaanoone. Wotta wochiqqi qeeshee guudo "Gallateeti Yeerichi Bushoo Kiristoosi neena?" iqqi echahe.
41014062	Yesuusi wochiqqi, "Eeha taane. 'Ashi bushoo ta, giidachi Yeerichi qanna bad ta kotatee, wotta shimaaji qubee daggoona ta waatee' beeggemmo ittoshine" iye.
41014063	Arooba qeeshee guudo bi tahoon getoochaa keexxiqqi, "Ebiyee damba amee miixoo qaawiihe?
41014064	Bi naagon gaata, waayato ittoshine. Illa ama getiree nallehotine?" iye. Boonoshi bulliyoo "Qita beddiye" iqqi nalliyeete.
41014065	Boonoshi daggoochee ikkikkeena'o bi toommooch cuddiyeete; bi aafoon kaapiichii xoobbiibee, "Eke konine neen xoobbito? Ne arii beeto gaata, nooch gete!" iyeete. Aree hillooch kellachina'o tapaabee daammiyeete.
41014066	Aree gaata Pheexiroosi gayee maac baata bi beetee, qeeshee guudoochi shaajateena'ochi daggoochee ikkee bi beetooch waahan.
41014067	Pheexiroosi qaaqqoon kachii bi beetee beeggaqqa, giddaa manjii ciinnahan; biyoo "Ne Naazireetachi Yesuusina tookkii beeto ne toona?" iqqa echan.
41014068	Tunatee Pheexiroosi wochiqqi, "Ne gettaa beeton ariyaache; ne yibbaatoo taach giyaache" iqqi nookkahe. Ishichiqqi tiyii kakallee kellooch bi kechiyee, [baakkoo kuukkiye].
41014069	Wotta hini ara shaajatee Pheexiroosin ciinnaqqa arooch neexaa beetina'oyich "Hini uro boonoshi daggeexone" iqqa daakkii gettahan.
41014070	Tunatee Pheexiroosi andoo wotta nookkahe. Giishachoon yiccimmiqqi arooch neexaa beetina'o wochinnoon Pheexiroosin "Halla ne Galiilee shawee asho neene. Ibaroon boonoshi daggeexo neene" iyeete.
41014071	Tunatee Pheexiroosi "Hini ittoshi gettii beeti uroon ariyaano taane" iqqi bi kashoon upii wogahe.
41014072	Bekkach guttinnoon baakkoo kuukkiye. Pheexiroosi "Baakkoo guttaa kuukkaahee keeja kaalloon taan nookkemmo neene" Yesuusi iti qaaroon gabiqqi tiittaa eepiye.
41015001	Dechra maaddoona qeesheena'ochi ukkureena'o, shawee geeneena'onaa Muusichi callee dojachina'ona, Ayihudee nallachina'o bullina tookkii boonoshi echeetoyee gub, Yesuusin cuchiiqqi daammii Yihudee iraashoo Phelaaxoosich beshiiqqi immiyeete.
41015002	Phelaaxoosi Yesuusin "Ne Ayihudeena'ochi taatoo neena?" iqqi echahe. Yesuusi wochiqqi, "Newolla gettaa beetine" iye.
41015003	Arooba qeesheena'ochi ukkureena'o bi toommooch tagoon yaaqqiyeete.
41015004	Yihudee iraashoo Phelaaxoosi wotta guttinnoon Yesuusin "Noonoo wochaachemmo neena? Ambicha taggoon ne toommooch boonoshi yaaqqi beeto gaata waayataachine?" iqqi echahe.
41015005	Tunaballi Phelaaxoosi "Hini amee uroone?" iqqi bi woriganammi wottoon Yesuusi minna kanna getaanoon qajiye.
41015006	Wotta Yihudee iraashoo Phelaaxoosi nati natona hini baaree aabooba cuchaqqi beetina'ochi daggoochee asheena'o "Biishe!" iqqi boonoshi qollammi ikka uroon bichii beetone.
41015007	Arooba shawee toommooch gino tiijii ashoon wuxiqqi hukkachina'ona tookkii cuchati Baribaasi gettee beeti uro cuyee kexooch beetone.
41015008	Ebiyee gub, dofee asheena'o giddaqqi Phelaaxoosin "Aafichoomon cucheetina'ochi daggoochee ikkoon nooch biishe!" iqqi qollooch giyiyeete.
41015009	Yihudee iraashoo Phelaaxoosi wochiqqi asheena'on "Ayihudeena'ochi taatoon biishata? Shunniyotina?" iqqi echahe.
41015010	Ebiyoo asheena'o bulli Yesuusin shunniqqi bi waan boonoshi wottatee, qeesheena'ochi ukkureena'o qanaataqqi beshii boonoshi imon bi ariitoyichiye.
41015011	Tunaballi qeesheena'ochi ukkureena'o " 'Yesuusin toonoone; Baribaasin nooch biishe!" getiree qollabote!" iqqi asheena'on kocciyeete.
41015012	Ebich Yihudee iraashoo Phelaaxoosi wochinnoon "Hini 'Ayihudeena'ochi taatoo' iqqi ittoshi gettii beeton aabichibate?" iqqi echahe.
41015013	Asheena'o wochiqqi, "Yoode!" iqqi cookeeheete.
41015014	Yihudee iraashoo Phelaaxoosiyoo, "Amoyichiye? Bi gondochi amoone?" iqqi echahe. Tunatee boonoshi wochiqqi, "Yoode!" iqqi caagaa cangachaheete.
41015015	Ebich Yihudee iraashoo Phelaaxoosi asheena'on emirikkoyicha iqqi Baribaasin biichiichii Yesuusin arangoona bi xoobbiitoyee gub, "Yoodote!" iqqi beshii immiye.
41015016	Arooba ginee naayina'o kakallee dageexi firaatoriyoo gettee beeti kexooch daammiqqi echati boonoshi guuphina'o bullin ikkooch ceeggiyeete.
41015017	Ceegee boonoshi waatoyee gub Yesuusich ceella tahoon tajiyeete; taatee mallatoon tunati gubbichoon angixoochee gengiqqinoo bi qellooch ukiiheete.
41015018	Aroochee bi waan giddaqqi, "Ayihudeena'ochi taatoocho! Ne taatittino manjibe" iibee moo'ee diggiyoon diggiiheete.
41015019	Wotta bi qelloon shimaroona xoobbiyeete; cudonoo bi toommooch cuddiyeete; wotta gurataqqi goyinnaheete.
41015020	Eechiqqi boonoshi coonatoyee gub, boonoshi tajiti ceella tahoon shottiichii, biichon tajiqqi yoodoyich daammiyeete.
41015021	Hammii boonoshi beetee, Iskindiroosinaa Rofaasinochi nihoo Simooni gettee beeti Qereenachi uro goyachi gafoochee waa beshaa bi beetee danaqqi, "Masqaloon shaage!" iqqi yechiyeete.
41015022	Aroochee "Golgooti" oohee "Qellee koofee xaa'oo" gettee beeti xaa'ooch Yesuusin daammiyeete.
41015023	Arooch shaggiiqqi haraboo bacceeti woyinee uyoon "Uye!" iqqi Yesuusich immiyeete; tunaballi uyaano qajiye.
41015024	Aree hillooch masqalee toommooch xuuree xogoona biin xogiqqi yooddiyeete. Ebiyee gub, bi tahoon ixoo kuxxiqqi qoodeeheete.
41015025	Boonoshi yooddito maaddee keeja saatoochiye.
41015026	Boonoshi taggee mallatoo tunati "Ayihudeena'ochi taatoo" ii beeti cuufoon arooch biyee took kichiqqi xogiyeete.
41015027	Wotta biinna tookkii gutta bokkeena'on ikkoon bi qanna bad, ikkoonoo bi yoocha bad yooddiyeete.
41015028	[Arooba Yaafa Macaafooch "Calloon shaaddatina'ona tookkii haddeehe" getee kooreeto ceenniye.]
41015029	Aroona beshaa beeti gommachina'o boonoshi qelloon shuurikkiibee naagaheete; "Eeh! Yaafee Kexon hapiichi wochiree keeja qemona haggeshocho!
41015030	Eke masqalee toommoochee kindiree ne qelloon wodibe!" iyeete.
41015031	Wotta qeesheena'ochi ukkureena'onaa Muusichi callee dojachina'ona coonaabee ishichiyeete:- "Bareena'on wodiito bi qelloon wodiyoo mawiiha?
41015032	Biyoo Isra'eelee taatoo Kiristoosi bi gaata, eke and masqaloochee kindibe. Bi kindee beegiree ibariibone" iyeete. Arooba biinna tookkii yooddeeti bokkeena'o wotta biin naaggiyeete.
41015033	Aree hillooch haree shiritta saatoochee tiijiqqi yiixiya saato beddimmi wottoon shawoo bulli mandarahe.
41015034	Yiixiya saato ceenee, Yesuusi "Eloohe! Eloohe! Laamaa sabaqitaani?" iqqi bi qaaroon oogichiqqi cookiye. Ishi geto "Ta Nuggushoocho! Ta Nuggushoocho! Akkiya taan qajane?" getone.
41015035	Aree gaata arooch neexaqqi beetina'ochi daggoochee ikkikkeena'o waayaqqi, "Eliyaasin ceeggii beetoche!" iyeete.
41015036	Bekkach ara asheena'ochi daggoochee ikkoo woccii hammii, kiikkara uyee daggooch isponjoon hacciqqi deebii, "Eke qayotee Eliyaasi waa biin bi kindiiyemmo gaata beegone" iibee shimaree gumboona bi noonooch giddiihe.
41015037	Aree hillooch Yesuusi oogichiqqi bi cookitoyee gub, bi kasho abbatahe.
41015038	Arooba Yaafee Kexooch tipeeti maccillaatoo dambee tiijiqqi desh beddaahee gutta bad kappheeqqi keexaa kechiye.
41015039	Aree gaata masqalee ciinooch neexaqqi beeti balla ginee iraashoo Yesuusi aabichii [cookiqqi] bi kasho abatato gaata beeggiqqi, "Ibaroon hini uro Yeerichi Bushoone" iye.
41015040	Wotta ikkikka maacheena'o wokkii neexaachii ciinnii beeheete. Yesuusi Galiilee shawooch bi beehooba boonoshi daggooch biin dabbii deggii gaachaa beeti Magidalachi Maariyami, Yaaqoobi giishonaa Yoosayinochi indee Maariyaminaa Soloomina eboshi beetina'one. Biinna tookkii Yerusalem kechiti meeti bara maacheena'o beetina'one.
41015042	Aroochee woyimikkoo wottaqqi Shambatoo gimooch giddahe. Ayihudeena'ochi qaniyee aabo bi tunatoyich,
41015043	Ayihudeena'o oogii beeti nallacho tunati Arimaatachi Yooseefi waahe. Biyoo wotta woyemmi Yeerichi taatittineen quyaa beeti uroone. Aroo aafoon kupphaqqi Yihudee iraashoo Phelaaxoosichi aafooch giddaqqi, "Yesuusichi cahoon taach imbe!" iqqi qollahe.
41015044	Phelaaxoosi "Yesuusi aabi goora kaataa qitiye?" iqqi gabiye. Ebich masqalee ciinooch neexati balla ginee iraashoon ceeggiiqqi, "Yesuusichi kasho kechii yagita?" iqqi echahe.
41015045	Hini ara balla ginee iraashoo waanee Yesuusichi qitoon xiishii manjiiqqi tiyii Yooseefich daaggiye.
41015046	Aroochee Yooseefi andra kaafanoon kemaaqqi, Yesuusichi cahoon masqaloochee kindii kaapiye. Xaqqee guudoochee gooshiiqqi bi shuuniiti opooch daammii arooch duukkiye. Wotta ooga xaqqoon gedirikiqqi ara opee kelloon hicciye.
41015047	Arooba Magidalachi Maariyaminaa Yoosayichi indee Maariyamina Yesuusi aabiich bi duukkeeto gaata ciinnii beeheete.
41016001	Shambatoo beshatoyee gub Magidalachi Maariyami, Yaaqoobichi indee Maariyaminaa Soloomina tunaqqi Yesuusichi cahoon huutta cinnachi shittoon kemaheete.
41016002	Batti bat ikka getee shabaattoo haddee beeti, ebiyoo oogi shambatee maaddoona opo beetooch hammiibee,
41016003	"Opee kellee noonooch beeti ooga xaqqoon konine nooch gedirikkemmo?" iqqi yibbaataabee shaggiyeete.
41016004	Kaamaqqi boonoshi ciinniyee, opee kellee noonooch beeti xaqqo aroochee ikka bad gediraton beeggiyeete. Ebiyoo wohochaa beegon boonoshi hakkito, xaqqo oogato bi tunatoyichiye.
41016005	Shaggiqqi xaqqee opee daggooch giyiqqi boonoshi ciinniyee, nacca tahoon tahati ikka gurimaasho ara opee ga'ooch qanna bad kotaqqi beeton beeggii keqqiyeete.
41016006	Tunatee aroo "Keqqiyaahotine! Yoodee qititi Naazireetachi Yesuusiniye ittoshi qaawii beeto? Aroo hiniich aalloone. Yeeri qitii duukkatina'ochi daggoochee biin kichitone. Bi cahoo qeyiti xaa'oon waaree beegote!
41016007	Andoo tunatee hamiree Pheexiroosinaa bara bi dabbeena'onoyich 'Ebiyee aaf ittoshich bi gettitoomon Galiilla ittoshiyee shiichiree hammemmone; aroochaa beeggemmo ittoshine' getiree getote!" iye.
41016008	Maacheena'o keqqoona qewaabee maashoochee kechiqqi wocaheete. Boonoshi shattatoyich, konicholla getaaneena'one.
41016009	[Oogi shambatee maaddoona Yesuusi qitii duukkatina'ochi daggoochee bi kechitoyee gub, shiichii shabaatta yinneena'on bi toommoochee bi yookkiti Magidalachi Maariyamich bekkahe.
41016010	Areyoo hammaqqa eepii muushanaqqi beeti bi dabbeena'oyich gettahan.
41016011	Yesuusi qitii duukkatina'ochi daggoochee kechiqqi kashoona bi beemon ure waanee boonoshi waayatee, ibariyaaneena'one.
41016012	Ebiyee gub, Yesuusi goyachi gafooch gommona hammii beeti gutta bi dabbeena'oyich bara mallatoona bekkahe.
41016013	Boonoshiyoo wottaqqi bara bi dabbeena'oyich gettiyeete. Hini areena'on wotta ibariyaaneena'one.
41016014	Ebiyee gub, maayoon maaya madooch boonoshi kotaa beetee, Yesuusi aaraa ikka bi dabbeena'oyich bekkahe. Arooba "Qitii duukkatina'ochi daggoochee ta keyon akkiya ibariyaachotine? Ittoshi mullo akkiya xaqqo tunahe?" iqqi noggahe.
41016015	Daakkiqqi ishichiye:- "Shawee toommo bulliich hambote! Ta mishiraachoon halleeto bullich getote!
41016016	Yeeriyoo bi mulloon ta toommooch too'iiqqi aacona afaalleemmon wodiiyemmone. Ta toommooch bi mulloon too'iyaano qajiyochi toommooch nallemmone.
41016017	Boonoshi mulloon ta toommooch too'ii beetina'o ebi mallatoon tuniiyemmina'one; ta shigoona asheena'ochi toommoochee yinneena'on yookkemmina'one; andra noonoona yibbaatemmina'one;
41016018	Dingareena'on boonoshi yeshi gaata, oohee wuxii beeti attoon boonoshi uyi gaata, boonoshin amolla hallaachemmone; biiyachina'ochi shimbooch boonoshi kishoon boonoshi kotiihona hini ara biiyachina'o wodemmina'one" iye.
41016019	Doono Yesuusi ishin bi dabbeena'oyich bi gettitoyee gub, shimaaj kechiqqi Yeerichi qannooch kotahe.
41016020	Boonoshiyoo Yerusalemee kechiqqi bulli xaa'ooch hammii Yesuusichi wochoon gettiyeete. Hammii boonoshi beetee, Doono boonoshin gaachaa beehe; bi immii beeti mallatoona boonoshi gettii beeti qaaroon manjii beehe.] shalligicho Hiniyee desh beeto, ikkikka wonnee macaafee daggooch Maariqoosi 16 haddee 8 hillooch kooreetone; tunaballi meeti wonnee macaafee daggooch aalloone. [Tunatee arooba hini ara genneena'o Pheexiroosinaa bi nuucheena'ona waan hammiqqi shimaaji maraakoo gettiton bekkach gettiyeete. Ebiyee gub, Yesuusi bi qelloona bi dabbeena'oyich "Bulli yemeenee wodoo tunati shaddeyaani yaafa qaaroon aabi keyoochee aabi gimooch beddaahee hamiree asheena'o bullich getote!" iqqi wochahe.]
42001001	Iraano Teefilooso! batti bat boonoshi hajee aafoona hini mooyina'on beeggiqqi mishiraachee qaaroon gettachina'o nooch boonoshi arichiitoomon, ebiyee aaf no daggooch tunati mooyon meetina'o yaari yaaroona koorooch giyitina'one.
42001003	Ebich ta wotta ne waayati mooyina'o gibaneetina'o boonoshi tunoon ne ariiyemmoyich, hini mooyina'o bullin xepphoochee tiijii xiishoona yaariqqi neech kooroo gaawato shaahiqqi taach bekkahe.
42001005	Yihudee taatoo Heroodisi taataa beehooba, Yeerichi maddii (maddaa) beeti Aabiyaahi gettee beeti uroochi guuphi daggooch Zakaariyaasi gettee beeti ikka qeeshoo beehe; bi mechee Haaroonichi yareene; bi shigoo Elsabeexi getteehe.
42001006	Gutteena'oo Doono Yeerichi getoonaa cadiqee shuunoonochi daggoochee ikkoonolla shapiyaanoon ceechii beetina'one; Yeerichi aafoochoo cadiqeena'one.
42001007	Elsabeexi shiyaani xaafee bi tunatoyich, bushaalleena'one; ebiyeenoo geenatina'one.
42001008	Ikka araddoon Zakaariyaasi beeti guuphoyich Yeerich maddee kaalo shaggee, Zakaariyaasi Yeerich maddii (maddaa) bi beetee,
42001009	qeesheena'ochi doyoomon Doono Yeerichi Yaafee Kexooch giyiqqi ixaanee shookki ixoo biin yechiye.
42001010	Ebich Zakaariyaasi ixaanoon shookkii bi beetee, dofee asheena'o bulli maaxooch neexaqqi corootii beeheete.
42001011	Arooba Doono Yeerichi maraakoo ixaano shookkee beeti xaa'oochaa qanna bad neexaqqi biich bekkahe.
42001012	Zakaariyaasiyoo beeggiqqi keqqiye; oogati shatoo biin yechiye.
42001013	Tunaballi ara maraakoo ishichiye:- "Yakaariyaaso! Shattaahine! Yeeri ne corootiti corootoon waayatone. Ne mechee Elsabeexi anaami bushoon neech shiyemmine; bi shigoonoo 'Yowannisi' getiree shigiiyemmo neene.
42001014	Emiremmo neene; oogati emiroon danemmo neene; bi shiijoo meetina'on oogichi emirikkemmone.
42001015	Biyoo Doono Yeerichi aafooch oogemmone; wotta woyinee uyoonaa mashii beeti bara uyo bullinon uyaachemmone; shiijataanoon bi indee maacooch beebee, Yaafa Ayaanoona ceennemmone.
42001016	Isra'eelee yoodoochee meetina'on boonoshi Doono Yeer waan wochemmone.
42001017	Biyoo 'Doono Yeerich maddiya beddimmi aagatoon qanniibana' getiree niheena'onaa bushiisheena'ona shunemmoyich, Yeerich de'a getaaneena'o cadiqeena'ochi ciicoon boonoshi waayemmoyich, Eliyaasichi toommeexi ayaanoonaa giidoona bi toommooch kindee, Doonochi aafooch shiichemmone" iye.
42001018	Zakaariyaasiyoo ara maraakoyich "Ebin amoona ariiyehote? Ta gaata geenato taane; ta mecheyoo geenatine" iye.
42001019	Maraakoo wochiqqi, "Ta Yeerichi aafooch neexaa beeti Gabireeli taane; neech ta gettemmoyich, hini mishiraachoonoo neech ta bechemmoyich Yeeri taan ne waan wochatone.
42001020	Illa ellabe! Ebi aabo ceenee Yeeri ceechemmi, ta gettati qaaroon 'Ibariyaache' ne itoyich, hini mooyo ceennimmi aabee wottoon yibbaatataani miimato tunemmo neene; yibbaatoonoo hakkaachemmo neene" iye.
42001021	Ebi bulli tunammi wottoon asheena'o Zakaariyaasin quyaa beeheete; "Yaafee Kechi maacooch amoyich yagiye?" iqqi shaammiyeete.
42001022	Aroochee kechiqqi boonoshich yibbaatemmon mawiihe. Ebich Yaafee Kexoochaa yaa'oon beeggito bi tunoon ariiheete. Biyoo bi kishoona mallataa bekkii beehe; miimaton tunaqqi beehe.
42001023	Yeerich bi maddii (maddaa) beeti aaboon ciichiqqi bi kexooch wottahe.
42001024	Ebiyee gub, Zakaariyaasichi mechee Elsabeexi yeqqafahan; areyoo "Yeerine ebin taach tuniito; ashi aafooch ta yeellaa beeti yeelloon beeggiqqi ta achoochee shoottitone" iqqa uucha aganee wottoon maach kechaa ashoona danataanoon kexooch kotahan.
42001026	Ebiyee gub, Elsabeexi yeqqafati shirittinee aganooba Yeeri bi maraakoo Gabireelin Galiilee shawooch beeti Naazireet,
42001027	Daawiti yaroochee tunati Yooseefi gettee beeti uro shaagga bi maakkiiti ikka gidiiree (giddiidee) waan wochahe; gidiirechi shigoo Maariyami getteehe.
42001028	Ara maraakoo bi waan waaqqi, "Digoo neech tunabe! Doono Yeeri neen gaawati aafoona ciinnitone; biyoo neenna tookkii beetone" iye.
42001029	Maariyamiyoo ara maraakoo gettiton waayaqqa keqqiyan; "Ebi amashee diggiyoone?" iqqa bi mulloona kichii kindiiqqa gabiyan.
42001030	Maraakoo biich ishichiye:- "Maariyame! Shattaahine! Yeeri gaawa aafoona neen ciinnitone.
42001031	Ebin waayabe! Yeqqafaree anaami bushoon shiyemmi neene; bi shigoonoo 'Yesuusi' getiree shigiiyemmi neene.
42001032	Biyoo oogo tunemmone; Beshoo Yeerichi Bushoo getteeyemmone; bi qaabbachi taatoo Daawitichi taatee qeenonoo Doono Yeeri biich immemmone;
42001033	Biyoo bulli yemeenoon Yaaqoobichi yaroo bullichi toommooch taatemmone; bi taatittinoyich ciiro aalloone" iye.
42001034	Maariyamiyoo ara maraakoon, "Anaamona danaa ariyaache; ebi aabichiree tunehe?" iqqa echan.
42001035	Wotta hini ara maraakoo wochiqqi ishichiye:- "Yaafa Ayaano ne toommooch woyemmone; Beshoo Yeerichi giidoo ne toommooch yiiremmone; ebich wotta ne shiyemmi bushoo 'Yaafoo' getteeyemmone; 'Yeerichi Bushoo' getteeyemmone.
42001036	Ebiyoomon ne xibee Elsabeexiyolla wotta geenoochaa anaami bushoon yeqqafatine; ebiyee aaf xaafee getteeti and bi yeqqafato shirittinee agan bedditone.
42001037	Yeerin mawemmi mooyo amolla aalloone" iye.
42001038	Maariyamiyoo wochiqqa, "Ne gettato tunabe; tawoo Yeerichi gone taane" iyan. Hini ara maraakoo bi waanee wottaqqi hammiye.
42001039	Arooba Maariyami tiyaa Yihudee shaweexi gepachi katamooch kaataqqa hammahan.
42001040	Zakaariyaasichi kexooch giyaqqa Elsabeexin diggiihan.
42001041	Elsabeexiyoo Maariyamichi diggiyee qaaroon bi waayahee, yeqqafoo bi maacoochaa tuguceeqqi capphiye; bekkach Elsabeexi Yaafa Ayaanoona ceenaqqa,
42001042	Bi qaaroon oogichiqqa ishichiyan; "Haane ta Doonochi indeene! Aabichiqqa ta waan waanne? Maacheena'o bullichi daggoochee Yeeri neen diiritone; ne shiyemmi bushoonoo diiritone.
42001044	Ne diggiyee qaaroon bekkach ta waayahee, yeqqafoo ta maacoochaa emiroona capphitone.
42001045	Doono Yeeri wochati maraakoo neech bi gettiti wochoon ara wochati Yeeri neech ceechemmo bi tunoon ibariiti neene; ebich Yeeriyoo neen diiritone" iyan.
42001046	Arooba Maariyami ishichiyan; "Ta kashoona Yeerin oogiihoye; taan wodiyachi Nuggushoo Yeeri hoxeeti bi gonnee taan ciinniqqi ta ayaanoon oogichiqqi emirikkitone. ooga giidacho, biyoo yaafoo tunati Yeeri, ta toommooch woriganikkiti shuunoon tuniitone; ebichi hanaachina ikka getiree shiijaroo bulli taan 'Yeeri neen diiritone' gettemmone.
42001050	shiijaa shiijarooch beddaahee Yeerichi ariqqo biich shattii beetina'oyich beeyemmone.
42001051	bi kishoona giidachi shuunoon shuunatone; "oogo noone" iqqi geecii beetina'on shaccitone;
42001052	giidachina'on boonoshi taatee qeenoochee kindiitone; boonoshi qelloon giishii beetina'onoo oogiitone;
42001053	shaacatina'onoo de'a mooyona michiitone; gaannachina'onoo shokka kishoon echiitone.
42001054	wonna no qaabbachina'oyich bi gettitoomon, 'Abrahaminaa bi yareena'onoyich bulli yemeenooch ariqqemmo taane' iqqi Yeeri bi gibanikkiti gibanoon gabiqqi biich maddii (maddaa) beeti Isra'eelee yaroo noon gaachatone" iyan.
42001056	Aroochee Maariyami keeja agan bedoon Elsabeexi waan bi kotatoyee gub, bi kexooch wottahan.
42001057	Elsabeexiyoo bi shiyemmi aabo shagee, anaami bushoon shiyahan.
42001058	Bi giyeena'onaa bi xibeena'ona Doono Yeeri biich wojiti ooga ariqqoon waayaqqi waa biinna tookkii emiriyeete.
42001059	Hini ara bi giyeena'onaa bi xibeena'ona bushoo shiijati shabaatta qemooba bushoon dokiriyoyich waaheete; bi nihoochi shigoona "Zakaariyaasi" iqqi shigiyoon shunniyeete.
42001060	Tunaballi bushoochi indee tiyaqqa, "Tunataache; Yowannisi getee shigabe" iyan.
42001061	Boonoshiyoo "Ne xiboochee koniyolla hini shigoon shigato aalloone" iyeete.
42001062	Bushoochi nihoo Zakaariyaasinoo "Bushoon koni getiree shigiyoon shunnaa beetine?" iqqi mallatoona echaheete.
42001063	Bi kooremmi kooree qiicoon kishoona kapiqqi "Bi shigo Yowannisine" iqqi kooriye. Ebich boonoshi bulli woriganaheete.
42001064	Aree gaata bekkach Yeeri Zakaariyaasichi noonoon qechiye; tipati bi heciyoonoo biichiye; ebich Zakaariyaasi Yeerin gallataabee yibbaatahe.
42001065	Ebich boonoshi giyeena'o bulli oogichiqqi shattiyeete. Ebi mooyo bulli Yihudee shaweexi gepachi katamoo bulliich waayeehe.
42001066	Ebin waayatina'o bulli "Ishi gaata, hini bushoo gub amoon tunehe?" iibee hini mooyon boonoshi mullooch kotiiheete; ebiyoo Doono Yeerichi giido biin gaachaa bi beetoyichiye.
42001067	Arooba bushoochi nihoo Zakaariyaasiyoo Yaafa Ayaanoona ceenniqqi ishichii keemoon keemmiye;
42001068	"Isra'eelee Nuggushoo Doono Yeeri gallateebe! wonna yaafeeti keemachina'ochi noonoona bi gettitoomon, bi aagatoon wodiyoyich waaqqi boonoshi qoodoon qocciichii biishatone; biich maddii (maddaa) beeti Daawitichi yaroochee giidachi wodiyachon nooch tiijitone.
42001071	Ebin bi shuunato, noon shixxii beetina'onaa noonna koyaa beetina'o bullinochi kishoochee noon bi wodiiyemmoyichiye;
42001072	no qaabbachina'oyich bi gibanikkitoomon, nooch bi ariqqeeyemmoyichiye; no qaabbacho Abrahamich bi giyiti wogoon, ebiyoo bi yaafa wogoon gabiree bi ceechemmoyichiye;
42001074	wotta noon shixxii beetina'ochi kishoochee noon wodiiree, no beemi yemeeno bulliich shataanoon yaafoonaa cadiqoona tunaree beebee, biich no mademmon bi hakkiiyemmoyichiye.
42001076	wotta hini gaggaroocho! Doonochi gommon Kaxxiya bi aafooch shiichemmo ne tunatoyich, Beshoo Yeerichi keemacho getteeyemmo neene;
42001077	Yeeri boonoshi axaaxoon bi maaroona boonoshin bi wodiyoon bi aagatoyich arichiiyemmo neene.
42001078	no Nuggushoo maaco shaacaani ariqqachone; ebich maaddee aabo keyoomon damba shimaayoochee keyiree no waan woyemmone;
42001079	no waan bi woyemmo, mandaroonaa qitee yiiroonooch kotaa beeti nooch bekkiiya, diggee gommoochoo noon yaabiyaniye" iye.
42001080	Ebina ara bushoo dicciye; ayaanoona kupphahe. Isra'eelee ashi aafooch xalla bi kechemmi aabo beddimmi wottoon barahooch beehe.
42002001	Aroobee yemeenooch Awugisixoosi gettee beeti Roomi taatoo "Taach hajee beeti asheena'ochi shigo bulli haddee kobareebe!" iqqi bi taataa beeti aagatoo bulliich wochoon bechiye.
42002002	Ebiyoo Qareenoosi Sooriyee shawooch iraashoo tunaa bi beehooba, batti bat ashi shigo haddeeqqi kobareehe.
42002003	Ebich asho bulli haddeyoyich bi katami katamooch hammiye.
42002004	Yooseefi wotta Daawitichi yaroonaa yoodoona bi tunatoyich, Galiilee shawooch beeti Naazireetee tiyiqqi, Yihudee Shawooch beeti Beet Lehemi gettee beeti Daawitichi Katamooch,
42002005	bi shigo kobareeyemmoyich, shaagga bi maakkiiti Maariyamina tookkii hammiye; areyoo gutta kashachine.
42002006	Boonoshiyoo Beet Lehem shaggiqqi arooch boonoshi beetee, Maariyami bi shiyemmi aabo shaggiye.
42002007	Aroochaa bi qaabba bushoonoo shiyahan. Arooba iibbeena'och kexooch boonoshi qeyemmi xaa'oo aallatoyich, gaggaroon buroomi qoraddoona caaccaqqa yagallooch (yegillooch) tokkatiihan.
42002008	Arooba ara shawooch xumoona bagoon quyaabee gaddooch qeyii beeti bagee qiddeena'o beeheete.
42002009	Diqqoona Doono Yeerichi maraakoo boonoshi waan waahe; Doono Yeerichi oogee yiiree bekko boonoshi guudoona waccii bekkahe; boonoshiyoo oogichii shattiyeete.
42002010	Ara Yeerichi maraakoo boonoshich ishichiye:- "Shattaahotine! Asho bullich oogati emiroo tunemmi mishiraachoon ittoshich and gettemmo taane;
42002011	Hanaach Daawitichi Katamooch wodiyacho ittoshich shiijatone; biyoo Kiristoosi getteeti Doonone.
42002012	Ebi ittoshich mallatoo tunemmone; gaggaroo buroomi qoraddoona caacceeqqi, yagallooch (yegillooch) tokkataqqi beeton danemmo ittoshine" iye.
42002013	Bekkach meeti mat qutta shimaaji maraakeena'o ara maraakoona tookkii bekkaheete; Yeerin gallataabee ishichiyeete:-
42002014	"Shimaaji shimaayooch beeti Yeerich oogee yiiroo tunabe! shawoochoo Yeeri boonoshina emiriti asheena'oyich diggoo tunabe!" iyeete.
42002015	Hini ara shimaaji maraakeena'o qiddeena'o waanee shimaayooch boonoshi hammiichee, qiddeena'o boonoshinaa boonoshina "Eke illa Beet Lehem beddaahee hambone; Doono Yeeri nooch bi arichiiti hini tunati mooyon beegone" iyeete.
42002016	Ebina qiddeena'o bekkach tiyii afaafinoona hammiqqi Maariyaminaa Yooseefinon, gaggaroonoo danaheete; gaggaroo yagallooch tokkataa beetone;
42002017	Beeggiqqi, shimaaji maraakeena'o boonoshich gettiti hini gaggaroochi mooyon asheena'oyich arichiiheete.
42002018	Waayatina'o bulliyoo ara bagee qiddeena'o boonoshich gettiti mooyon woriganaheete.
42002019	Tunatee Maariyami hini mooyo bullin bi mullooch kotiichaa kichii kindii beehan.
42002020	Qiddeena'oyich shimaaji maraakoo gettiti mooyo ceenniye; ebich boonoshi waayatonaa boonoshi beeggiti mooyo bullinoyich Yeerin oogiibee, gallataabeenoo wottaheete.
42002021	Gaggaroo shiijati shabaatta qemo ceenee bi dokireehooba, bi indee maacooch yeqqafeyaani bi beetee shimaaji maraakoo gettitoomon, bi shigoon "Yesuusi" iqqi shigiiheete.
42002022	Ebiyee gub, Muusichi callee doyoomon xallitinee aabo ceenniyona, "Bi indee maacoochee shiichii shiijati anaamo bulli Doono Yeerich diireto getteeyemmone" gettee Doono Yeerichi Callee Macaafooch bi kooreetoomon Yooseefinaa Maariyamina bushoon Doono Yeerichi aafooch giddiyoyich, wotta boonoshi giddiihooba Doono Yeerichi callee doyoomon "Gutta daabbicho oohee gutta uggee cobballoo" getteeti deejoon deejoyich bushoon Yerusalem daammiyeete.
42002025	Arooba ara Yerusalem Simooni gettee beeti ikka uro beehe; aroo Yeeri Isra'eeleena'on bi goggiiyemmi aaboon quyaa beehe; biyoo cadiqo tunaqqi Yeerich qeyii beeti uroone; wotta Yaafa Ayaanachone.
42002026	Ebiyee aaf Yaafa Ayaano "Doono Yeeri doonjiiti Kiristoosin beegaanoon qitaachemmo neene" iqqi biich gettiye.
42002027	Arooba Yaafa Ayaano mallatatee, tiyii hammiqqi Yaafee Kexooch giyiye. Aroyee gub Yesuusichi indeenaa Yooseefina Muusichi callee doyoon biich ceechiya gaggaroo Yesuusin boonoshi giijiyee,
42002028	bekkach Simooni yechiqqi tiqqahe; Yeerinoo gallataabee ishichiye:-
42002029	"Doono Yeero! Aagateena'o bullichi aafooch qanniiqqaa ne doonjiiti wodiyachon ta aafoona beeggato taane; ebiyoo aagateena'o bullich ibaroon bekkiiyemmi bekko, ne aagatoo tunati Isra'eeleena'oyich oogee yiiroone; taach ne gettatoomon and ne guuno taan kashiibe!" iye.
42002033	Arooba Yooseefinaa gaggaroochi indeena Simooni yibbaatati gaggaroochi mooyon waayaqqi woriganaheete.
42002034	Simooniyoo boonoshin diiriye; gaggaroochi indee Maariyamichoo ishichiye:- "Hini bushoo meetina'ochi maaceexi mooyon bi gaxemmoyich, Isra'eelee Shaweexi meetina'on Yeerichi aafoochee wokkiyoonaa katichoonoyich, asheena'o biin boonoshi coonemmi mallatoo bi tunemmoyich, Yeeri biin kaaccitone; ebichi naboyich ne hajee kasho maacaremmone" iye.
42002036	Ebiyoomon wotta Aseeri yoodeexi Faaneelichi bushee Haanni gettee beeti ikka keemachi ure beehan; biyoo gidiirittinoona bi shaaggeeti shabaatta nati wottoon bi kenoona tookkii beehan.
42002037	Ebiyee gub, bi eeno shinnaa awudda nato beddimmi wottoon xuumee tunaqqa beebee geenahan; xumoonaa araddoonon coomoonaa corootoona Yeerichi maddiibee, Yaafee Kexoochee barii ariyaaneene.
42002038	Bekkach aree gaata Yooseefinaa Maariyamina waan waaqqa Yeerin gallatahan; aroochee Yeeri Yerusalem beeti asheena'on xuuxoochee biisharee bi wodiiyemmi aaboon quyaa beetina'o bullich ara gaggara bushoochi mooyon gettahan.
42002039	Yooseefinaa Maariyamina Doono Yeerichi Callee Macaafooch kooreeto bullin boonoshi ceechitoyee gub, Galiilee Shawooch beeti boonoshi katamoo Naazireet wottaheete.
42002040	Aroochaa gaggaroo dicciye; ariyoo ceenniti mullacho tunaqqi kupphahe; Yeerichi diiroo bi toommooch beehe.
42002041	Beshee Baarooba, Yesuusichi indeenaa Yooseefina boonoshi doyoomon Yerusalem hammii beeheete;
42002042	Ebich Yesuusin bi shiijati aaraa gutta natooba yechiqqi ara baaree doyoomon Yerusalem hammiyeete.
42002043	Aroochaa baaree aabeena'on boonoshi beshiitoyee gub kexooch wottaa boonoshi beetee, Yooseefinaa bushoochi indeena ariyaan beetee, bushoo Yesuusi Yerusalem kuxaa echahe.
42002044	Bi echaachee, "Bushoo gommachina'ona tookkii yeshaqqi hamo qayaanoone" iqqi boonoshi shalligitoyich, ikka heeyi gommon hammiqqi boonoshi xibeena'onaa boonoshi arii beeti asho bullinochi daggooch qaawii
42002045	muccaheete; ebich qaawiibee Yerusalem wottaheete.
42002046	Keeja qemoyee gub dojachina'ochi daggooch kotaqqi ellaabee wochii boonoshin echaa bi beetee, Yaafee Kexoochaa danaheete.
42002047	Bi yibbaatoon waayatina'o bulli gaawa bi shalligoonaa tata bi wochoonoyich woriganaheete.
42002048	Yooseefinaa Maariyamina wotta boonoshi bushoon beeggiqqi woriganaheete. Indeyoo "Ta bushoocho! Amoyich ebi shaahoon noon iritiine? Ne nihoonaa taanna xuuxaqqa neen qaawii toona no beeto?" iyan.
42002049	Biyoo boonoshich "Amoyichiye taan ittoshi qaawii beeto? Ta nihoochi kexooch tun ta bedon ariyaachotina?" iye.
42002050	Boonoshiyoo boonoshich bi gettito amo gaata shalligaaneena'one.
42002051	Aroochee boonoshina tookkii wottaqqi Naazireet hammiye. Boonoshichoo de'a iqqi wochee beehe. Bi indeyoo hini mooyo bullin bi mullooch kotii beehan.
42002052	Yesuusiyoo Yeerinaa asheena'ona naadeebee, ariyoonaa neexoonon daakkii beehe.
42003001	Xibaaroosi gettee beeti Roomi taatoo bi taatati aaraa uucha natooba, Faantoosachi Phelaaxoosi Yihudee Shawee iraashoo tunaqqi bi beehooba, Heroodisiyoo Galiilee shawee iraashoo tunaqqi bi beehooba, bi manoo Filipphoosiyoo Xuraashee shawoonaa Xiraakoosee shawoonochi iraashoo tunaqqi bi beehooba, Lisaanoosiyoo Abilaanee Shawee iraashoo tunaqqi bi beehooba,
42003002	Haanninaa Qeyaafina Qeeshee guudeena'o tunaqqi boonoshi beehooba, Zakaariyaasichi bushoo Yowannisi barahooch bi beetee, Yeeri biich gettiqqi wochahe.
42003003	Ebich Yowannisi tiyiqqi asheena'on "Axaaxee gommoochee Yeer waan wottaree aacona afaalleebote! Yeeri ittoshi axaaxoon maaremmone" iqqi dojiibee Yooridanoosi Aachi guudooch beeti shawoo bulliich hammiye.
42003004	Arooba keemachi Isiyaasi " 'Doonochi gommon qanniibote! bi woratoonoo kaachi Kaxxabote! qaa'o bullin Yeeri ceechemmone; guudoonaa gepoo bullinon yittiiree yimaaniiyemmone; wotta xumma Xaaeena'on tachemmone; iritii beeti gommonoo gaawichemmone; arooba ashi bushoo bulli Yeerichi wodiyoon beeggemmone' iibee barahoochaa cookii beeti ashi qaaro" iqqi aaf bi macaafooch bi kooriti qaaro ceenniye.
42003007	Ebich Yowannisi aacona afaalleeya bi waan waati dofee asheena'oyich ishichii beehe; "Hini xekarechi bushiisheena'ote! Yeer waanee kindemmi kaaree shiixxoochee ittoshi muriccemmoyich, konine ittoshich gettito?
42003008	Illa ittoshi axaaxee gommoochee Yeer waan ittoshi wottoon bekkii beeti shuunoon shuunabote! Wotta ittoshinaa ittoshina 'Abrahamichi bushiishoo noone' getiree yebaniyaahotine! Ittoshich getana; hini shawee toommooch beeti xaqqeena'oochee Yeeri Abrahamich bushiishoon halloon hakkiye.
42003009	Andolla asho gonda mixon cammona waaxxii bi aalliyoomon, Yeeri biich de'a getaaneena'on waaxiree aalliiya qannitone. Illa asho de'a aafoon aafataani mixo bullin kuxxiqqi qaaqqee daggooch bi dufoomon, Yeeriyoo boonoshin ebiyoomon dupehemmone" iye.
42003010	Ishin waayati dofee asheena'o "Illa amoon hallibona?" iqqi echaheete.
42003011	Yowannisi wochiqqi, "Gutta tahacho tubbatoyich ikkoon imbe! Maayacho maayaalloyich imbe!" ii beehe.
42003012	Arooba gabiyee guudeena'o wotta aacona aafaalleeya bi waan waaqqi, "Dojachocho! No wotta amoon hallibona?" iqqi echaheete.
42003013	Biyoo "Ittoshich getteetoyee besha qaraxoon ashi waanee echaayote!" iye.
42003014	Ginee naayina'o wotta "Noochi, amoon hallibona?" iqqi echaheete. Yowanisiyoo "Bokkoochoomon guufichiree ashoon boggaahotine! Kootoon taggaree ashoon xuqqaahotine! Ittoshich immaa beeti damoojo ittoshich beddiye" iye.
42003015	Asheena'o tunemmi mooyon quyaabee, bulliyolla Yowannisichi mooyon gajiteebee, "Hini uro Kiristoosi tuneha?" iqqi boonoshi mulloona yexiiheete.
42003016	Yowannisi tiyiqqi bullich "Tawoo aacona ittoshin afaallii beeto taane. Tunaballi bi caammee cuyoon biich ta bedaani tayee beshi kuppho waa beetone; aroo Yaafa Ayaanoonaa qaaqqoona ittoshin afaallemmone.
42003017	Maayoon yoopii beeti yoopoo bi kishoochiye; maayo bullin yoopiree xalliiyemmone; ara yoopee xallati teepphoon bi gotooch geddemmone; tunaballi echati guudoo bullin tahaani qaaqqoona michemmone" iye.
42003018	Ebich asheena'on bari bara wodda ciicoona ciicciibee mishiraachee qaaroon gettii beehe.
42003019	Asheena'o aacona afaalleeheete; aree hillooch Yesuusi wotta aacona afaalleeqqi kechii corootii bi beetee, shimaayoo qecheehe; aroochee Yaafa Ayaano bi ashittinee halloo uggeechoomon tunaqqi Yesuusichi toommooch kindiye. Wotta shimaayoochee "Ta shunnaa beeti ta bushoo neene; neenna emirito taane" ii beeti qaaro waayeehe. Yihudee iraashoo Heroodisi, bi manoochi mechee Heroodiyaadin bi shaaggitoyich, wotta bara meeti gonda mooyina'on bi shuunatoyich, Yowannisi biin kaarahe; Tunaballi Heroodisi ebi bulli gonda mooyina'ochi toommooch daakkiqqi Yowannisin yechii cuchiihe.
42003023	Yesuusi batti bat Yeerichi qaaroon dojooch bi giyiyooba, bi shiijato shaasha nat bedoone. Asheena'oyich Yooseefichi bushooniye bi shaahito; Yooseefichi nihoo Eeli,
42003024	Eelichi nihoo Maatati, Maatatichi nihoo Lewi, Lewichi nihoo Miliki, Milikichi nihoo Yaani, Yaanichi nihoo Yooseefi,
42003025	Yooseefichi nihoo Maatatiyaasi, Maatatiyaasichi nihoo Amoosi, Amoosichi nihoo Naahoomi, Naahoomichi nihoo Esili, Esilichi nihoo Nagaayi,
42003026	Nagaayichi nihoo Maati, Maatichi nihoo Maatatiyaasi, Maatatiyaasichi nihoo Simeeni, Simeenichi nihoo Yoseeki, Yoseekichi nihoo Yoodi,
42003027	Yoodichi nihoo Yowanaani, Yowanaanichi nihoo Reesi, Reesichi nihoo Yerubaabeli, Yerubaabelichi nihoo Salaatiyaasi, Salaatiyaasichi nihoo Neeri,
42003028	Neerichi nihoo Miliki, Milikichi nihoo Adi, Adichi nihoo Qoosami, Qoosamichi nihoo Elimadaami, Elimadaamichi nihoo Eeri,
42003029	Eerichi nihoo Yaasi, Yaasichi nihoo Elezeeri, Elezeerichi nihoo Yooraami, Yooraamichi nihoo Maatati, Maatatichi nihoo Lewi,
42003030	Lewichi nihoo Simooni, Simoonichi nihoo Yihudi, Yihudichi nihoo Yooseefi, Yooseefichi nihoo Yoonaami, Yoonaamichi nihoo Elaaqimi,
42003031	Elaaqimichi nihoo Meeli, Meelichi nihoo Menaami, Menaamichi nihoo Maataafi, Maataafichi nihoo Naataani, Naataanichi nihoo Daawiti,
42003032	Daawitichi nihoo Iseyi, Iseyichi nihoo Obeedi, Obeedichi nihoo Bo'eezi, Bo'eezichi nihoo Saalimooni, Saalimoonichi nihoo Nahishooni,
42003033	Nashoonchi nihoo Aminadaabi, Aminadaabichi nihoo Adimi, Adimichi nihoo Araami, Araamichi nihoo Esaroomi, Esaroomichi nihoo Fereesi, Fereesichi nihoo Yihudi,
42003034	Yihudichi nihoo Yaaqoobi, Yaaqoobichi nihoo Yisaaqi, Yisaaqichi nihoo Abrahami, Abrahamichi nihoo Teraahi, Teraahichi nihoo Nakoori,
42003035	Nakoorichi nihoo Seroogi, Seroogichi nihoo Raagayi, Raagayichi nihoo Faaleegi, Faaleegichi nihoo Abeeri, Abeerichi nihoo Shelaahi,
42003036	Shelaaichi nihoo Qayinaami, Qayinaamichi nihoo Akishoodi, Akishoodichi nihoo Sheemi, Sheemichi nihoo Noohi, Noohichi nihoo Lameeki,
42003037	Lameekichi nihoo Matusaali, Matusaalichi nihoo Heenooki, Heenookichi nihoo Yaareedi, Yaareedichi nihoo Malaaleli, Malaalelichi nihoo Qeenaami,
42003038	Qeenaamichi nihoo Henoosi, Henoosichi nihoo Seeti, Seetichi nihoo Addaami, Addaamichi nihoo Yeerine.
42004001	Arooba Yesuusi Yaafa Ayaanoona ceenniqqi Yooridanoosi Aacoochee wottahe; Yaafa Ayaanoo barahooch biin daammiye.
42004002	Aroochaa aabba qemon Daabiloosi "Biin gondoon shuuniibana" iqqi qiiccaa beehe. Ara aabo bulliich amoonolla maataanoone. Ebiyee gub shaacahe.
42004003	Arooba Yesuusin Daabiloosi "Yeerichi Bushoo ne gaata, eke hini xaqqoon 'Kosho tunabe!' getiree tuniibe!" iye.
42004004	Yesuusiyoo wochiqqi, " 'Asho kosho ikketona beetaachemmone' getee Yaafa Macaafooch kooreetone" iye.
42004005	Aroochee Daabiloosi Yesuusin genja gepooch daammiye; shawee toommooch beeti aagateena'o bullin qillifee yex bedaan beetee bekkiihe.
42004006	Daabiloosiyoo ishichiye:- "Yeeri eboshi bullichi toommooch ukkurittinoonaa oogee yiiroonon taach immitone; konicholla daaggiqqa imoyich ta hakkitoyich, neech immemmo taane.
42004007	Ebich taach ne goyinna gaata, ebi bulli neech tunemmone" iye.
42004008	Arooba Yesuusi wochiqqi, " 'Ne Doono Yeerich goyinnabe! Bi ikketoyich baach maddibe (maddabe)!' gettee Yaafa Macaafooch kooreetone" iye.
42004009	Ebiyee gub, Daabiloosi Yesuusin Yerusalem daammii, Yeerichi Yaafee Kechi guummooch kichii neechiqqi ishichiye:- " 'Yeeri neen boonoshi quyemmoyich bi maraakeena'on ne waan deejemmone; ne baatolla xaqqo bi yexaachemmoyich boonoshi kishoona neen tiijemmina'one' gettee Yaafa Macaafooch kooreetone; ebich Yeerichi Bushoo ne gaata, eke hiniichee dugulla awureeree kindibe!" iye.
42004012	Yesuusiyoo wochiqqi, " ' "Eke Doono Yeeri taan bi wodiyoon beegana" getiree gondoon shuunaaye!' gettee kooreetone" iye.
42004013	Daabiloosiyoo Yesuusin bulli mooyona gondoon shuuniiya, bari bara mooyon giddiibee bi qiiccoon bi ciichitoyee gub, andich Yesuusin qajiqqi hammiye.
42004014	Yesuusiyoo Yaafa Ayaano immiti giidoona Galiilee shawooch wottaa hammiye. Bi shigo ara shawoo bulliich waayeehe.
42004015	Biyoo boonoshi kicee beeti kexina'oochaa Ayihudeena'oyich Yeerichi qaaroon dojii beehe; asheena'o bulliyoo biin naadii beeheete.
42004016	Yesuusiyoo bi dicciti Naazireet waaqqi, bi doyitoomon Shambatooba boonoshi kicee beeti kexooch giyiye; shemmoyich bi tiyiyona,
42004017	keemachi Isiyaasichi macaafoon biich immiyeete; biyoo macaafoon galliqqi, "Iriteetina'oyich mishiraachee qaaroon ta gettemmoyich Yeeri taan bi huuttitoyich, Doono Yeerichi ayaano ta toommoochiye; kecee cuchatina'onoo 'Biicheeyemmo ittoshine', aaf doogeena'onoo 'Wochinnoon ciinnemmo ittoshine' getiree mishiraachoon ta gettemmoyich, xuqqatina'on ta wodiiyemmoyich, 'Doono Yeeri bi de'oon bi bekkiiyemmi nato, ebiyoche!' getiree mishiraachoon ta gettemmoyich taan wochatone" gettee kooreeton shemmahe.
42004020	Bi shemmatoyee gub macaafoon qoddiqqi kellachoyich immiichii kotahe. Ayihudeena'o kicee beeti kexooch beetina'o bulli biin manjiiqqi boonoshi ciinnii beetee,
42004021	biyoo "Hanaach hini Yaafa Macaafee qaaro ittoshi waayaa beetee, ceennitone" iye.
42004022	Asheena'o bulli "Bi gettito ibaroone" ii beeheete. Bi noonoochee kechii beeti yibbaatee shaawon woriganaqqi, "Hini uro Yooseefichi bushoo toona?" iyeete.
42004023	Yesuusiyoo "Ittoshi 'Atti kuxxachocho! Eke ne qelloon wodiibe! Qifirinaahi Katamooch ne shuunato bullin waayato noone; ebiyoomon wotta hini ne hajee shawooch shuunabe!' getiree taan ibaroon ebichi shaahiyoona gettemmo ittoshine" iye.
42004024	Yesuusi daakkiqqi ishichiye:- "Ibaroon ittoshich gettoye; amoomo tunatee keemachochi yibbaatoon bi hajee shawee asheena'o waayataacheete;
42004025	Tunaballi ibaroon ittoshich gettoye; Eliyaasichi yemeenooba keeja natonaa shiritta aganoonon Yeeri shimaayoon hicee, amiyo dihoo qajitoyich, shawoo bulliich shaacoo giyiyooba, Isra'eelee Shawooch meeti xuuma maacheena'o beeheete.
42004026	Bi tunatee Sidoonee shawooch beeti Sarapiti Katameexi ikka xuumee Eliyaasin bi deggemmoyich bi magalli, Isra'eelee xuuma maacheena'ochi daggoochee koni waanolla Yeeri biin wochataanoone.
42004027	Wotta keemachi Elsa'ichi yemeenooba Isra'eelee Shawooch meeti qeddee shaddee biiyachina'o beetina'one; tunaballi Sooriyee shaweexi Na'imaaniyee damba boonoshiichee ikkolla Elsa'i waan waaqqi wodito aalloone" iye.
42004028	Arooba Ayihudeena'o kicee beeti kexooch beetina'o bulli ishin waayaqqi oogichii ipaheete;
42004029	Tiyiqqi boonoshi katamee daggoochee maach biin xuqqiibee kichiichii, "Qaa'ooch dufone" iqqi boonoshi katamoo shuuneeti xaa'ooch beeti gepee cillooch daammiyeete.
42004030	Tunaballi bi boonoshi daggoona kuxxiqqi beshaa tariye.
42004031	Yesuusi ara Naazireetee kindiqqi Galiilee shawooch beeti Qifirinaahi Katamooch hammiye. Aroochaa Shambatooba asheena'oyich dojii beehe.
42004032	Calloon immii beeti taatoochoomon bi yibbaatatoyich, waayatina'o bi dojiti doyoona woriganaheete.
42004033	Arooba Ayihudeena'o kicee beeti kexooch yinno bi toommooch beeti uro beehe. Bi qaaroon oogichii cookiqqi,
42004034	"Ye! Ye! Ye! Naazireetachi Yesuuso! No mooyooch neen amo geddiye? Noon goojiiya waanne? Koni ne gaata arii beeto taane; Yeerichi Yaafoo neene" iye.
42004035	Yesuusiyoo "Ne noonoon yeshe! Hini uroochi toommoochee tibe!" iqqi noggahe. Yinnoo boonoshi daggooch dichiichii, uroon amoonolla hallaanoon bi toommoochee tiyiye.
42004036	Ebich asheena'o bulli oogichii woriganaqqi boonoshinaa boonoshina "Ebi amee hakkoonaa amee giidoona yinneena'on 'Tibote!' iqqi gettiye; bi getee, boonoshiyoo aabichiqqi tiyiyeete?" iqqi yibbaataheete.
42004037	Bi shigoo ara guudoona beeti shawoo bulliich waayeehe.
42004038	Yesuusi Ayihudeena'o kicee beeti kexoochee kechii hammiqqi Simoonichi kexooch giyiye. Simoonichi amaate kuppha achee gaamee biiyoona bi biiyatoyich, Yesuusin "Hini ureen wodiibe!" iqqi qollaheete.
42004039	Biyoo urechi ga'ooch neexaqqi, hini achee gaamoon " qaye!" bi getee, bekkach qajiye. Aree gaata ure beeroochee tiyaa maayoon qanniiqqa boonoshich giddiihane.
42004040	Woyimikee aabi gimooch ara katameexi asheena'o bari bara biiyoona biiyatina'o bullin Yesuus waan deebiyeete. Biyoo boonoshi bullin bi kishoona yechiqqi wodiihe.
42004041	Yinneena'oo wotta "Ne Yeerichi Bushoo neene!" iqqi cookiibee asheena'ochi toommoochee tiyiyeete. Yesuusiyoo hini ara yinneena'on noggahe; boonoshiyoo Kiristoosi bi tunoon boonoshi ariitoyich, boonoshin "Koni ta gaata, gettaahotine!" iqqi bajiye.
42004042	Shawoo hariyee, Yesuusi tiyiqqi barahooch hammiye. Dofee asheena'oo biin qaawiibee bi waan shaggiyeete. "Noon dufiree hammaaye!" iqqi baja qaawiyeete.
42004043	Tunaballi biyoo "Bara katameena'oochoo wotta Yeerichi taatittinee mishiraachee qaaroon geto taach qaawii beetone; ebichiye Yeeri taan bi wochato" iye.
42004044	Yihudee Shawooch boonoshi kicee beeti kexo bulliich guuddiqqi mishiraachee qaaroon gettii beehe.
42005001	Ikka araddoon Yesuusi Genshaareexi Baharee gashooch neexaa beehe; ebi baharee gashooch beeti gutta marikabeena'on beeggiye. Haasha yesheena'oo aroochee kindiqqi boonoshi haasha yesha dabboon aacona machii beeheete. Arooba arooch wotta dofee asheena'o Yeerichi qaaroon waayoyich Yesuusin guuddiqqi xu'ee beeheete.
42005003	Ebich Yesuusi marikabeena'oochee Simoonichooch giyiqqi Simoonin "Eke hini marikaboon shawoochee giishachoon gub aaco waan giddiibe!" iye. Aroyee gub Yesuusi ara marikabooch kotaachii asheena'oyich dojiye.
42005004	Yibbaatoon bi ciichitoyee gub, Simoonin "Marikaboon gejo waan katichibe! Haashee yeshoyich ittoshi dabboon dufiree haashoon yeshote!" iye.
42005005	Simooniyoo wochiqqi, "Ta Doonocho! yichi xumo bullin haashee dabboon dupaabee maraataqqaaniye no hariito; tunaballi amoonolla yeshaano noone. Itee ne gettatoyicha getiree haashee dabboon dupehoye" iye.
42005006	Haashee dabboonoo dupiqqi meeti haashoon yechiyeete; boonoshi yechiti haashoo meettitoyich haashee dabbeena'o keexaheete.
42005007	Bara marikabooch beeti boonoshi nuucheena'on waaree boonoshi gaachemmoyich kapiyeete. Areena'oo waaqqi aachi goonooch haashoon ikkooch gutiyeete; ara ikkooch gutteeti haashee maggo gutta marikaboon aaco qoox beddimmi wottoon ikkooch gutiqqi ceechiyeete.
42005008	Simooni gettee beeti Pheexiroosi ebin beeggiqqi Yesuusichi baatooch dihiqqi, "Ta Doonocho! Tayee wohe! Axaaxacho taane" iye.
42005009	Ishin bi gettito, ebiyoomi meeti haashoon boonoshi yeshon biinnaa biinna tookkii beetina'o bullina boonoshi woriganatoyichiye.
42005010	Ebiyoomon wotta Simoonichi nuucheena'o Yabidoosichi bushiisheena'o Yaaqoobinaa Yowannisina woriganaheete. Yesuusiyoo Simoonin "Shattaahine! Ebiyee bek haashoon hashiqqa ne yeshoomon, ashoon ta waan qaawi yeshiree deebemmo neene" iye.
42005011	Boonoshiyoo marikabeena'on shawooch kichii neechiichii bulli mooyon qajiqqi Yesuusichi hillooch hammiyeete.
42005012	Yesuusi ikka katamooch bi beetee, bi ashittino bullin qeddee shaddee biiyoona biiyati ikka uro hini ara katamooch beehe. Hini ara uroo Yesuusin beeggiqqi bi baroona guufaachii, "Ta Doonocho! Ne daaggi gaata, taan wodiyoon hakkihine" iqqi qollahe.
42005013	Yesuusiyoo bi kishoon hini ara uroochi toommooch kotiiqqi, "Daaggiyoye; wodibe!" iye. Ishichii bi iyona, uro bekkach qeddee shaddee biiyoochee wodiye.
42005014	Yesuusi biich "Ebi ne wodoon konicholla gettaahine! tunaballi and hamiree ne ashittinoon qeeshoyich bekkiibe! Ne wodoon asheena'o bulli xiishemmoyich, Muusi bi callooch 'Deejibote!' iqqi bi kooriti deejoon Yeerich deejibe!" iqqi kupphii gettiqqi daachiihe.
42005015	Tunatee aafichoyee beshoon Yesuusichi shuunoo ara katamee guudoona beeti shawooch waayeehe. Ebich dofee asheena'o bi waanee waayoonaa boonoshi biiyoochee wodoonoyich bi waan kiceeheete;
42005016	Tunaballi aroo boonoshiyee wokkii barahooch hammiqqi corootii beehe.
42005017	Ikka araddoon, Yesuusi asheena'oyich dojii bi beetee, Galiilee shawoonaa Yihudee Shawoonooch beeti gafeena'o bulliiche, wotta Yerusalemeenoo waati Fariseena'onaa Muusichi callee dojachina'ona arooch kotaa beeheete. Arooba bi ashittino qititi ikka uroon shaa'oona shaaggaqqi Yesuus waan deebiyeete; Yesuusi beeti kexooch giijiree bi aafooch kotiiya qiiccaheete. Kiceeti asheena'o meettitoyich, boonoshi giijemmi gommon muccaqqi kechi toommooch kechiyeete; kechi aafoon shaqqiqqi ashittino qititi uroon qeyiqqi bi beeti shaa'oona tookkii wodaroona kiceeti ashi daggooch beeti Yesuusichi aafooch kindiiheete. Hini ara uroon wodiiya Doono Yeerichi giido Yesuusichi toommooch beehe.
42005020	Ebich Yesuusi "Wodiiyemmone" iqqi boonoshi mulloon bi toommooch boonoshi too'iyoon beeggiqqi, bi ashittino qititi uroon "Hini uroocho! Ne axaaxoyich maaroon danato neene" iye.
42005021	Aree gaata Muusichi callee dojachina'onaa Fariseena'onochi daggoochee ikkikkeena'o "Ebi Yeerin naaggii beeto konine? Ikka Yeeriyee damba ashi axaaxoon maaroon hakkemmo konine?" iqqi gabiyeete.
42005022	Tunaballi Yesuusi boonoshi mulloona ishichii boonoshi gaboon ariiqqi, "Ittoshi mulloona amoyich ebin shalligiyotine?
42005023	Ashittino qititi uroon 'Ne axaaxoyich maaroon danato neene' getonaa 'Tiyiree hambe!' getonoochee kettoo aabine?
42005024	Tunatee ashi bushoo ta hini shawee toommoochaa ashi axaaxoon maaroyich, damba Yeer waanee daaggeeto ta tunoon ittoshi ariiyemmoyich . . ." iqqi tiyii ashittino qititi uroon "Hini uroocho! And tiyi ne shaa'oon shaagiree ne kexooch hambe!" iye.
42005025	Arooba asheena'o beeggii beetee, ashittino qititi uro bekkach motakkimii tiyiqqi, tokkataa bi beeti shaa'oon tiijii shaaggiqqi Yeerin gallataabee bi kexooch hammiye.
42005026	Ebina asheena'o bulli woriganaheete; Yeerin oogiiqqi, "Hanaach woriganikkiti mooyon beeggato noone" iibee oogichiqqi shattiyeete.
42005027	Ebiyee gub, Yesuusi ara gafoyee maach kechiqqi, Lewi gettee beeti gabiyee guudoon qaraxo kuxxee beeti gabbarooch kotaa bi beetee ciinniqqi, "Taan dabbibe!" iye.
42005028	Aroo bullin qajiqqi Yesuusin dabbiye.
42005029	Aroyee gub Lewi bi kexooch oogati gifiroon Yesuusich qanniihe. Arooba Yesuusinaa Lewina tookkiqqi madooch kotati gabiyee guudeena'onaa bara asheena'ona meetina'one.
42005030	Ebich Fariseena'onaa Muusichi callee dojachina'ona "Amoyichiye gabiyee guudeena'onaa axaaxachina'ona tookkiqqi maa uchii ittoshi beeto?" iqqi Yesuusichi dabbeena'o toommooch guruuxeeheete.
42005031	Yesuusi wochiqqi ishichiye:- "Biiyachina'oyichalli wodeena'oyich atti kuxxacho qaaweyaanoone.
42005032	'Axaaxee gommoochee Yeer waan wottabote!' getiree axaaxachina'on ceegoyichalli, 'Axaaxoon shuunataano noone; axaaxee gommoochee Yeer waan wotto nooch qaawiyaache' ii beeti cadiqo shaahii beetina'on ceegoyich waataano taane" iye.
42005033	Ebi ara asheena'o Yesuusich "Yowannisichi dabbeena'o meeti araddoon coomii corootii beetina'one; wotta Fariseena'ochi dabbeena'o ebiyoomon coomii corootii beetina'one. Tunaballi ne dabbeena'o coomaacheete; cikkii maa uchiyeete" iyeete.
42005034	Yesuusiyoo wochiqqi, "Wo'ee keno boonoshina tookkii bi beetee, miyaateena'on coomiyoon hakkehotina?
42005035	Tunaballi wo'ee keno boonoshi waanee baremmi aabo woyemmone; arooba coomemmina'one" iye.
42005036	Daakkiqqi shaahiyoona boonoshich ishichiqqi gettiye:- "Andira qoraddoochee keexxiqqi geena tahooch xefaa beeto aalloone; tunaballi andra tahoon bi keexi gaata, hini ara andra tahoon duubiiniye bi ito; wotta andra xefo geenoona doyaache.
42005037	Ebiyee wotta geena mollaxxooch gaara woyinee uyoon kotii beeti asho aalloone; bi kotii gaata, ara gaara woyinee uyo kashi gaata, mollaxxoon gaakkemmone; uyo ufemmone; mollaxxoo duubemmone.
42005038	Ebich koniyolla gaara woyinee uyoon andra mollaxxoochiye bi kotii beeto.
42005039	Kachiti woyinee uyoon uchii doyiichii gaara uyoon qaawii beeto koniyolla aalloone; 'Kachiti woyinee uyo shaawone' iye. Ebiyoomon wotta wonnee ariyoon doyiichii hini andra ariyoon qaawii beeto koniyolla aalloone" iye.
42006001	Ebiyee gub, Yesuusi Shambatooba moochati teepphee daggoona beshahe; bi dabbeena'o hammiibee teepphee moochoon kuxxiqqi boonoshi kishoona kachaa maa beeheete.
42006002	Kuxxii kachaa boonoshi maa beetee beeggiti Fariseena'ochi daggoochee ikkikkeena'o "Amoyichiye Shambatoona Muusichi calloo bajiton ittoshi shuunaa beeto?" iqqi echaheete.
42006003	Yesuusiyoo boonoshich wochiqqi ishichiye:- "Daawitinaa biinna tookkii beetina'ona boonoshi shaacahooba, Daawiti tuniiton shemmataachotina?
42006004	Yeerichi kexooch giyiqqi qeesheena'oyee damba bara asho koniyolla maataachemmoyich, Muusichi calloo bajiti yaaree koshon tiijiqqi maahe; biinna tookkii beetina'oyichoo wotta immiye.
42006005	Ashi bushoo Shambatoyich Doonone" iye.
42006006	Bara Shambatooba wotta Yesuusi Ayihudeena'o kicee beeti kexooch giyiqqi asheena'oyich dojiye. Aroochoo qanna kishoo qomati uro beehe.
42006007	Muusichi callee dojachina'onaa Fariseena'ona "Eke Shambatooba bi wodii gaata . . ." iqqi Yesuusin taggoyich quyaa beeheete.
42006008	Yesuusiyoo boonoshi gaboon ariiqqi kishoo qomati uroon "Tiyi hini gutta daggooch neexabe!" iye. Uroo tiyiqqi neexahe.
42006009	Yesuusiyoo ebin ciinnii beeti asheena'on "Eke ittoshin ikka mooyon echabane. Muusichi calloo Shambatooba de'a shuunoon daaggiyashi, oohee gonda shuunoon daaggiye? Kashee wodiyoonashi, oohee aalliyooniye?" iqqi echahe.
42006010	Aaf beetina'onaa gub beetina'o bullinon ciinniqqi, uroon "Ne kishoon yaggibe!" iye. Biyoo yaggiye; bekkach wottaqqi iiwoo tunahe.
42006011	Ebi mooyo Muusichi callee dojachina'onaa Fariseena'onon ipii shiniihe; boonoshinaa boonoshina "Hini uroochi toommooch amoon hallibona?" iqqi echeeheete.
42006012	Arooba Yesuusi corootiya gepooch kechiye. Bi kechitoyee gub corootiibee qeyiye.
42006013	shawoo hariyee, biin dabbii beetina'on bi waan ceeggiye; boonoshi daggoochee aaraa gutteena'on kaacciye; boonoshinoo "Wocheeti mishiraachachina'o" iqqi shigiihe.
42006014	Boonoshiyoo "Pheexiroosi" iqqi bi shigiiti Simooni, bi manoo Indiriyaasi, Yaaqoobi, Yowannisi, Filipphoosi, Baritelemoosi,
42006015	Maatiyoosi, Toomaasi, Ilifoosichi bushoo Yaaqoobi, bi aagatoyich qanaatacho gettee beeti Simooni,
42006016	Yaaqoobichi bushoo Yihudinaa Yesuusin beshiiqqi immiti Asqorotachi Yihudina eboshine.
42006017	Ebiyee gub, Yesuusi aaraa gutta bi dabbeena'ona tookkii gepoochee kindiqqi gaddooch neexahe; arooch biin dabbii beeti bara dofee asheena'o beeheete; wotta bi waanee waayoonaa boonoshi biiyoochee wodoonoyich Yihudee shawoo bulliichee, Yerusalemee, baharee ga'ooch beeti Xiroosinaa Sidooninoochee waati dofee asheena'o beeheete.
42006018	Yesuusiyoo yinnoona yechaqqi iritee beetina'on wodiihe;
42006019	bi waanee wodiyee giidoo kechiqqi bullin bi wodii beetoyich, asheena'o bulli Yesuusichi achoon yeshon qaawii beeheete.
42006020	Yesuusi bi dabbeena'on ciinniqqi boonoshich ishichiye:- "Hini girachina'ote! Diireeto ittoshine; Yeerichi taatittine itosichine.
42006021	And shaacaa beetina'ote! Diireeto ittoshine; Yeeri ittoshin michiiyemmone. And tuummii beetina'ote! Diireeto ittoshine; emiroona bahemmo ittoshine.
42006022	Asheena'o ashi bushoo ta naboyich ittoshin shixxiteenoo, boonoshi shiqqiiteenoo, boonoshi naagateenoo, ittoshi shigoon tiijoo ciigaqqi boonoshi sheenateenoo, diireeto ittoshine.
42006023	"Ebiyee aaf boonoshi qaabbachina'o ebiyoomon keemachina'on du'iitina'one; ebich hini ara keemachina'ona tookki ooga wojoon shimaayoochaa Yeeri ittoshich immemmo bi tunatoyich, ittoshin boonoshi du'iimmi aabooba emiroona wucwucote! capphabote!
42006024	"Wotta hini gaannachina'ote! and emiroon danato ittoshine; tunaballi gub muccemmo ittoshine. Ebich ittoshich woowo!
42006025	and michii beetina'ote! gub shacemmo ittoshine. ebich ittoshich woowo! and emirii beetina'ote! gub tuummemmo ittoshine; eepemmoo ittoshine. ebich ittoshich woowo!
42006026	asho bulli ittoshin gaawichiqqi bi yibbaatatina'ote! boonoshi qaabbachina'o ebiyoomon koota keemachina'on gaawichiqqi yibbaatatina'one. ebich ittoshich woowo!" iye.
42006027	"Taachon waayaa beetina'ote! Ittoshich gettoye; ittoshi shixachina'on shunote! Ittoshin shixxii beetina'oyich de'oon shuunabote!
42006028	Ittoshin upii beetina'on diiribote! Ittoshin naaggii beetina'on Yeeri maaremmoyich, boonoshich corootibote!
42006029	Ikka ne gaakkoon tapammoyich guttinnee gaakkoon bajaahine! Ne kutoon daammiyoyich ne kootoon bajaahine!
42006030	Du'aqqi neen qollammo bullich imbe! Ne gijoon daammiyoo wochi neech bi immemmoyich echiyaahine!
42006031	'Asho taach tuniibe' iqqi ittoshi shunnii beetoomon, ittoshiyoo wotta ebiyoomon bara ashoyich tuniibote!
42006032	"Ittoshin shunnii beetina'on baach ittoshi shuni gaata, Yeer waanee amee gallatoon danehotine? Yeerich qeyaaneena'olla boonoshin shunnii beetina'on shunnii beetina'one.
42006033	Ittoshich de'oon shuunaa beetina'oyich baach de'oon ittoshi shuuna gaata, Yeer waanee amee gallatoon danehotine? Yeerich qeyaaneena'olla ebin tunii beetina'one.
42006034	'Qoccemmone' iqqi ittoshi gibanatoyich baach ittoshi erattii gaata, Yeer waanee amee gallatoon danehotine? Yeerich qeyaaneena'olla erattoon gaacceeya boonoshiyoomina'oyich erattii beetina'one.
42006035	Tunaballi ittoshin shixxii beetina'on shunote! Boonoshich de'oon shuunabote! 'Amoonolla taach gaaccemmone' getiree gibanaayi, boonoshich erattiibote! Ooga wojoon danemmo ittoshine; Beshoo Yeerichi Bushiishoonoo tunemmo ittoshine; ebiyoo Yeeri biin gallatataaneena'onaa gondeena'onoyich maac de'o bi tunatoyichiye.
42006036	Illa ittoshi nihoo Yeeri ariqqacho bi tunatoomon ittoshiyoo wotta ariqqacho tunabote!" iye.
42006037	"Yeeri ittoshi gondoon bi hadaachemmoyich, ashi gondoon hadiyaahotine! Wotta Yeeri ittoshi toommooch bi nallaachemmoyich, ashi toommooch nalliyaahotine! Yeeri ittoshi xu'oon bi maaremmoyich, ashi xu'oon maaribote!
42006038	Ashich imbote! Ittoshi immitoyee beshoon ceennii beshiqqi aphiraton Yeeri ittoshich degi ciichiree immemmone. Ashich ittoshi qeellaa (shafarii) beetoomon Yeeri wochiree ittoshich qeellemmone (shafaremmone)" iye.
42006039	Wotta Yesuusi ishichiqqi shaahiyoon boonoshich gettiye:- "Aaf doogo aaf doogoon yaaboon hakkeha? Gutteena'o yesharee opooch dojii beetoyee beshaanoone;
42006040	Doyii beeto biin dabbiitoyee beshaanoone; tunaballi bullin ariiqqi bi ciichi gaata, biin dojitona tookki tatemmone.
42006041	"Ne aafooch giyiti ooga giimboon shalligaanoon, amoyichiye ne manoochi aafooch giyati giishacha guudeen ne ciinnaa beeto?
42006042	Wotta ne aafooch giyiti ooga giimboon ciinaanoon, aabichiree ne manoon 'Ta manoocho! Eke ne aafeexi guudeen kichibana' geton hakkenne? Hini ne maacoon xalloo shaahii beeti uroocho! Shiichiree ne aafeexi ooga giimboon kichibe! Ebiyee gub ne manoochi aafeexi guudeen kichoyich manjiiree ciinnemmo neene" iye.
42006043	"Gonda aafoon aafaa beeti de'a mixo aalloone; ebiyoomon wotta de'a aafoon aafaa beeti gonda mixo aalloone.
42006044	Ebich mixo bulli bi aafoona arichahe. Angixoochee balasee michi aafo maceyaache; ebiyoomon wotta garoochee woyinee aafo maceyaache.
42006045	Asho bi gettii beeto bi mullooch ceenniti mooyoocheeniye. de'a asho bi mullooch bi kotiiti de'a mooyoochee kichiye; gonda ashoo bi mullooch bi kotiiti gonda mooyoochee kichiye" iye.
42006046	"Ta gettaa beeton ceechachotine. Illa amoyichiye 'Ta Doonocho! Ta Doonocho!' iqqi taan ittoshi ceeggii beeto?
42006047	ta waan waa hini ta qaaroon waayaqqi ceechii beeto koniyolla, konin bi shaahii beeto gaata ittoshich bekkiibana.
42006048	Biyoo opoon genjii iijichii manja xaqqee toommooch manjiiqqi bi kexon haggiti uroomone. Ambamboo waahooba, aaco ara kexon xuqqiye; tunatee gaawichee bi haggatoyich, shuurikkoon cir hakkaache.
42006049	Wotta hini ta qaaroon waayaqqi ceechaano, opoon genjiiqqi iyaanoon, cikkii toommooch bi kexon haggiti uroomone. Ambamboo waahooba, aaco ara kexon bi xuqqiyee, bekkach ara kexo gugummimmiqqi dihiye" iye.
42007001	Yesuusi biin ellaa beeti meeti asheena'oyich bi yibbaatoon bi ciichitoyee gub, Qifirinaahi Katamooch giyiye.
42007002	Aroochoo ikka Roomachi balla ginee iraashoo beehe; bi shunnii beeti bi aafee bushoo biiyaqqi qitooch beddiye.
42007003	Yesuusichi shuunoon waayaqqi Ayihudee geeneena'on "Hamiree Yesuusin 'Balla ginee iraashoo "Ta aafee bushoon waaree wodiibe!" iqqi qollatone' getiree taach qollabote!" iqqi wochahe.
42007004	Hini ara wocheeti geeneena'oo Yesuus waan hammii shaggiqqi, "No aagatoon shunniqqi no kicee beeti kexon nooch haggiitone; ebichi bi qollati qolloon waayi ne bedda uroone" iqqi kupphii qollaheete.
42007006	Yesuusiyoo de'a iqqi boonoshina tookkii hammiye. Yesuusi hammiqqi balla ginee iraashoochi kexooch bi katinniyee, hini ara iraashoo bi shuunachina'on ishichiqqi wochahe; "Ta Doonocho! Ta waan waaree iriteyaahine! Ta kexooch ne giyi bedda uro toono taane;
42007007	Ebi qayee ne waan womoyicholla bedaani uro taane; tunaballi ikka qaaroon baach gete! Ta aafee bushoo wodemmone.
42007008	Ta wotta tayee dambeena'oyich hajee beeto taane; tayee desh beeti ginee naayina'o wotta taach hajee beetina'one; ikkoon 'Hambe!' ta geti gaata, hammii beetone; baroon wotta 'Wobe!' ta geti gaata, waa beetone; ta aafee bushoonoo 'Ebin tuniibe!' ta geti gaata, tunii beetone" iye.
42007009	Yesuusi ishin waayaqqi uroon woriganahe; gub wottaqqi biin dabbii beeti dofee asheena'oyich "Ittoshich gettoye; Isra'eelee Shawooch beeti Ayihudeena'ochi daggoochee koninolla ebiyoomon bi mulloon ta toommooch too'iiti ashoon danataano taane" iye.
42007010	Wocheeti asheena'o hini ara balla ginee iraashoochi kexooch boonoshi wottahee, bi aafee bushoo wodiqqi bi beetee danaheete.
42007011	Dechra Yesuusi Naayini gettee beeti katamooch hammiye; bi dabbeena'onaa dofee asheena'ona biinna tookkii hammiyeete.
42007012	Ara katamee kelloch bi katinniyee, asheena'o dubanoon shaaggaqqi kechiyeete; qititi gurimaashoo bi indech ikka mixxoone; indeyoo xuumeene. Ara katameexi dofee asheena'o dabbii beeheete.
42007013	Doono Yesuusiyoo ureen ciinniqqi ayiniye; bi waan giddaqqi "Eepaahine!" iqqi goggiihe.
42007014	Giddaqqi shaa'oon yechiye. Shaaggitina'oo neexaheete. Yesuusiyoo qititi gurimaashoon "Hini gurimaashoocho! Neen 'Tibe!' ii beeto taane' iye.
42007015	Qititi gurimaashoo bekkach motakkimii tiyii kotaqqi yibbaatahe. Aree gaata Yesuusi bushoochi indech "Ebeege ne bushoo!" iqqi immiye.
42007016	Asheena'o bulli oogichii shattiqqi boonoshinaa boonoshina "Yeeri ooga keemachon no daggoochee kaacciqqi neechitone" iyeete. Wotta "Yeeri bi asheena'on ciinnitone" iibee Yeerin gallataheete.
42007017	Ebich Yesuusichi shigo Yihudee Shawoonaa bi guudeexi shawoo bullinooch waayeehe.
42007018	Yowannisichi dabbeena'o Yesuusi shuunati mooyo bullin biich gettiyeete. Yowannisi bi dabbeena'oochee gutteena'on bi waan ceeggiqqi,
42007019	" ' "Woyemmone" getteeti Kiristoosi neenashi, oohee baroon quyabona?' getiree echbote!" iqqi Doono Yesuus waan daachiihe.
42007020	Wocheetina'oo bi waan hammiqqi, "Aacona Afaallachi Yowannisi ' "Woyemmone" getteeti Kiristoosi neenashi, oohee baroon quyabona?' iqqi ne waan noon wochahe" iyeete.
42007021	Arooba Yesuusi meeti asheena'on iritii beeti biiyoonaa naxo bullinoochee wodiihe; yinneena'onoo meetina'ochi toommoochee yookkiye; meeti aaf doogeena'ochi aafoonoo ciinniihe.
42007022	Yesuusi ara wocheetina'oyich wochiqqi, "Hamiree ittoshi aafoona ittoshi beeggitonaa ittoshi waamona ittoshi waayatonon Yowannisich getote! Aaf doogeena'o ciinnii beetina'one; baata yesheena'o sha'aa beetina'one; qeddee shaddee biiyoona biiyatina'o wodii beetina'one; ulleena'o waayaa beetina'one; qititina'o wodii beetina'one; girachina'oyichoo Yeerichi mishiraachee qaaro gettee beetone;
42007023	Ta shuunoo biich xugo tunataani asho bulli diireetone" iye.
42007024	Yowannis waanee wocheetina'o wottaqqi boonoshi hammii beetee, Yesuusi Yowannisichi mooyon dofee asheena'oyich getooch giyiye; boonoshichoo ishichiye:- "Amoon beegga barahooch hammiyotine? Yongoona koho shuuroomon shuurii beeti ashoon beegga hammiyotinash,
42007025	oohee amoon beegga hammiyotine? De'a tahoon tahati urooniya? Macacikkiti tahoon tahaqqi mashaamiti beemona beetina'o beeto taateena'ochi kexoochiye.
42007026	Ishi gaata amoon beegga hammiyotine? Keemachoniya? Eeha, ittoshich gettoye; keemacho bulliyee beshoon beegganiye ittoshi hamito.
42007027	" 'Yeeriyoo "Ebiyoche, ne gommon qaxxemmi ta wocheyachon neyee shiichiree daachiiyemmo taane" itone' getee kooreeto ebine.
42007028	Ittoshich gettoye; shawee toommooch shiijatina'ochi daggoochee Aacona Afaallachi Yowannisiyee beshi asho koniyolla aalloone; tunaballi Yeerichi taatittineecha bulliyee desho tunato biyee beshoone" iye.
42007029	Ebin waayati asheena'o bulli, gabiyee guudeena'olla echataanoon Yowannis waan waaqqi aacona afaalleebee Yeeri cadiqo bi tunoon miixaheete.
42007030	Tunaballi Fariseena'onaa Muusichi callee dojachina'ona "Ebi nooch toonoone" iqqi Yeerichi daaggoon hoxaqqi Yowannisina afaalleyoon qajiyeete.
42007031	Aree hillooch Yesuusi ishichiye:- "Hini yemeenooch beeti asheena'on amoona shaahiibate? Koniniye boonoshi shaahii beeto?
42007032	Gabiyee godooch kotaa beeti bushiisheena'oniye boonoshi shaahii beeto; boonoshinaa boonoshina ceegeebee, 'Emiree shumburoon ittoshich huggahone; tunaballi ittoshi duubaachotine; muushanee shooshoon shooshahone; tunaballi ittoshi eefaachotine' ii beeti bushiishoomina'one.
42007033	Aacona Afaallachi Yowannisi koshon maataanoon, woyinee uyoon uyaanoon bi waatee, ittoshi 'Hini yinnachone' iyotine.
42007034	Ashi bushoo ta maabee, uchaabee ta waatee, 'Hini maayoonaa uyoonochi buujoone; wotta gabiyee guudeena'onaa axaaxachina'onochi shunachone' iyotine.
42007035	Tunatee Yeerichi ariyoo bi bushiisheena'ochi tata shuunoona arichatone" iye.
42007036	Ebiyee gub, Fariseena'ochi daggoochee ikkoo Yesuusin "Ta kexooch ne waatee, tookki maayoon mamone!" iqqi ataalliye. Yesuusiyoo hini ara Farisoochi kexooch giyiqqi kotahe; madoo giddahe.
42007037	Arooch bi beetee, ara katamooch beeti axaaxachi ikka ure Yesuusi Farisoochi kexooch giyii madee toommooch bi beemon waayaqqa, Elibaaxiroosi gettee beeti xaqqoochee shuuneeti firiqaadee ceeni gaawa cinnachi shittoon yechaqqa bi waan waahan.
42007038	Waa bi gubbaa Yesuusichi baatee ga'ooch yittaachaa eepaabee acimoon bi baatooch ukkiyan; bi qellee gofaroonoo Yesuusichi baatoon hidiyan; hidiqqa shummahan; ara cinnachi shittoonoo bi baatooch huuttahan.
42007039	Yesuusin ataalliti Farisoo ebin beeggiqqi, bi mulloona "Hini keemacho bi gaata, hini bi baatoon yechaa beeti ure koni bi gaata, bi shuunoo amoomo gaata ariiyeshone; biyoo axaaxachine" iqqi gabiye.
42007040	Yesuusiyoo hini ara Farisoon "Simoono! Neech ta gettemmi mooyo beete" iye. Biyoo "Dojachocho! gete!" iye.
42007041	Yesuusi ishichiye:- "Ikka koyitiyachoyich gutta koyitachina'o beeheete. Ikkoochi toommooch uucha balla birawoo, guttinnoochi toommoochoo aacha birawoo beehe.
42007042	Gutteena'olla qoccemmon boonoshi mawiitee, ara gijoon boonoshich maariye. Eke taach gete! Hini gutta asheena'ochi daggoochee oogichiree ara koyitiyachon shunemmo aabine?" iqqi echahe.
42007043	Simooni wochiqqi, "Wodda gijoon bi qajiti hiishaacho shaahiye" iye. Yesuusiyoo "Ibaroon nallitine" iye.
42007044	Aroochee ure waan guuddiqqi Simoonichi ishichiye:- "Hini ureen beeggaa beetine? Ne kexooch iibboo tunaqqa ta waatee, aaconolla ta baatoyich giddiyaano neene; tunaballi hini ure bi acimoon ta baatee toommooch ukkitine; bi qellee gofaroonoo hiditine.
42007045	Ne taan shumaano neene; tunaballi hini ure batti bat ta giyahee, bi shummati ta baatoon and beddaahee qayaaneene.
42007046	Iibboyich immee beeti doyee zayitoon ta qellooch ne huutaano neene; tunaballi hini ure ta baatooch shittoon ukkitine.
42007047	Ebich neech gettoye; ceeni bi mulloona taan shunnatine; ebina bi toommooch beeti meeti axaaxoyich maaroon danatine; tunaballi giishacha axaaxoyich maaroon danati asho giishachooniye bi shunnii beeto" iye.
42007048	Ureyichoo "Yeeri ne axaaxoon maaritone" iye.
42007049	Arooba Yesuusina tookkiqqi madooch kotatina'o boonoshi mulloona "Ashi axaaxoonolla maarii beeto, hini konine?" iqqi gabiyeete.
42007050	Tunaballi Yesuusi ureen "Ne mulloon ta toommooch ne too'iyoo neen wodiitone. Diggoona hambe!" iye.
42008001	Aroyee gub Yesuusi Yeerichi wochoon gettiibee, Yeerichi taatittinee mishiraachoon bechiibee, katamoonaa gafoo bullinooch guuddii beehe; aaraa gutta bi dabbeena'o biinna tookkii guuddii beeheete.
42008002	Yesuusi yinneena'on boonoshi toommoochee bi yookkitina'onaa biiyoochee bi wodiiti ikkikka genneena'ona, eboshiyoo shabaatta yinneena'on bi toommoochee bi yookkiti Magidalachi Maariyami,
42008003	Taatoo Heroodisichi kechi guudo kuuzichi mechee Yowani, Susaaninaa bara meeti genneena'ona boonoshi gijoona Yesuusinaa bi dabbeena'onon deggii beeheete.
42008004	Dofee asheena'o boonoshi katami katamoochee Yesuus waan waaqqi boonoshi kiceemmona, shaahiyoona ishichiqqi gettiye;
42008005	"Ikka araddoon Yaree shookkacho bi yaroon yechiqqi shookka kechiye. shookkii bi beetee, ikkikkoo gommi gashooch holliye; aroochaa baatoona neexxahe; kafeena'oo waa maciqqi maaheete.
42008006	Baroo maacaa xaqqachi shawooch holliye; collaqqi bi kechiyee, aachaalli shuu'a shawoo bi tunatoyich, ara collo shuuqqiye.
42008007	Baroo wotta angichi xupo beeti shawooch holliye; ara angichi xupoo naaxii (nocii) kechiqqi maayi colloona tookkii diciqqi maahe.
42008008	Baroo wotta qeemi shawooch holliqqi collahe; diccii kechiqqinoo balla kishoon aafahe" iye. Yesuusi ebin gettiichii bi qaaroon oogichiqqi, "Waayaa beeti waajacho waayabe!" iye.
42008009	Ebiyee gub, Yesuusichi dabbeena'o "Hini shaahiyoo ama getone?" iqqi echaheete.
42008010	Yesuusiyoo wochiqqi ishichiye:- "Yeeri bi taatittinee maacee mooyon ittoshich arichiitone; tunaballi bareena'o ciinniibee boonoshi beegaachemmoyich, waayaabee boonoshi shalligaachemmoyichoo bulli mooyo shaahiyoonaniye bi gettee beeto" iye.
42008011	Yesuusi daakkiqqi ishichiye:- "Yaree shookkachochi shaahiyoo ebine; yaroo Yeerichi qaaroone.
42008012	Gommi gashooch holliti yaroomina'o geto, Yeerichi qaaroon boonoshi waayatoyee gub Daabiloosi waaqqi boonoshi mulloon Yeerichi toommooch too'iiree boonoshi wodaachemmoyich, ara boonoshi waayati qaaroon boonoshi mulloochee maciqqi bi daammiti asheena'o getone.
42008013	Wotta maacaa xaqqachi shawooch holliti yaroomina'o geto, Yeerichi qaaroon waayaqqi bekkach emiroona deqqi beeti asheena'o getone; tunaballi cammon yeshaaneena'one; boonoshi mulloon Yeerichi toommooch boonoshi too'ii beeto andichalli, Daabiloosi boonoshin gondoon shuuniiya bi qiiccahooba, gub shokiree echemmina'one.
42008014	Angichi xupo beeti shawooch holliti yaroomina'o geto, Yeerichi qaaroon boonoshi waayatoyee gub, beemi gaboo, gaannoonaa mashaamiti beemona kechii bi maatoyich, kashaalli taxxa aafoomi asheena'o getone.
42008015	Wotta qeemi shawooch holliti yaroomina'o geto, ibara gaawa mulloona Yeerichi qaaroon waayaqqi ceechii beeti asheena'o getone; haa'iiqqi aafoon aafaa beetina'one" iye.
42008016	"Koniyolla ceechoon bi ceechi gaata, kexooch giyii beeti ashich bi bekkemmoyich xallooch kotiihalli, qiicoona qeraache; oohee qeechi dambooch kotiyaache.
42008017	Aacheeti mooyo bulli xalla keyo, maaceexi mooyo gaxxeeqqi aricho echataachemmone.
42008018	Illa aabichiree ittoshi waayemmo gaata, ittoshi qelloon ariibote! Beetoyich daakkeeree immeeyemmone; tunaballi amolla aallo waanee biich beeti giishacholla tiijeeyemmone" iye.
42008019	Aroyee gub Yesuusichi indeenaa bi maneena'ona bi waan waaheete. Asho oogichiqqi bi meettitoyich, bi waan shaggiqqi danoon mawiiheete.
42008020	Ebich asheena'ochi daggoochee ikkikkeena'o Yesuusin "Ne indeenaa ne maneena'ona neenna daniya qaawiqqi maaxooch neexaa beeteete" iqqi gettiyeete.
42008021	Yesuusiyoo wochiqqi, "Ta indeenaa ta maneena'ona Yeerichi qaaroon waayaqqi ceechii beetina'one" iye.
42008022	Ikka araddoon Yesuusi bi dabbeena'ona tookkii marikabooch giyiqqi, "Baharee beqach kimbone" iye. Ebich tiyii hammiyeete.
42008023	Hammii boonoshi beetee, Yesuusi tokkatahe. Diqqoona giidachi yongo baharee aachi toommooch tiyiye; marikabooch aaco ceen beddiqqi, boonoshi kashoon aalliiya bi getee,
42008024	bi dabbeena'o giddaqqi, "No Doonocho! No Doonocho! Aallato noone!" iibee tokkatoochee Yesuusin tiijiyeete. Yesuusi tokkatoochee tiyiqqi yongoonaa baharee aachi aayonon noggahe. Bekkach qajiqqi shashawumiye.
42008025	Yesuusiyoo bi dabbeena'on "Ittoshi mulloon ta toommooch ittoshi too'iyoo aaye?" iye. Yesuusichi dabbeena'o shataqqi boonoshinaa boonoshina "Yongoonaa baharee aaconon gettiqqi waayii beeti hini uro am shaaha ashoone?" iqqi woriganaheete.
42008026	Ebiyee gub, Yesuusinaa bi dabbeena'ona Galiilee Baharee beqach beeti Geraashee asheena'ochi shawooch marikaboona shaggiyeete.
42008027	Yesuusi marikaboochee bi kindiyee, meeti yinno bi toommooch beeti ikka uro ara katamoochee kechiqqi biinna danahe. Hini ara uroo meeti yemeenoon shokkaacha achoon beehalli tahoon tahataanoone; maashoochalli kexooch beetaanoone.
42008028	Meeti aaboon ara yinno tiyee, bi kishoon sansalatoona, bi baatoonoo qoqqaannoona cuchiqqi quyaa beeheete; uroo eboshi bullin kuxxii ciichiqqi bi toommeexi yinnoona barahooch tiishaa beehe. Arooba Yesuusi uroona danaqqi, "Hini yinnoocho! Uroochi toommoochee tibe!" iqqi noggahe. Bekkach hini ara uro Yesuusin beeggiqqi bi baatooch dihiye. Oogichii cookiqqi, "Beshoo Yeerich bushoo Yesuuso! Ta mooyooch neen amo geddiye? 'Taan yulliyaahine!' iqqa neen qollahoye" iye.
42008030	Arooba Yesuusi "Ne shigo konine?" iqqi echahe. Meeti yinneena'o bi toommooch boonoshi beetoyich, hini ara uro wochiqqi, "Ta shigo 'Meeto' getteehe" iqqi gettiye.
42008031	Wotta yinneena'o " 'Ciiraalli hoona qaa'ooch hamiree gibote!' getiree noon yookkaahine!" iqqi qollaheete.
42008032	Daakkiqqi Yesuusin "Gudichi toommooch hamiree kotabone; daaggibe!" iqqi qollaheete. Boonoshi qollato, ara gepooch qiddeena'o quyaa beeti meeti gudinina'o beetoyichiye. Yesuusiyoo "Hamiree kotabote!" iye.
42008033	Bekkach yinneena'o uroochi toommoochee tiyiqqi gudinina'ochi toommooch hammii kotaheete. Aroochee gudinina'o giidachi qaa'ooch guufaa kindii baharee gejoona manjaheete.
42008034	Gudinon qiddaa beetina'o tunati mooyon beeggiqqi, woccaabee hammiqqi katamoonaa bi guudeexi goyachi gafoonooch beeti asheena'oyich gettiyeete.
42008035	Ebin waayati asheena'o "Hini mooyo amo gaata beegone" iqqi boonoshi gafoochee kechiqqi Yesuus waan hammiyeete. Yesuusi yinnoon bi toommoochee bi yookkiti uro bi mullo yeshee, bi tahoon tahaqqi Yesuusichi ga'ooch kotaa beeton beeggiqqi keqqoona qitiyeete.
42008036	shiichiqqi boonoshi aafoona beeggiti asheena'o, yinneena'o bi toommooch beeti hini ara uro aabichiqqi bi wodito gaata boonoshich gettiyeete.
42008037	Ara gafee guudooch Geraashee asheena'ochi shawooch beetina'o bulli oogichiqqi boonoshi shattitoyich, "No waanee hambe!" iqqi Yesuusin qollaheete. Ebich Yesuusi marikabee toommooch kechii kotaqqi wottaa hamma tiyiye.
42008038	Yesuusi hamma bi tiyiyee, yinneena'on bi toommoochee bi yookkiti uro "Neenna tookki beebana?" iqqi qollahe. Tunaballi Yesuusi
42008039	"Yeeri am shaaha ooga mooyon neech bi tuniito gaata ne kexooch wotta hamiree gete!" iqqi daachiihe. Uroo hammiqqi Yesuusi am shaaha ooga mooyon biich bi tuniito gaata ara katamoo bulliich guuddiqqi gettiye.
42008040	Yesuusi baharee beqachee bi wottahee, biin quyaa beeti dofee asheena'o emiriibee biinna daniya kechiyeete.
42008041	Arooba Yaaroosi gettee beeti uro waahe. Biyoo Ayihudeena'o kicee beeti kechi ukkuroone; Yesuusichi baatooch dihiqqi, "Ta kexooch wobe!" iqqi qollahe.
42008042	Ishichiqqi bi qollato, ikka mixxa aaraa gutta nati bi bushee biiyaqqa bi mawiitoyichiye. Yesuusi tiyiqqi hammii bi beetee, asho meettiqqi kashi bi wochemmi xaa'oon mucciihe.
42008043	Arooba ara asheena'ochi daggooch aaraa gutta naton damoo ufaa beeti ure beehan. [Aroyee aaf meeti atti kuxxachina'o waan sha'aabee bi gijoon shaccaqqa ciichiyanalli,] koniyolla biin wodiyoon hakkaanoone.
42008044	Yesuusichi gubbaa hammaqqa bi qoraddee caapoon yechan; Yesuusichi tahoon bi yechahee, bekkach ufaa beeti bi damoo neexahe.
42008045	Yesuusiyoo wochiqqi, "Taan yechito konine?" iqqi echahe. Asheena'o bulli "No yeshaano noone" iyeete. Arooba Pheexiroosi tiyiqqi, "Ta Doonocho! Dofee asheena'o neen guuddiqqi boonoshi xuqqii beetee, aabichiqqa ishichinne?" iye.
42008046	Tunatee Yesuusi "Ibaroon ikka asho taan yechitone; biiyachon wodiyee giidoo ta achoochee bi keyo taach arichatone" iye.
42008047	Ureyoo bi shuunato aacheyee bi qayon ariiqqa, qewaabee waa bi baatooch dihiichaa, Yesuusin bi yechati naboonaa bekkach bi wodoonon asheena'o bullichi aafooch gettahan.
42008048	Biyoo "Ta busheene! 'Wodiiyemmone' iqqa ne mulloon ta toommooch ne too'iyoo neen wodiitone; digoona hambe!" iye.
42008049	Yesuusi ebin getooch bi beetee, ikka uro Ayihudeena'o kicee beeti kechi ukkuroochi kexoochee waaqqi Yaaroosin "Ne bushee qititine; illa Dojachon iritiyaahine!" iye.
42008050	Tunaballi Yesuusi ishin waayaqqi Ayihudeena'o kicee beeti kechi ukkuroon "Shattaahine! Yeerich baach kuxe! Ne bushee wodemmine!" iye.
42008051	Aree hillooch Yesuusi uroochi kexooch bi shaggiyee, asheena'o bulli boonoshi getoon qicciibee, "Woowo!" iibee eefaa beeheete. Yesuusiyoo "Eepaahotine! Bushee tokkataanalli bi ito, qitaaneene" iye. Yesuusi ishichiyona, asheena'o bushee qitoon ariiqqi oogichii biin coonaabee miicaheete. Tunaballi Yesuusi bushee qeyaa beeti gatooch giyiye. Pheexiroosi, Yaaqoobi, Yowannisi, bushechi nihoonaa indeenoyee damba koniyolla biinna tookki giyemmoyich daaggaanoone. Aroochee bushechi kishoon yechiqqi, "Hini busheene! Tibe!" iqqi ceeggiye.
42008055	Bushechi kashoo wottahe; bekkach motakkimiqqa tiyahan. Yesuusiyoo "Ittoshi bushech maayoon imbote!" iye.
42008056	Ebi mooyona bushechi indeenaa nihoona woriganaheete; tunaballi Yesuusi boonoshich "Hini mooyon konicholla gettaahotine!" iqqi gettiye.
42009001	Ebiyee gub, Yesuusi aaraa gutta mishiraachachina'on ikkooch ceeggiqqi yinneena'o bullin asheena'ochi toommoochee boonoshi yookkemmoyich, biiyachina'onoo boonoshi wodiiyemmoyich giidoonaa ukkurittinoonon boonoshich immiye.
42009002	Yeerichi taatittinee mishiraachee qaaroon boonoshi gettemmonaa biiyachina'on boonoshi wodiiyemmonoyich wochahe.
42009003	Ishichiinoo iye:- "Gumbo tunabe, kojoo tunabe, shoho tunabe, gijoo tunabe, gommoyich amashoonolla yechahotine! Ittoshi tahatoyee bara tahoon yechahotine!
42009004	Amee xaa'oocholla shaggiqqi ashi kexooch ittoshi giyi gaata, ara gafoon gawukkiqqi ittoshi hamimmi wottoon ara kexooch kotabote!
42009005	Aabiicholla beeti asheena'o ittoshin iibbiyaano boonoshi qayi gaata, 'Miixoo boonoshi toommooch tunabe' getiree ittoshi baateexi quttoon tebbaach ara gafoon gawukkiree keyote!" iye.
42009006	Ebich tiyii bulli xaa'ooch Yeerichi mishiraachee qaaroon gettiibee, biiyachina'onoo wodiibee gafoo bulliich guuddii beeheete.
42009007	Arooba Galiilee shawee iraashoo Heroodisi Yesuusi tunii beeti mooyo bullin waayaqqi, ikkikka asheena'o " Yowannisi qitii duukkatina'ochi daggoochee kechite",
42009008	bareena'o "Eliyaasi bekkate", bareena'oo "Ikka wonnee keemacho qitii duukkatina'ochi daggoochee kechitone" iibee boonoshi yibbaataa beetoyich, gaabbiye.
42009009	Heroodisi "Yowannisi gaata, bi qettoon kuxxiihoye; ishi gaata, ebi shaaha mooyo getee ta waayaa beeti hini uro konine?" iqqi biinna bi danemmi gommon qaawiye.
42009010	Aroyee gub wotta mishiraachachina'o boonoshi hammitoochee wottaqqi boonoshi shuunati mooyo bullin Yesuusich gettiyeete. Boonoshin baach dabbiiqqi Betashayidi Katamee ga'ooch beeti xaa'ooch hammiye.
42009011	Tunatee dofee asheena'o ebin ariiqqi biin dabbiyeete; bi waan giddiiqqi Yeerichi taatittineechon boonoshich gettiye; biiyoona iritee beetina'onoo wodiihe.
42009012	Shawoo woyimikkoo wottahee, Yesuusichi aaraa gutta dabbeena'o bi waan giddaqqi, "No beeto gafoo aalli xaa'oone; hini dofee asheena'on guudeexi goyachi gafooch hamiree boonoshi qeyemmi xaa'oonaa boonoshi maayemmi maayoonon boonoshi danemmoyich diggiiree daachiibe!" iyeete.
42009013	Tunatee Yesuusi wochiqqi, "Ittoshi maanjibote!" iye. Boonoshiyoo "Uucha xekee koshonaa gutta haashoonoyee damba nooch aalloone; hamiree daakki no kemo qayi gaata, hini dofee asho bullich bedaache" iyeete.
42009014	Ebin boonoshi gettito, arooch beeti anaamina'o baach uucha hum boonoshi bedditoyichiye. Yesuusi bi dabbeena'oyich "Asheena'on aachi aacha qoodiree kotiibote!" iye.
42009015	Ebich boonoshich bi gettitoomon tuniiqqi asheena'o bullin kotiiheete.
42009016	Aroochee Yesuusi uucha xekee koshonaa gutta haashoonon tiijii yechiqqi, shimaaj ciinniqqi Yeerin gallatahe; koshonaa haashoonon tiichiqqi bi dabbeena'oyich "Ebin asheena'o bullich qoomabote!" iqqi immiye.
42009017	Boonoshiyoo daammiqqi qoomatee, bulliyoo maaqqi michiyeete. Boonoshi maatoyee gub bi dabbeena'o aaraa gutta ogooga mokkee ceeni koshonaa haashoonochi ooyoon tiijiyeete.
42009018	Ebiyee gub, Yesuusi bi ikketo corootii bi beetee, bi dabbeena'o biinna tookkii beeheete. Arooba boonoshin "Asheena'o taan konine ii beeteete?" iqqi echahe.
42009019	Boonoshiyoo wochiqqi, "Ikkikkeena'o 'Hini Aacona Afaallachi Yowannisine' ii beeteete; echeena'o 'Eliyaasine', echeena'oo wotta 'Wonnee keemacho qitii duukkatina'ochi daggoochee kechitone' ii beetina'one" iyeete.
42009020	Biyoo "Ittoshiyoochi taan konine ii beetotine?" iye. Pheexiroosi tiyiqqi, "Ne, Kiristoosi neene" iye.
42009021	Yesuusi wochiqqi bi dabbeena'oyich "Ebin konicholla gettaahotine!" iye.
42009022	Yesuusi daakkiqqi bi dabbeena'oyich ishichiye:- "Ashi bushoo ta wodda xuuxoon beego taach echataani mooyone. Geeneena'onaa qeesheena'ochi ukkureena'ona, Muusichi callee dojachina'oo taan shixxemmina'one; wuxiishoo gettemmina'one; tunaballi Yeeri keeja qemooba qitii duukkatina'ochi daggoochee taan kichemmone" iqqi manjii gettiye.
42009023	Wotta boonoshi bullich ishichiye:- "Bi kasheen wodiyoyich shunnii beeto bulli muccemmone; tunaballi taacha iqqi bi kasheen muccammo bulli danemmone. Ebich taan dabboon shunnii beeto koniyolla bi tuna gaata, bi qelloon nookkabe; aree hillooch ta yooddeeyemmi masqaloon ta shaaggemmoomon, bi yooddeeyemmi masqaloon qemi qemona shaagiree taan dabbibe.
42009025	Koniyolla shawee toommooch beeto bullin biicho tuniichii bi kasheen bi mucca gaata, oohee shiwaree qaaqqoona bi xuuxa gaata, amoon biich hallehe?
42009026	Ashi bushoo ta, ta oogee yiiroona, ta nihoonaa yaafa maraakeena'onochi oogee yiiroona ta waahooba, taannaa ta gettati qaaroonoyich yeellammo bullina yeellemmo taane.
42009027	Ibaroon ittoshich gettoye; hiniich neexaa beetina'oochi daggoochee ikkikkeena'o Yeerichi taatittinoon boonoshi beeggimmi wottoon qitaachemmina'o beetina'one" iye.
42009028	Yesuusi ebin bi gettiti shimmitta qemoyee gub Pheexiroosi, Yowannisinaa Yaaqoobinon yechiqqi corootiya guudi toommooch kechiye.
42009029	Aroochaa corootii bi beetee, bi mallato tuusheehe; bi tahati tahoo naccaqqi phaqqiye.
42009030	Diqqichi gutta asheena'o boonoshiyoo Muusinaa Eliyaasina, oogee yiiroona bekkaqqi Yesuusina tookkii yibbaataa beeheete; boonoshi yibbaataa beetoo, Yerusalemaa qitiree Yeerichi daaggoon bi ceechemmoniye.
42009032	Tunaballi Pheexiroosinaa biinna tookkii beetina'ona geephirona daadeeqqi tokkataheete; tokkatoochee tiyiqqi Yesuusichi oogee yiiroonaa biinna tookkii neexaa beeti gutta asheena'onon beeggiyeete.
42009033	Ara gutta asheena'o Yesuus waanee boonoshi hammiyona, Pheexiroosi tiyiqqi Yesuusin "Ta Doonocho! Hiniich beemo nooch gaawiye. Ebich keeja bashoon, ikkoon neech, ikkoon Muusich, ikkoonoo wotta Eliyaasich bashibone" iye. Tunaballi ama bi ii beeto gaata ariyaanoone.
42009034	Ishin getooch bi beetee, qubo shimaayoochee kindiqqi boonoshin yiirahe; quboo boonoshin kaapiyona shattiyeete.
42009035	qubee daggoochaa "Ta doonjiiti ta bushoo hinine; bi waanee waayabote!" immi qaaroon waayaheete.
42009036	Ishi qaaroon boonoshi waayati hillooch, Yesuusi ikketon baach beeton beeggiyeete. Arooba boonoshiyoo cikkii qajiyeete; boonoshi beeggiti mooyoochee ikkoonolla ashich getaaneena'one.
42009037	Dechra Yesuusinaa hini ara keeja bi dabbeena'ona guudi toommoochee boonoshi kindiyee, dofee asheena'o Yesuusina danaheete.
42009038	Ara asheena'ochi daggoochee ikka uro ishichiqqi cookiye; "Dojachocho! Hini bushoo taach ikka mixxoone; taach ne beeggemmoyich neen qollahoye.
42009039	Biin maachi biiyoo yechiqqi diqqich cookii beetone; umboonoo aapphiibee qafarii beetone; qicciibee bi achoon kachiichii iritichiiniye bi gawukkii beeto.
42009040	Ne dabbeena'on 'Ta bushoon hini maachi biiyoochee wodiibote!' iqqa ta qollatee, boonoshiyoo mawiitina'one" iye.
42009041	Yesuusi wochiqqi, "Hini ittoshi mulloon Yeerichi toommooch too'iyaani xumma asheena'ote! Aati wottoon ittoshina tookki beebee haa'iiyehote? Eke ta waan ne bushoon deebe!" iye.
42009042	Bushoo bat Yesuus waan hammii bi beetee, hini ara yinno shawooch dichiichii biin qafariihe; Yesuusi yinnoon noggaqqi bushoochi toommoochee yookkiye; bushoonoo wodiiqqi bi nihoyich "Ebeege ne bushoo!" iye.
42009043	Asheena'o bulli Yeerichi ooga giidoon boonoshi beeggitoyich woriganaheete. Asheena'o bulli Yesuusi shuunaa beeto bullin woriganaa boonoshi beetee, Yesuusi bi dabbeena'oyich
42009044	"Ittoshi hini mooyon ittoshi mulloona manjiiree yeshote! Ashi bushoo taan ashi kishooch beshiiree imma ii beetina'one" iye.
42009045	Tunatee bi dabbeena'o hini mooyon ama geto gaata shalligaaneena'one; boonoshich bi aacheetoyich, boonoshi mullooch giyaanoone. Ebich hini mooyon wochiqqi biin echoon shattiyeete.
42009046	Ebiyee gub, Yesuusichi dabbeena'o "No daggoochee konine besho?" iqqi gajiteyooch giyiyeete.
42009047	Yesuusiyoo boonoshi mullee gaboon ariiqqi ikka giishacha bushoon deebii bi ga'ooch neechiqqi,
42009048	boonoshich ishichiye:- "Koniyolla taacha iqqi ebiyoomi giishacha bushoon bi shuni gaata taan shunnii beetone; wotta koniyolla taan bi shuni gaata, taan deejiti Yeerin shunnii beetone; ittoshi bullichi daggoochee bi qelloon giishii beeto ittoshi bulliyee beshoone" iye.
42009049	Wotta Yowannisi tiyiqqi Yesuusin "Ta Doonocho! Ikka uro ne shigoona ashi toommoochee yinnoon yookkii bi beetee beeggaqqa, noochoomon neen dabboo bi qajitoyich bajahone" iye.
42009050	Tunaballi Yesuusi wochiqqi "Ittoshin mooyona koyaano ittoshi guuphone; ebich bajaahotine!" iye.
42009051	Yesuusi hini shawoochee shimaayooch bi kechemmi aabo katinee, Yerusalem hamoyich kuxxii tiyiye.
42009052	Shiichiqqi wocheyachina'on bi aaf daachiihe. Boonoshiyoo bulli mooyon biich qanniyoyich Shamaaree Shaweexi ikka gafooch hammiqqi giyiyeete.
42009053	Yesuusichi gaboo Yerusalem hammi qanna bi tunatoyich, ara Shamaaree asheena'o biin "Iibbiyaachone" iqqi qajiyeete.
42009054	Bi dabbeena'o Yaaqoobinaa Yowannisina ebin beeggiqqi Yesuusin "Doonocho! 'Qaaqqoo shimaayoochee kindiree boonoshin aalliibe' getona?" iqqi echaheete.
42009055	Yesuusiyoo boonoshi waan wottaqqi boonoshin noggahe.
42009056	Aree hillooch Yesuusinaa bi dabbeena'ona bara gafooch hammiyeete.
42009057	Yesuusinaa bi dabbeena'ona gommon hammii boonoshi beetee, ikka uro Yesuusin "Ne hammammo bulliich neen dabbemmo taane" iye.
42009058	Yesuusiyoo "Boqqalleena'oyich opo, shimaaji kafeena'oyichoo kexo beetone; ebi tunahona ashi bushoo taach giyi ta qeyemmi xaa'oo aalloone" iye.
42009059	Yesuusi bara uroon "Taan dabbibe!" iye. Aroo "[ta Doonocho!] Neen dabbemmo taane; tunaballi shiichi wottaree hami ta nihoon ta duukkemmoyich taan daaggibe!" iye.
42009060	Yesuusi wochiqqi, "Kashoon danataani qiteena'o boonoshi xibeena'on duuheete; tunatee ne Yeerichi taatittineechon ashich hamiree gete!" iye.
42009061	Wotta bara uro "Ta Doonocho! Neen dabbemmo taane; tunaballi shiichi ta kechi asheena'on ta diggiiyemmoyich taan daaggibe!" iye.
42009062	Tunatee Yesuusi "Koniyolla gattee kashoon yechii gochiibee, gub beeton ciinna wuuqqeechii gochii beeti uro goyoyich bedditi asho toonoone; ebiyoomon wotta koniyolla gub beeton ciinna guuddichii Yeerichi taatittineech gimoyich bedditi ashoon toonoone" iye.
42010001	Ebiyee gub, Doono Yesuusi aaraa gutta bi dabbeena'oyee bara shabaa gutteena'on ukkuriihe; gutti guttoo tuniiqqi, bi hammemmi katamoonaa gafoo bullinooch biye shiichiree boonoshi shaggemmoyich daachiihe.
42010002	Hamma boonoshi tiyiyee, boonoshich ishichiye:- "Qecceeyemmi maayo woddoone; tunaballi qeccii kicachina'o giishacheena'one. Illa maayi Doono Yeeri qeciree kicemmina'on maayo beeti budooch bi daachiiyemmoyich corootibote!
42010003	Illa tibote! Bagoochoomon okareena'ochi daggooch ittoshin wochemmo taane.
42010004	Gijee kojoonaa shohee kojoonon yechahotine! Wotta ittoshi baatooch ittoshi gedditoyee damba bara caammoon yechahotine! Gommon hamibee koninolla diggiyoyich neexiyaahotine!
42010005	"Konichi kexoocholla ittoshi giyi gaata, shiichiree, 'Yeerichi diggoo hini kexooch beeto bullich tunabe!' getote!
42010006	Ara kexooch beetina'oochee Yeerichi diggoyich bedditi asho bi bee gaata, ittoshi diiroo bi toommooch tunemmone; Yeerichi diggoyich bedditi asho aalla gaata, ara diiroo ittoshi waan wottemmone.
42010007	Shuunacho biin shuuniito waanee maayi beddiye; ebich ara kexoochaa boonoshi giddiimmon maa uyibee kotabote! Ittoshi qeyii beeti kexon qayiree bara kexooch hammaahotine!
42010008	"Ittoshi giyimmi katamoo bulliich beeti asheena'o ittoshin boonoshi iibbii gaata, boonoshi giddiimmon mamote!
42010009	Ara katamooch beeti biiyachina'on wodiibote! Arooch beeti asheena'oyichoo 'Yeerichi taatittine ittoshi kellooch shaggatine' getiree getote!
42010010	Tunaballi ittoshi giyimmi katamoo bulliich beeti asheena'o ittoshin iibbiyoo boonoshi qayi gaata, gommooch keyiree,
42010011	'Ittoshi toommooch miixoo bi tunemmoyich, no baatooch beeti ittoshi katameexi quttoonolla tebbemmo noone; tunaballi ebin ariibote! Yeerichi taatittine ittoshi kelloch shaggatine' getote!
42010012	Ittoshich gettoye; nallaa gallooba ara katameexi asheena'oyee Sodoomi Katameexi asheena'oyich gaawiye" iye.
42010013	"Hini Kuraaji Katamee asheena'ote! Ittoshich woowo! Wotta hini Betashayidi Katamee asheena'ote! Ittoshich woowo! Ittoshich ta bekkiiti gaakkachi shuunoon Xiroosi Katamee asheena'onaa Sidooni Katamee asheena'onoyich ta bekkiito gaata, ebiyee aaf muushanee qoraddoon taharee, tullee toommooch kotaree, axaaxee gommoochee Yeer waan wotteshina'one.
42010014	Tunaballi nallaa gallooba ittoshiyee Xiroosi Katameexi asheena'onaa Sidooni Katameexi asheena'onoyich gaawemmone.
42010015	Hini Qifirinaahi Katamee asheena'ote! Shimaayooch beddaahee ciixato ittoshine; Yeeri ittoshin kindiiree qititina'o kiceeti xaa'ooch dupemmone" iye.
42010016	Ebiyee gub, Yesuusi bi dabbeena'on "Ittoshichon waayaa beeto, taachon waayaa beetone; ittoshin qallaayii beeto, taanoo qallaayii beetone; taanoo qallaayii beeto, taan wochati Yeerin qallaayii beetone" iye.
42010017	Shabaa gutteena'o boonoshi wocheetoochee oogichii emiibee wottaqqi, Yesuusin "Doonocho! Yinneena'olla ne shigoon no ceeggahona nooch yittiqqi hajee beetina'one" iyeete.
42010018	Yesuusiyoo ishichiye:- "Sheexaanoo xeeyoochoomon shimaayoochee kindiqqi bi dihee beeggoye.
42010019	Dingaroonaa barahee machoonon baatoona ittoshi neexxemmoyich, ittoshin shixxii beeti Sheexaanee giidoo bullin yittiiree ittoshi hajemmoyich, ukkurittinoon ittoshich immato taane. ittoshich etto tunemmi mooyo amolla aalloone.
42010020	Tunaballi ittoshi shigo shimaayeexi kashee macaafooch bi kooreetoyich emiribotalli, yinneena'o ittoshich boonoshi yittiqqi hajee beetoyich emiriyaahotine!" iye.
42010021	Arooba Yesuusi Yaafa Ayaanoona ceenniqqi oogati emiroona "Shawoonaa shimaayoonochi Doono tunati ta nihoocho! Ebin ariyachina'onaa shalligachina'ona ariyaachemmoyich ne aachitoyich, tuusheena'oyichoo ne bekkiitoyich neen gallatahoye. Ibaroone, ta nihoocho! Ebin tuniyoyich gaawati ne daaggo tunatone" iqqi Yeerin gallatahe.
42010022	Aree hillooch asheena'oyich "Ta nihoo bulli mooyon taach immitone; nihoo Yeeriyee damba Yeerichi Bushoo taan koni ta gaata arii beeto aalloone. Yeerichi Bushoo tayee damba, wotta Yeerichi Bushoo ta biich bekkiiya ta daaggiti ashoyee damba, nihoo Yeeri koni bi gaata biin arii beeto aalloone" iye.
42010023	Ebichi hillooch Yesuusi bi dabbeena'o waan wottaqqi boonoshi ikketoyich "Ebi bullin ittoshi beeggii beetoyich diireeto ittoshine.
42010024	Ittoshich gettoye; meeti keemachina'onaa taateena'ona ittoshi beeggii beeton beegoyich qaatitina'one; tunaballi beegaaneena'one. Ittoshi waayaa beetonoo waayoyich qaatitina'one; tunaballi waayataaneena'one" iye.
42010025	Aroyee gub ikka Muusichi callee dojacho Yesuusin muriciiya qaawii kotoochee tiyiqqi, "Dojachocho! Bulli yemeenee kashoon ta danemmoyich, amoon hallibate?" iqqi echahe.
42010026	Yesuusiyoo "Muusichi Callee Macaafooch kooreeto amashoone? Aroochee amashooniye ne ciinnaa beeto?" iye.
42010027	Uroo wochiqqi, " 'Doono Yeeri ne Nuggushoon ne ceeni mulloona, ne ceeni kashoona, ne ceeni giidoona, ne ceeni shalligoona shune! Neenoomi ne manoon neenna tachiree shune!' ii beetone" iye.
42010028	Yesuusi "Ibaroon gettahine; ebin ne tunii gaata, bulli yemeenee kashoon danemmo neene" iye.
42010029	Ara uroo bi qelloon de'o tuniiya qaawiqqi Yesuusin "Ta manochi konine?" iqqi echahe.
42010030	Yesuusiyoo wochiqqi ishichiye:- "Ikka uro Yerusalemee Yaariki Katamooch hammii bi beetee, diqqich bokkeena'o biinna danaheete. Biin boggiqqi bi tahoon shoottiyeete; yexxiinoo iyeete; bi kasheyoo kechi bedaachee qajii hammiyeete.
42010031	"Diqqoona ikka qeeshoo ara gommona hammiibee uro dihiqqi beeti xaa'ooch shaggiqqi beeggiichii gommon ikka baddaa kuxxiqqi beshahe.
42010032	"Wotta ikka Lewee asho ara uro dihiqqi beeti xaa'ooch shaggiqqi beeggiichii gommon ikka baddaa kuxxiqqi beshahe.
42010033	"Ebiyoomon wotta ara gommona ikka Shamaaree asho hammiibee uro dihiqqi beetooch shaggiye; beeggiqqinoo ariqqahe;
42010034	bi waan giddaqqi Zayitoonaa woyinee uyoona atto bi tunatoyich, uroochi mayooch ukkiqqi kaapiye; bi hajee kuroon yebbiiqqi gijoo qocee qeyee beeti ikka iibbee kexooch daammiye; aroochaanoo shiimaabee quyaqqi qeyiye.
42010035	Deco haree gijoon kichii iibbee kechi Doonoyich immiqqi, 'Hini uroon gaawichiree shiimabe! Hini ta immati gijoo bedo qayi gaata, ne kichito bullin ta wottahooba qoccemmo taane' iichii hammiye.
42010036	"Illa hini keemina'oochee bokkeena'ochi kishooch dihiti uroyich manoon tunato neech aabi shaahii beete?" iqqi echahe.
42010037	Muusichi callee dojacho wochiqqi, "Ariqqaqqi gaachatone" iye. Yesuusiyoo "Ne wotta hamiree ebiyoomon tuniibe!" iye.
42010038	Yesuusi bi dabbeena'ona tookkii hammiibee ikka gafooch shaggiye; Maariti gettee beeti ikka ure bi kexooch biin iibbiihan.
42010039	Areyoo Maariyami gettee beetichi maneene. Ara Maariyami Yesuusichi baatooch kotaachaa bi gettii beeton waayaa beehan.
42010040	Tunatee Maariti shuunoo biich bi meettitoyich, bi mullo shacahe; Yesuus waan giddaqqa, "Ta Doonocho! Ta manee shuunoo bullin ta toommooch dupaachaa bi qayon beeggaabee, cikkii qajane? Eke ne getee, waaree taan gaachaboyee" iyan.
42010041	Doono Yesuusi wochiqqi, "Ye Maarite! Meeti mooyona ne mulloon xuuxiihine; iriteenoo iyine.
42010042	Tunaballi qaaweeto ikka mooyo baachiye; Maariyamiyoo ara gaawati mooyon yechatine; biichoo bajeyaache" iye.
42011001	Ikka aaboon Yesuusi ikka xaa'ooch corootii beehe; corootoon bi ciichitoyee gub, bi dabbeena'oochee ikkoo tiyiqqi, "Doonocho! Yowannisi bi dabbeena'on bi dojitoomon ama getiree no corootemmo gaata noon dojibe!" iye.
42011002	Ebich Yesuusi boonoshich ishichiye:- "Ittoshi ishichiree corootibote! 'Shimaayooch beeti no nihoocho! Yaafa ne shigo oogabe! Ne taatittino bullichi toommooch bede!
42011003	Heeyi koshon qemi qemona nooch imbe!
42011004	No wotta noon xuqqitina'o bullin no maarii beetoyich, no gondoon nooch maaribe! Gondoochi nihoo dachooch noon gedaahine!' " iqqi gettiye.
42011005	Ishichiinoo iye:- "Ikka shaahiyoo beete; ittoshi daggoochee shunacho biich beeti asho koniyolla, xumee gutta qellimooch ara bi shunacho waan hammiqqi, 'Ta manoocho! Keeja koshon taach erattiibe!
42011006	Ikka ta shunacho gommoochee ta waan bi waatee, ta immemmo amolla aallahe' bi geti gaata,
42011007	Aroo kechi maac beechii 'Taan iritiyaaye! And kelloon tuggato taane; tawoo, ta bushiisheena'oo tokkatato noone; tiyaqqa neech imon hakkaache' geteha?
42011008	Ittoshich gettoye; shunacho bi tunatoyich tiyii imo bi qayi gaatolla, wochii wochii bi cookoyicha geti tiyiree bi echato bullin immemmone.
42011009	"Tawoo ittoshich gettoye; Yeerin qollabote! Ittoshich immemmone; Yeer waanee qaawibote! Danemmo ittoshine; bi kelloonoo qofote! Ittoshich qechemmone. Yeeri biin qollaa beeto bullich immemmone; qaawii beeto bulliyoo Yeer waanee danemmone; bi kelloon qopii beeto bullichoo qechemmone.
42011011	"Ittoshi daggoochee nihoo tunati asho bi bushoo haashoon maaya bi qollatee, haashee qoodoon dingaroon immeha?
42011012	Oohee gabaxoon maaya bi qollatee, barahee machoon immeha?
42011013	Gondo ittoshi tunateenolla, ittoshi bushiisheena'oyich de'a mooyon imon arii beeto ittoshine. Illa shimaayooch beeti ittoshi nihoo Yeeri biin qollaa beetina'oyich am shaaha beshaa beshiti de'a wojoon tunati Yaafa Ayaanoon immehe!" iye.
42011014	Ebiyee gub, Yesuusi yinno bi toommooch tunaqqi bi noonoon miimiiti uroochi toommoochee yinnoon yookkiye. Bi yookkitoyee gub noona miimo yibbaatahe; dofee asheena'oo woriganaheete;
42011015	Tunatee boonoshi daggoochee ikkikkeena'o "Beelzebuli gettee beeti yinnee taatoochi giidoonaniye yinnoon asheena'ochi toommoochee bi yookkii beeto" iyeete.
42011016	Bareena'oo wotta biin muriciiya iqqi, "Shimaayoochee mallatoon nooch bekkiibe!" iqqi echaheete.
42011017	Tunatee Yesuusi boonoshi gaboon ariiqqi boonoshich ishichiye:- "Ikka taatittineech beeti asheena'o boonoshinaa boonoshina shaca gaata, ara taatittine aallemmine; wotta ikka kexooch beeti asheena'o boonoshinaa boonoshina shaca gaata, ara kexo dihishiye bi gettemmo.
42011018	Taanoo 'Beelzebulichi giidoona yinnoon asheena'ochi toommoochee yookahine' iyotine; illa Sheexaanee naayina'o wotta boonoshinaa boonoshina shaca gaata, bi taatittine aabichiree neexehane?
42011019	Tawoo Beelzebulichi giidoona yinnoon asheena'ochi toommoochee yookkaa beeto ta tuna gaata, ittoshi bushiisheena'ochi konichi giidoonaniye boonoshi yookkii beeto? Ebich boonoshine ittoshi toommooch nallemmina'o.
42011020	Tunaballi ta Yeerichi giidoona yinnoon yookkaa beeto ta tuna gaata, illa Yeerichi taatittine ittoshi waan shaggatine.
42011021	"Ikka giidachi uro gaachoonaa ginoonon yechiqqi bi gayoon bi quya gaata, bi gijoo gaajiyaache;
42011022	Tunaballi biyee besha giidacho waaqqi biin kochiqqi bi yeshi gaata, bi gibanati gaacohonaa ginoonon boggemmone; bi gijoonoo keciree daami bi guuphina'oyich qoodemmone.
42011023	Taanna tookkii neexataano taan shixxii beetone; taanna tookkiinoo kicaano shaccii beetone" iye.
42011024	Yesuusi daakkiqqi ishichiye:- "Yinno ashi toommoochee bi tiyitoyee gub, bi kashemmi xaa'oon qaawiibee aachaalli shawoona guuddiye; guuddii muccaqqi, 'Ta kechati kexooch wottaree hami gibana' iqqi
42011025	wottaa bi waahee, ara bi kechiti kexo hidee qanniqqi beeton beeggiye.
42011026	Aroyee gub hammiqqi biyee gonda shabaatta bara yinneena'on kicii dabbii deebiye; boonoshiyoo biinna tookkii arooch giyiqqi kotaheete; ara uroyichoo aafichoyee andi beemo biich beshoon gondahe" iye.
42011027	Yesuusi ebin gettii bi beetee, dofee ashi daggoochee ikka ure bi qaaroon oogichiqqa biich "Neen shiyati maacachi, neen xaachiti xachachi diireetine!" iyan.
42011028	Tunaballi Yesuusi "Beshoon diireetina'o Yeerichi qaaroon waayaqqi ceechi beetina'one" iye.
42011029	Dofee asheena'o bi waan kicee waa beetee, Yesuusi ishichooch giyiye; "Hini yemeenooch beeti asheena'o gondeena'one; mallatoon beegoyich qaawii beetina'one; tunatee Yeeri keemachi Yoonaasichi toommooch bi bekkiiti mallatoyee bara mallatoon boonoshich bekkiyaachemmone.
42011030	Yoonaasi Nanawi Katameexi asheena'oyich mallatoo bi tunoomon, ebiyoomon ashi bushoo ta wotta hini yemeenee ashich mallatoo tunemmo taane.
42011031	Aabi kechaa qanna baddee waati taatee Solomooni gettii beeti de'a mooyon waayoyich shawee tuggoochee bi waatoyich, nallaa gallooba neexaree hini yemeeneexi asheena'on taggemmine. Ebiyoche, Solomooniyee besho hiniich beetone.
42011032	Nanawi Katameexi asheena'o Yoonaasi Yeerichi wochoon bi getee waayaqqi, axaaxee gommoochee Yeer waan boonoshi wottatoyich, nallaa gallooba neexaree hini yemeeneexi asheena'on taggemmina'one. Ebiyoche, Yoonaasiyee besho hiniich beetone" iye.
42011033	"Koniyolla ceechoon bi ceechi gaata, kexooch giyii beetina'oyich bi bekkemmoyich xallooch kotiihalli, aashooch kotiyaache; oohee bi toommooch gafatoon guufaache.
42011034	Ashittinee ceechoo geto aafoone. Illa ne aafo iiwoo bi tuna gaata, ne ashittino bulli wotta biremmone; tunatee ne aafo biiyacho bi tuna gaata, ne ashittino wotta mandaremmone.
42011035	Illa ne waan beeti ashittinee ceechoo bi tahaachemmoyich, ne qelloon quyabe!
42011036	Illa ne ashittinee daggooch beeti bekkoon yiiraa mandarikkii beeti deebo aalla gaata, ne ashittinoo biroo bi tuna gaata, ceechoo aaxxaqqi bi bekkoomon bulla ne ashittino bekkemmone" iye.
42011037	Yesuusi yibbaatee toommooch bi beetee, Fariseena'ochi daggoochee ikkoo bi kexooch hamiree maayoon bi maayemmoyich Yesuusin ataalliye. Ebich uroochi kexooch hammii giyiqqi biinna tookkii kotahe.
42011038	Yesuusi maayoon maataan beechii, Ayihudeena'ochi doyoochoomon machee bi qayon ara Farisoo beeggiqqi woriganahe.
42011039	Tunaballi Doono Yesuusi biich ishichiye:- "Farisoo tunati asho ittoshi bulli xoofoonaa shaatoonochi qeddoon machiyotine; tunaballi ittoshi maacooch bogoonaa gonda gaboona ceennitone.
42011040	Hini mullaalleena'ote! Maachi achoon hallito maacichon wotta hallaacha?
42011041	Ittoshi xoofoonaa shaatoonooch beeton amolla aalloyich wojibote! Arooba bulli mooyo ittoshich xallemmone.
42011042	"Tunaballi hini Fariseena'ote! kefoonaa caddiraamoonooche, daaddeexi cinnachi bechoo bulliichee aashira kishoochee ikka kishoon Yeerichi kichiyotine; tunaballi tachiqqi nalloonaa Yeerin shunonon qajitotine; ara Yeerich ittoshi kichii beeton qayaanoon, ebinoo tuniiya bedo ittoshi aahee, qajitotine. Ebich ittoshich woowo!
42011043	Hini Fariseena'ote! Ayihudeena'o kicee beeti kexoochaa genja gabbaroon, wotta gabiyee godoochaa 'Shawooch qebana' ii beeti diggiyoon shunniyotine. Gayaalli maashoon asho ariyaanoon bi shaadda gaata, 'Ee'ate' iyotine; ittoshiyoo ittoshi qelloona ara maashoomo ittoshine. Ebich ittoshich woowo!" iye.
42011045	Muusichi callee dojachina'ochi daggoochee ikkoo wochiqqi, "Dojachocho! Ishichoo wotta noon naagone" iye.
42011046	Yesuusiyoo ishichiqqi wochiye; "Ittoshi wotta hini Muusichi callee dojachina'ote! Beshi magga shaagoon ashi toommooch minjiyotine; ittoshi ikka yaphareenolla ara shaagoon yeshachotine. Ebich ittoshich woowo!
42011047	"Ittoshi qaabbachina'o wuxiti keemachina'o duukkati maashee opee toommooch kexon haggiyotine. Ebich ittoshich woowo!
42011048	Ebin ittoshi shuunoona ittoshi qaabbachina'ochi shuunoon xiishii beeto ittoshine; boonoshi shuunoon shunnitotine getone. Boonoshiyoo keemachina'on wuxitina'one; ittoshiyoo boonoshi maashee opooch kexon haggii beetotine.
42011049	Ebich 'Yeerichi shalligoo' getteeti macaafoochaa ishicheetone; 'boonoshi waan keemachina'onaa mishiraachachina'onon daachiiyemmo taane; boonoshi daggoochee ikkikkeena'on wuxemmina'one; ikkikkeena'on du'iiyemmina'one' itone.
42011050	Yeeri shawoonaa shimaayoonon bi halliti aaboochee tiijiqqi ufati keemachina'o bullichi damoon Aabelichi damoochee tiijiqqi, deejee xaa'oonaa Yaafee Kechi gutta daggoonoochaa boonoshi wuxiti Zakaariyaasichi damooch beddaahee, ufati keemachina'o bullichi damoon Yeeri hini yemeenee asheena'o waanee echemmone. Andoo ittoshich gettoye; hini yemeenee asheena'o waanee echemmone.
42011052	"Hini Muusichi callee dojachina'ote! Ariyee kelloon qechii beeti qulfoon ashich aachito ittoshine; ittoshiyoo giyaano ittoshine; giya qaawii beetina'oyichoo bajito ittoshine. Ebich ittoshich woowo!" iye.
42011053	Aroochee Yesuusi tiyiqqi bi hammii beetee, Muusichi callee dojachina'onaa Fariseena'ona ipaqqi echoona biin iritiiheete; bi noonoochee mooyon daniya ottiibee, diqqoona biin battiiree yibbaatiiya qiiccaheete.
42012001	Arooba meeti humaa xuma asheena'o ikkooch kiceeqqi xu'eebee baatoona boonoshinaa boonoshina ariyaanoon neexee beetee, Yesuusi shiichii bi dabbeena'oyich ishichiqqi getooch giyiye; "Fariseena'ochi bukee shittoochee ittoshi qelloon quyabote! Ebiyoo maacoon xalloo shaahiyoocheeniye.
42012002	Qereeto bulli gaxxeyoo, aacheeto bulliyoo aricho echataani mooyone.
42012003	Ebich qeroochaa ittoshi yibbaatato bulli bekkooch keyi waayeeyemmone. Gatee daggoochaa ashi waamooch shaashikkoona ittoshi yibbaatato, asho bullich ceegee getteeyemmone" iye.
42012004	"Ta shunachina'ote! Ittoshich gettoye; meenon wuxii beetina'on shattaahotine! Boonoshi wuxitoyee gub boonoshi hallemmi bara mooyo amolla aalloone.
42012005	Tunaballi ittoshi shattemmon ta ittoshich gettemmo taane; aroo bi wuxitoyee gub, shiwaree qaaqqooch dufon hakkemmi Doonoyich shatote! Andoo ittoshich gettoye; biich shatote!
42012006	Uucha gishiishi kafeena'o gutta duudina kechee beetaacheeta? Tunaballi boonoshi daggoochee ikkeenolla Yeeri battataanoone.
42012007	Ebiyoomon Yeerichi aafoochaa ittoshi qelli eexo haddeetone. Illa shattaahotine! Meeti kafeena'oyee beshoo ittoshine" iye.
42012008	"Ittoshich gettoye; ashi aafoochaa taacho bi tunoon miixaa beeto bullich, ashi bushoo ta wotta Yeerichi maraakeena'o aafoochaa 'Taachone' getiree miixemmo taane;
42012009	Ashi aafoochaa taacho bi tunoon nookkaa beeton tawoo Yeerichi maraakeena'o aafoochaa 'Taacho toonoone' getiree nookkemmo taane.
42012010	Ashi bushoo ta toommooch gondoon yibbaatahon Yeeri maaremmone; tunaballi Yaafa Ayaanoon naagiyon maaraachemmone.
42012011	"Ittoshin Ayihudeena'o kicee beeti kechi nallachina'o, shawee iraasheena'onaa ukkureena'ona waan boonoshi geechiyooba, arooba ittoshi gettemmi mooyon Yaafa Ayaano ittoshich arichiiyemmo bi tunatoyich 'Aabichiree oohee ama getiree wochehone?' oohee 'Ama gettehone?' getiree xuuxiyaahotine!" iye.
42012013	Arooba dofee asheena'ochi daggoochee ikka uro Yesuusich "Dojachocho! Eke no nihoo dupiichii qititi shawoonaa gijoonon ta qaabba manoo taach bi qoodemmoyich gete!" iye.
42012014	Yesuusiyoo "Hini uroocho! Ittoshi toommooch shawoonaa gijoonon qoodachonaa nallachona ta tunemmoyich, konine taan ukkuriito?" iye.
42012015	Wotta Yesuusi daakkiqqi dofee asheena'oyich ishichiye:- "Ikka uro meeti bi gaannee toommooch doonon tuno hakkiye; tunaballi bi hajee kashoyich doonon tuno hakkaache; ebichi ittoshi qelloon ariibote! Qaatoo bulliicheenoo ittoshi qelloon quyabote!" iye.
42012016	Ishichiqqinoo shaahiyoon boonoshich gettiye:- "Ikka gaannachi uro gochiti maayo gaawichiqqi shaggiye.
42012017	Bi shagee, biyoo 'Hini ta maayoon ta geddemmi gotoo bedaache; ebich aabichibate?' iqqi woddoo gaabbiibee,
42012018	ciiroochaa 'Eechehoye' iye. 'Hini ta goteena'on hapiiree bara besha gabini goteena'on gotiiyemmo taane; aroochoo ta maayoonaa ta qiico bullinon kicemmo taane.
42012019	Ta kasheenoo "Haane ta kasheene! Meeti yemeenooch beddemmi wodda adduunoo neech kiceetone; kashabe! Mame! Uye! Emiribe!" gettemmo taane' iye.
42012020	"Tunaballi Yeeri 'Hini mullaalloocho! ne kasheen ta kotiitoochee hanaachi xum tiijemmo taane; hini ne kicitochi, konich tunehe?' iye.
42012021	"Bi qellich gijoon kiciichii Yeeri aafoochaa giracho tunati asho ebiyoomone" iye.
42012022	Ebichi hillooch Yesuusi bi dabbeena'oyich ishichiye:- "Ebin ittoshich gettoye; 'Amoon maayehone?' getiree ittoshi kashoyich, oohee 'Amoon tahehone?' getiree ittoshi qeddoyich qaawii beeti mooyoyich xuuxiyaahotine!
42012023	Kashoo maayoye, ashittinoo tahoyee beshaacha?
42012024	Eke kuracheena'on ciinote! Shoohaacheete; qecaacheete; oohee phallee kexo (afoo) oohee gotoo boonoshich aalle; tunatee Yeeri boonoshich maanjii beetone. Ittoshi boonoshiyee oogichiqqi beshaachotina?
42012025	Ittoshi daggoochee konine xuuxaree bi neexooch ikka hiroon daakkoon hakkeho?
42012026	Illa ebiyoomi giishacha mooyonolla tuniyoon hakkaachemmo ittoshi tunatoye, amoyichiye bara mooyoyich ittoshi xuuxaa beeto?
42012027	"Eke mocee bungoo aabichiqqi bi diccii beeto gaata manjiiree ciinote! Huttoon yokkataache; qoraddoonoo shifaache. Tunatee ittoshich gettoye; taatoo Solomooniyolla ebi wodda bi oogee daggoochee hini ikka mocee bungechoomon tahataanoone.
42012028	Illa ittoshi mulloon Yeerichi toommooch amoyich too'iyaachotine? Hanaach bekkaa beeti yaach qaaqqee gudooch dupeeyemmi gaddeexi mocoon Yeeri eechiqqi tajii beeto bi tunatoyee, ittoshich aabichiree beshoon tajoo qajehe?
42012029	Ittoshi gaboon ittoshi maayemmonaa ittoshi uchemmonoyich tuniyaahotine! Ittoshi mulloon xuuxiyaahotine!
42012030	Eboshi bullin shawee toommooch beeti aagateena'o bulli qaawii beetina'one. Ebi ittoshich qaawii beeto bi tunoon ittoshi nihoo Yeeri arii beetone.
42012031	Tunaballi Yeerichi taatittineen qaawibote! Arooba ebi bullin ittoshich daakkemmone" iye.
42012032	"Hini giishacha ta shiisheena'ote! Shattaahotine! Bi taatittineen ittoshich imoyich ittoshi nihoo Yeeri oogichiqqi emiritone.
42012033	Ittoshi gijoo beetooch ittoshi mullo tunemmone; ebich ittoshich beemmon kemiree iriteeti ashich imbote! Gaayo shagaachemmi, pilo aalliyaachemmi shimaaji kexooch ciyaani gijoo kicee beeti geenataani kojoon ittoshich qanniibote!" iye.
42012035	"Illa cuyaree qannibote! Ittoshi ceechoonoo ceechibote!
42012036	Ittoshiyoo kechi doono gaaroochee bi wottammi wottoon, waaree kelloon bi qofee, bekkach qechiya iqqi quyaa beeti ashoon shaahibote!
42012037	Boonoshi doono waahee, tokkatataanoon quyaabee danammi wochee bushiisheena'o diireetina'one. Ibaroon ittoshich gettoye; bi shuunee tahoon taharee madooch boonoshin kotiichi qoomaree maanjemmone.
42012038	Diqqich xumi tokkatee gacooch oohee yaa'ooch bi waa gaata, eechibee danammi wochee bushiisheena'o diireetina'one.
42012039	Tunaballi ebin ariibote! Kechi Doono gaayo amee saatooch bi woyemmo gaata ariyaanoone; bi ariito gaata, bi kexon gaayoona iijiyaacheshone.
42012040	Ebich ittoshi wotta qanniree beebote! Ashi bushoo ta ittoshi gabaani xaa'ooch woyemmo taane" iye.
42012041	Arooba Pheexiroosi Yesuusin "Doonocho! Ebi ne gettati shaahiyoo no ikketoyichashi oohee bullichiye?" iqqi echahe.
42012042	Doono Yesuusiyoo ishichiye:- "Illa heeyi maayoon boonoshich qaawiimmi saatoona bi qoodemmoyich, doono bi kechi asheena'ochi toommooch bi ukkuriiti gibaneeti mullachi wochee bushoo konine?
42012043	Bi doono waahee, bi shuunee toommooch beebee danammi wochee bushoo diireetone.
42012044	Ibaroon ittoshich gettoye; biich beeto bullichi toommooch ukkuriiyemmone.
42012045	Tunatee ara wochee bushoo 'Ta doono kaata waataachemmone; yagemmone' iqqi bi mulloona bi gabi gaata, bi doonoyich maddii (maddaa) beeti anaamina'onaa maacheena'onon yexooch, mamooch, uyooch, mashoochoo bi giyi gaata,
42012046	ara wochee bushoochi doono bi gabaani aabooba, bi ariyaan beetee woyemmone; biin yeshiree gutti beera gaakkemmone; bi ixoonoo boonoshi mulloon Yeerichi toommooch too'iyaani asheena'ona tookki tuniiyemmone.
42012047	"Bi doonochi daaggoon ariibee qanniyaano, bi daaggitonoo tuniyaani ara wochee bushoo oogichi xoobbeeyemmone;
42012048	Tunaballi ariyaanoon biin xoobiiya bedoon shuunati wochee bushoo ariyaanoon bi shuunatoyich, giishachoon xoobbeeyemmone. Yeeriyoo meeton biich bi immiti asho bulli waanee meeton qaawemmone; beshiiqqi bi immiti ashi waanee beshoon echemmone" iye.
42012049	Yesuusi daakkiqqi ishichiye:- "Shawoo bullichi toommooch qaaqqoon dupa waato taane; and kaataree bi aaxxemmoyich amoomon qaatii beetote!
42012050	Tunaballi ta afaalleeyemmi xuuxee afaalleyoo beetone; ara afaalleyoo beshammi wottoon ta kasheyich kasha xaa'oo aalloone.
42012051	Shawee toommooch beeti kaaroon wokkiiya waaton ittoshich shaahii beetota? Ittoshich gettoye; toonoone, shacoon tiijoyichalli.
42012052	Hanaachina ikka getiree ikka kexooch beeti uucha asheena'o qoodeeree keemina'o gutteena'ochi toommooch, gutteena'oo keemina'ochi toommooch tiyiree kaaremmina'one.
42012053	Nihoo bi bushoochi toommooch, bushoo bi nihoochi toommooch, indee bi bushechi toommooch, busheyoo bi indechi toommooch, amaatee bi naamachechi toommooch, naamacheyoo bi amaatechi toommooch tiyiree kaaremmina'one" iye.
42012054	Wotta Yesuusi dofee asheena'oyich ishichiye:- "Aabi gimoochaa yiibo yiibee ittoshi beegi gaata, bekkach 'Amiyo dihemmone' iyotine; ittoshi gettitoomonoo dihiye.
42012055	Aabi kecha qanna baddee yongo yongatee beeggiqqi, 'Shawoo biremmone' iyotine; ittoshi gettitoomonoo tunahe.
42012056	Hini ittoshi maacoon xalloo shaahii beeti asheena'ote! Shawoonaa shimaayoonon aafoona ciinniqqi xiishoon arii beehotine; tunaballi hini yemeenoon ittoshi xiishoo qajii beeto amoyichiye?" iye.
42012057	"Wotta ittoshi qellichi tata mooyon kichii kindiiqqi amoyich kuxaachotine?
42012058	Ne taggachona tookkiree ukkuroo waan hamibee, gommoochaa 'Neennaa taanna shunabone!' getiree qollabe! Ebin ne qayi gaata, ukkuroo waan neen geechiiyemmone; ukkuroo bi ginee naayoyich beshiiree neen immemmone; bi ginee naayoo cuyee kexooch neen dupemmone.
42012059	Illa neech gettoye; ciireexi ikka duudinolla ne qoccammi wottoon aroochee ciroona keyaachemmo neene" iye.
42013001	Arooba asheena'o Yesuus waan waaqqi, "Galiilee shawee asheena'ochi daggoochee ikkikkeena'o Yeerich deejoon boonoshi deejii beetee, Phelaaxoosi boonoshin wuxiiqqi boonoshi damoon ukkitone" iqqi gettiyeete.
42013002	Yesuusiyoo wochiqqi boonoshich ishichiye:- "Hini ara Galiilee Shawee asheena'o ebiyoomona boonoshi qititoyich, bara Galiilee Shawee asheena'o bulliyee beshi axaaxachina'o ittoshich shaahii beeteeta?
42013003	Ittoshich gettoye; ebi toonoone; tunaballi axaaxee gommoochee Yeer waan ittoshi wottoo qayi gaata, ittoshi bullin Yeeri ebiyoomon aalliiyemmone.
42013004	Wotta Saloomi gettee beeti kota aachi ga'ooch haggeeti ooga xaqqee dilaaloo shekiraqqi wuxiti aaraa shimmita asheena'o Yerusalem beeti bara asheena'o bulliyee beshi gondoon shuunatina'o ittoshich shaahii beeteeta?
42013005	Ittoshich gettoye; ebi toonoone; tunaballi axaaxee gommoochee Yeer waan ittoshi wottoo qayi gaata, ittoshi bullin Yeeri ebiyoomon aalliiyemmone" iye.
42013006	Yesuusi ebi shaahiyoon ishichiqqi gettiye:- "Ikka uroyich bi bechiti meeti woyinee goyee daggooch becheeti ikka balasee mixi beehan. 'Ara balasee mixichi aafo beeyemmone' iqqi bi hammiyee, amolla aallahe.
42013007	Biyoo woyinee goyee quyachon 'Hini balasee mixiichee aafoon daniya beshati keeja naton bi aafemmi goorooch sha'aabee amoonolla danataano taane. Kuxiree baye! Amee naboyichiye gabini xaa'oon baad yechaa bi duubii beeto?' iye.
42013008	"Tunaballi woyinee goyee quyacho wochiqqi, 'Doonocho! Bi guudoon goyiree iboon ta tiqqiitee, eke bekkaboyee. Hini naton wotta haa'iibe!
42013009	Gubbich bi aafa gaata, beeboyee. Qajaa bi mawi gaata, arooba kuxxaboye' iqqi gettiye" iye.
42013010	Shambatooba Ayihudeena'o kicee beeti kexina'oochee ikkoochaa Yesuusi boonoshich dojii beehe.
42013011	Arooba maachi biiyoona yechaqqa aaraa shimitta nattati ure ara ashi daggooch beehan; ureyoo ara biiyee naboona goobatine; kaamaqqa neexoonoo hakkaaneene.
42013012	Yesuusiyoo hini ara ureen ciinnii ciinniqqi, "Hini ureene! Ta waan wobe!" iye. Bi waahona, "Ne biiyoochee wodibe" iye.
42013013	Bi kishoonoo urechi toommooch bi kotiitee, kaamaqqa neexahan; aroochee Yeerin gallatahan.
42013014	Tunaballi Ayihudeena'o kicee beeti kechi guudo, Yesuusi Shambatooba ureen bi wodiitoyich ipaqqi tiyii arooch beeti dofee asheena'on "Muusichi calloo ikka shabaattee daggooch shiritta qemon no shuunemmoyich daaggitone; ebi ara shiritta araddee daggooch waaree ittoshi biiyoochee wodibotalli, Shambatooba tunataachemmone" iye.
42013015	Arooba Doono Yesuusi tiyiqqi, "Hini ittoshi maacoon xalloo shaahii beeti asheena'ote! Ittoshi daggoochee Shambatooba bi gattoon bi tipati gophalloochee, oohee bi kuroon bi tipati magadoochee biichiqqi aaco uchiya daamaano konine?
42013016	Aaraa shimitta nati wottoon sheexaanoo cuchiti hini Abrahami yoodeexi ureen Shambatooba biich bedaachota?" iye.
42013017	Ebin Yesuusi yibbaataa bi beetee, bi shuunoon bayoyich qiiccatina'o bulli yeellaheete; tunaballi ebi shaaha woriganikkiti mooyon bi shuunatoyich, asheena'o bulli emiriyeete.
42013018	Ebiyee gub, Yesuusi ishichiye:- "Yeerichi taatittine am shaaheene getate? Oohee amee shaahiyoona shaahiibate?
42013019	Asho daammii bi daaddooch shookkiti shanaafee aafeeniye bi shaahii beeto. Collaqqa bi diccahooba mixochoomon gaf gapahan; shimaayoona yoobbii beeti kafeena'o waaqqi bi atooch kotaheete" iye.
42013020	Wotta Yesuusi "Yeerichi taatittine am shaaheene getate?
42013021	Ikka ure bukoo tiyimmi wottoon daammaqqa keeja qunnee buddinoona tookkii xiriqqaqqa bi kotiiti bukee shittoomine" iye.
42013022	Ebiyee gub, Yesuusi Yerusalem hammiibee, katameena'onaa gafeena'onooch beetina'oyich dojiibee beshahe.
42013023	Arooba ikka uro Yesuusin "Doonocho! Wodemmina'o giishacheena'ona?" iqqi echahe. Yesuusiyoo wochiqqi arooch beeti asheena'oyich ishichiye:-
42013024	"Xebba kelloona gimoyich qiiccabote! Ittoshich gettoye; meetina'o gimoyich qaawemmina'one; tunaballi hakkaacheete.
42013025	Kechi doono kotoochee tiyii kelloon bi tuggahona, ittoshi maaxooch neexaachi, 'Doonocho! Doonocho! Nooch qechibe!' getiree kelloon qopemmo ittoshine. "Biyoo ittoshich wochiree, 'Ameexo ittoshi gaata ariyaano taane' gettemmone.
42013026	"Arooba 'Neenna tookkii maato noone; uchato noone; no katameexi gommoochaa nooch dojito neene' getooch giyemmo ittoshine.
42013027	"Biyoo 'Ittoshich gettoye; ameexo ittoshi gaata ariyaano taane; hini hukkachina'ote! Ittoshi bulli ta waanee wohote!' gettemmone.
42013028	Abrahaminaa Yisaaqina, Yaaqoobinaa keemachina'o bullina Yeerichi taatittineech giyii boonoshi kotoon ittoshi beegiyooba, ittoshiyoo maaxooch duparee echaachi, aroochaa eefonaa gashee qaayona ittoshich tunemmone.
42013029	Wotta asheena'o deshee, dambee, okkee, hachee, Yeeri halliti shawee tuggo bulliicheenoo woyemmina'one; Yeerichi taatittineech giyiree gifiree maayoon maaya kotemmina'one.
42013030	Illa ellabote! And 'Shiichitina'o' getteetina'ochi daggoochee ikkikkeena'o arooba gubbemmina'one; And 'gubbatina'o' getteetina'ochi daggoochee ikkikkeena'o arooba shiichemmina'one" iye.
42013031	Arooba Fariseena'ochi daggoochee ikkikkeena'o Yesuus waan giddaqqi, "Heroodisi neen wuxiiya qaawii beetone. Ebich hiniichee tiyiree hambe!" iyeete.
42013032	Boonoshichoo ishichiye:- "Hamiree beqach ebi dawishachon ' "Hanaachinaa yaachinon asheena'ochi toommoochee yinneena'on yookkemmo taane; biiyatina'onoo wodiiyemmo taane; sharittaniye hini shuunoon ta ciichemmo" itone' getote!
42013033	Tunaballi keemacho Yerusalemaanalli maachaa qitaachemmone; ebich 'Hanaachinaa yaachina, sharittinonoo ne gommon yeshe!' getteeto taane.
42013034	"Keemachina'on wuxii beeti hini Yerusalemi asheena'ote! Ittoshi waan wocheetina'on xaqqoona yexxii wuxii beetina'ote! Baakkee bi bushiishoon bi qoshee daggooch bi guufoomon, tawoo ittoshin kicoyich ambicha kaalloon shunatote! Tunatee ittoshi qaawaano ittoshine.
42013035	Ebiyoche, Yeeri ittoshi yaafee kexonon qajitone. Ittoshich gettoye; 'Doono Yeerichi shigoona waa beeto diireeto tunabe!' ittoshi immi wottoon cir taan beegaachemmo ittoshine" iye.
42014001	Shambatooba Yesuusi Fariseena'ochi ukkureena'o daggoochee ikkoochi kexooch maayoon maaya bi giyiyee, arooch beetina'o biin manjiiqqi quyaa beeheete.
42014002	Arooch bi giyiyee, bi ashittino bulli nafiti uro bi aafooch beehe.
42014003	Yesuusiyoo tiyiqqi Muusichi callee dojachina'onaa Fariseena'onon "Shambatooba biiyaton wodiyoon Muusichi calloo daaggii beetashi, daaggaache?" iqqi echahe.
42014004	Tunaballi boonoshi cikkii qajiyeete. Ebich Yesuusi hini ara biiyachon yechii bi biiyoochee wodiiqqi daachiihe.
42014005	Arooch beetina'onoo " Bi bushoo oohee bi gattoo aachi opooch bi dihi gaata, Shambatoo bi tunateenolla, bekkach ara opoochee geechi kichaachemmo Ittoshi daggoochee konine?" iqqi echahe.
42014006	Ebi echoon biich wochemmon mawiiheete.
42014007	Ikka araddoon Yesuusi gifirooch ataalleeti asheena'o oogee xaa'oon boonoshi hepii yeshon beeggiqqi ishichii shaahiyoon gettiye;
42014008	"Koniyolla gaaree maayoon mamoyich neen bi ataalli gaata, hamiree kotee xaa'oon hepiree ogoogee xaa'ooch kotiyaahine! Diqqich neyee beshi oogoo ataalleeto tunemmone;
42014009	Ittoshi guttin ataallito ara kexooch giyiqqi, 'Ebi oogee xaa'oon hini uroyich gawukkibe!' bi geti gaata, arooba yeellabee tiyi desh qach kotemmo neene.
42014010	Ebich asho neen gifirooch neen bi ataalli gaata, hini ara neen ataalliti uro waaqqi, 'Ta xiboocho! Damba ebiich hami kotabe!' getiree bi ataallemmoyich hami desh qach kotabe! Arooba neenna tookkii kotatina'o bullichi aafoochaa oogemmo neene.
42014011	Illa bi qelloon oogii beeto bulli giishemmone; bi qelloon giishii beeto wotta oogemmone" iye.
42014012	Aree hillooch Yesuusi gifiroon ataalliti uroon wotta ishichiye:- "Araddoonoo tunabe, xumoonoo tunabe gifiree maayoon ne qanniihooba, boonoshi wotta diqqich ataalliree keroon neech boonoshi wochaachemmoyich, ne shunachina'onaa ne maneena'onon, ne xibeena'onaa gaannachi ne giyeena'onon ataalliyaahine!
42014013	Tunaballi gifiree maayoon ne qanniihooba, girachina'on, kisha kuxxeena'onaa baata kuxxeena'onon, baata yesheena'onaa aaf doogeena'onon ataallibe!
42014014	Eboshi aree keroon wochoo hakkaaneena'o boonoshi tunatoyich, Yeeri neen diiremmone; wotta cadiqeena'o qitiqqi boonoshi duukkatoochee boonoshi keyiyooba, Yeeri neech ebichi keroon wochemmone" iye.
42014015	Arooba arooch Yesuusina tookkii kotatina'ochi daggoochee ikkoo bi gettiton waayaqqi, "Yeerichi taatittineech giyiree gifiroon maayemmo diireetone" iye.
42014016	Tunaballi Yesuusi ishichiqqi wochiye; "Ikka uro oogati gifiree maayoon qanniiqqi meeti asheena'on ataalliye.
42014017	Gifiree maayo manjeeyemmi saatooch bi wochee bushoon 'Ataalleeti asheena'o waan hamiree, "Gifiree maayo qannitone; wobote!" getiree gete!' iqqi wochahe.
42014018	Tunaballi hini ara wochee bushoo hammiqqi bi gettitee, boonoshi bulli qayi echiya maroon halliyeete. "Batti bat ataalleeti uro ' " 'Shawoon kemato taane. Ara ta kemati shawoon beegoyich hammaa beeto taane; ebich taan maaribe!' itone" gete!' iye.
42014019	"Bi hilleexi ataalleeto wotta ' " 'Uucha kashee gatteena'on kemato taane; xandiree beegga daammaa beeto taane; ebich taan maaribe!' itone" gete!' iye.
42014020	"Baroo wotta 'Mecheen shaaggato taane; wo'ee ikketin dupaachaa hamon hakkaache' iye.
42014021	"Ebich ara wochee bushoo kexooch wottaa hammiqqi ebi bullin bi doonoyich gettiye. Arooba kechi doono kaaraqqi tiyii, wochee bushoon 'Wochinnoon kaataree katamee dageexi keeja kaattoonaa gommo bullinooch keyiree girachina'on, kisha kuxeena'onaa baata kuxeena'onon, aaf doogeena'onaa baata yesheena'onon ataalliree hach deebe!' iqqi daachiihe.
42014022	"Ara wochee bushoo bi wocheetooch hammii shaggii wottaqqi, 'Ta doonocho! Ne wocho bullin ceechito taane; tunaballi bat kexooch ceenaan beetina'one' iye.
42014023	"Ebich doono bi wochee bushoon 'Ta kexooch asho ceennemmoyich hini katamoochee maach keyiree gommonaa gayee gashoonoochee qaawi manjaayi getiree deebe!
42014024	Ittoshich gettoye; batti bat ataalleeti asheena'oochee ikkolla ta gifiree maayoochee mamo qayee, nappharee beeggaachemmone' iqqi gettiye" iye.
42014025	Ikka araddoon dofee asheena'o Yesuusina tookkii hammii boonoshi beetee, Yesuusi gub wottaa ciinniqqi boonoshich ishichiye:-
42014026	"Ta waan woyemmo koniyolla bi bee gaata, bi nihoonaa bi indeenoyee, bi mecheenaa bi bushiisheena'onoye, bi anaami maneena'onaa bi maacha maneena'onoye, bi hajee kashoyeenolla beshiiqqi taan shuno bi qayi gaata, taan dabboon hakkaache.
42014027	Koniyolla ta masqaloon ta shaaggemmoomon bi masqaloon shaagiree taan dabaachemmo ta dabboo tunoon hakkaache.
42014028	"Ittoshi daggoochee konine ooga xaqqee kexon hagga gabiqqi ara shuunoon shuuna bi ciichemmi gijee beemonaa aalloonon xiishoyich shiichii kotaqqi gabaano?
42014029	Tunaballi baashiichii haggii ciichoo biin bi mawi gaata, ebin beeggiyoo bulli 'Hini uro hagga baashiichii ciichoo mawiihe' getiree coonemmone.
42014031	"Wotta 'Bara taatoona koyabana!' iqqi hiya huma ginachon yechiqqi waa beeti taatoon aashira huma ginachona kechii koyaqqi wochoyich, shiich kotaree bi giidoon qopataachemmi taatoo konine?
42014032	Bi hakkaachemmo tuna gaata, bat wohooch bi beetee, geenoon wochaqqi shunoon qollahe.
42014033	Illa ebiyoomon ittoshi daggoochee koniyolla biich beeto bullin bi qayaan gaata, taan dabboon hakkaache" iye.
42014034	"Ittoshi arii beetoomon wotta kiiho gaawatone; tunaballi kiiho noocon bi qayi gaata, ara kiihon amoona noociiyehotine?
42014035	Ara kiiho guudoona tookkii dupaqqinoo shawoon yee'iyaache; iboona tookkii dupiteenoo shawoon qeejiyaache; ebich maaxoochiye kichiree ittoshi dupemmo. "Illa waayaa beeti waajacho waayabe!" iye.
42015001	Gabiyee guudeena'onaa axaaxachina'onochi daggoochee meetina'o "Yesuusi gettiyon waayabone" iibee bi waan waa beeheete.
42015002	Arooba Fariseena'onaa Muusichi callee dojachina'ona "Hini uro axaaxachina'on bi waan katichii beete; boonoshina tookkiinoo maa beete" iqqi boonoshinaa boonoshina guruuxeeheete.
42015003	Ebich Yesuusi hini shaahiyoon boonoshich ishichiqqi gettiye;
42015004	"Ittoshi daggoochee balla bagachi uro, aree daggoochee ikka bago aalla gaata, echati yixanaa yiixiyeena'on gaddooch dupiichii ara aallaton bi danammi wottoon qaawooich hamaacheha?
42015005	Bi dana gaata, emiriree bi gogoochiye shaagiree bi deebemmo;
42015006	kexooch bi shagi gaata, bi shunachina'onaa bi giyeena'onon ikkooch ceegiree, 'Aallati ta bagoon danato taane; ebich taanna tookki emiribote!' gettemmone.
42015007	Ittoshich gettoye; ebiyoomon 'Axaaxoon shuunataano noone; axaaxee gommoochee Yeer waan wotto nooch qaawiyaache' ii beeti yixanaa yiixiya cadiqo shaahii beetina'oye, axaaxee gommoochee Yeer waan wottaa beeti ikka axaaxachochi naboona shimaayooch beetina'o emiremmina'one" iye.
42015008	Yesuusiyoo daakkiqqi ishichiye:- "Wotta aashira shilinkachi ure ikka bi shilinko aalla gaata, ceechoon ceechiqqa kexon hidiibee bi danammi wottoon manjiiree qaawaachehana?
42015009	Bi dana gaata, bi shunachina'onaa bi giyeena'onon ikkooch ceegiree, 'Aallati ta shilinkoon danati taane; ebich taanna tookki emiribote!' gettemmine.
42015010	Illa ittoshich gettoye; ebiyoomon axaaxee gommoochee Yeer waan wottaa beeti ikkaa axaaxachochi naboona Yeerichi maraakeena'o emirii beetina'one" iye.
42015011	Wotta Yesuusi ishichiye:- "Ikka uroyich gutta bushiisheena'o beeheete.
42015012	Ikka araddoon guucha bushoo tiyiqqi bi nihoon 'Ta nihoocho! Ne gijoochee ta qoodoon taach imbe!' iye. Ebich nihoo biich beeti gijoon boonoshich qoodiqqi bi qoodoon immiye.
42015013	"Giishacha qemoyee gub ara guucha bushoo bi gijoo bullin kicii yechiqqi wohi shawooch hammiye; aroochaanoo bi mullo gabito bulliich bi gijoon kichiibee shacciqqi aalliihe.
42015014	Bi gijoo bullinoo ciichii bi iti xaa'ooch, gonda shaacoo ara shawoo bulliich giyiye; bi maayemmonoo muccahe.
42015015	Ebich tiyii ara shaweexi ashi daggoochee ikkoo waan hammiqqi gichooch giyiye; ara uroo 'Gudinon quyabe!' iqqi gaddooch daachiihe.
42015016	Aroochaa gudinina'o maa beeti guudoochee maaya qaatiibee shaacoona xuuxaa beehe; tunaballi ebinolla biich immemmo aalloone.
42015017	"Bat ciiroochaa bi mullo yeshee, ishichiye:- 'Ambicha ta nihoochi gichachina'o maa michiqqi boonoshi wochii beeti maayo beetee, amoyichiye ta hiniich kotaachaa shaacona qitii gittaqqa ta beeto!
42015018	Illa tiyi ta nihoo waan hamiree, "Ta nihoocho! Yeerinnaa neennon xuqqato taane;
42015019	gubbichoo ne bushoo getteeya bedaache; ne gichachina'ochi daggoochee ikkoomon taan tuniiree ciine!" gettehoye' iye.
42015020	"Bekkach tiyiqqi bi nihoo waan hammii shag bi beddiyee, bat wohooch bi beetee, bi nihoo ciinniqqi oogichii ariqqahe; woccii hammii bi qettoona tiqqaqqi shummiye.
42015021	"Bushoo 'Ta nihoocho! Yeerinoo neenoo xuqqato taane; gubbichoo ne bushoo getteeya bedaache' iye.
42015022	"Tunaballi nihoo bi aafee bushiisheena'on ishichiye:- 'Kaataree bulliyee beshi gaawati tahoon deebiree biich tajibote! Bi kishoochoo axxaamittoon, bi baatoochoo caammoon deebiree gedote!
42015023	Awujiti gubbanoonoo deebiree bashibote! Mamone! Nooch emiroo tunabe!
42015024	"Qititone" iqqa ta gabiti ta bushoo kashoona wottatone; "Aallatone" iqqa ta gabiti ta bushoo danatone' iye. Emiroochoo giyiyeete.
42015025	"Ebi emiree daggooch qaabba bushoo goyoochiye bi beeto; aroochee wottaa waaqqi kexooch shag bi beddiyee, kexeexi ximboonaa duubbi qaaroonon waayahe.
42015026	Bi nihoo aafee bushiishoochi daggoochee ikkoon ceeggiqqi, 'Hini duubo ameechone?' iqqi echahe.
42015027	"Biyoo wochiqqi, 'Wonna hammiti ne manoo wottaa bi waatoyichiye. Ne aabiyoo diggoona bi waatee bi beeggitoyich, emiriqqi awujiti gubbanoon bashiitone' iye.
42015028	"Arooba qaabba bushoo kaaraqqi 'Kexooch giyaache' iqqi qajiye. "Ebich bi nihoo maaxooch kechiqqi, 'Hach kexooch gibe!' iqqi qollahe.
42015029	"Tunaballi qaabba bushoo wochiqqi bi nihoon 'Eke ebi shaaha meeti naton neech guunochoomon hajeeqqa shuunato taane. Ne gettatoochee ikkoonolla shapiyaano taane; tunaballi ta shunachina'ona tookki ta emiremmoyich ikka emmishee bushoonolla taach imaano neene;
42015030	Tunatee hini ne bushoo ne gijoon daammii maachee toommoochaa aalliiqqi wottaa bi waahona, awujiti gubbanoon biich bashiihine' iye.
42015031	"Nihoo wochiqqi 'Ta bushoocho! Ne bulli araddoon taanna tookkiiniye ne beeto; taacho tunato bulli neechone.
42015032	Tunaballi "Qititone; aallatone" iqqa ta gabiti hini ne manoo kashoona wottaqqi danatone; ebichi gifiree maayoon gediree emiraanoon aabichiree qajehone?' iqqi gettiye" iye.
42016001	Ebiyee gub, Yesuusi daakkiqqi bi dabbeena'oyich ishichiye:- "Ikka gaannachi uro beehe; biichoo ikka gija yesho beehe.Ikkikka asheena'o ara gaannachi uro waan waaqqi, 'Hini ne gija yesha uro ne gijoon shaccii beetone' iqqi gettiyeete.
42016002	"Hini ara gaannachi uroo ara gija yeshoon ceeggiiqqi, 'Hini ta waayaa beeti ne mooyo amashoone? Giyii beetonaa kechii beeti gijee woraqatoonon taach imbe! Illa ebiyee bek ta gija yesho tunoon hakkaachine' iye.
42016003	"Gija yesho mooyon gabiibee 'Ta doono hini shuunoochee taan kichiyaniye bi ii beeto. Ebich illa aabichishiye ta gettemmo? Gochii mamoyich giidoo taach aalle; guuddiqqi qollaa mamo wotta taach yeelloone' iqqi yiijiibee heechiqqi tiyii
42016004	'Ahaa! Gaawiye! Ta shuunoochee yookkaa ta geti gaata, asheena'o boonoshi kexooch taan boonoshi giddiiyemmi gommon ariito taane' iye.
42016005	"Ebich bi doonochi hiishachina'on boonoshi qelli qelloona ceeggiqqi, batti bat shaggiti hiishachon 'Ne toommooch beeti ta doonochi hiishoo ambichoone?' iqqi echahe.
42016006	"Biyoo 'Balla qondee zayitoone' iye. "Hini ara gija yesho 'Ne hiishee haddoon yechiti woraqatoon ta imee daami, kaata kotaree bara woraqatooch "Aacha qondee zayitoone" getiree kooribe!' iye.
42016007	"Bi hillooch waaton wotta 'Ne toommooch ambichoone beeto?' iqqi echahe. "Biyoo 'Balla daawillee teepphoone' iye. "Gija yesho 'Ne hiishee haddoon yechiti woraqatoon ta imee daami, "Shinna daawillee teepphoone" getiree kooribe!' iye.
42016008	"Aree hillooch hini ara doono biich gibaneyaani gija yeshoon acona bi shuunati shuunoyich gallatahe. Illa hini yemeenooch beeti asheena'o boonoshinaa boonoshina shuunaa beeti shuunoona Yeerichi bekkooch beeti asheena'oyee beshi accachina'one.
42016009	Ta ittoshich gettoye; hini shaweexi gaanno ciyi gaata, bulli yemeenoon ittoshi beeyemmi gabini Yeerichi kexooch ittoshi giyiyooba arooch beetina'o emiremmoyich, ara ittoshi gaannoona de'a shuunoon shuunaree ashoona tookki xibabote!
42016010	"Giishacha mooyona gibaneeto oogati mooyona wotta gibaneeyemmone; giishacha mooyona gibaneyaano oogati mooyona gibaneyaachemmone.
42016011	Illa hini shaweexi gijoyich ittoshi gibaneyaanee gaata, ittoshin gibanaree ibara aaxxi mooyon ittoshi kishooch beshiiree immemmo konine?
42016012	Bara ashi gijoona ittoshi gibaneyaanee gaata, ittoshich tunemmi wojoon konine ittoshich immemmo?
42016013	"Wotta gutta doonoyich hajeyoon hakkemmi aafee bushoo aalloone. Ikkoon bi shuni gaata, baroon shixxemmone; oohee ikkoon bi oogii gaata baroon hoxemmone. Ebich gijoyich hajee beeti uro Yeerich hajeyoon, wotta Yeerich hajee beeti uro gijoyich hajeyoon hakkaache" iye.
42016014	Gijoon oogichii shunnii beeti Fariseena'o hini Yesuusi gettito bullin waayaqqi naaciyeete.
42016015	Ebich Yesuusi boonoshich ishichiye:- "Asheena'o ittoshin beegiree, 'Am shaaha cadiqeena'one!' getoon shunnii beeto ittoshine; tunaballi Yeeri ittoshi mullee gaboon arii beetone. Ashi gaboochaa 'oogatone' gettee beeti mooyon Yeeri ciigemmone.
42016016	"Muusichi calloonaa keemachina'ochi macaafeena'ona Aacona Afaallachi Yowannisichi yemeenooch beddaahee gettee beeheete. Aroochee tiijiqqi ikka getee Yeerichi taatittinee mishiraachee qaaro gettee beetone; asho bulliyoo Yeerichi taatittineech giya qiiccaa beetone.
42016017	Muusichi calloochee gommee kiinoomi mooyi aalloyee shawoonaa shimaayoona bi kotoochee tiyiqqi aallo kettoone.
42016018	"Wotta bi mecheen gawukkiqqi bareen shaaggii beeto bulli, bi mechechi toommooch shunoon maa beetone; bi keno waanee gawukkeetin shaaggii beeto shunoon maa beetone" iye.
42016019	Aree hillooch Yesuusi daakkiqqi ishichiye:- "Aaxxi gatiyachi, macacikkiti tahoon tahaa beeti ikka gaannachi uro beehe. Ara uro beemo biich mashaamitoyich, qemi qemona bi gaawa beemona emiriibee beehe.
42016020	"Arooba bi ashittinoon mayoo bajii deqqiti ikka Alazaari gettee beeti girachi uroon ara gaannachochi kakallee baatooch asheena'o deebii qeejiyeete.
42016021	Biyoo ara gaannachochi madee ooyoochee maaya qaatii beehe. Ebi bullichi toommooch kunaaneena'olla waaqqi bi mayoon napphaa biin iritii beeheete.
42016022	"Ebiyee gub, ara giracho qitiye; shimaaji maraakeena'o deenniqqi Abrahamichi sheenooch daammii kotiiheete. Gaannacho wotta qitiqqi duukkahe.
42016023	Qititina'o kiceeti xuuxee xaa'oochaa oogichiqqi xuuxaabee, kaama ogiqqi wohooch beeti Abrahamin ciinniye; bi sheenoochoo Alazaari beemon beeggiye.
42016024	Biyoo cookiibee, 'Abrahami ta nihoocho! Hini qaaqqooch xuuxaa beeti taach ariqqaree Alazaarin ne deejee, bi kishee yapharoon aacooch haciree ta heciyoon aqqiibe' iye.
42016025	"Tunaballi Abrahami wochiqqi, 'Ta bushoocho! Ebiyee aaf shawee toommooch ne beehooba, de'a mooyo bullin ne danoon shalligibe! Ebiyoomon wotta Alazaari shawee toommooch bi beehooba, magga iritee toommooch bi beemonoo shalligibe! Tunaballi Alazaari and hiniichaa bi ayinoon shoottitone; newoo xuuxaa beeto neene.
42016026	Wotta ebi bullichi toommooch hiniichee ittoshi waan kimon qaawemmo bee gaata bi kimaachemmoyich, wotta ittoshi beetoocheenoo hach no waan koniyolla bi kimaachemmoyich, noonnaa ittoshina gutta daggooch Yeeri neechiti ooga qaa'o beetone' iye.
42016027	"Biyoo 'Ishi gaata, ta nihoocho! Alazaarin ta nihoochi kexooch ne daachiiyemmoyich neen qollahoye;
42016028	uucha ta maneena'o beetina'one. Boonoshi wotta hini xuuxee xaa'ooch boonoshi waataachemmoyich, Alazaari hamiree boonoshich gete' iye.
42016029	"Tunaballi Abrahami 'Muusinaa keemachina'ona kooriti macaafeena'o boonoshich beetina'one; ara macaafeena'ooch kooreeton waayabeete' iye.
42016030	"Biyoo 'Ara macaafeena'on waayataachemmina'one; tunaballi Abrahami ta nihoocho! Qitii duukkatina'ochi daggoochee ikkoo kechii hammiqqi boonoshich bi geti gaata, axaaxee gommoochee Yeer waan wottemmina'one' iye.
42016031	" 'Abrahamiyoo Muusinaa keemachina'ona kooriti macaafeena'oochee boonoshi waayataachemmo gaata, qitii duukkatina'ochi daggoochee ikkoo kechii hammii bi gettiteenolla, "Axaaxee gommoochee Yeer waan wotto nooch qaawiihe" getiree ibariyaacheete' iqqi wochiye" iye.
42017001	Yesuusi bi dabbeena'oyich ishichiye:- "Ashich xugo tunaree yexi dichemmi mooyo womo echataachemmone; tunaballi ara xuggoon tunemmi ashich woowo!
42017002	Ara uro hini gishiisheena'ochi daggoochee ikkoyicholla xugo bi tunoyee, ooga yiikka xaqqoon bi qettooch tifee baharee gejooch bi dupato gaata, biich gaawiye.
42017003	Ebich ittoshi qelloon quyabote! "Ne manoo neen bi xu'i gaata, bi waan hamiree 'Ebi ne shuunati shuunoo gaawiya?' getiree ittibatabe! 'Gondo taachone' bi geti gaata, maaribe!
42017004	Heeyooch shabaatta wottoon ne toommooch axaaxoon shuunaachii, heeyooch shabaatta wottoon ne waan waaqqi, 'Gondo taachone; taan maaribe!' bi geti gaata, maaribe!" iye.
42017005	Wocheeti mishiraachachina'o Doono Yesuusin "Ne toommooch mulee too'iyoon nooch daakkibe!" iyeete.
42017006	Doono Yesuusiyoo wochiqqi boonoshich ishichiye:- "Ta toommooch shanaafee aafeyoomi giishacha mullee too'iyoo ittoshich bi beeto gaata, hini neexaqqi beeti caaree (canee) mixon 'Cammona waaxaree baharooch hamiree becheebe!' ittoshi getee, biyoo ittoshich de'a getteshone" iye.
42017007	Yesuusiyoo daakkiqqi ishichiye:- "Ittoshi daggoochee wochee bushacho, goyoon biinna gochii beeto oohee bagoon biinna quyii beeto goyoon gochiibee goyoochee oohee bagoon quyaabee gaddoochee bi wottahee, 'Kaata hach giddaree madooch kotabe!' gettemmo konine? Koniyolla aalloone.
42017008	Tunaballi 'Xumi maayoon taach qanniibe! Aree hillooch maa uchaa ta iyi wottoon cuyaree ta aafooch wocheebe! Mado wottahona neyo mame! uye!' getaacheha?
42017009	Bi gettiton ceechii bi itoyich, bi doono ara wochee bushoon gallateha? Gallatataache!
42017010	Ebiyoomon ittoshi wotta Yeeri gettito bullin ittoshi shuunatoyee gub, 'Yeer waanee gallatoon danoyich bedaani wochee bushoo noone; no shuun beda shuunoon baachiye no shuunato' getote!" iye.
42017011	Ebiyee gub, Yesuusi Yerusalem hammiibee Shamaaree shawoonaa Galiilee shawee gutta daggoona beshahe.
42017012	Ikka gafooch giyi bi beddiyee, qeddee shaddee biiyachi aashira asheena'o bi waan waaqqi wohooch neexaachii,
42017013	boonoshi qaaroon oogichiqqi, "Yesuusi no Doonocho! Nooch ariqqabe!" iqqi cookiyeete.
42017014	Biyoo ciinnii beeggiqqi, "Hamiree ittoshi ashittinoon qeesheena'oyich bekkiibote!" iye. Boonoshiyoo hammiibee, gommoochaa wodiyeete.
42017015	Arooba boonoshi daggoochee ikkoo bi wodoon bekkach ariiqqi bi qaaroon oogichiqqi, "Yeerich gallato bede!" iibee Yesuus waan wottahe;
42017016	Aree hillooch Yesuusin gallataabee bi baatooch baroona guufahe. Hini ara uroo Shamaaree Shaweexi ashoone.
42017017	Yesuusiyoo tiyiqqi arooch beeti asheena'oyich "Aashireena'o bulli wodaacheeta? Yiixiyeena'ochi amooch giyiyeete?
42017018	Hini ashi shawee ashoyee damba Yeerin gallatiya wottato aallaha?" iye.
42017019	Wotta woditi uroon "Tiyiree hambe! 'Wodiiyemmone' iqqa ne mulloon ta toommooch ne too'iyoo neen wodiitone" iye.
42017020	Ikka araddoon Fariseena'ochi daggoochee ikkikkeena'o Yesuusin "Yeerichi taatittine bullichi toommooch bi beddemmo aataniye?" iqqi boonoshi echahona, Yesuusi wochiqqi, "Yeerichi taatittine bullichi toommooch bi beddemmo mallatee quyoona toonoone;
42017021	Wotta 'Hach hinin beege!' oohee 'Beqach ebin beege!' getteyaachemmone. Yeerichi taatittine and ittoshi daggooch beetine" iye.
42017022	Ebichi hillooch bi dabbeena'oyich ishichiye:- "Ashi bushoo ta bekkemmi aaboochee ikkoon 'Ikka wottoonoo baach beegata!' getiree ittoshi Kaatemmi aabo woyemmone; tunaballi taan beegaachemmo ittoshine.
42017023	Arooba asheena'o ittoshich 'Hiniichiye!' oohee 'Beqach ebiichiye!' gettemmina'one; tunaballi arooch boonoshina tookkiree hammaahotine! Boonoshinoo dabbiyaahotine!
42017024	Xeeyo shimaayoochaa phaqqiqqi ikka shawee tuggoochee bara shawee tuggooch bekkach bi bedoomon, ashi bushoo ta bekkemmi aabooba ebiyoomon tunemmone.
42017025	Tunaballi ebiyee shiichi wodda xuuxoon beegonaa hini yemeenooch beeti asheena'ona shixxeyoona taach qaawiihe.
42017026	Wonna Noohichi yemeenooba tunatoomon, ashi bushoo ta yemeenooch wotta ebiyoomon tunemmone.
42017027	Noohi ooga marikabooch bi giyemmi aabee wottoon, asheena'o maa uchiibee, anaamo shaaggiibee, maacheyoo shaaggeebee beeheete; diqqoona aalliyee aaco waaqqi asho bullin aalliitone.
42017028	"Ebiyoomon wotta Looxichi yemeenooba, maa uchiibee, kemmii kemaabee, maayoon bechiibee, kexonoo haggiibee beeheete;
42017029	Tunaballi Looxi Sodoomee bi kechiti aabooba shimaayoochee qaaqqoonaa waagaroona dihiqqi hini ara katamooch beetina'o bullin aalliitone.
42017030	"Arooba tunatoomon ashi bushoo ta bekkemmi aabooba wotta ebiyoomon tunemmone.
42017031	Ara aabooba kechi toommooch beeto 'Kindiree kexooch beeti ta qiicoon deebana!' getiree giyaaye! Wotta goyee toommooch beeto, bi qiicoon deeboyich gub wottaaye!
42017032	Gub wottati Looxi mechechi toommooch shaggiton shalligibote!
42017033	Illa bi meechi kashoon qitoochee wodiiya shunniyo bulli aallataani kashoon muccemmone; tunaballi bi meechi kashoon muccammo bulli aallataani kashoon danemmone.
42017034	Ittoshich gettoye; ebiyoobee xum gutta asheena'o ikka qeenooch tokkata boonoshi beetee, ikkoo tiijee hammemmone; ikkoo echemmone.
42017035	Gutta maacheena'o ikkooch xaqqoon yiikka beeyemmina'one; ikkee tiijee hammemmine; ikkeyo echemmine[.
42017036	Wotta gutta asheena'o ikka goyooch beeyemmina'one; ikkoo tiijee hammemmone; ikkoo echemmone]" iye.
42017037	Arooba Yesuusichi dabbeena'o tiyiqqi, "Doonocho! Ebi bulli tunemmi xaa'oo aabichiye?" iqqi echaheete. Biyoo wochiqqi, " 'Meshoo beetooch qufeena'o (aakeena'o) kiceeyemmina'one' getteeton shalligibote!" iye.
42018001	Ebiyee gub, taahaanoon bulli araddee corooteechon Yesuusi ishichiqqi bi dabbeena'oyich hini shaahiyoona gettiye;
42018002	"Ikka katamooch Yeerich shataani, asho konicholla yeellataani ikka nallachi uro beehe.
42018003	Wotta ara katamooch ikka xuuma ure beehan; ara nallachi uro waan bulli araddoon hammaqqa, 'Taannaa ta taggachonochi daggeexi mooyon beegiree taach nallibe!' ii beehan.
42018004	"Tunatee hini ara nallachi uro meeti aaboon de'a gettemmon qajiye; tunaballi ciiroochaa bi mulloona 'Yeerich shatonaa ashich yeelloonon ta qajateenolla,
42018005	hini xuumee taan bi iritii beetoyich, biich nallehoye; nallii ta kuxo qayi gaata, bulli araddoon wochi wochi waabee taan shuu'iiree maraatiiyemmine' iye" iqqi gettiye.
42018006	Daakkiqqi Doono Yesuusi ishichiye:- "Ara nallacho tunati xumma uro gettiton waayatotina?
42018007	Illa Yeeri araddoonaa xumoonon biin qollaabee cookii beeti bi kaacciti bi aagatoyich nallaacheha? Boonoshin gaachataanoon yageha?
42018008	Ittoshich gettoye; boonoshich kaataree nallemmone. Tunaballi ashi bushoo ta waahooba, shawee toommoochee boonoshi mulloon ta toommooch too'iiqqi taan quyaa beetina'on danehota?" iye.
42018009	Wotta daakkiqqi Yesuusi "Cadiqo noone" iqqi boonoshi qelloon gibanaachii bareena'on hoxaa beetina'oyich ishichiqqi hini shaahiyoon gettiye;
42018010	"Gutta asheena'o corootiya Yaafee Kexooch hammiyeete; boonoshiyoo ikkoo Farisoo, ikkoo gabiyee guudoone.
42018011	Hini ara Farisoo Yaafee Kexooch neexaachii ishichiqqi bi mulloona corootiye; "Yeero! Bara asho bullichoomon, boggacho, xumma moochachonaa shuni maayachona, oohee hini gabiyee guudoomonolla tuno ta qajatoyich, neen gallatahoye.
42018012	Shabaattee daggooch gutta wottoon coomii beeto taane; ta danaa beeto bulliichee aashira kishoochee ikka kishoon neech kichii beeto taane" iqqi corootiye.
42018013	"Wotta hini ara gabiyee guudo Yaafee Kexooch neexaa beetina'oyee wohooch neexaachii bi aafoon kaama tiijiqqi shimaaj ciinonolla shunaanoone; tunaballi bi getoon qicciibee, "Yeero! Axaaxachi taan maaribe!" iibee Yeerin qollahe.
42018014	Ittoshich gettoye; oha Farisoyee hini gabiyee guudo Yeerichi aafoochaa cadiqo tunaqqi bi kexooch wottahe. Bi qelloon oogii beeto bulli giishemmone; bi qelloon giishii beeto bulli oogemmone" iye.
42018015	Arooba ikkikka asheena'o "Yesuusi bi kishoon boonoshi shimbooch kotiibe" iqqi gaggara bushiisheena'on bi waan deebiyeete; bi dabbeena'o ebin beeggiqqi bushiisheena'on deebiti asheena'on noggaheete.
42018016	Tunaballi Yesuusi bushiisheena'on bi waan ceeggiqqi, bi dabbeena'on " qayote! Yeerichi taatittine eboshiyoomina'ochine; ebich gishiishi bushiisheena'o ta waan wobeete; bajaahotine!
42018017	Ibaroon ittoshich gettoye; giishacha bushoochoomon bi qelloon yittiiqqi, 'Yeeri ta toommooch taatabe!' getaano koniyolla ara Yeerichi taatittineech cir giyaachemmone" iye.
42018018	Ebiyee gub, Ayihudee ukkureena'ochi daggoochee ikkoo tiyiqqi Yesuusin "De'a Dojachocho! Bulli yemeenee kashoon ta danemmoyich amoon hallibate?" iqqi echahe.
42018019	Yesuusi wochiqqi, "Amoyich taan de'o ii beetine? Ikka Yeeriyee damba de'o koniyolla aalloone.
42018020	Muusichi calloon arii beeto neene; aroo 'Shuno maayaahine! Wuxiyaahine! Gaajaahine! Kootoon miixiyaahine! Ne nihoonaa ne indeenon oogiibe!' ii beetone" iye.
42018021	Aroo wochiqqi, "Ebi bullin asho tunaqqa ebiich ta beddati wottooch ceechoonaniye ta beeto" iye.
42018022	Yesuusi ebin waayaqqi, "Bat ikka mooyo neech shapitone; hamiree neech beeto bullin kemiree iriteetina'oyich imbe! Neech shimaaji kexooch kiceeree beeyemmone. Aroyee gub waaree taan dabbibe!" iye.
42018023	Tunaballi hini ara uro oogati gaannacho bi tunatoyich, ebin waayaqqi oogichii ayiniye.
42018024	Yesuusiyoo oogichii bi ayinoon beeggiqqi, "Gaannachina'oyich Yeerichi taatittineech gimo amoomi iritoone!
42018025	Gaalleyich napee aahoona besho maggoone; tunaballi wotta gaannachi uroyich Yeerichi taatittineech gimo ebiyee beshoon maggoone" iye.
42018026	Ishin waayatina'oo "Ishi gaata, wodoon hakkemmo konine?" iyeete.
42018027	Yesuusi wochiqqi, "Ashich mawiton Yeeri tuniyoyich hakkachone" iye.
42018028	Arooba Pheexiroosi tiyiqqi, "Ebiyoche, bullin qajaqqa neen dabbito noone" iye.
42018029	Yesuusiyoo boonoshich wochiqqi ishichiye:- "Ibaroon ittoshich gettoye; Yeerichi taatittineyicha iqqi bi kexon oohee bi mecheen, oohee bi maneena'on, oohee bi nihoonaa bi indeenon, oohee bi bushiishoon qajito koniyolla, beshoon danemmone;
42018030	hini yemeenooch beshaa beshoon daakkee danemmone; wotta woyemmi yemeenoochoo bulli yemeenee kashoon danemmone" iye.
42018031	Ebiyee gub, Yesuusi aaraa gutta bi dabbeena'on bi waan kiciqqi ishichiye:- "Ebiyoche, and Yerusalem hammaa beeto noone; aroochaa keemachina'o kooriti ashi bushoo ta mooyo bulli ceennemmone.
42018032	Aagateena'oyich taan beshiiree immemmina'one; boonoshiyoo taan coonemmina'one; naagishoo gettemmina'one; ta toommoochoo cuddemmina'one;
42018033	Aroyee gub arangoona taan xoobbemmina'one; wuxishoo gettemmina'one; tunaballi keeja qemooba qitii duukkatina'ochi daggoochee kechemmo taane" iye.
42018034	Arooba ebi bi gettiti mooyoochee amolla boonoshi mullooch giyaanoone; bi gettiti moochi aafo boonoshich bi aacheetoyich, ebi ama geto gaata ariyaaneena'one.
42018035	Ebiyee gub, Yesuusi Yaariki Katamooch bi katinniyee, ikka aaf doogo gijoon qollaabee gommi gashooch kotaa beehe.
42018036	Ara uroo dofee asheena'ochi beshoon waayaqqi, "Ishi amashoone?" iqqi echahe.
42018037	Asheena'oo "Naazireetachi Yesuusine beshaa hammii beeto" iqqi biich gettiyeete.
42018038	Aaf doogoo "Daawitichi bushoo Yesuuso! Taach ariqqabe!" iqqi cookiye.
42018039	Arooba aaf shiichiqqi hammii beetina'o ara aaf doogoon "Cookaaye!" iqqi noggaheete. Tunaballi aaf doogo "Daawitichi bushoocho! Taach ariqqabe!" iibee beshoon cookiye.
42018040	Aree gaata Yesuusi neexaachii asheena'on "Ara uroon taach deebote!" iqqi gettiye. Yesuus waan bi waahee,
42018041	Yesuusi ara uroon "Amoon neech ta tuniiyemmoyichiye ne qaawii beeto?" iqqi echahe. Aaf doogoo wochiqqi, "Ta Doonocho! Ta aafoon ne ciinniiemmoyichiye!" iye.
42018042	Yesuusiyoo "Ne aafo ciine! 'Taan wodiiyemmone' iqqa ne mulloon ta toommooch ne too'iyoo neen wodiitone" iye.
42018043	Hini ara aaf doogo bekkach ciinniye; aroochee Yeerin gallataabee Yesuusin dabbiye. Asheena'o bulliyoo ebin beeggiqqi Yeerin gallataheete.
42019001	Ebiyee gub, Yesuusi Yaarika giyiqqi aroona beshaa beehe.
42019002	Arooch Zakiyoos gettee beeti gabiyee guudeena'ochi ukkuroo beehe; biyoo gaannachone.
42019003	Aroo dofee ashi daggoochee Yesuusin aabi gaata beegga qaawiye; tunaballi bi neexo qabinnitoyich, xiishoon hakkaanoone.
42019004	Ebich Yesuusi hammemmo caaree (canee) michi baateexi gommona bi tunatoyich, biin beegoyich ashoyee aaf shiichiqqi woccii hammii ara caaree michi toommooch kechiye.
42019005	Bi kechitoyee gub Yesuusi ara caaree michi ga'ooch shaggiichii kaama ciinniqqi, "Zakkiyooso! Kaataree kindibe! Hanaach ne kexooch taan heechiiyemmi mooyo beetone" iye.
42019006	Ebich Zakiyoos kaataa kindiqqi emiriibee Yesuusin bi kexooch daammiqqi iibbiihe.
42019007	Arooba ara asheena'o bulli beeggiqqi, "Axaaxachochi kexooch iibbiitee giyitone" iqqi xuuqqishiyeete.
42019008	Tunaballi Zakiyoosi bullichi aafooch neexaqqi Doono Yesuusin "Ta Doonocho! Taach beeto bulliichee qaton girachoyich wojemmo taane; koninolla kootoon taggaqqa ta deqqato bee gaata, awudda kishoon tuniiree wochemmo taane" iye.
42019009	Yesuusiyoo biich ishichiye:- "Ne wotta ibaroon Abrahamichi bushoo ne tunatoyich, hanaach neennaa ne kechi ashoonoyich Yeeri wodoon immitone.
42019010	Ashi bushoo ta waato, Yeerichi gommoochee aallaton qaawii danaqqi wodiyoyichiye" iye.
42019011	Ebichi hillooch ara dofee asheena'o Yesuusichi yibbaatoon waayaabee, gommon biinna tookkii hammii beeheete; Yesuusi Yerusalem bi katinnitoyich, wotta "Yeeri bi taatittinoon and kaata neechiree bekkiiyemmone" iqqi boonoshi gabitoyich, ebi shaahiyoon daakkiqqi boonoshich gettiye.
42019012	Ishichiinoo iye:- "Ikka taatoochi yaroo bi shawee toommooch taatittinoon de'iree wottiya iqqi wohi shawooch hamma tiyiye.
42019013	Bi wochee bushiisheena'oochee aashireena'on ceeggii balli balla birawoon boonoshich immiqqi, 'Wottaa ta waammi wottoon ebina giixaree shiiji beebote!' iye.
42019014	"Tunaballi ara shawee asheena'o biin boonoshi shixxitoyich, 'Hini uro no toommooch bi taatoon shunnaachone' iqqi bi hillooch biin taatiiyemmo waan wochoon daachiiheete.
42019015	"Tunatee taatoo biin taatiitee, aroochee taatittinoon deqqiqqi wottaa waahe. Ebichi hillooch balli balla birawoon bi immiti bi wochee bushiisheena'o giixaqqi ambichoon boonoshi shiijito gaata ariya iqqi ceeggiihe.
42019016	"Shichiqqi shaggito 'Ta doonocho! Ne balla birawoo humoon shiyitone' iye.
42019017	"Doono tiyiqqi, 'Gaawiye; hini de'a ta wochee bushoocho! Giishachoona ne gibaneetoyich, aashira katameena'ochi toommooch neen ukkuriito taane' iye.
42019018	"Guttinnee wochee bushoo wotta waaqqi, 'Ta doonocho! Ne balla birawoo uucha balla birawoon shiyitone' iye.
42019019	"Hini wochee bushoonoo 'Neenoo wotta ebiyoomon uucha katameena'ochi toommooch ukkuriito taane' iye.
42019020	"Aree hillooch bara wochee bushoo wotta waaqqi, 'Ta doonocho! Maac manja asho neene; ne shoohaanoochee qeccaa beeto, ne bushaanoochee shafarii beeto ne tunatoyich, shattaqqa qoraddee buroona kaapaqqa ta quyati ne balla birawoo hiniyoche!' iye.
42019022	"Arooba doono tiyiqqi, 'Hini gonda wochee bushoocho! Ta shoohaanoochee qeccaa beeti, ta bushaanoochee shafarii beeti, maac manja asho ta tunoon ariitine? Ishi gaata, ne gettati ne noonoo ne toommooch nallitone.
42019023	Ta gijoon giixemmina'oyich amoyich imaachine? Tawoo waaree ta gijoon shimona tookkiree deqqesho ta toona?' iye.
42019024	"Arooba arooch neexaa beetina'on 'Andoo hini balla birawoon bi kishoochee tiijiree huma birawachoyich imbote!' iye.
42019025	"Boonoshiyoo woriganaqqi, 'doonocho! Biich huma birawoo beetoche!' iyeete.
42019026	"Tunaballi doono boonoshich ishichiqqi wochiye; 'Ittoshich gettoye; beetoyich daakkeeree immeeyemmone; tunatee amolla aallo waanee biich beeti giishacheella tiijeeyemmine.
42019027	Wotta boonoshi toommooch ta taatemmoyich shunaani ta shixachina'on yeshiree taach hach deebote! Ta aafoochaanoo boonoshin guuribote!' iye" iqqi gettiye.
42019028	Yesuusi ebin bi gettiti hillooch tiyii, Yerusalem hammiibee biinna tookkii hammii beeti asheena'oyee aaf aaf shiichiqqi hammiye.
42019029	Zayitee michi Guudi ga'ooch beeti Beetefaaginaa Bitaaninooch katinniichii, bi dabbeena'oochee gutteena'on ishichiqqi wochahe;
42019030	"Ittoshiyee aaf beeti gafooch hambote! Hammii ittoshi shaggiyee, koniyolla yebbataani kuree bushoo tipeeqqi beeton danemmo ittoshine; aroon biishiree deebote!
42019031	Asho koniyolla tiyiqqi ittoshin 'Amoyichiye ittoshi biichii beeto?' iqqi bi echa gaata, 'Doonoyich bi qaaweetoyichiye' getote!" iye.
42019032	Aroochee wocheeti gutta bi dabbeena'o hammiqqi Yesuusi gettitoomon danaheete.
42019033	Boonoshiyoo kuree bushoon biichii boonoshi beetee, kuree doonina'o "Kuree bushoon amoyichiye ittoshi biichii beeto?" iqqi echaheete.
42019034	Boonoshiyoo wochiqqi, "No Doonoyich bi qaaweetoyichiye" iyeete.
42019035	Aroochee hini ara gutta bi dabbeena'o kuree bushoon yaabiqqi Yesuus waan deebiyeete. Aroochee ara kuree bushoochi toommooch boonoshi tahoon yaggiqqi Yesuusin yebiiheete.
42019036	Ara kuree bushoon yebbaqqi hammii bi beetee, asheena'o aaf aaf shiichiqqi bi hammemmi gommooch boonoshi tahoon yaggiibee hammiyeete.
42019037	Yesuusinaa dofee asheena'ona Yerusalem katinniqqi Zayitee Michi Guudi dugulloon boonoshi wottahee, biin dabbii beetina'o bulli emiriqqi boonoshi beeggiti gaakkachi shuunoo bullich boonoshi qaaroon oogichiqqi Yeerin gallatiya tiyiqqi,
42019038	"Doono Yeerichi shigoona waa beeti taatoo diireebe! Shimaayooch diggoo, shimaaji shimaayooch beeti Yeerich oogee yiiroo tunabe!" ii beeheete.
42019039	Arooba dofee ashi daggooch beeti Fariseena'ochi daggoochee ikkikkeena'o tiyiqqi, "Dojachocho! Neen dabbii beetina'on 'Qayote!' gete!" iyeete.
42019040	Yesuusi wochiqqi "Ta waanee ella waayabote! Hinoshi cikkii qayi gaata, xaqqeena'olla cookemmina'one" iye.
42019041	Yesuusi Yerusalem shag beddiqqi katamoon ciinniichii eepiibee ishichiye:-
42019042	"aaboon diggoo danaa beeti gommon hanaachi ittoshi shalligito gaata, gaawatone; tunaballi bi arichataachemmoyich ittoshich aacheetone.
42019043	Gonda moochachi aabo ittoshi toommooch woyemmone; ittoshi shixachina'o ittoshin kocha getiree ittoshi katamee guudoon iijati shawee guttoona gayaachi ittoshin kaapemmina'one; ittoshi guudoona guudiree bulli gommon hiccemmina'one.
42019044	Ittoshi kexina'onaa xaqqee gayoonon dichemmina'one; hini katameexi asho ittoshinoo, ittoshi bushiishoonoo kaam kaama tiijiree shawooch ceqqemmina'one; kexina'on ittoshi haggiti xaqqeena'onaa ittoshi katamoon guudiiqqi ittoshi gayati xaqqeena'onochi daggoochee ikkoonolla baroochi toommooch echiyaanoon shekillemmina'one. 'Ebichi naboo amoone?' ittoshi geti gaata, Yeeri ittoshin wodiiya bi waati aaboon shalligii de'o ittoshi qajitoyichiye" iye.
42019045	Aroyee gub Yesuusi Yeerichi Yaafee Kechi kakallee daggooch giyiye. Giyiqqi arooch gabiyoo geddiqqi kemmii beeti giixachina'o bullin gashaa kichiye.
42019046	"Yeeri 'Ta kexo corootee kexo tunemmone' iqqi bi gettito Yaafa Macaafooch kooreetone; tunaballi ittoshi 'Bokkeena'ochi gofoon' tuniito ittoshine" iye.
42019047	Ebiyee gub, qemi qemona asheena'oyich Yaafee Kexoochaa dojii beehe; tunaballi qeesheena'ochi ukkureena'o, Muusichi callee dojachina'onaa Ayihudeena'ochi ukkureena'ona Yesuusin wuxiya qaawii beeheete;
42019048	Tunatee dofee asho bulli ottiqqi bi gettiti mooyon boonoshi ellaa beetoyich, boonoshi hallemmi mooyon muccaheete.
42020001	Ikka araddoon Yesuusi Yaafee Kexooch giyiqqi dofee asheena'oyich dojiibee Yeerichi mishiraachee qaaroon gettii bi beetee, qeesheena'ochi ukkureena'onaa Muusichi callee dojachina'ona shawee geeneena'ona tookkii bi waan giddaqqi,
42020002	"Hini mooyina'on ne tunii beeto, amoochee ukkurittinoon danaqqaaniye? Oohee konine neen wochato? Eke nooch gete!" iqqi echaheete.
42020003	Yesuusi wochiqqi "Ta wotta ikka mooyon ittoshin echbana! Ittoshiyoo taach getote!
42020004	Yowannisin 'Aacona afaallibe!' iqqi wochato konine? Yeerinashi, ashoone?" iye.
42020005	Arooba boonoshinaa boonoshina " 'Yeerine' no geti gaata, 'Ishi gaata, bi gettiton amoyich ibariyaachotine?' getiree noon echemmone;
42020006	Wotta 'Ashoone' no geti gaata, asheena'o bulli Yowannisin keemachone iqqi boonoshi ibarii beetoyich, xaqqoona noon yexiree wuxemmina'one" iyeete.
42020007	Ebich wochiqqi Yesuusich, "Koni wochato gaata no ariyaano noone" iyeete.
42020008	Yesuusiyoo wochiqqi, "Illa tawoo wotta amoochee ukkurittinoon danaqqa hini mooyina'on ta tunii beeto gaata ittoshich getaache" iye.
42020009	Ebichi hillooch Yesuusi hini shaahiyoon dofee asheena'oyich ishichiqqi getooch giyiye; "Ikka uro woyinoon bi budooch bechiye; aree hillooch goyi shiimaree quyemmina'oyich quyiichii bara shawooch hammiqqi yagiye.
42020010	"Ebiyee gub, woyinee aafee macee gooroo shagee, hini ara uro 'Woyinee aafoon maci qoodeeree ta qoodoon deebe!' iqqi ikka bi wochee bushoon hini ara quyachina'o waan wochahe. Quyachina'oo ara bi wochati wochee bushoon yechii xoobbiqqi shokka kishoon wochii daachiiheete.
42020011	"Bara wochee bushoon daakkiqqi bi wochatee, boonoshiyoo wotta aroon xoobbii coonaqqi shokka kishoon wochii daachiiheete.
42020012	Daakkiqqi keejinnoon bi wochatee, aroon wotta yexxii mayiiqqi goyee maach kichii dupiyeete.
42020013	"Ciiroochaa woyinee goyee doono 'Aabichibate? Eke ta shunnaa beeti ta bushoon daachiiyehoye; diqqich biin beegiree yeellemmina'one' iye.
42020014	"Tunatee hini ara quyachina'o bin bushoon bi waatee beeggiqqi boonoshinaa boonoshina 'Bi woraasho hinine; hini bi shawoo nooch bi tunemmoyich ittoshi waatee, wuxibone!' iqqi echeeheete.
42020015	Ebina bushoon yechiqqi woyinee goyee maach kichiqqi wuxiyeete. "Illa woyinee goyee doono boonoshin aabichishiye bi gettemmo?
42020016	Bi hajee baatoona quyachina'o waan hamiree boonoshin aalliiyemmone; woyinee goyoonoo bara goyi shiimmemmi quyachina'oyich immemmone" iye. Asheena'o ebin bi getee waayaqqi, "Ebin Yeeri noyee wokkiibe!" iyeete.
42020017	Tunaballi Yesuusi boonoshi waan ciinniqqi, "Ishi gaata, Yaafa Macaafooch 'Xaqqee kechi haggachina'o hoxaa dupiti xaqqo, aroo kexon deggii neechii beeti giimbee guummon tunatone' getee kooreeto ama getone?
42020018	Ara xaqqee toommooch dihiyoo bulli buricemmone; tunatee ara xaqqo bi toommooch dihiyoo bulli yiikkeeyemmone" iye.
42020019	Arooba qeesheena'ochi ukkureena'onaa Muusichi callee dojachina'ona "Ebi shaahiyoona noonalli bi gettii beeto" iqqi, aree gaata Yesuusin yecha qaawiyeete; tunatee dofee asheena'oyich shattiqqi qajiyeete.
42020020	Hini ara qeesheena'ochi ukkureena'onaa Muusichi callee dojachina'ona Yesuusichi toommooch nallemmi Yihudee iraashoochi kishooch beshiiqqi imoyicha iqqi holloon quyabee, ibaroon shaahiibee, bi noonoochee hollimmi gonda mooyon macemmina'on bi waan daachiiheete.
42020021	Boonoshiyoo hammiqqi, "Dojachocho! Tatoon ne yibbaatoonaa ibaroon ne dojoonon ariihone; ibaroon Yeerichi gommon dojihinalli, konicholla beshii shapiiqqa dabbiyaachine.
42020022	Illa Roomi taatoyich qaraxee qocon Muusichi calloo daaggii beetashi, daaggaache?" iqqi echaheete.
42020023	Tunaballi marachina'o boonoshi tunoon Yesuusi ariiqqi,
42020024	"Eke taach ikka Roomi shilnkoon bekkiibote!" iye. Boonoshi bekkiitee, "Hini shilnkee toommooch beeti mallatoonaa kooreeti shigoona konichone?" iqqi echahe. Boonoshiyoo "Roomi taatoochone" iyeete.
42020025	Yesuusiyoo "Ishi gaata, Roomi taatoochon Roomi taatoyich, Yeerichon Yeerichi imbote!" iye.
42020026	Ebich dofee ashi aafooch bi noonoochee kechiti gonda mooyo aallatoyich, boonoshi danemmi mooyon muccaqqi bi wochiti wochoyich woriganaabee cikkii qajiyeete.
42020027	Ebichi hillooch "Qitii duukkatina'o keyaachemmina'one" ii beeti Saduuqeena'ochi daggoochee ikkikkeena'o Yesuus waan waaqqi ishichii echaheete;
42020028	"Dojachocho! Muusi 'Ikka uro mecheen shaaggiqqi bushoon shiyaanoon bi qiti gaata, bi manoo ara ureen shaagiree qititi bi manoyich bushoon keribe!' iqqi Callee Macaafooch nooch kooriye.
42020029	Illa shabaatta maneena'o beeheete; boonoshi daggoochee qaabboo mecheen shaaggiqqi bushoon shiyaanoon qitiye.
42020030	Ebina bi hilloo ara ureen woraashiye;
42020031	keejinnoo woraashiye; shabaattinnee ciireexooch beddaahee bulli ara ureen woraashiqqi bushoon shiyaanoon qitii ciiraheete.
42020032	Ciiroochaa ure wotta qitiyane.
42020033	Illa hini shabaateena'o bulli ara ureen shaaggitina'one. Ebich qitii duukkatina'o kechiyooba mechee bi tunemmo aabichiye ?" iqqi echaheete.
42020034	Yesuusi wochiqqi ishichiye:- "Hini yemeenooch beeti asheena'o shaaggiyeete; shaageeheete.
42020035	Tunaballi ara yemeeno shagiyooba, 'Qitii duukkatina'ochi daggoochee kech beddiyeete' iqqi Yeeri gettitina'o shaagaacheete; shaaggeyaacheete;
42020036	, Ebiyoo shimaaji maraakoomina'o boonoshi tunatoyichiye; illa qitii duukkatina'ochi daggoochee kechiqqi Yeerichi Bushiisheena'o boonoshi tunatoyich, gubbich qitoonolla qitaacheete.
42020037	Wotta qitii duukkatina'ochi keyon Muusiyolla ittoshich arichiitone; ebinoo bi arichiito, tushee qaaqqee ga'ooch nexaa bi beetee tunati mooyon bi kooriyooba, Doono Yeerin 'Abrahamichi Nuggushoo, Yisaaqichi Nuggushoo, Yaaqoobichi Nuggushoo' iqqi bi getonaniye.
42020038	Illa asho bulli kashoona beeto tunabe, qititoo tunabe, Yeerich beeti kashachina'one; ebich kashachina'o Nuggushoalli qititina'ochi Nuggushoo toonoone" iye.
42020039	Arooba Muusichi callee dojachina'ochi daggoochee ikkikkeena'o wochiqqi, "Dojachocho! Gaawichii gettatine" iyeete.
42020040	Boonoshi ishichito, wochiqqi biin echoon boonoshi shattitoyichiye.
42020041	Ebichi hillooch Yesuusi Muusichi callee dojachina'oyich ishichiye:- " 'Kiristoosi Daawitichi bushoone' iqqi aabichii gettiyeete?
42020042	Daawiti bi qelloona Yaafa Shoddee Macaafoochaa 'Doono Yeeriyoo ta Doonon "Neenna koyaa beetina'on ne baatee dechiich ta dichimmi wottoon ta qanna bad kotabe!" itone' iye.
42020044	Illa Daawiti biin 'Doono' itone; ishi gaata, aabichiree Daawitichi bushoo tunahe?" iqqi echahe.
42020045	Arooba asheena'o bulli waayaa boonoshi beetee, Yesuusi bi dabbeena'on
42020046	"Genja tahoon tahaqqi guudon qaawii beeti Muusichi callee dojachina'oyee ittoshi qelloon quyabote! Gabiyee godoochaa 'Shawooch qebana' ii beeti diggiyoon, Ayihudeena'o kicee beeti kexoochaa genja gabbaroon, gifiree kexoochaanoo oogee xaa'oon qaawii beetina'one.
42020047	Boonoshiyoo wotta xuuma maacheena'ochi kexon tiichiibee, cadiqo shaahi bekkiya iqqi corootoon geechii genjii beetina'one. Ebosichi toommooch Yeeri beshi shattii giiriiti nalloon kindiiyemmone" iye.
42021001	Ebiyee gub, Yesuusi Yaafee Kexooch gijoo kicee beeti qiicee daggooch gijoon dupii beeti gaannachina'on xiishiqqi ciinnii beehe.
42021002	Wotta ikka girachi xuuma ure waaqqa gutta duudin bi dufon beeggiqqi,
42021003	"Ibaroon ittoshich gettoye; eboshi bulli boonoshich beddiqqi echati gijoocheeniye deebii boonoshi dupito; tunaballi hini girachi bi tunateenolla maaree bi qeyemmon echiyaanoon biich beeti bullinoo deebaa dupatine. Ebich asheena'o bulliyee beshoon dupati hini girachi xuumeene" iye.
42021005	Ebiyee gub, ikkikka asheena'o Yaafee Kechi mooyon tiijiqqi, "Yeerin oogiyoyicha iqqi asheena'o wojiti, hini Yaafee Kexo haggeeti xaqqeena'ochi mallato am shaahoo gaawahe!" iqqi yibbaataa boonoshi beetee,
42021006	Yesuusi "Hini ittoshi beeggii beeti mooyo bulli shixachina'ochi kishoona hapeyaanoon xaqqo xaqqee toommooch kedeeree ebina bi beetaachemmi yemeeno woyemmone" iye.
42021007	Arooba Yesuusin bi dabbeena'o "Dojachocho! Illa hini mooyo bi tunemmo aataniye? Hini mooyo ceen bedon bekkiiyemmi mallatoo amoone?" iqqi echaheete.
42021008	Yesuusi wochiqqi boonoshich ishichiye:- "Koniyolla ittoshin bi muriciyaachemmoyich ittoshi qelloon quyabote! Meetina'o 'Taane Kiristoosi' wotta 'Kiristoosi woyemmi yemeeno shaggitone' getibee ta shigoona woyemmina'one; ebiyooba ishichimmina'on dabbiyaahotine!
42021009	Ginee woroonaa hukkee woroonon ittoshi waayahooba keqqiyaahotine! Ebi bulli shiichii tuno echataachemmone; tunaballi yemeenee ciiro bekkach tunataachemmone" iye.
42021010	Wotta Yesuusi daakkiqqi ishichiye:- "Ikka aagatoo bara aagatoona, ikka shawee taatoo bara shawee taatoona koyemmone.
42021011	Bari bara xaa'oochoo oogati shawee qewo tunemmone; kaataa wuxii beeti biiyoonaa shaacoona giyemmone; keqqichemmi mooyina'onaa shimaayoochaa ogooga mallateena'ona bekkemmina'one.
42021012	"Tunaballi ebi bulliyee shiichiree, ta naboyich ittoshin yechemmina'one; duu'iiyemmina'one; Ayihudeena'o kicee beeti kechi nallachina'oyich ittoshin beshiiree immemmina'one; boonoshiyoo ittoshin cuchiiyemmina'one; taateena'onaa iraasheena'onochi aafoochoo ittoshin neechemmina'one;
42021013	Ebiyoo ta mishiraachee qaaroon ittoshi miixemmoyich gommon qechemmone.
42021014	Arooba ittoshi taggachina'o bulli ittoshin bayonaa ittoshi yibbaatoon nookkoonon boonoshi hakkaachemmi ariyoonaa noonoonon ittoshich immemmo taane. Ebich 'No taggemmi taggoon shiichi gabaayone!' getiree kuxote!
42021016	Ittoshi nihoonaa indeena, maneena'oo, xibeena'onaa shunachina'onolla ittoshi toommooch nallemmina'oyich beshiiree ittoshin immemmina'one; boonoshiyoo ittoshi daggoochee ikkikkeena'on wuxiiyemmina'one.
42021017	Asheena'o bulli ta naboyich ittoshin shixxemmina'one.
42021018	Tunaballi ittoshi qelli eexoochee ikkeyolla aallataachemmine;
42021019	kupphaqqi ittoshi neexa gaata, bulli yemeenee kashoon danemmo ittoshine" iye.
42021020	Yesuusi daakkiqqi ishichiye:- "Yerusalemin shixachina'ochi ginee naayina'o guuddii boonoshi giishee ittoshi beegiyooba, arooba biich aallee shagon ariibote!
42021021	Yaafa Macaafooch kooreeto bi ceennemmoyich eboshi Yeeri Isra'eeleena'ochi toommooch nichoon bi kichemmi aabeena'one. Ebich arooba Yihudee Shawooch beetina'o gepoo beetooch maxxabeete! Ara Yerusalem beetina'o tiyi bara keyeete! Bi guudeexi goyachi gafooch beetina'o ara Yerusalem giyaayeete!
42021023	Arooba yeqqafachina'onaa bushoon xaachii beetina'onoyich woowo! Hini shawee toommooch ooga xuuxo, hini aagatee toommoochoo ooga naxo kindemmone.
42021024	Sheefoona qitemmina'one; keccaree aagatoo bulliichoo shacemmina'one; ebi ara boonoshin kecciti aagateena'ochi yemeeno ciirammi wottoonoo Yerusalemin yiikkaree neexi hajemmina'one" iye.
42021025	Wotta Yesuusi daakkiqqi ishichiye:- "Ara yemeeno ciirahooba aabeenaa aganeenochi toommooch, xojanoochi toommoochoo mallatoo bekkemmone. Shawoo bullichi toommoochoo baharee gejoonaa aachi aayi timi naboona aagateena'o gaabbibee xuuxemmina'one.
42021026	Shimaaji giideena'o shuuritoyich, shawoo bullichi toommooch kindemmi mooyon quyabee ashi kashoo keqqoona muujemmone.
42021027	Ebiyee gub, ashi bushoo tawoo wodda giidoonaa oogee yiiroona 'Qubee daggoona ta waatee' beeggemmina'one.
42021028	Ebi mooyina'o tiyiyooba, Yeeri ittoshin biisharee bi wodiiyemmi aabo bi katinnitoyich, kaama neexaachi damba wochiree ciinote!" iye.
42021029	Ebichi hillooch Yesuusi bi dabbeena'oyich ishichiqqi shaahiyoona gettiye:- "Balasee mixonaa bara mixina'o bullinon ciinote!
42021030	Quummiqqi boonoshi ataa waajahooba, arooba ebin beeggiqqi yooyo womon ittoshi qelloona arii beeto ittoshine.
42021031	Ebiyoomon wotta hini mooyo bulli tunoon ittoshi beegiyooba, Yeerichi taatittine katinnati bi tunoon ariibote!
42021032	"Ibaroon ittoshich gettoye; hini mooyo bulli tunataanoon hini shiijaroo beshataachemmone.
42021033	shawoonaa shimaayoona beshemmone; tunaballi ta qaaro bulli yemeenooch manjiree beeyemmone" iye.
42021034	"Tunaballi ittoshi mullo miyona, mashoonaa mashaamiti beemi qaatoona dingiraata bi beetee, ashi bushoo ta aabo diqqich ittoshi toommooch bi waataachemmoyich, ittoshi qelloon quyabote!
42021035	Cooxo waaqqi diqqoona ollooch bi yechoomon, ara aabo shawooch beetina'o bullichi toommooch diqqoona shaggemmone.
42021036	Illa hini shag bedditi mooyoochee ittoshi muriccemmonaa ashi bushoo ta aafooch ittoshin neechemmi hakkoon ittoshi danemmonoyich corootibee, bulli araddoon qanniree quyabote!" iye.
42021037	Araddoon Yesuusi Yaafee Kexoochaa asheena'oyich dojiibee, shawoo xumahona Yerusalemee maach kechiqqi, Zayitee michi Guudooch hammii qeyii beehe.
42021038	Asheena'o bulliyoo "Bi dojoon waayabone" iqqi maad maaddoona Yaafee Kexooch bi waan waa beeheete.
42022001	Ebiyee gub, baaroon baariibee shittoo giyaani koshon boonoshi maa beeti, Beshee Baaree aabo katinniye.
42022002	Arooba qeesheena'ochi ukkureena'onaa Muusichi callee dojachina'ona dofee asheena'oyich boonoshi shattitoyich, arichiyaanoon Yesuusin danaree boonoshi wuxiiyemmi gommon qaawii beeheete.
42022003	Arooba aaraa gutta Yesuusichi dabbeena'ochi dageexi ikkoo Asqorotachi Yihudichi mullooch Sheexaanoo ceenniye.
42022004	Biyoo hammiqqi aabichiree Yesuusin boonoshich beshiiree bi immemmo gaata, qeesheena'ochi ukkureena'onaa Yaafee Kechi qoomeena'ochi ukkureena'ona tookkii echeehe.
42022005	Boonoshiyoo emiriibee gijoon biich imoyich kuxxiyeete.
42022006	Yihudiyoo boonoshich de'a iye. Ebich "Yesuusin aabichiree beshii imbate? iibee asho aalli xaa'oochaa beshiiree bi immemmi holloon qaawii beehe.
42022007	Arooba Ayihudeena'o Beshee Baaroon shalligoyich, bagoon guuraanoon boonoshi heeyaani qara kochi baaroo shaggiye.
42022008	Yesuusiyoo Pheexiroosinaa Yowannisinon " no maayemmi baaree maayoon hamiree nooch qanniibote!" iqqi wochahe.
42022009	Boonoshiyoo "Aabichi hamiree no qanniyoon shunnaa beetine?" iqqi echaheete.
42022010	Yesuusiyoo ishichiye:- "Ellabote! Katamooch hammii ittoshi giyiyee, aachi qondoon shaaggiti uroona danemmo ittoshine; hini ara uro giyimmi kexooch dabbiree gibote!
42022011	Ara kechi doonon 'Dojacho "Ta dabbeena'ona tookki Beshee Baaree maayoon ta maayemmi iibbee kexo aabichiye?" itone' getote!
42022012	Biyoo kechi toommeexi kexooch keyiree yaggee qanniti gabini xaa'oon ittoshich bekkiiyemmone; aroochaanoo qanniibote!" iye.
42022013	Boonoshiyoo hammiqqi Yesuusi gettitoomon bullin danaqqi Beshee Baaree maayoon arooch qanniiheete.
42022014	Arooba Yesuusi aaraa gutta mishiraachachina'ona tookkiqqi maayo manjeeya madoo giddatee maaya kotahe.
42022015	Biyoo "Ittoshich gettoye; Yeerichi taatittinee kexooch hini Beshee Baaree maayo manjeeyemmi aabo bi ceennimmi wottoon ebiyee damba Beshee Baaree maayoon maataachemmo taane; ebich iritoon beegaan beechi ittoshina tookkii hini baaree maayoon ta maayemmoyich oogichiqqaaniye ta qaatito" iye.
42022017	Aroochee woyinee uyoon yechiti xoofoon tiijii Yeerin gallataqqi bi dabbeena'oyich "Ittoshich gettoye; Yeeri taatittine waammi wottoon ebiyee damba hini woyinee uyoochee uyaachemmo taane. Ebich ha'ote! Ebin geechabote!" iye.
42022019	Wotta qara koshon tiijiqqi Yeerin gallatahe; tiichiqqi boonoshich immiibee, "[ittoshicha iqqa deejoon tuniiqqa ta immaa beeti] ta meeno ebine ebinoo taan shalligeechon tuniibote!]" iye.
42022020	[Ebiyoomon wotta aroobee xum maayee hillooch woyinee uyoon yechiti xoofoon tiijiqqi ishichiye:- "Hini woyinee uyo ittoshi naboyich ufemmi ta damoone; ebiyoo Yeeri neechemmi andra wogee mallatoone.]
42022021	Tunaballi taan beshiiree immemmi asho taanna tookkii madooch and geechaa maa beetone.
42022022	Ashi bushoo tawoo Yeeri shiichiqqi bi gettiti gommona ta qitoo echataachemmone; tunaballi taan beshiiree immemmi ara uroyich woowo!" iye.
42022023	Ebich bi dabbeena'o boonoshinaa boonoshina "No daggoochee ebin tuniiya ii beeto konine?" iqqi echeeheete.
42022024	Ebiyee gub, wotta "Konine no daggoochee oogo getee ceeggeeyemmo?" iqqi Yesuusichi dabbeena'o boonoshinaa boonoshina gajiteeheete.
42022025	Ebich Yesuusi boonoshich ishichiye:- "Aagateena'ochi taateena'o shawoo bullichi toommooch taataqqi areexi asho bullin hajii beetina'one; boonoshi toommooch doonjaa beetina'o wotta 'Maac de'eena'o' getteeya qaawii beetina'one.
42022026	Tunatee ittoshi daggooch ebiyoomon tunaaye! Ebich ittoshi daggoochee oogo giishachoomon, doonjato wotta bi wochee bushoochoomon tunabe!
42022027	Madooch kotaa beetonaa wochee beetonoochee konine oogo? Madooch kotaa beeto toona? Tunaballi ta ittoshi daggoochee wochee bushoomo taane.
42022028	"Wotta ittoshi ta toommooch shaggiti iritee daggooch taanna tookkii kupphaqqi beeto ittoshine.
42022029	Ebich ta nihoo taan bi taatiitoomon, ta wotta ta taatittinoochaa ta madoochee ittoshi maayemmonaa ta xoofoochee ittoshi uchemmonoyich, taatee qeenoochoo kotaree aaraa gutta Isra'eelee yoodeena'ochi toommooch ittoshi nallemmoyich and ittoshin taatiito taane" iye.
42022031	Ebichi hillooch Doono Yesuusi "Simoono! Simoono! Sheexaanoo teepphoon woqqoomon ittoshin 'Woqqibana' iqqi Yeerin qollatone;
42022032	Tunaballi ta toommooch ne mullee too'iyoon ne qayaachemmoyich Yeerin qollato taane; ebiyee gub ta waan ne wottahooba ne maneena'ochi mulloon kupphiibe!" iye.
42022033	Pheexiroosiyoo "Ta Doonocho! Neenna tookki cucheyoyichoo, qitoyichoo qannito taane" iye.
42022034	Tunaballi Yesuusi "Pheexirooso! Ibaroon eech gettoye! 'Biin ariyaan taane' getiree keeja kaalloon taan nookkataan ne beetee, hanaach baakkoo kuuhaachemmone" iye.
42022035	Wotta Yesuusi bi dabbeena'oyich " 'Gijee kojoonaa shohee kojoonon, wotta ittoshi baatooch ittoshi gedditoyee damba bara caammoon yeshaanoon shokka kishoon hambote!' iqqa ittoshin ta wochahooba ikkolla ittoshich shapita?" iqqi echahe. Boonoshiyoo "Amolla shapaanoone" iyeete.
42022036	Biyoo "Ittoshich gettoye; 'Gondeena'ona tookkii haddeehe' getee Yaafa Macaafooch kooreeto taanna ceenaanoon echataachemmone; eeha, ta toommooch tunemmi mooyo ceen bedditone. Ebich and gijee kojacho bi kojoon yeshiree hambe! Shohee kojachoo ebiyoomon wotta bi shohee kojoon yeshiree hambe! Sheefo biichi aallo bi kutoon kemiree kemabe!" iye.
42022038	Bi dabbeena'o "Doonocho! Hiniyoche, gutta sheefo beetone" iyeete. Yesuusiyoo "Mooyo beddiye illa" iye.
42022039	Ebiyee gub, Yesuusi bi doyitoomon katamoyee maach kechiqqi Zayitee Michi Guudooch hammiye; bi dabbeena'oo biin dabbiqqi hammiyeete.
42022040	Ara xaa'ooch boonoshi shaggiyee, bi dabbeena'oyich "Gondoochi nihoo dachooch ittoshi giyaachemmoyich corootibote!" iye.
42022041	Biyoo boonoshiyee awur guutoon (bedoon) wokkiqqi gurataachii,
42022042	"Ta nihoocho! Ne daaggi gaata, hini xuuxee xoofoon (xuyoon) ta waanee wokkiibe! Tunatee ne daaggoo tunaballi, ta daaggoo tunaaye!" iibee corootiye.
42022043	Aree gaata ikka maraakoo shimaayoochee kindii biich bekkaqqi biin kupphiihe.
42022044	Biyoo oogichii xuuxaabee aafichoyee beshiiqqi corootiye; damoo cotoomon caajo bi achoochee shawooch cotahe.
42022045	Corootoon ciichiqqi tiyii bi dabbeena'o waan wottaqqi bi waahee, woddiiqqi boonoshi ayinitoyich taahiqqi tokkataa beetina'on danaqqi,
42022046	"Amoyichiye ittoshi tokkataa beeto? Gondoochi nihoo dachooch ittoshi giyaachemmoyich tiyiree corootibote!" iye.
42022047	Yesuusi ishin bi noonoochee bi kichiyee, bekkach aaraa gutteexi ikkoo Yihudi meeti asheena'on dabbiiqqi shaggiye; aroochee shumma iqqi Yesuus waan giddahe.
42022048	Tunaballi Yesuusi "Yihudo! Shumona ashi bushoo taan beshiiqqa immane?" iye.
42022049	Arooba bi ga'ooch beeti bi dabbeena'o ebi tunaa beeti mooyon beeggiqqi, "Doonocho! Sheefoona qeccabona?" iqqi echaheete.
42022050	Boonoshi daggoochee ikkoo qeeshee guudoochi guunon wuxiya bi daachiiti sheefo uroochi qanna waamon karii kindiihe.
42022051	Tunaballi Yesuusi "Qayote! Beddiye!" iqqi uroochi waamon yechiqqi wodiihe.
42022052	Yesuusiyoo bi waan waati qeesheena'ochi ukkureena'oyich, Yaafee Kechi qoomeena'ochi ukkureena'oyich, wotta geeneena'oyichoo "Bokkoon yeshoyich womoomon sheefoonaa yeelloonon yechiqqi waahotina?
42022053	Yaafee Kexooch bulli araddoon ittoshina tookkii ta beehooba taan yeshaano ittoshine; tunaballi and ebin ittoshich Yeeri daaggitone; ebiyoo mandaree taatoochi aaboone" iye.
42022054	Arooba waatina'o Yesuusin yechiqqi daammii, qeeshee guudoochi kexooch giijiyeete; Pheexiroosiyoo wokkiibee biin dabbii beehe.
42022055	Gayee maac asheena'o qaaqqoon shookkiqqi ikkooch kotaa boonoshi beetee, Pheexiroosiyoo giyiqqi boonoshi daggooch kotahe.
42022056	Qaaqqee bekko waan kotaa bi beetee, ikka shaajatee biin manjii ciinnaqqa, "Hini uro Yesuusina tookkii beetone" iyan.
42022057	Tunaballi Pheexiroosi tiyiqqi, "Hini ureene! Biin ariyaano taane" iqqi nookkahe.
42022058	Giishachoon yicimmiyee, wotta baroo waa Pheexiroosin beeggiqqi, "Ne wotta boonoshi maggacho neene" iye. Andoo Pheexiroosi "Hini uroocho! Ta toono taane" iqqi wochiye.
42022059	Wotta ikka saat bedoon yicimmiqqi bara ikka uro waa xiishiqqi, "Hini Galiilee shawee ashoone! Ibaroone; hini uro Yesuusina tookkii beetone" iye.
42022060	Tunaballi Pheexiroosi "Hini uroocho! Ne gettaa beeton ariyaano taane" iye. Ebin bi gettiyee, bekkach baakkoo kuukkiye.
42022061	Doono Yesuusiyoo gub wottaqqi Pheexiroosin ciinniye; Wotta "Hanaach baakkoo kuukkaahee, keeja kaalloon taan nookkemmo neene" iqqi Doono Yesuusi biich gettiti qaaro bi mullooch tiphimmiye.
42022062	Aree gaata Pheexiroosi maaxooch kechiqqi tiittaa eepiye.
42022063	Arooba Yesuusin yechiti asheena'o biin coonaabee yexxii beeheete;
42022064	Bi aafoon kaapichii tapaabee, "Konine neen tapato? Eke nooch gete!" iqqi echa beeheete.
42022065	Naagaabee bi toommooch bara meeti mooyon gettiyeete.
42022066	Shawoo hariyee, Ayihudee nallachina'o, eboshiyoo shawee geeneena'o, qeesheena'ochi ukkureena'onaa Muusichi callee dojachina'ona ikkooch kiceeheete. Yesuusi yeshee bi waahee, "Kiristoosi neena? Eke nooch gete!" iqqi echaheete. Tunaballi aroo wochiqqi ishichiye:- "Ittoshich ta gettatee, ibariyaachotine;
42022068	Ta echateenoo, amoonolla wochaachotine.
42022069	Tunaballi hanaachin ikka getiree ashi bushoo ta giidachi Yeerichi qannooch kotemmo taane" iye.
42022070	Bi ishichiyona boonoshi bulli tiyiqqi, "Ishi gaata, ne Yeerichi Bushoo neena?" iqqi echaheete. Biyoo "Ta tunoon gettito ittoshine" iye.
42022071	Boonoshiyoo "No bi noonoochee waayato noone; illa ebiyee damba amashee miixoo nooch qaawiihe?" iyeete.
42023001	Hini ara nallachina'o bulli boonoshi kotatoochee tiyii Yihudee iraashoo Phelaaxoos waan Yesuusin daammiqqi,
42023002	"Hini uro no aagatoon hukacho tuniiya koccii bi beetee, danato noone. Wotta no asheena'on 'Roomi taatoyich qaraxoon qoccaahotine!' iqqi bajitone; ebichi toommooch 'Ta Kiristoosi getteeti taatoo taane' ii beetone" iqqi taggoon yaaqqiyeete.
42023003	Phelaaxoosiyoo Yesuusin "Ne Ayihudeena'ochi taatoo neena?" iqqi echahe. Yesuusi wochiqqi, "Newolla gettaa beetine" iye.
42023004	Phelaaxoosiyoo qeesheena'ochi ukkureena'onaa dofee asheena'onoyich "Hini uroochi toommoochee ikka gondoonolla danataano taane" iye.
42023005	Tunaballi boonoshi mooyon manjiiqqi, "Galiilee shawooche tiijiqqi Yihudee shawoo bullinaa hini Yerusaleminooch beddaahee no asheena'oyich hukkee gommoniye bi koccii beeto" iyeete.
42023006	Tunaballi Phelaaxoosi hini ara taggachina'o "Galiilee shawoo" boonoshi gettee waayaqqi, boonoshin "Hini uro Galiilee shawee ashoona?" iqqi echahe.
42023007	boonoshi waanee Heroodisichi taatee shaweexi asho bi tunoon waayaa ariiqqi Yesuusin taatoo Heroodis waan daachiihe. Arooba Heroodisi wotta Yerusalemiye bi beeto.
42023008	Heroodisi ebiyee aaf asheena'o Yesuusichi mooyon tiijiqqi boonoshi yibbaatatee bi waayatoyich, meeti aaboon Yesuusin beegga iqqi qaatiibee, woriganikkimmi mallatoonoo bi tuniitee beegoyich gibanaa bi beetoyich, and Yesuusin beeggiqqi oogichii emiriye.
42023009	Ebich Yesuusin meeti mooyon echahe; tunaballi Yesuusi minna kanna getaanoone.
42023010	Qeesheena'ochi ukkureena'onaa Muusichi callee dojachina'ona mooyon manjiiqqi taggaabee neexaheete.
42023011	Wotta Heroodisinaa bi ginee naayina'ona Yesuusin qallaayiqqi coonaheete; ebichi hillooch Heroodisiyoo bi ginee naayina'on "Mallatachi tahoon tajiree Phelaaxoos waan wochi daambote!" iqqi daachiihe.
42023012	Ebiyee aaf Heroodisinaa Phelaaxoosina kaarachina'one; tunaballi arooba shunaheete.
42023013	Arooba Phelaaxoosi qeesheena'ochi ukkureena'o, bara nallachina'onaa asheena'onon ikkooch ceeggiqqi
42023014	boonoshich ishichiye:- " 'No aagatoon hukkacho tuniiya koccii beetone' iqqi hini uroon ta waan deebiyotine. Ebiyoche, ittoshi aafoochaa wochii wochiqqa ta echatee, biin ittoshi taggati mooyoochee hini uroochi toommoochee ikka gondoonolla danataano taane.
42023015	Ta ikketo toonoone; Heroodisiyoo hini Yesuusichi toommoochee amee gondoonolla muccaqqi no waan wochitone. Illa qitooch biin bechemmi amashee gondoonolla hallaanoone;
42023016	Ebich sheeriree biichemmo taane" iye. [
42023017	Ebin bi gettito, hini baaree aaboona Yerusalemi asheena'o "Biichabe!" iqqi boonoshi echati cuchaton biisho biich doyoo bi tunatoyichiye.]
42023018	Tunaballi boonoshi bulli ikkooch "Hini uroon no aafoochee wokkiibe! Baribaasin nooch biishe!" iibee cookiyeete.
42023019	Ebi Baribaasi getteeti uro ebiyee aaf katamee daggooch hukkoon tiijiqqi ashoon bi wuxitoyich, Phelaaxoosi cuyee kexooch cuchiiti uroone.
42023020	Phelaaxoosiyoo Yesuusin biicha qaawiqqi wochii asheena'on echahe;
42023021	Tunaballi boonoshi "Yooddiibe! Yooddiibe!" iqqi cookiyeete.
42023022	Keejinnoon "Amoyichiye? bi gondochi amoone? 'Qitibe!' getiree ta nallemmoyich bi toommoochee ta danati gondo aalloone; ebichi sheeriree biichemmo taane" iye.
42023023	Tunaballi Yesuusin bi yooddiiyemmoyich manjiiqqi, "Yoodiibe! yoodiibe!" iibee boonoshi qaaroon oogichiqqi cookiyeete. Boonoshi cookee naboona Phelaaxoosichi mullo doojiye.
42023024	Phelaaxoosi asheena'o echati mooyon ceechoyich Yesuusichi toommooch nalliye.
42023025	Hukkee bi tiijoonaa ashoon bi wuxoonoyich cuchati, ara boonoshi echati Baribaasin bichiihe; aroochee Yesuusin Ayihudeena'o qaawitoomon yooddemmi bi ginee naayina'oyich beshiiqqi immiye.
42023026	Ebiyee gub, Phelaaxoosichi ginee naayina'o Yesuusin boonoshi yooddemmi xaa'ooch daammii boonoshi beetee, Simooni gettee beeti Qereenachi uro goyachi gafoochee Yerusalem waa bi beetee yechiqqi, "Yesuusichi hilloon dabbibee bi yooddeeyemmi masqaloon shaage!" iqqi shaaggiiheete.
42023027	Dofee asheena'oo Yesuusin dabbii beeheete; ebosichi daggooch wotta "Woowo!" iibee shooshaa eefaa beeti genneena'oo beetina'one.
42023028	Tunaballi Yesuusi gub wottaa ciinniqqi boonoshich ishichiye:- "Hini Yerusalemi genneena'ote! Ittoshi qelloyich, ittoshi bushiishoonoyichoo eefotalli, taach eepaahotine!
42023029	Ebiyoche, asheena'o 'Shiyii xaachii ariyaani xaafeena'o diireetina'one' boonoshi gettemmi aabo woyemmone.
42023030	Arooba asheena'o 'Guuddina'ote! No toommooch dihibote! 'Hini gepeena'ote! Noon qooxote!' gettemmina'one.
42023031	Gara aacoomi ta toommooch eechii beeti asho, quda aacoomi ittoshi toommooch aabichehe?" iye.
42023032	Bikkeena'o tunati bara gutta asheena'on wotta biinna tookkii yoodoyich daammiyeete.
42023033	"Qellee koofee xaa'oo" gettee beeti xaa'ooch shaggiyeete; aroochaa Yesuusinaa hukkachina'onon xuuree xogoona xogiqqi yooddiyeete; boonoshi yooddiyooba, hukkachina'on ikkoon Yesuusichi qanna bad, ikkoon bi yoocha bad geddiqqiniye boonoshi yoodito.
42023034	[Yesuusiyoo "Ta nihoocho! Boonoshin maaribe! Ebi boonoshi shuunaa beeton ariyaaneena'one" iye.] Ebiyee gub, bi tahoon ixo kuxxiqqi qoodeeheete.
42023035	Aroochaa meeti asheena'o neexaqqi ciinaa beeheete. Ayihudee nallachina'o wotta "Bareena'on wodiihe; eke Yeeri doonjiiti Kiristoosi bi gaata, bi qelloon wodiibe!" iibee noonoon wuuqqiibee xayisheeheete.
42023036	Ginee naayina'o wotta bi waan katinniqqi kiikkaroon daammii, "Uye!" iqqi biich giddiichii,
42023037	"Ayihudeena'ochi taatoo ne gaata, ne qelloon wodiibe!" iqqi coonaheete.
42023038	Biyee took wotta "Hini Ayihudeena'ochi taatoone" ii beeti cuufo xogeetone.
42023039	Biinna tookkiqqi yooddati hukkachina'ochi daggoochee ikkoo "Ne Kiristoosi toono neena? Amoyich neennaa noonnon wodiyaachine?" iibee naagahe.
42023040	Tunaballi bara ikkoo tiyiqqi, "Bi toommooch nalleeti qitee nalloo ne toommooch wotta nalleetone. Illa amoyich Yeerin shattaachine?
42023041	Noolla no shuunooniye no deqqaa beeto; ebich no toommooch nalleeti nalloo tatoone; tunaballi hini uro bi shuunati gonda mooyo amolla aalloone" iqqi noggahe.
42023042	Aree hillooch Yesuusin "Doono Yesuuso! Ne taatittineech ne giyiyooba, taan battiyaahine!" iye.
42023043	Yesuusiyoo wochiqqi, "Neech ibaroon gettoye; hanaach yannatooch giyiree taanna tookki kotemmo neene" iye.
42023044	Hare shiritta saat bedoone; aree gaata aabee bekko mandarahe; yiixiya saatee wottoon ara shawoo bullichi toommoochee bekko aallahe. Arooba Yaafee Kexooch tipeeti maccillaatoo gutta daggoochaa kappheeqqi keexaa kechiye.
42023046	Yesuusiyoo oogichii cookiqqi, "Ta nihoocho! Ta kasheen ne kishooch beshiiqqa immato taane" iye. Ebin bi gettiyee, bi kasho abbatahe.
42023047	Aree gaata balla ginee iraashoo ebi tunati mooyon beeggiqqi, "Hini uro ibaroon cadiqoone" iqqi Yeerin oogiihe.
42023048	Tunemmi mooyon beegoyich dofee asheena'o kiceeqqi neexaa beeheete; ara asheena'o bulli ebi mooyon beeggiqqi boonoshi getoon qicciibee kexooch wottaheete.
42023049	Tunaballi Yesuusin arii beeti asheena'o bullinaa Galiilee shawoochee biin dabbiqqi waati genneena'ona ebi mooyon beeggiibee wohooch neexaa beeheete.
42023050	Arooba Ayihudee nallachina'ochi dageexi ikkoo, Yooseefi gettee beeti de'a cadiqa uro beehe;
42023051	Ara uro nallachina'ochi koceyoonaa boonoshi shuunoonooch bacceyaani ashoone; biyoo Arimaati gettee beeti Ayihudeena'ochi katameexi ashoone; aroo Yeerichi taatittinoon quyaa beeti uroone.
42023052	Biyoo Yihudee iraashoo Phelaaxoosichi aafooch giddaqqi, "Yesuusichi cahoon taach imbe!" ii qollaqqi daaggiihe.
42023053	Aroochee hammii Yesuusichi cahoon kindiiqqi muttee tupoochee shipati kaafanoona (macawoona) kaapiye; koniyolla bat duukkataani, ebiyee aaf xaqqee guudoochee gooshiiqqi bi shuuniiti opooch daammiye.
42023054	Daammii bi beetee, Galiilee shawooche Yesuusina tookkii waati genneena'o Yooseefin dabbii hammiqqi maashee opoon beeggiyeete; wotta cahoo aabicheeqqi bi duukkato gaata beeggiyeete. Wottaqqi boonoshi qeyii beeti kexooch hammiqqi qimaamoonaa huutoonon qanniiheete. Ayihudeena'ochi qanniyee aabo bi tunatoyich, dechra boonoshi Shambatoo giyi beddiye; shawoo xumahe. Muusichi calloochaa bi getteetoomon Shambatooba kashaqqi heechiyeete.
42024001	Batti batti shabaatee aabo, oogi shambatooba genneena'ochi daggoochee ikkikkeena'o kafee qaadooch tiyii, boonoshi qanniiti qimaamoon yechiqqi Yesuusi duukkati maashee opooch hammiyeete.
42024002	Boonoshi hammii shaggiyee, opee kellooch keppheeti xaqqee qeroo opee kellee noonoochee ikka bad gediraqqi bi wottoon beeggiyeete;
42024003	maac giyiqqi boonoshi ciinniyee, Doono Yesuusichi cahoo aallahe.
42024004	Ebichi naboyich boonoshi shaammii beetee, diqqich gutta asheena'o phaqqi beeti tahoon tahaqqi boonoshi waan waaheete.
42024005	Hini ara genneena'o keqqoona shataqqi shawooch boonoshi ciinnii beetee, ara asheena'o boonoshich ishichiyeete:- " 'Kashachon qitii duukkatina'ochi daggoochee amoyichiye ittoshi qaawii beeto?
42024006	Aroo hiniich aalloone;Yeeri qitii duukkatina'ochi daggoochee biin kechitone. Aaf Galiilee Shawooch beebee, ittoshich 'Ashi bushoo ta, axaaxachi asheena'ochi kishooch beshiiree imee, yooddaree keeja qemooba qitii duukkatina'ochi daggoochee ta keyo echataani mooyone' iqqi bi gettiton shalligibote!" iyeete.
42024008	Ishin boonoshi gettiyona, hini ara genneena'o Yesuusi gettiton shalligiyeete.
42024009	Ara maashoochee katamooch wottaa hammiqqi, ebi boonoshi beeggitonaa boonoshi waayato bullinon aaraa ikka Yesuusichi dabbeena'onaa biin dabbii beeti bareena'o bullinoyich gettiyeete.
42024010	Ebin mishiraachachina'oyich hammiqqi gettitina'o, Magidalachi Maariyami, Yowani, Yaaqoobichi indee Maariyaminaa boonoshina tookkii beeti bara genneena'onaniye.
42024011	Hini mooyo boonoshich daayino bi shaahitoyich, ara genneena'ochi yibbaatoon ibariyaaneena'one.
42024012	Tunaballi Pheexiroosi tiyiqqi maashee opooch wocciye; hammii shaggiqqinoo yittii bi ciinniyee, kaafano baach beehe; hini tunati mooyoyich shaammiibee mag wottaa hammiye.
42024013	Arooba Yesuusin dabbii beetina'oochee gutteena'o Yerusalemee, aaraa ikka kiilee metiroon wokkii beeti Mayoosi gettee beeti gafooch hammii beeheete;
42024014	hammiibee ebi tunati mooyo bullin tiijiqqi boonoshinaa boonoshina yibbaataa beeheete.
42024015	Yibbaataabee echee boonoshi beetee, Yesuusi bi qelloona boonoshi waan katinniqqi boonoshina tookkii gommon hammii beehe;
42024016	Tunaballi boonoshich bi tuusheetoyich, koni bi gaata ariyaaneena'one.
42024017	Yesuusi tiyiqqi "Gommon hammiibee hini ittoshi yibbaataa beeti mooyo amoone?" iqqi echahe. Ishichiqqi bi echahona, ayinoona boonoshi aafo maggaa beetee, neexaheete.
42024018	Boonoshi daggoochee Qalayoophi gettee beeti ikkoo "Yerusalem waa beeti iibbeena'oochee ne ikketo baachiya arooch shuuneeti mooyoyich dallaawoo?" iye.
42024019	Yesuusiyoo "Arochi amashoone?" iqqi echahe. Boonoshiyoo wochiqqi ishichiyeete:- "Naazireetachi Yesuusichi mooyone; biyoo Yeerinaa asho bullinochi aafooch gaakkachi shuunoon shuunatonaa kuppha qaaroon gettiti keemachonaniye;
42024020	Qeesheena'onaa bara no nallachina'ona Phelaaxoosi qitee nalloon bi toommooch nallemmoyich, 'Qitibe!' iqqi beshii immii yooddiiheete.
42024021	Tunaballi 'Isra'eeleena'on biisharee wodiiya wocheetone' iqqaaniye no gibanato. Wotta ebi mooyo bulli tunato hanaachi keeja qemoobaniye.
42024022	Wotta no daggooch beeti ikkikka genneena'o gettiti mooyo noon woriganikkiye; boonoshiyoo maaddee kafee qaadooch ara maashee opooch hammiqqi
42024023	bi cahoon muccaheete; aroochee wottaa waaqqi, ' "Yesuusi wochinnoon kashacho tunatone" iqqi gettiti shimaaji maraakeena'on beeggato noone' iyeete.
42024024	Wotta noonna tookkii beetina'ochi daggoochee ikkikkeena'o maashee opooch hammiqqi, genneena'o gettito ibaroo bi tunoon beeggitina'one; tunaballi Yesuusin danataaneena'one" iyeete.
42024025	Yesuusiyoo "Hini mullaalleena'ote! Keemachina'o gettito bullin ibariyaanoon amoyichiye ittoshi yagii beeto?
42024026	Kiristoosi hini xuuxoon beego qaawiyaacha? Oogee yiiree xaa'ooch giyi bedaacha?" iye.
42024027	Aroyee gub Muusichi macaafoochee tiijiqqi keemachina'ochi macaafooch beddaahee kooreeti bi hajee mooyon biichiqqi boonoshich gettiye.
42024028	Hini gutta asheena'o boonoshi hammii beeti gafooch katinniyeete; tunaballi Yesuusi ara gafoon besharee hammemmo boonoshich bi shaahee,
42024029	"Noonna tookkiree qebe! Shawoo beshatone; shawoo xumatone" iqqi manjii ataalliyeete. Ebich boonoshina tookkii qeya giyiye.
42024030	Boonoshina tookkii maayoon maaya madooch kotaabee, koshon tiijiqqi Yeerin gallatahe; tiichiqqinoo boonoshich immiye.
42024031	Aree gaata boonoshi mullo qecheetee, Yesuusi bi tunoon ariiheete; biyoo bekkach boonoshi aafoochee shiwirimmiye.
42024032	Boonoshinaa boonoshina ishichiyeete:- "Gommona tookkiqqa no waa beetee, Yaafa Macaafooch kooreeton biichii nooch bi gettiyona, no mullo am shaahoon qeecciye!" iyeete.
42024033	Bekkach aree gaata hini ara gutta asheena'o tiyii Yerusalem wottaqqi, ikkooch kiceeqqi beeti aaraa ikka Yesuusichi dabbeena'onaa boonoshina tookkii beetina'onon ikkooch danaheete.
42024034	Hini kiceeti asheena'o "Ibaroon Doono qitii duukkatina'ochi daggoochee kechitone! Simoonich bekkatone" iyeete.
42024035	Wotta oha gutteena'oo gommona hammii boonoshi beetee tunati mooyon, wotta koshon tiijii Yeerin gallataqqi tiichii bi immiyee, bekkach biin boonoshi ariyoon gettiyeete.
42024036	Hini ara gutta asheena'o ebin yibbaataa boonoshi beetee, diqqoona Yesuusi boonoshi daggooch neexahe. Boonoshich "Diggoo ittoshich tunabe!" iye.
42024037	Tunaballi keqqoona shataheete; yoogo boonoshich bekkaton shaahiiheete.
42024038	Biyoo "Amoyichiye ittoshi keqqii beeto? Ittoshi mullo amoyichiye meeti gommooch shacaa bi beeto?
42024039	Yesuusi ta tunoon ta kishoonaa ta baatoonon beegote! Taalli, baroo toonoone; taan yeshi beegote! Ittoshi beeggii beetoomon taach meenonaa shaawishona beetone; yoogoyich meenonaa shaawishona aalloone" iye.
42024040	Ishin boonoshich gettiichii bi kishoonaa bi baatoonon bekkiihe.
42024041	Boonoshiyoo emiroochee tiyitona bi gettiti mooyon ibariyoon hakkaaneena'one. Ebich woriganaa boonoshi beetee, "Manjeeyemmi maayo ittoshi waan aalla?" iqqi echahe.
42024042	Boonoshiyoo micheeti haashee qaton immiyeete.
42024043	Aroon yechiqqi boonoshi aafoochaa maahe.
42024044	Boonoshichoo "Ebiyee aaf ittoshina tookkii beebee, 'Muusichi Callee Macaafoonaa Keemachina'ochi Macaafoonooch, Yaafa Shoddee macaafoochoo kooreeti ta mooyo bulli ceeno echataachemmi mooyone' ta ito ebiniye" iye.
42024045	Aree gaata Yaafa Macaafooch kooreeton boonoshi xiishemmoyich, boonoshi mulloon qechiye;
42024046	boonoshich ishichiye:- " 'Kiristoosi xuuxoon beeggemmone; bi keeja qemooba qitii duukkatina'ochi daggoochee kechemmone;
42024047	Bi wochatina'oo Yerusalemee tiijiree aagateena'o bulliichi beddaahee hamiree "Axaaxee gommoochee Yeer waan wottabote! Yeeriyoo ittoshi axaaxoon maaremmone" getiree gettemmina'one' getee kooreetone.
42024048	Ittoshiyoo ebi mooyo bullich miixoo ittoshine.
42024049	Illa ellabote! Ta nihoo Yeeri gibanikkiti gibanoon ta ittoshich deejemmo taane; ebich damba Yeer waanee giidoo ittoshi toommooch bi kindimmi wottoon Yerusalem quyabote!" iye.
42024050	Ebiyee gub, Yerusalemee Bitaani katinooch beddaahee boonoshin dabbiiqqi daammiye; aroochaanoo bi kishoon tiijiqqi boonoshin diiriibee,
42024051	boonoshiyee bariqqi shimaaj hammiye.
42024052	Boonoshiyoo aroochaa biich goyinnaachii, woddoon emiriibee Yerusalem wottaheete;
42024053	kuxaanoon Yeerin gallataabee, Yaafee Kexooch heechii beeheete.
43001001	Shawoonaa shimaayoona halleyaan beehooba, Qaaro beehe; hini Qaaro Yeer waan beehe; biyoo bi qelloona Yeerine.
43001002	Aroo bulliyee aaf Yeerina tookkii beehe.
43001003	Yeeri bulli mooyon biinna halliihe; halleetina'ochi daggoochee ikkolla bi aalloon halleeto aalloone.
43001004	Aroo bi qelloona kashachone; ara kasho ashoyich bekkoone.
43001005	Hini ara bekko mandaroon bekkii beetone; mandaroo biin qeroon hakkaanoone.
43001006	Yeer waanee wocheeti, Yowannisi gettee beeti ikka uro beehe.
43001007	Biyoo asho bulli waayaree bi mulloon bekkoochi toommooch bi too'iiyemmoyich, ara bekkeechon miixiya waahe.
43001008	Ebi bekkeechon miixiya waahalli, aroo bi qelloona ara bekko toonoone.
43001009	Ara bekko shawee toommooch waabee, asho bullich bekkii beeti ibara bekkoone.
43001010	Ara Qaaro shawee toommooch beehe; shawoonaa bi toommooch beeto bullina halleeto biinnaniye; tunatee shawee toommooch beeti asheena'o bi koni gaata ariyaaneena'one.
43001011	Bi hajee shawooch waahe; bi hajee asheena'o "Hini Yeer waanee waato toonoone" iqqi qajiyeete.
43001012	Tunaballi Yeer waanee bi womon ibariiqqi boonoshi mulloon bi toommooch too'iitina'o bullich Yeerichi Bushiishoo tunee hakkoon immiye.
43001013	Yeerichi Bushiishoo boonoshi tunato, Yeer waanee boonoshi shiijoonalli, ashi yarooche, oohee ashi qaatooche, oohee anaamochi gaboochee shiijoona toonoone.
43001014	Ara Qaaro ashoon tunahe; Yeerichi wojoonaa ibaroona bi toommooch meettiqqi bekkaatee noonna tookkii beehe; bi Nihoyich ikka mixxa Bushoo bi tunatoyich, bi waanee bi deqqiti oogee yiiroon beeggahone.
43001015	Ebin Yowannisi bi qaaroon oogichiqqi gettiye; ishichiinoo iye:- " 'And ta hillooch waa beeto, ta shiijataan beehooba beetone; ebich tayee beshoone' iqqa ta gettato ebine" iibee miixahe.
43001016	Bi toommooch meettiqqi bekkati wojoochee no bulli wojee toommooch wojoon deqqato noone.
43001017	Yeerichi calloo Muusina kindiye; tunaballi wojoonaa ibaroona Yesuus Kiristoosina kindiye.
43001018	Yeerin bi aafoona beeggito koniyolla aalloone; tunaballi bi Nihoochi sheenooch beeti ikka bi Bushoo kindiqqi bekkiitone.
43001019	Yerusalem beeti Ayihudeena'ochi ukkureena'o tiyiqqi qeesheena'onaa Leweena'onochi daggoochee ikkikkeena'on "Hamiree Yowannisin 'Ne koni neene?' getiree echabote!" iqqi wochaheete. Arooba wocheetina'oyich Yowannisi ishichiqqi miixahalli,
43001020	nookkataanoone; boonoshich "Kiristoosi toono taane" iqqi xallaayii gettiye.
43001021	"Ishi gaata, ne koni neene? Eliyaasi neena?" iqqi echaheete. "Ta Eliyaasi toono taane" iye. " 'Woyemmone' gettee beeti keemacho neena?" iqqi echaheete. "Toono taane" iqqi wochiye.
43001022	"Ishi gaata, ne koni neene? Noon wochatina'oyich no gettemmon nooch gete! Koni taane gettenne?" iyeete.
43001023	Biyoo wochiqqi, "Keemachi Isiyaasi gettitoomon ' "Doonochi gommon kaachi qaxxabote!" iibee barahoochaa cookii beeti ashi qaaro' taane" iye.
43001024	Arooba Fariseena'o waanee wocheetina'o
43001025	" Ishi gaata, ne Kiristoosi, oohee Eliyaasi, oohee 'Woyemmone' gettee beeti keemacho ne toonee gaata, amoyichiye asheena'on aacona ne afaallii beeto?" iqqi echaheete.
43001026	Yowannisi wochiqqi, "Ta, aacona afaallii beeto taane; tunaballi ittoshi ariyaano ittoshi daggooch neexaa beetone;
43001027	Ta bi caammee cuyoon biich ta bedaani, ta hillooch waa beeto aroone" iye.
43001028	Hini mooyo bulli bi tunato, Bitaani gafoochaananiye; Bitaani bi beeto, Yowanisi aacona afaalliibee bi echati Yooridanoosi Aacoyee beqachiye.
43001029	Bi dechara Yowannisi bi waan Yesuusichi womon beeggiqqi ishichiye:- "Ebiyoche, shawee toommooch beeti asheena'ochi axaaxoon hidi wokkiiyemmi Yeerichi Bago!
43001030	'Ikka uro ta hillooch waa beetone; aroo ta shiijoyee aaf beetone; ebich tayee beshoone' iqqa ta gettato ebine.
43001031	Tawo ameexo bi gaata arooba ariyaano taane; tunaballi Isra'eeleena'o biin boonoshi ariiyemmoyichiye aacona afaalliibee ta waato" iye.
43001032	Daakkiqqi ishichii miixahe:- "Yeerichi Ayaano bi ashittinee halloo uggechoomon tunaqqi shimaayoochee kindii bi toommooch bi kotoon beeggato taane.
43001033	Tawoo koni bi gaata arooba ariyaan beeto taane; tunaballi aacona ta afaallemmoyich shiichiqqi taan deejiti aroo 'Ayaano kindiree bi toommooch bi kotatee ne beeggemmo, Yaafa Ayaanoona afaallemmo aroone' iqqi taach gettiye.
43001034	tawoo ebin ta aafoona beeggato taane; biyoo Yeerichi Bushoo bi tunoon miixato taane" iye.
43001035	Wotta bi dechara Yowannisi gutta bi dabbeena'ona tookkii neexaa beehe.
43001036	Neexaabee, Yesuusin hammii bi beetee beeggiqqi, "Ebiyoche! Yeerichi Bago!" iye.
43001037	Gutta bi dabbeena'o Yowannisi ishichoon waayaqqi Yesuusin dabbii hammiyeete.
43001038	Biin dabbii beeti asheena'on Yesuusi gub wottaa ciinniqqi, "Amooniye ittoshi qaawii beeto?" iye. Boonoshiyoo "Rabbi! Ne beeto aabiichiye?" iqqi echaheete. "Rabbi!" geto "Dojachocho!" getone.
43001039	Yesuusi boonoshin "Waaree beegote!" iye. Boonoshiyoo hammiqqi bi beeti xaa'oon beeggiyeete. Arooba boonoshi hammito aashira saat bedoochiye. Bi waanoo xumaheete.
43001040	Yowannis waanee waayaqqi Yesuusin dabbiti gutteena'oochee ikkoo Simoon Pheexiroosichi manoo Indiriyaasine.
43001041	Biyoo Yesuus waanee kechii hammii shiichii bi hajee manoo Simoon waan shaggii, "Masiihin danato noone" iye. "Masiihi" geto "Kiristoosi" getone.
43001042	Aroochee Indiriyaasi Simoonin Yesuus waan deebiye. Yesuusiyoo beeggiqqi, "Ne Simooni neene; ne nihoochi shigo wotta Yoonine; and Keefi getee ceeggeeyemmo neene" iye. "Keefi" geto "Pheexiroosi" oohee "Xaqqo" getone.
43001043	Bi dechara Yesuusi Galiilee Shawooch hamma tiyiye; Filipphoosinoo danaqqi, "Taan dabbibe!" iye.
43001044	Filipphoosiyoo Indiriyaasinaa Pheexiroosina beeti Beteshayidi Katameexi ashoone.
43001045	Aroo Naatinaa'eelin danaqqi, "Muusi bi callee Macaafooch, keemachina'o wotta biichon boonoshi kooriti Yooseefichi bushoo, Naazireetachi Yesuusin danato noone" iye.
43001046	Naatinaa'eeliyoo "Naazireetee de'a mooyo kecheha?" iqqi echahe. Filipphoosiyoo "Waaree beege!" iye.
43001047	Naatinaa'eeli bi waan womon Yesuusi beeggiqqi ishichiye:- "Dawushoon ariyaani ibara Isra'eelee asho hinine" iye.
43001048	Naatinaa'eeli Yesuusin "Amoochaa taan ariinne?" iqqi echahe. Yesuusiyoo wochiqqi, "Filipphoosi neen ceegaan beetee, balasee michi yiirooch kotaa ne beetee, neen beeggato taane" iye.
43001049	Naatinaa'eeli wochiqqi, "Dojachocho! Ne Yeerichi Bushoo neene; ne Isra'eelee Taatoo neene" iye.
43001050	Yesuusi wochiqqi, " 'Balasee michi yiirooch kotaa ne beetee, neen beeggahoye' iqqa ta gettatoyich ibariinne? Gub ebiyee besha mooyon beeggemmo neene" iye.
43001051	"Ibaroon ittoshich gettoye:- Shimaayoo qecheetee, Yeerichi maraakeena'o Ashi Bushoo ta toommooch keyi kindi boonoshi beetee, beeggemmo ittoshine" iye.
43002001	Keejinnee qemooba Galiilee Shawooch beeti Qaani Katamooch gaaro geddeehe. Yesuusichi indee ara gaarooch beehan.
43002002	Yesuusinaa bi dabbeena'ona wotta ara gaarooch ceeggeeqqi hammitina'one.
43002003	Woyinee uyo ciiratee, Yesuusichi indee biich "Woyinee uyo boonoshich ciiratoche!" iyan.
43002004	Yesuusiyoo "Hini ureene! Ta shuunee daggooch giyaahine! Shuunoyich ta tiyemmi saato bat bedaan beetone" iye.
43002005	Arooba Yesuusichi indee qoomachina'oyich "Ittoshich bi gettiyo bullin tuniibote!" iyan.
43002006	Ayihudeena'o ceechii beeti xallee doyoyich kotati shiritta xaqqee shareena'o (gaaneena'o) arooch beetina'one; ara shareena'oo boonoshi qelli qelloona gutta oohee keeja geetee aacon yechii beetina'one.
43002007	Yesuusiyoo qoomachina'on "Shareena'ooch aacon ceechibote!" iye. Shareena'ooch aacon cipphaayii ceechiyeete.
43002008	"And kitiree qoomachina'ochi ukkuroyich imbote!" iye. Boonoshiyoo kittiqqi immiyeete.
43002009	Ukkuroo woyinee uyo tunati aacon bi napphahee, amoochee bi waato gaata ariyaanoone; tunaballi aacon kittiti qoomachina'o arii beetina'one. Ebich qoomachina'ochi ukkuroo wo'ee kenoon ceeggiqqi,
43002010	"Asho bulli shiichiqqi bi giddii beeto shaawi wuura uyooniye; iibbeena'o uchii michitoyee gubbiye waaroon bi giddii beeto; tunaballi ebi shaawi woyinee uyoon and beddaahee asheena'oyich imaano neene" iye.
43002011	Yesuusi hini mallatoon shiichiqqi Galiilee Shawooch beeti Qaani Katamoochaa tuniihe; arooba bi oogee yiiroon bekkiihe. Ebich bi dabbeena'o boonoshi mulloon bi toommooch too'iiheete.
43002012	Ebiyee gub Yesuusi bi inde, bi maneena'onaa bi dabbeena'ona tookkii Qifirnaahi Katamooch kindiye; aroochoo giishacha aaboon kotaheete.
43002013	Ayihudeena'ochi Beshee Baaroo katinniye. Ebich Yesuusi Yerusalem hammiye.
43002014	Yaafee Kechi kakallee daggooch gatteena'on, bageena'onaa uggeena'onon kemmii beetina'on, wotta gijoon shaddii beetina'onoo kotaa boonoshi beetee danahe.
43002015	Wodaree yaraafoon yexxiqqi (wodariqqi) bullin, bageena'onoo, gatteena'onoo, Yaafee Kechi kakalloochee kichiye; gijee shaddachina'ochi gijoon shacciye; boonoshi gafatoon yangiye;
43002016	uggoon kemmii beetina'on "Ittoshi uggoon hiniichee kichibote! Ta Nihoochi kexon giixee kexon tuniyaahotine!" iye.
43002017	Bi dabbeena'o "Ne kechi qanaato taan michemmone" getee kooreyoon shalligiyeete.
43002018	Yesuusi ebi bullin yaafee kechi kakallee daggoochaa bi tuniitoyich, Ayihudeena'ochi ukkureena'o tiyiqqi, "Ebin tuniiya Yeer waanee ne womoyich amee mallatoo neech beete? Eke nooch bekkiibe!" iyeete.
43002019	Yesuusi wochiqqi, "Hini yaafee kexon hapibote! Ta keeja qemona wochiree haggemmo taane" iye.
43002020	Ebich Ayihudeena'ochi ukkureena'o "Hini yaafee kexo hagee bi qannito aabbaa shiritta natonaniye; tunaballi ebin keeja qemona wochiree haggenne?" iyeete.
43002021	Arooba Yesuusi "Yaafee kexo" iqqi bi gettito, bi ashittinoonalli hini yaafee kexon toonoone.
43002022	Ebich Yeeri qitii duukkatina'ochi daggoochee biin bi kichitoyee gub, bi dabbeena'o ebi bi gettiton shalligiyeete; Yaafa Macaafoochoo kooreetonaa Yesuusi gettiti qaaroonon ibariiheete.
43002023	Beshee Baarooba, Yesuusi Yerusalem beebee bi tuniiti mallateena'on beeggiqqi meeti asheena'o boonoshi mulloon bi toommooch too'iiheete.
43002024	Tunaballi Yesuusi asho bullin arii beetone; ebich boonoshin gibanataanoone.
43002025	Biyoo bi qelloona ashi mullooch beeti mooyon bi arii beetoyich, ashi mooyon biich ashi miixo amolla qaawiyaanoone.
43003001	Fariseena'ochi guuphi daggooch Ayihudeena'ochi nallacho tunati Niqoodimoosi gettee beeti ikka uro beehe.
43003002	Biyoo xumoona Yesuus waan waaqqi, "Dojachocho! Yeeri biinna tookkii tunatoyee damba, ne tunii beeti hini woriganikkiti mallateena'on tuniyoon koniyolla hakkaache. Ebich Dojacho tunaqqa Yeer waanee ne womon arii beeto noone" iye.
43003003	Yesuusiyoo wochiqqi, "Ibaroon neech gettoye:- Koniyolla bi tunatee, guttinnoon bi shiijo qayi gaata, Yeerichi taatittineen beegon hakkaachemmone" iye.
43003004	Niqoodimoosiyoo "Asho bi geenatoyee gub, aabichiree shiijoon hakkehe? Guttinnoon bi indee maacooch giyiree shiijoon hakkeha?" iqqi echahe.
43003005	Yesuusiyoo wochiqqi ishichiye:- "Ibaroon neech gettoye:- Koniyolla bi tunatee, aaconaa Ayaanoonoochee bi shiijo qayi gaata, Yeerichi taatittineech gimon hakkaachemmone.
43003006	Meenona shiijato meenone; Ayaanoona shiijato ayaanoone.
43003007	'Guttinnoon shiijo ittoshich qaawiihe' ta itoyich, woriganiyaahine!
43003008	Yongo biich kaamammoochiye bi yongaa beeto; bi qaaroonoo waayahine' tunaballi amoochee bi waa beeto gaata, amooch bi hammii beeto gaatoo ariyaachine. Yeerichi Ayaanoochee shiijato bulli ebiyoomone" iye.
43003009	Niqoodimoosiyoo wochiqqi, "Ebi aabichiree tunehe?" iqqi echahe.
43003010	Yesuusi wochiqqi ishichiye:- "Ne, Isra'eeleena'ochi daggooch ooga dojacho tunaa beechaa, ebin ariyaachine?
43003011	Ibaroon neech gettoye:- No arii beeton gettahone; no beeggaton miixahone; tunaballi no miixaton ibariyaachotine.
43003012	Shaweexi mooyon ta getee, ittoshi ibariyaan gaata, shimaayeexi mooyon ta getee, aabichiree ibariiyehotine?
43003013	Shimaayoochee kinditoyee damba shimaayooch kechito koniyolla aalloone; ebiyoo Ashi Bushoo taane.
43003014	Muusi ashi kishoona halleeti dingaroon barahoochaa michi toommooch bi yoodoomon, Ashi Bushoo ta yooddeyoo taach qaawiihe;
43003015	Ebi tunemmo, bi mulloon ta toommooch too'ii beeto bulli, bulli yemeenee kashoon bi danemmoyichiye.
43003016	"Yeeri shawee toommooch beeti asheena'on oogichii bi shunnitoyich ikka bi Bushoon immiye; hini ikka bi Bushoon bi immito, bi mulloon bi toommooch too'ii beeto bulli, bulli yemeenee kashoon bi danemmonaa shiwaree qaaqqooch bi giyaachemmonoyichiye.
43003017	Yeeri bi Bushoon shawee toommooch bi deejito, arooch beeti asheena'on bi wodiiyemmoyichalli, boonoshi toommooch bi nallemmoyich toonoone.
43003018	Bi mulloon bi Bushoochi toommooch too'ii beetochi toommooch nallaachemmone; tunatee bi mulloon bi Bushoochi toommooch too'iyaano, bi mulloon ikka bi Bushoochi toommooch too'iyoo bi qajitoyich, wond bi toommooch Yeeri nallitone.
43003019	Bekko shawee toommooch waahe; tunaballi asheena'o boonoshi shuunoo gondo bi tunatoyich, bekkoyee mandaroon shunniyeete; bi nallito ebichiye.
43003020	Gonda mooyon shuunaa beeto bulli bekkoon shunnaanoone; bi gonda shuunoo bi bekkataachemmoyich, bekko beetooch keyaache;
43003021	Tunatee ibaroo tunati mooyon shuunaa beeto, Yeeri gettiton bi shuuno bekkemmoyich, bekko beetooch kechii beetone" iye.
43003022	Ebiyee gub, Yesuusinaa bi dabbeena'ona Yihudee Shawooch hammiyeete; boonoshina tookkii giishacha shabaattoon arooch kotaqqi asheena'on aacona afaallii beehe.
43003023	Arooba Yowannisi wotta Saliimee Shawee katinooch Heenoon gettee beeti xaa'ooch gabini aaco beetoyich, aroochaa asheena'on aacona afaallii beehe; asheena'oo bi waan waa beeheete; biyoo boonoshin aacona afaallii beehe.
43003024	Arooba Yowannisi bat cuyee kexooch giyaan beetone.
43003025	Yowannisichi dabbeena'onaa ikka Ayihudoonochi daggooch xalliyee doyee gajiteyoo tiyiye.
43003026	Hini bi dabbeena'o Yowannis waan waaqqi, "Dojachocho! Yooridanoosi Aacoyee beqach neenna tookkii beebee echato, newoo biichon ne miixato, ebiyoche, asheena'on aacona afaallii beetone; asho bulli bi waan hammii beetone" iyeete.
43003027	Yowannisi ishichiqqi wochiye:- "Yeeri daaggaan gaata, ebiyoomi mooyon koniyolla tuniyoon hakkaache.
43003028	'Kiristoosi toono taane; tunaballi biyee shiichii wocheeto taane' iqqa ta getoyich ta miixoo ittoshine.
43003029	Wo'e bi kenoochine; neexaqqi waayaa beeti miyaatoo wo'ee kenoochi qaaroona oogichii emirii beetone. Illa ebina ta emiroo ceennitone.
43003030	Bi oogo beshibe; ta oogo giishabe; ebi tun beda mooyone" iye.
43003031	"Damba shimaayoochee waa beeto bulliyee beshoone; dechi shawoochee tunaa beeto shaweexone; shawee toommeexi mooyoniye bi gettii beeto. Shimaayoochee waa beeto bulliyee beshoone.
43003032	Bi beeggitonaa bi waayatonon miixaa beetone; tunaballi bi miixaa beeton ibarii beeto koniyolla aalloone.
43003033	Bi miixaa beeton ibariito, Yeeri ibaroo bi tunoon miixatone.
43003034	Yeeri wochato, Yeerichi wochoon gettii beetone; Ebiyoo Yeeri bi Ayaanoon shapiiqqi biich imo bi qajitoyichiye.
43003035	Nihoo Yeeri bi Bushoon shunnii beetone; bullin biich hajiitone.
43003036	Bi mulloon bi Bushoochi toommooch too'ii beeto, bulli yemeenee kashachone; bi Bushoo getee waayataano Yeerichi kaaree shiixxee daggoochalli bi beeto, bulli yemeenee kashoon danataachemmone" iye.
43004001	Arooba Doono Yesuusi Yowannisiyee beshoon dofee asheena'on bi dabbiyoonaa aacona bi afaalloonon Fariseena'o waayaheete;
43004002	Tunaballi aacona afaallii beetina'o bi dabbeena'oalli, bi toonoone.
43004003	Yesuusi asheena'o biichon boonoshi yibbaatoonoo ariiqqi, Yihudee Shawoochee tiyii Galiilee Shawooch wottaqqi hamma tiyiye.
43004004	"Shamaaree Shawooch shagaanoon hamaache" iqqi
43004005	aroona Shamaaree Shawooch beeti Sikaari Katamooch shaggiye. Ara katamoo Yaaqoobi bi bushoo Yooseefich bi immiti shawee ga'oochiye.
43004006	Arooch Yaaqoobichi aachi opo beetone. Yesuusiyoo gommi sha'oona maraataqqi arooch kashiya aachi opee gashooch kotahe; arooba araddee shiritta saat bedoone.
43004007	Bi dabbeena'o manjeeyemmi maayoon kemiya katamooch hammiyeete. Aree hillooch ikka Shamaarachi ure aacon kitta, ara aachi opo beetooch waahan. Yesuusi ara ureen "Aacoochee kitiree taach imbe! Uyane" iye.
43004009	Shamaarachi ure wochiqqa, "Ne Ayihudee asho tunaachaa, Shamaarachi ure ta waanee aabichiqqa aacon ucha qollanne?" iyan. Ishichiqqa bi gettato, Shamaaree asheena'o kishoona boonoshi yechiti qiicoon Ayihudeena'o qeshaa beetoyichiye.
43004010	Yesuusi wochiqqi ureyich "Yeeri immii beeti wojoonaa 'Aacon taach imbe! Uyana' ii beeti ta koni ta tunoonon ne ariito gaata, ne taan qolleshi neene; tawoo kashee aacon neech immesho taane" iye.
43004011	Ure "Ta Doonocho! Ne kittemmi qiico neech aalloone; aachi opoo genjoone. Illa kashee aacon amoochee deebenne?
43004012	Hini aachi opoon nooch immito no qaabbachi nihoo Yaaqoobine; biyoo, bi bushiishoo, bi miimo bulliyoo hiniichee uchitina'one. Newochi biyee besho neena?" iyan.
43004013	Yesuusiyoo wochiqqi, "Hini aacoochee uchii beeto bulli wochinnoon shachawemmone;
43004014	Tunaballi ta immaa beeti aacoochee uchii beeto koniyolla bulli yemeenoon shachawataachemmone. Ta immaa beeti aaco bi maacooch bulli yemeenee kasho xuupphii beeti kashee tunoo tunemmone" iye.
43004015	Ure "Ta Doonocho! Ta shachawataachemmoyich, wochinnoon aacon kitta hiniich ta waataachemmoyich, ara aacon taach imbe!" iyan.
43004016	Yesuusi "Hamiree ne kenoon ceegiree deebe!" iye.
43004017	Ure wochiqqa, "Keno taach aalloone" iyan. Yesuusiyoo " 'Keno taach aalloone' ne geto ibaroone.
43004018	Ebiyee aaf uucha kenachi neene; tunaballi and neenna tookkii beeto ne keno toonoone. Ebich ne gettato ibaroone" iye.
43004019	Ure "Ta Doonocho! Keemacho ne tuno taach bekkaa beete.
43004020	No qaabbachina'o hini guudoochaa Yeerich goyinnaheete. Ayihudo ittoshiyoo 'Asho Yeerich goyinni beda xaa'oo Yerusalem ikketoalli, baroo aalloone' iyotine" iyan.
43004021	Yesuusi ureyich ishichiye:- "Hini ureene! Ta gettaa beeton ibariibe! Hini guudoochaa tunabe, Yerusalemaa tunabe, Nihoo Yeerich ittoshi goyinnataachemmi yemeeno woyemmone.
43004022	Ittoshi gaata, ittoshi ariyaanoyich goyinnaa beeto ittoshine; Yeeri Ayihudeena'ochi gommona asheena'o bullich wodoon imma bi gibanikkitoyich, Ayihudo no, no arii beetoyich goyinnaa beeto noone.
43004023	Tunaballi ibarittinoona goyinnaa beetina'o, Nihoo Yeerich Yaafa Ayaanee hakkoonaa ibarittinoona boonoshi goyinnemmi yemeeno woyemmone; andoo waatone; Nihoo Yeeri biich boonoshi goyinnemmoyich eboshiyoomina'on qaawii beetone.
43004024	Yeeriyoo ayaanoone; biich goyinnaa beetina'o Yaafa Ayaanee hakkoonaa ibarittinoona goyinno boonoshich qaawiihe" iye.
43004025	Ure "Kiristoosi gettee beeti Masiihi bi woyemmon arii beeti taane; bi waahooba bullin kaachiree nooch gettemmone" iyan.
43004026	Yesuusiyoo "And neech gettaa beeto, aroo taane" iye.
43004027	Arooba bi dabbeena'o boonoshi hammitoochee wottaa waaqqi, Yesuusi ureena tookkii bi yibbaatoyich, woriganaheete; tunaballi boonoshi daggoochee koniyolla ureen "Amoon qaawii beetine?" oohee Yesuusin "Amoyichiye ureena tookkii ne yibbaataa beeto?" ito aalloone.
43004028	Ure ara xaa'ooch aachi qondoon dupaachaa katamooch hammahan. Arooch beeti asheena'oyich
43004029	"Ta tuniito bullin taach gettiti uroon waaree beegote! Aroo Kiristoosi tuneha?" iyan.
43004030	Ebina waayatina'o katamoochee kechiqqi ara Yesuusi beetooch hammiyeete.
43004031	Ebi tunaa beetee, bi dabbeena'o "Dojachocho! Maayoon mame!" iqqi ataalliyeete.
43004032	Tunaballi aroo "Ittoshi ariyaani maayo taach beetone" iye.
43004033	Ebich bi dabbeena'o boonoshinaa boonoshina "Bi maayemmi maayoon asho biich deebito tuneha?" iyeete.
43004034	Yesuusi wochiqqi boonoshich ishichiye:- "Taach maayo geto, taan wochatochi daaggoon ceechoonaa bi shuunoon ciichoonaniye.
43004035	Ittoshi 'Bat maayi qecoyich awudda agano echate' ii beetaachotina? Ittoshich gettoye:- Gochati maayoon manjii ciinote! Maayo qecceeya bedditone.
43004036	Andolla qeccii beeto bi caajee gatiyoon deqqii beetone; shookkachonaa qeccachona ikkooch tookkiree boonoshi emiremmoyich, qeccii beeto aafati maayoon bulli yemeenee kashoyich kicii beetone.
43004037	Ebich 'Ikkoo shookkiye; ikkoo qecciye' immi yibbaatoo ibaroo tunatone.
43004038	Tawoo ittoshi maraatataanoon ittoshi qeccemmoyich ittoshin daachiihoye. Bareena'o maraataheete; ittoshiyoo boonoshi maraataton qecciyotine" iye.
43004039	Arooba ure "Ta tuniito bullin taach gettiye" iqqa bi miixati qaaroona ara katamooch beeti Shamaaree asheena'ochi daggoochee meetina'o boonoshi mulloon Yesuusichi toommooch too'iiheete.
43004040	Shamaaree asheena'o Yesuus waan waaqqi, "no waan kotabe!" iqqi qollaheete. Yesuusiyoo arooch gutta qeyiye.
43004041	Aaf urechi noonoochee waayatina'oye, Yesuusichi noonoochee waayatina'ochi daggoochee meetina'o boonoshi mulloon bi toommooch too'iiheete.
43004042	Ureyichoo "And no mulloon bi toommooch no too'iito, ne noonoochee no waayatoyich toonoone; no no qelloona bi noonoochee waayaqqa, ibaroon shawee toommooch beetina'o bullin Wodiyacho bi tunoon no ariitoyichiye" iyeete.
43004043	Gutta qemoyee gub Yesuusi aroochee kechiqqi Galiilee Shawooch hammiye.
43004044	Ebiyee aaf Yesuusi "Keemachon bi shiijee shaweexi asheena'o oogiyaachemmina'one" iqqi gettitone.
43004045	Galiilee Shawooch bi waahee, Galiilee Shawee asheena'o kechiqqi biin giijiyeete. Ebin boonoshi tuniito, boonoshi qelloona wotta baaroyich Yerusalem boonoshi hammiyooba Yesuusi aroochaa bi shuunato bullin boonoshi beeggitoyichiye.
43004046	Yesuusi aacon woyinee uyo bi tuniiti, Galiilee Shawooch beeti, Qaani Katamooch wochinnoon wottaqqi hammiye. Arooba Qifirnaaha bi bushoo biiyati ikka taatee naayo beehe.
43004047	Biyoo Yesuusi Yihudee Shawoochee Galiilee Shawooch bi womon waayahe; bi bushoo qitiya bi mawiitoyich Yesuus waan hammiqqi, "Ta kexooch waaree, biiyati ta bushoon wodiibe!" iqqi qollahe.
43004048	Ebich Yesuusi "Mallatoonaa woriganikkiti mooyonon ittoshi beego qayi gaata, cir ittoshi mulloon ta toommooch too'iyaachotine" iye.
43004049	Taatee naayoo "Ta Doonocho! Ta bushoo qitaan beetee, hambone" iye.
43004050	Yesuusiyoo "Hambe! Ne bushoo woditone" iye. Uroo Yesuusichi qaaroon ibariiqqi hammiye.
43004051	Aroo hammii bi beetee, bi aafee bushiisheena'o gommoochaa biinna danaqqi, "Ne bushoo woditone" iyeete.
43004052	Biyoo "Ambicha saatoochiye ta bushoo wodito?" iqqi echahe. Boonoshiyoo "Yiich shabaatta saatoochiye bi achee gaamoo aqqato" iyeete.
43004053	Nihoo "Ne bushoo woditone" Yesuusi ito aree gaata bi tunoon shalligiye. Ebich biinnaa bi kechi asheena'o bullina boonoshi mulloon Yesuusichi toommooch too'iiheete.
43004054	Ebiyoo Yesuusi Yihudee Shawoochee Galiilee Shawooch wottaa waaqqi bi tuniiti guttinnee mallatoone.
43005001	qEbiyee gub, Ayihudeena'ochi baaroo bi tunatoyich Yesuusi Yerusalem hammiye.
43005002	Yerusalemi guudoona gayeeti gayoochee bageena'o giyii beeti kellee ga'ooch Hibiree noonoona Betesidi gettee beeti ikka kota aaco beehe; uucha bashee yambaaro bi guudoona beehe.
43005003	Eboshichi daggooch meeti biiyachina'o, aaf doogeena'o, baata yesheena'o, boonoshi ashittino qititina'oo qeyii beeheete.
43005004	Arooch shaashaa shimmitta naton biiyati ikka uro beehe.
43005006	Yesuusi hini qeyii beeti uroon ciinniqqi, and beddaahee wodda naton eechiqqi bi beemon ariiqqi, "Wodoon qaawii beetine?" iqqi echahe.
43005007	Biiyati uroo "Ta doonocho! Aaco shuuriyee, aacooch taan giijemmi asho aalloone; ta giya iyee, baroo tayee shiichii giyiye" iqqi wochiye.
43005008	Yesuusiyoo "Tiyi ne yeebboon qodi shaagiree hambe!" iye.
43005009	Bekkach aroochee uro wodiye; bi yeebboonoo qoddii shaaggiqqi hammiye. Ara aabo Shambatoone.
43005010	Ebich Ayihudeena'ochi ukkureena'o woditi uroon "Hanaach Shambatoone; Shambatoona yeebboon qoddii shaagon no calloo daaggaanoone" iyeete.
43005011	Tunatee uro wochiqqi, "Taan wodiiti uro 'Ne yeebboon qodi shaagiree hambe!' iqqi taach gettitone" iye.
43005012	Boonoshiyoo " 'Ne yeebboon qodi shaagiree hambe!' iqqi neech gettiti uro aabine?" iqqi echaheete.
43005013	Tunaballi arooch beeti asho meeto bi tunatoyich, wotta Yesuusi asheena'ochi daggoona arichataanoon beshaa bi hammitoyich, woditi uro koni biin wodiito gaata ariyoon hakkaanoone.
43005014	Ebiyee gub, Yesuusi uroon Yaafee Kexoochaa danaqqi, "And wodito neene; ebiyee besha mooyo ne toommooch bi waataachemmoyich, ebiyee bek axaaxoon shuuniyaahine!" iye.
43005015	Uro hammiqqi Ayihudeena'ochi ukkureena'oyich "Taan wodiito Yesuusine" iqqi gettiye.
43005016	Ebich Shambatooba eboshin bi shuunatoyich, Ayihudeena'ochi ukkureena'o Yesuusin du'ii beeheete.
43005017	Tunatee boonoshich Yesuusi "Ta Nihoo hanaach beddaahee shuunaa beetone; tawoo ta qelloona shuunaa beeto taane" iqqi gettiye.
43005018	Ayihudeena'ochi ukkureena'o Shambatoon bi shaaddatoyich baach tunataanoon, bi qelloon Yeerina tachiqqi, "Yeeri ta Nihoone" bi itoyich, biin beshoon wuxiya qaawiyeete.
43005019	Ebich Yesuusi wochiqqi boonoshich ishichiye:- "Ibaroon ittoshich gettoye:- Nihoo Yeeri tunii beeto bullin bi Bushoo wotta biichoomon tunii beetone; ebich Nihoo Yeeri tuniitee bi beeggitonalli, Bushoo bi qelloona amoonolla shuunoon hakkaache.
43005020	Ebiyoo Nihoo Yeeri bi Bushoon shunnii bi beetoyichiye; wotta bi shuunaa beeto bullin biich bekkii bi beetoyichiye; ittoshiyoo ittoshi woriganemmoyich ebiyee besha shuunoon biich bekkiiyemmone.
43005021	Nihoo Yeeri qititina'on opoochee kichiqqi kashoon bi imoomon, ebiyoomon bi Bushoo wotta imma bi qaawitina'oyich kashoon immemmone.
43005022	Wotta Nihoo Yeeri ikka ashi toommoocholla nallaachemmone; asheena'o bulli Nihoo Yeerin boonoshi oogii beetoomon ebiyoomon bi Bushoon boonoshi oogiiyemmoyich, nalloo bullin bi Bushoyich immitone; ebich bi Bushoon oogiyaano biin deejiti bi Nihoo Yeerin oogiyaanoone.
43005024	"Ibaroon ittoshich gettoye:- Ta qaaroon waayaa beeto, taanoo deejiti Yeerichi toommooch bi mulloon too'ii beeto, bulli yemeenee kashachone; qitoochee wodooch kimmitalli, nalloo bi toommooch kindaachemmone.
43005025	Ibaroon ittoshich gettoye:- Qititina'o Yeerichi Bushoo qaaroon boonoshi waayemmi aabo woyemmone; ebiyoo andiye; waayammina'o kashoon danemmina'one.
43005026	Ebiyoo Nihoo Yeeri bi qelloona asheena'on kashacho bi tuniyoomon ebiyoomon wotta bi Bushoo asheena'on kashacho bi tuniiyemmoyich bi immitoyichiye.
43005027	Biyoo Ashi Bushoo bi tunatoyich, 'Nallibe' iqqi Nihoo Yeeri biin doonjiitone.
43005028	Qitii duukkatina'o bulli bi qaaroon boonoshi waayemmi aabo woyemmone; de'oon shuunatina'o kashoona boonoshi beeyemmoyich, gondoon shuunatina'oo boonoshi toommooch bi nalleeyemmoyich opoochee kechemmina'one. Ebich woriganiyaahotine!" iye.
43005030	Yesuusi daakkiqqi ishichiye:- "Ta, ta qelloona ikka mooyonolla tuniyoon hakkaano taane; Yeer waanee ta waayatoniye ta nallii beeto; ebich ta nalloo tatoone; Ebiyoo taan deejitochi daaggoonalli, ta daaggoon qaawaano ta qajatoyichiye.
43005031	"Ta wochiqqa ta qellichon ta miixa gaata, ta miixoon ibariiyemmo aalloone.
43005032	Taachon miixaa beeti baroo beetone; biyoo taachon miixaa bi beeti miixo ibaroo bi tunoon arii beeto taane.
43005033	"Ittoshiyoo Yowannis waan wochato ittoshine; biyoo taachon bi miixato ibaroone.
43005034	Ishichii ta ii beeto, ittoshi wodemmoyichalli, ta, ta qelloona ashi miixoon qaawaache.
43005035	Yowannisi micciibee aaxxaa beeti bekkoone; ittoshiyoo giishacha yemeenoon bi bekkoona emiriya shunnito ittoshine.
43005036	"Tunatee Yowannisi miixatoyee beshoon miixaa beeto taach beetone. Ebi ta tunii beeti shuunoo Nihoo Yeeri ta ciichemmoyich bi immitone. Biyoo Nihoo Yeeri taan bi deejoon taachon miixaa beetone.
43005037	Wotta taan wochati Nihoo Yeeri taachon miixatone; tunaballi bi qaaroon cir waayataano ittoshine; bi aafoonoo beegaano ittoshine.
43005038	Bi wochaton ittoshi ibariyoo qajitoyich, bi qaaro ittoshi mullooch aalloone.
43005039	Ittoshiyoo 'Yaafa Macaafeena'oochee bulli yemeenee kashoon danemmo noone' iibee, galliqqi boonoshi daggooch qaawiyotine; boonoshiyoo taachon miixaa beetina'one.
43005040	Tunaballi kashoon danoyich ta waan womoyich shunnaachotine.
43005041	"Ta, ta qelloona asho taan bi oogiiyemmoyich qaawaache.
43005042	Tunaballi Yeerin ittoshi mulloona ittoshi shunni qayon ariito taane.
43005043	Ta, ta Nihoochi yakkiracho tunaqqa bi waanee wocheeqqa waato taane; tunaballi ta yibbaatoon ibariyaachotine. Baroo waaqqi bi qellichon bi geti gaata, bi yibbaatoon ibariihotine.
43005044	Ittoshi, ittoshi qelli qelli oogoon daniya qaawiyotine; tunaballi bi ikketo tunati Yeer waanee danemmi oogoon qaawaachotine. Illa aabichiree taan ibariyoon hakkemmotine?
43005045	"Taan 'Nihoo Yeer waan hamiree noon taggemmone' getiree gabiyaahotine! Ittoshin taggemmo beetone; aroo ittoshi gibanaa beeti Muusine.
43005046	Aroo taachon kooritone; ebich biin ittoshi ibariito gaata, taan ibariiyesho ittoshine.
43005047	Bi kooriti Macaafeena'on ibariyaanoon ittoshi qajitoye, ta yibbaatoon aabichiree ibariiyehotine?" iye.
43006001	Ebiyee gub, Yesuusi Galiilee Baharoyee beqach kimmiye; biyoo Xibaaridoosee Baharoone.
43006002	Biiyachina'ochi toommooch bi bekkiiti woriganikkiti mallateena'on boonoshi beeggitoyich dofee asheena'o biin dabbiyeete.
43006003	Yesuusi gepooch kechiqqi arooch bi dabbeena'ona tookkii kotahe.
43006004	Ayihudeena'o baarii beeti Beshee Baaroo katinniye.
43006005	Yesuusi kaama wottaa bi ciinniyee, bi waan waa beeti dofee asheena'on beeggiye. Ebich Filipphoosin "Eboshi bulli maayemmi koshon amoochee kemehone?" iye.
43006006	Ishin bi gettito Filipphoosichi noonoochee waayoyichalli, amoon bi shuunemmo gaata arii beetone.
43006007	Filipphoosi "Boonoshi qelli qelloona giishi giishacheenolla boonoshi maa gaata, wodda balla birawoona kosho kematee boonoshich bedaache" iqqi wochiye.
43006008	Bi dabbeena'ochi daggoochee ikkoo, Simoon Pheexiroosichi manoo Indiriyaasi tiyiqqi,
43006009	"Uucha gishiishi xekee sheqee koshonaa gutta haashoonon yechiti bushoo hiniich beetone; tunaballi hinin shaaha asheena'oyich ebi amoon hallehe?" iye.
43006010	Yesuusi bi dabbeena'oyich "Asheena'on kotiibote!" iye. Ara xaa'oo mocachi gabini xaa'oone. Asheena'oo kotaheete; anaamina'ochi haddoo uucha hum bedoone.
43006011	Yesuusiyoo uucha xekee koshon tiijiqqi Yeerin gallatahe; arooch kotati asheena'oyichoo bechiye. Ebiyoomon wotta haashoocheenoo boonoshi qaawiti wottoon bechiye.
43006012	Asheena'o bulli maaqqi michitoyee gub, bi dabbeena'on "Duubiyaanoon gaawichiree echati ooyoon maci kicibote!" iye.
43006013	Ebina asheena'o maati Uucha sheqee koshoochee echati ooyoon kiciqqii aaraa gutta ogooga mokkoona ceechiyeete.
43006014	Arooch beeti asheena'o Yesuusi tuniiti mallatoon beeggiqqi, "Ibaroon hini uro 'Shawee toommooch woyemmone' getteeti keemachone" iyeete.
43006015	Ebichi naboona asheena'o bi waan waaree biin yeshi taatiiya boonoshi gaboon Yesuusi ariiqqi, boonoshi waanee bariqqi wochinnoon gepooch bi ikketo hammiye.
43006016	Shawoo xumahee, Yesuusichi dabbeena'o baharo beetooch hammiyeete;
43006017	marikabooch giyiqqi baharoyee beqach Qifirnaaha wottaqqi hammii beeheete. Aree gaata shawoo mandaroone. Yesuusi bat boonoshi waan waataan beetone.
43006018	Giidachi yongo yongatoyich, baharee aaco oogichii shuuriye.
43006019	Uucha oohee shiritta kiilee metiroon marikabee boojatoona yopaabee boonoshi hammitoyee gub, Yesuusi baharee aachi toommona sha'aabee marikabo waan bi katinee beeggiqqi keqqoona qitiyeete.
43006020	Tunaballi aroo "Taane; shattaahotine!" iye.
43006021	Ebina marikabooch bi giyemmoyich qaawiyeete. Bi giyitoyee gub bekkach marikaboona boonoshi hammii beeti shawooch shaggiyeete.
43006022	Dechara baharoyee haqach echati dofee asheena'o neexaa beeheete; boonoshiyoo bi dabbeena'o ikketo hamonalli Yesuusi boonoshina tookkii marikabooch bi gimi qayon, wotta arooch ikka marikaboyee damba bara marikabo aallo bi tunoon ariiheete.
43006023	Tunaballi [Doono gallatatee] koshon boonoshi maati xaa'ee ga'ooch beeti Xibaaridoosi Katamoochee bara marikabeena'ona hammiyeete.
43006024	Arooba asheena'o Yesuusinaa bi dabbeena'onon arooch muccaqqi tiyii marikabeena'ooch giyiqqi Yesuusin qaawoyich Qifirnaaha hammiyeete.
43006025	Asheena'o baharoyee beqach Qifirnaahaa Yesuusin danaqqi, "Dojachocho! Hiniich ne waato aatoobaniye?" iyeete.
43006026	Yesuusi wochiqqi ishichiye:- "Ibaroon ittoshich gettoye:- Taan ittoshi qaawii beeto, koshon maaqqi ittoshi michitoyichalli, mallatoon ittoshi beeggitoyich toonoone.
43006027	Bulli yemeenee kashoon immemmi maayoyich shuunabotalli, aallemmi maayoyich shuuniyaahotine! Hini beshataani koshon ittoshich immemmo Ashi Bushoo taane; Ebiyoo Nihoo Yeeri taanna bi emiroon bi miixatoyichiye" iye.
43006028	Ebich asheena'o "Yeeri qaawii beeti shuunoon no shuunemmoyich aabichibona?" iqqi echaheete.
43006029	Yesuusi wochiqqi, "Yeeri qaawii beeti shuunoo, ittoshi mulloon bi wochaa deejitochi toommooch ittoshi too'iyooniye" iye.
43006030	Boonoshiyoo "Illa beegiree neen no ibariiyemmoyich, amee mallatoon bekkiiyenne? Amoon shuuna bekkiiyenne?
43006031	'Boonoshi maayemmoyich shimaayoochee koshon boonoshich immiye' getee bi kooreetoomon, no qaabbachina'o barahooch beebee 'mannoo' getteeti maayoon maatina'one" iyeete.
43006032	Yesuusiyoo "Ibaroon ittoshich gettoye. Shimaayoochee ittoshich koshon immito, Muusi toonoone; tunaballi shimaayoochee ibara koshon ittoshich immii beeto Yeeri ta Nihoone.
43006033	Ebiyoo Yeeri immii beeti kosho, shimaayoochee kinddiqqi shawee toommooch beeti asheena'oyich kashoon immii bi beetoyichiye" iyee.
43006034	Ebich asheena'o "Doonocho! Hini koshon bulli aaboon nooch imbe!" iyeete.
43006035	Yesuusi ishichiqqi boonoshich wochiye:- "Kashee kosho taane; ta waan waa beeto cir shaacataachemmone; bi mulloon ta toommooch too'ii beeto, bulli yemeenoon cir shachawataachemmone.
43006036	Tunaballi ta ittoshich gettatoomon [taan] beeggito ittoshine; tunaballi ittoshi mulloon ta toommooch too'iyaachotine.
43006037	Shimaayoochee ta kindito, taan wochati Yeerichi daaggoon tuniyoyichalli, ta daaggoon tuniyoyich toonoone. Ebich ta Nihoo Yeeri taach immito bulli ta waan woyemmone; ta waan waammo bullin cir maaxooch kichi dufaachemmo taane.
43006039	Taan wochati ta Nihoo qaawii beeto, taach bi immitoochee ikkoonolla ta aalliyaachemmonaa ciireexi aabooba qitii bi duukkatoochee ta kichemmonoyichiye.
43006040	Yeerichi Bushoo taan ariiqqi bi mulloon ta toommooch too'ii beeto bulli, bulli yemeenee kashoon bi danemmoyich ta Nihoochi daaggoo ebine; tawoo ciireexi aabooba qitii duukkatina'ochi daggoochee biin kichemmo taane" iye.
43006041	Arooba Yesuusi "Shimaayoochee kinditi kosho taane" bi itoyich, Ayihudeena'o bi toommooch guruuxeebee,
43006042	"Hini bi nihoonaa bi indeenon no arii beeti Yooseefichi bushoo Yesuusi toona? Ishi gaata, aabichiqqi 'Shimaayoochee kindito taane' iye?" iyeete.
43006043	Yesuusi tiyiqqi boonoshich ishichiye:- "Ittoshinaa ittoshina xuuqqisheyaahotine!
43006044	Taan wochati Nihoo Yeeri yeepphitoyee beshatee, ta waan womon hakkemmo koniyolla aalloone; tawoo ciireexi aabooba qitii duukkatina'ochi daggoochee biin kichemmo taane.
43006045	'Boonoshi bulli Yeer waanee ariitina'o tunemmina'one' getee Keemachina'ochi Macaafooch kooreetone. Illa Nihoo Yeer waanee waayaqqi arii beeto bulli ta waan woyemmone.
43006046	Yeer waanee kinditoyee damba, Nihoo Yeerin beeggito koniyolla aalloone; bi ikketo baachiye Nihoo Yeerin beeggito.
43006047	Ibaroon ittoshich gettoye:- Bi mulloon ta toommooch too'ii beeto, bulli yemeenee kashachone.
43006048	Kashee kosho taane.
43006049	Ittoshi qaabbachina'o barahooch beebee 'mannoo' getteeti maayoon maatina'one; tunaballi qititina'one.
43006050	Hini ta gettaa beeti kosho shimaayoochee kinditone; aroochee maammo koniyolla qitaachemmone.
43006051	Shimaayoochee kinditi bulli yemeenee kashee kosho taane. Asho hini koshoochee bi maa gaata, bulli yemeenoon beeyemmone. Shawee toommooch beetina'o kashoon boonoshi danemmoyich ta immemmi kosho ta meenone" iye.
43006052	Ebich Ayihudeena'o "Hini uro bi meenon aabichiree nooch maanjoon hakkehe?" iqqi boonoshinaa boonoshina hayaheete.
43006053	Ebich Yesuusi boonoshich ishichiye:- "Ibaroon ittoshich gettoye:- Ashi Bushoo ta meenon ittoshi mamo qayi gaata, ta damoonoo ittoshi uyo qayi gaata, ittoshi qelloona kasho ittoshich aalloone.
43006054	Ta meeno ibara maayo, ta damoo ibara uyo bi tunatoyich, ta meenon maa beeto, ta damoonoo uchii beeto, bulli yemeenee kashachone; tawoo ciireexi aabooba qitii duukkatina'ochi daggoochee biin kichemmo taane.
43006056	Ta meenon maa beeto, ta damoonoo uchii beeto taanna tookkii beetone; tawoo biinna tookkii beeto taane.
43006057	Beeyachi Nihoo Yeeri taan wochatone; tawoo bi naboona beeyacho taane. Ebiyoomon taan maa beeto, ta naboona kashacho tunaree beeyemmone.
43006058	Illa shimaayoochee kinditi kosho ebine; ittoshi qaabbachina'o ara koshon maaqqi boonoshi qititoomon toonoone. Hini koshon maa beeto, bulli yemeenoon beeyemmone" iye.
43006059	Qifirnaaha beeti Ayihudeena'o kicee beeti kexoochaa ishichiqqi dojii beehe.
43006060	Yesuusin dabbitina'oochee meetina'o ishin waayaqqi, "Hini ashoon giirii beeti yibbaatoone; hinin waayoon hakkemmo konine?" iyeete.
43006061	Tunatee Yesuusi biin dabbitina'o ebi mooyoyich boonoshi guruuxoon bi mulloona ariiqqi boonoshich ishichiye:- "Ebi ittoshich xugoona?
43006062	Illa Ashi Bushoo ta, aaf ta waati xaa'ooch wottaree ta keyee ittoshi beegi gaata, ama gettehotine?
43006063	Kashoon immii beeto Yeerichi Ayaanoone; ashi giidoo amoonolla hallaache. Ta ittoshich gettati qaaro ayaanoonaa kashoonaniye.
43006064	Tunaballi ittoshi daggoochee ebin ibariyaaneena'o beetina'one" iye. Yesuusi bi ishichito, boonoshi mulloon bi toommooch too'iyaaneena'o aaboshi gaata, biin beshiiree immemmo aabi gaata, shiichiqqi bi arii beetoyichiye.
43006065	Daakkiqqi ishichiye:- "Ebich ishichiyoye:- 'Nihoo Yeeri biich hakkoon imaan gaata, ta waan womon hakkemmo aalloone' " iye.
43006066	Ebichi naboona biin dabbitina'ochi daggoochee meetina'o gub wottaheete; aroyee gub biin dabbaaneena'one.
43006067	Ebich Yesuusi aaraa gutta bi dabbeena'oyich "Ittoshi wotta hamma qaawii beetotina?" iye.
43006068	Simoon Pheexiroosi wochiqqi, "Ta Doonocho! Koni waaniye no hammeho? Bulli yemeenee kashee qaaro ne waaniye bi beeto.
43006069	Noo, Yeerichi Yaafoo ne tunoon ibariito noone; ariinoo ito noone" iye.
43006070	Yesuusi boonoshich "Ta, aaraa guttoo ittoshin kaacaachota? Tunatee ittoshi daggeexi ikkoo Daabiloosine" iqqi wochiye.
43006071	Bi gettito, Asqorootachi Simoonichi bushoo Yihudichoniye; Ebiyoo aaraa gutta bi dabbeena'ochi daggoochee ikkoo tunato biin beshiiree immemmo bi tunatoyichiye.
43007001	Ebiyee gub, Yesuusi Ayihudeena'ochi ukkureena'o biin wuxiya boonoshi qaawii beetoyich, Yihudee Shawoona sha'oon shunnaanoone; ebich Galiilee Shawoona sha'aa beehe.
43007002	Ayihudeena'ochi Bashee Yambaaree Baaroo katinnii giishacha aabo echahe.
43007003	Ebich Yesuusichi maneena'o biich "Ne tunii beeti mooyon neen dabbii beetina'o boonoshi beeggemmoyich, hiniichee tiyiree Yihudee Shawooch hambe!
43007004	Bi qelloon arichiyoo qaawii beeti asho aashoona shuunataanoone. Hini mooyina'on ne tunii beeto bullich, ne qelloon shawee toommooch beetina'o bullich arichiibe!" iyeete.
43007005	Bi maneena'o boonoshi ishichito, boonoshi mulloon bi toommooch too'iyoo boonoshi qajitoyichiye.
43007006	Yesuusi boonoshich ishichiye:- "Arooch ta hammemmi aabo battiye; tunaballi amee aabolla bi tunatee, ittoshich kaamoone.
43007007	Yeerich de'a getaani hini shawee toommeexi asheena'o ittoshin boonoshi shixxemmi naboo aalloone; tunatee boonoshi shuunoo gondo bi tunoon ta miixaa beetoyich, taan shixxiyeete.
43007008	Ittoshi hini baarooch hambote! Ta hammemmi aabo battiye. Ebich hini baarooch and hamaache" iye.
43007009	Ishichiqqi boonoshich gettiichii Galiilee Shawooch echahe.
43007010	Tunaballi bi maneena'o baarooch boonoshi hammitoyee gub, Yesuusi wotta xalla bekkataanoon aashoona ara baarooch hammiye.
43007011	Ayihudeena'ochi ukkureena'o "aroo aaye?" iibee ara baaree xaa'oochaa qaawii beeheete.
43007012	Dofee asheena'ochi daggoochee ikkikkeena'o bi toommooch oogichii guruuxii beeheete. Ikkikkeena'o "Gaawa uroone" iyeete; tunaballi bareena'o wotta "Gaawataanoone; asheena'on muricii beetone" ii beeheete.
43007013	Tunatee Ayihudeena'ochi ukkureena'on boonoshi shattitoyich, koniyolla biichon xalla kichii yibbaatataanoone.
43007014	Baaree shabaattee daggooch Yesuusi Yaafee Kexooch hammiqqi asheena'oyich dojooch giyiye.
43007015	Ayihudeena'ochi ukkureena'o "Asho biich dojaanoon, hini uro eboshi bullin aabichiqqi ariihe?" iqqi woriganaa beeheete.
43007016	Ebich Yesuusi tiyiqqi boonoshich ishichiye:- "Ta dojii beeti mooyo taan wochato waaneenalli ta waanee toonoone.
43007017	Koniyolla Yeeri shunniton tuniyoyich bi qaawi gaata, aroo hini ta dojii beeto Yeer waanee bi tunoon oohee ta, ta qelloona ta geton ariiyemmone.
43007018	Bi qellee gaboona gettii beeto, ashi waanee oogoon qaawii beeti uroone; tunatee biin wochaton oogiiya qaawii beeto, aroo ibara moochachone; xummittino bi mullooch aalloone.
43007019	Muusi Yeerichi calloon ittoshich imaacha? Tunaballi ittoshi daggoochee ara calloon quyaa beeto ikkolla aalloone. Taan wuxoyich akkiya qaawii beetotine?" iye.
43007020	Asheena'o wochiqqi, "Yinno ne toommooch beetone. Konine neen wuxoyich qaawii beeto?" iyeete.
43007021	Yesuusi wochiqqi boonoshich ishichiye:- "Ikka shuunoon shuunahoye; ittoshi bulli aroon woriganahotine.
43007022	Ittoshich, Shambatooba bushiishoon dokirii beeto ittoshine. Ebiyoo Muusi dokiriyee doyoon ittoshich bi immitoyichiye; tunatee hini doyoon ittoshich immitina'o, ittoshi qaabbachina'oalli Muusi toonoone.
43007023	Muusichi calloon quyoyich ittoshi bushiishoon Shambatooba dokirii beeto ittoshi tuna gaata, ashoon ceeni bi ashittinoon Shambatooba ta wodiitoyich, amoyich taan kaarahotine?
43007024	Kaachiree nallibotalli shafoona nalliyaahotine!" iye.
43007025	Arooba Yerusalemee asheena'ochi daggoochee ikkikkeena'o ishichiyeete:- "No ukkureena'o wuxiya boonoshi qaawii beeto, hini uroon toona?
43007026	Ebiyoche! Kaacha gettii beehe amoone! Boonoshiyoo amoonolla getaacheete amoone! Ibaroon ukkureena'o hini uro Kiristoosi bi tunoon ariiqqi tuneha?
43007027	Tunaballi hini amoochee gaata ariito noone; tunatee Kiristoosi waahooba, bi woyemmo amoochee gaata koniyolla ariyaachemmone" iyeete.
43007028	Ebich Yesuusi Yaafee Kexoochaa dojiibee bi qaaroon oogichiqqi ishichiye:- "Taanoo arii beeto ittoshine; amoochee ta waato gaata arii beeto ittoshine. Ta, ta qelloona waataano taane; tunaballi taan wochato gibaneetone; ittoshi biin ariyaano ittoshine;
43007029	Tunatee ta bi waanee waato taane; biyoo taan wochatone; ebich biin arii beeto taane" iye.
43007030	Ebich asheena'ochi daggoochee ikkikkeena'o biin yecha qaawii beeheete; tunatee bi yecheeyemmi aabo bat shago bi qajitoyich koniyolla biin yeshaanoone.
43007031	Tunatee asheena'ochi daggoochee meetina'o boonoshi mulloon bi toommooch too'iiqqi, "Kiristoosi waahooba, hini Yesuusi bekkiiti mallateena'oyee beshoon bekkiiyeha?" iyeete.
43007032	Asheena'o Yesuusichi mooyon tiijii ishichiqqi boonoshi guruuxee beetee, Fariseena'ochi daggoochee ikkikkeena'o waayaheete. Ebich qeesheena'ochi ukkureena'o, Fariseena'oo biin yechiiya Yaafee Kechi qoomeena'on wochaheete.
43007033	Yesuusiyoo "Bat giishacha aaboon ittoshina tookki kotemmo taane; aroochee taan wochato waan hammemmo taane.
43007034	Ittoshiyoo taan qaawemmo ittoshine; tunaballi danataachemmo ittoshine; ta beetoochoo womon hakkaachotine" iye.
43007035	Ebich Ayihudeena'ochi ukkureena'o boonoshinaa boonoshina "No biin danataachemmoyich, hini uro amooch hammaniye bi ii beeto? No asheena'o shacaqqi beeti Giriikkeena'ochi gafeena'ooch hamiree Giriikkee asheena'oyich arichiyoyich tuneha?
43007036	Biyoo 'Taan qaawemmo ittoshine; tunaballi danataachemmo ittoshine; ta beetoochoo womon hakkaachemmo ittoshine' bi ii beeti hini bi yibbaatoo amoone?" iqqi yibbaataheete.
43007037	Baaree ciiroochee qaabba aabooba Yesuusi neexaa bi qaaroon oogichiqqi, "Koniyolla shachawato bi bee gaata, ta waan waaree uye.
43007038	Bi mulloon ta toommooch too'ii beeto, Yaafa Macaafoochaa bi getteetoomon, 'Kashee aachi tunoo bi maacoochee xuupphemmone' "iye.
43007039	Ishin bi gettito, boonoshi mulloon bi toommooch too'iitina'o bat boonoshi danemmi Yaafa Ayaaneechoniye; ebiyoo Yesuusi oogoyich bat shimaaj keyaan bi beetoyich, Yaafa Ayaano kindaano bi tunatoyichiye.
43007040	Ebich dofee asheena'ochi daggoochee ikkikkeena'o hini bi yibbaatoon waayaqqi, "Ibaroon hini uro quyaa no beeti keemachone" iyeete.
43007041	Bareena'o "Hini uro Kiristoosine" iyeete. Tunatee bareena'o "Kiristoosi Galiilee Shawoochee waataachemmone.
43007042	Yaafa Macaafoochaa 'Kiristoosi Taatoo Daawiti yaroochee, Daawiti dicciti katamoo Betelemee kechemmone' getteyaacha?" iyeete.
43007043	Ebich Yesuusichi naboona asheena'ochi daggooch shaaco tunahe;
43007044	Boonoshi daggoochee ikkikkeena'o biin yecha qaawiyeete; tunaballi koniyolla yeshon hakkaanoone.
43007045	Yaafee Kechi qoomeena'o wottaqqi qeesheena'ochi ukkureena'onaa Fariseena'ona waan boonoshi waahee, "Amoyich yechiqqi deebaachotine?" iyeete.
43007046	Qoomeena'oo "Hini uroochoomon koniyolla yibbaatatee beeggaa ariyaano noone" iqqi wochiyeete.
43007047	Ebich Fariseena'o "Ittoshi wotta dacheetotina?
43007048	Ayihudee nallachina'o oohee Fariseena'ochi daggoochee ikkolla bi waan wottato beeta?
43007049	Tunaballi Muusichi calloon ariyaani hini asho Yeerina upatone" iqqi wochiyeete.
43007050	Arooch beeti Fariseena'ochi daggoochee ikkoo xumoona shiichiqqi Yesuus waan waati Niqoodimoosi
43007051	"Nallacho shiichiqqi taggeetochi noonoochee waayataanoon, amoon bi shuunato gaata ariyaanoon, ashi toommooch bi nallemmoyich no calloo daaggiita?" iqqi echahe.
43007052	Boonoshiyoo wochiqqi, "Newoo wotta Galiilacho neena? Keemacho Galiilee Shawoochee keyaachemmone. Yaafa Macaafoochee qaawiree beege!" iyeete.
43007053	[ebiyee gub, boonoshi kexi kexooch hammiyeete.
43008001	Aroochee Yesuusi Zayitee Michi Guudooch hammiye.
43008002	Haree maaddoona wotta Yaafee Kechi kakallee daggooch wottaqqi hammiye. Asheena'o bulli bi waan waaheete. Kotaqqinoo boonoshich dojiye.
43008003	Dojii bi beetee, Muusichi callee dojachina'onaa Fariseena'ona shunoon maabee yechati ureen bi waan deebiyeete; boonoshi daggooch biin neechiqqi,
43008004	Yesuusin "Dojachocho! Hini ure shunoon maabee danaqqa yechatine.
43008005	Muusiyoo bi calloochaa ebiyoomina'on 'Xaqqoona yexi wuxibote!' iqqi gettitone. Newochi ama gettenne?" iyeete.
43008006	Ishichii boonoshi ito, bi toommoochee mooyon danaree biin taggiya boonoshi qaawitoyichiye. Tunaballi Yesuusi yittiqqi bi yapharoona (yabaroona) shawee toommooch kooriye.
43008007	Wochii wochiqqi biin boonoshi echahona, kaamaqqi, "Ittoshi daggoochee axaaxaallo xaqqoona shiichi biin yexe" iye.
43008008	Wotta yittiqqi bi yapharoona (yabaroona) shawee toommooch kooriye.
43008009	Boonoshiyoo ishin waayaqqi geeneena'oochee tiijiqqi ikki iqqaabee bulli kechiyeete. Yesuusi arooch bi ikketo echahe; ureyoo daggooch neexaa beehan.
43008010	Yesuusi kaamaqqi ureen "Haane! Neen taggatina'o aayeete? Ne toommooch nallito aalla?" iqqi echahe.
43008011	Ureyoo "Ta Doonocho! Koniyolla aalloone" iyan. Yesuusiyoo "Tawo wotta ne toommooch nallaache. Hambe! Ebiyee damba guttinnoon axaaxoon shuuniyaahine!" iye.]
43008012	Wotta Yesuusi asheena'oyich "Tawoo shawee toommooch beeti ashich bekko taane; taan dabbiyoyich kashoon immemmi bekko bekkehalli, cir mandaroona sha'ataachemmone" iqqi gettiye.
43008013	Ebich Fariseena'o "Ne, ne qellichon miixahine; ne miixo ibaroo toonoone" iyeete.
43008014	Yesuusi wochiqqi boonoshich ishichiye:- "Ta, ta qellichon amoonolla ta miixatee, amoochee ta waato gaata, amooch ta hammemmo gaata arii beeto taane; ebich ta miixo gibaneetone. Tunatee ittoshi amoochee ta waato gaata, amooch ta hammemmo gaata ariyaachotine.
43008015	Ittoshich shaahiton nalliyotine; ta, ta qelloona konichi toommoocholla nallaache.
43008016	Taan wochati Nihoo Yeeri taanna tookkiinalli ta ikketo toono taane; ebich ta nalli gaata, ta nalloo ibaroone.
43008017	Ittoshi callee daggooch wotta 'Gutta asheena'o miixammi miixo manjoone' getee kooreetone.
43008018	Ta, ta qellichon miixaa beeto taane; wotta taan deejiti Nihoo Yeeri taachon miixaa beetone" iye.
43008019	Ebich boonoshi "Ne nihoo aabiichiye?" iqqi echaheete. Yesuusi wochiqqi, "Taan, oohee ta Nihoon ariyaachotine. Taan ittoshi ariito gaata, ta Nihoon wotta ariiyesho ittoshine" iye.
43008020	Yesuusi eboshi bullin bi gettito, Yaafee Kexooch beeti gija kicee qiicee ga'oochaa dojiibeeniye. Tunaballi bi yecheeyemmi aabo shagaano bi tunatoyich, koniyolla biin yeshaanoone.
43008021	Yesuusi wochinnoon boonoshich "Ta hammemmo taane. Taanoo qaawemmo ittoshine; tunatee ittoshi axaaxoona qitemmo ittoshine. Ebich ta hammaa beetooch hamon hakkaachemmo ittoshine" iye.
43008022	Ebich Ayihudeena'ochi ukkureena'o boonoshinaa boonoshina " 'Ta hammaa beetooch hamon hakkaachotine' bi ii beeto, amoyichiye? Bi kishoona qitiya tuneha?" iyeete.
43008023	Yesuusi "Ittoshi hiniixo ittoshine; tunaballi ta damba shimaayeexo taane. Ittoshi hini shaweexo ittoshine; ta hini shaweexo toono taane.
43008024	Ebich ittoshich 'Ittoshi axaaxoona qitemmo ittoshine' iyoye; 'Amoyicha?' bi gettee gaata, ta koni ta gaata ta tunoon ariiqqi ittoshi ibariyoo qayi gaata, ittoshi axaaxoona qitemmo ittoshine" iye.
43008025	Boonoshiyoo "Ne koni neene?" iqqi echaheete. Yesuusiyoo "Shiichii ittoshich ta gettatoomon taane.
43008026	Ittoshich ta gettemmo, ittoshi toommoochoo ta nallemmi wodda mooyo beetone; tunatee taan deejito ibara moochachone; tawoo bi waanee ta waayaton hini shawooch beeti ittoshich gettahoye" iye.
43008027	Arooba waayati asheena'o Nihoo Yeerichon boonoshich bi geton shalligaaneena'one.
43008028	Ebich Yesuusi boonoshich "Ashi Bushoo taan kichii ittoshi yoodiyooba, beeyacho ta tunoon, wotta ta gettaa beeto ta Nihoo gettiton baachalli, ta qelloona amoonolla ta tuniyee qayon arooba ariiyemmo ittoshine.
43008029	Taan deejito taanna tookkiiniye bi beeto; biin emirikkii beeton bulli araddoon ta tunii beetoyich, ta ikketon dufaanoone" iye.
43008030	Ebin bi getee, waayatina'ochi daggoochee meetina'o boonoshi mulloon bi toommooch too'iiheete.
43008031	Yesuusiyoo boonoshi mulloon bi toommooch too'iiti Ayihudeena'on "Ittoshi ta qaaroon ceechii ittoshi bee gaata, ibaroon ta dabboo ittoshine;
43008032	ibaroonoo ariiyemmo ittoshine; ibaroo guuchittinoochee ittoshin kichemmone" iye.
43008033	Boonoshiyoo wochiqqi, "Abrahamichi yaroo noone; konicholla cir guuno tunataano noone. 'Guuchittinoochee kechemmo ittoshine' iqqa aabichiqqa noon gettanne?" iyeete.
43008034	Yesuusi ishichiqqi boonoshich wochiye:- "Ibaroon ittoshich gettoye:- Axaaxoon shuunaa beeto bulli axaaxee guunone.
43008035	Guuno magi bushoo tuno bi qajitoyich, bulli araddoon tookki beetaachemmone; tunaballi magi bushoo bulli araddoon tookki beeyemmone.
43008036	Illa magi bushoo ittoshin guuchittinoochee bi kichi gaata, ibaroon guuchittinoochee kechemmo ittoshine.
43008037	Abrahamichi yaroo ittoshi tunoon arii beeto taane; tunaballi ta gettati qaaroon ibariyoo ittoshi qajitoyich, taan wuxoyich qaawiyotine.
43008038	Ta, ta Nihoo taach bekkiiton gettahoye; ittoshiyoo wotta ittoshi nihoo waanee ittoshi waayaton tuniihotine" iye.
43008039	Boonoshiyoo wochiqqi, "No nihoo Abrahamine" iyeete. Yesuusiyoo "Abrahamichi bushiishoo ittoshi tunato gaata, Abrahami shuunatoomon shuunesho ittoshine.
43008040	Andoo Yeer waanee ta waayati ibaroon ittoshich gettato taane; tunaballi taan wuxiya qaawiyotine. Abrahami ebiyoomon shuunataanoone.
43008041	Ittoshi, ittoshi nihoo shuunatoomon shuunaa beeto ittoshine" iye. Boonoshiyoo "No arichataani nihoona shiijataano noone. Ikka Nihoo baachiye nooch beeto; aroo Yeerine" iyeete.
43008042	Yesuusiyoo boonoshich ishichiye:- "Ta Yeer waaneeniye ta waato. Ebich Yeeri ittoshi Nihoo gaata, taan shunnesho ittoshine. Bi taan wochateenalli, ta, ta aalloona (ta qellee daaggoona) waataano taane.
43008043	Ta qaaroon waayo ittoshi qajitoyichiye ta gettaa beeton ittoshi shalligoo qajito.
43008044	Ittoshiyo, ittoshi nihoo Daabiloosichi bushiishoo ittoshine; ittoshi nihoochi qaatoon ceechoon shunniyotine. Biyoo shiichiqqi kashee kichachone; ibaroo bi maacooch bi aallatoyich, ibaree gommooch neexataanoone. Biyoo kootacho, kooto bullichi nihoone; ebich kootoon bi gettii bee gaata, bi mullooch beeton gettiye.
43008045	Tunatee ta ibaroon gettaa beeto ta tunatoyich, taan ibariyaachotine.
43008046	Ittoshi daggoochee taan 'Axaaxoon shuunato neene' gettemmo aabine? Ibaroon gettaa beeto ta tuna gaata, ittoshiyochi amoyich taan ibariyaachotine?
43008047	Yeericho tunato, Yeerichi qaaroon waayahe; tunaballi Yeericho ittoshi tuno qajitoyich, bi qaaroon waayataachotine" iye.
43008048	Ayihudeena'o wochiqqi, " 'Shamaaracho neene; yinnoo ne toommooch beetone' no ii beeto tato toona?" iyeete.
43008049	Yesuusiyoo ishichiqqi wochiye:- "Ta toommooch yinno aalloone; ta Nihoon oogii beeto taane; tunaballi ittoshi taan giishiihotine.
43008050	Tunatee ta 'Asho taan oogiibe' getaache; taan oogiiya qaawii beeto beetone; aroo taach nallii beetone.
43008051	Ibaroon ittoshich gettoye:- Ta gettaa beeton ceechii beeto koniyolla bi bee gaata, bulli yemeenoon qitaachemmone" iye.
43008052	Ayihudeena'o "And ne toommooch yinno beemon xiishii ariito noone. Abrahami qititone; wotta keemachina'oo qititina'one. Tunatee ne 'Ta gettaa beeton ceechii beeto koniyolla bi bee gaata, bulli yemeenoon qitaachemmone' ii beetine.
43008053	Ibaroon ne no nihoo Abrahamiyee beshenne? Bi qititone; keemachina'o wotta qititina'one; ne koni taane iiniye ne beeto?" iyeete.
43008054	Yesuusi ishichiqqi boonoshich wochiye:- "Ta, ta qelloon ta oogii gaata ta oogo duuboone. Taan oogii beeto, ittoshi 'No Nuggushoone' ii beeti ta Nihoone.
43008055	Biin ariyaano ittoshine; tunatee ta arii beeto taane. 'Biin ariyaano taane' ta geti gaata, ittoshichoomon kootacho tunesho taane; tunaballi biin arii beeto taane; bi gettitonoo ceechii beeto taane.
43008056	Ittoshi nihoo Abrahami ta woyemmi aaboon bi beeggitoyich oogichii emiriye; beeggiqqinoo emiroona wucwucciye" iye.
43008057	Ayihudeena'oo "Bat aacha nat bedaachine. Abrahamin amoochaa beegganne?" iyeete.
43008058	Yesuusiyoo "Ibaroon ittoshich gettoye; Abrahami shiijataan beehooba, ta beeto taane" iye.
43008059	Ebich biin xaqqoona yexiree wuxiya iqqi xaqqoon tiijiyeete. Tunatee Yesuusi boonoshich tuusheehe; Yaafee Kexoocheenoo kechiqqi hammiye.
43009001	Yesuusi gommona hammiibee, aaf doogo tunaqqi shiijati uroon beeggiye.
43009002	Yesuusichi dabbeena'o "Dojachocho! Hini uro aaf doogo tunaqqi bi shiijato, koni axaaxoon shuunateenaniye? Biinnashi oohee biin shiyitina'one?" iqqi echaheete.
43009003	Yesuusiyoo ishichiqqi wochiye:- "Hini uro aaf doogo tunaqqi bi shiijato, Yeerichi shuunoo biinna bi bekkemmoyichalli, bi oohee biin shiyitina'o axaaxoon shuunatoyich toonoone.
43009004	Bekka beetee, taan wochati Yeerichi shuunoon tuniyoo nooch qaawiihe; koniyolla shuunoon hakkaachemmi mandaroo woyemmone.
43009005	Shawee toommooch ta beemmi wottoon, shawee toommooch beetina'oyich bekko taane" iye.
43009006	Ishichiqqi tiyii shawooch cuddiqqi bi dengiiti dengoon aaf doogoochi aafooch huuttiye.
43009007	Aroochee uroon "Hamiree Saloomi gettee beeti kota aacoochaa ne aafoon machabe!" iye. Saloomi geto "Wocheeto" getone. Ebich uro hammiqqi machahe; aroochee bi aafo ciinee wottaqqi bi kexooch hammiye.
43009008	Arooba bi giyeena'onaa aaf goommooch kotaqqi bi qollaa beetee beeggitina'ona "Hini uro gommooch kotaqqi gijoon qollaa beeti uro toona?" iyeete.
43009009	Ikkikkeena'o "Biine" iyeete; tunatee bareena'o "Biin shaahiyalli, bi toonoone" iyeete. Biyoo "Taane" iye.
43009010	"Ishi gaata, ne aafo aabichiqqi ciinniye?" iyeete.
43009011	Biyoo wochiqqi, "Yesuusi gettee beeti uro dengoon dengiiqqi ta aafooch huuttiichii, 'Hamiree Saloomi gettee beeti kota aacoochaa ne aafoon machabe!' iye. Ebina hammaa ta machatee, ta aafo ciinniye" iye.
43009012	Asheena'o "Ara urochi aaye?" iyeete. "Ta ariyaache" iye.
43009013	Asheena'o aaf doogo tunaqqi beebee echati uroon yechiqqi Fariseena'o waan daammiyeete.
43009014	Yesuusi dengoon dengiiqqi dengoona huuttiqqi bi aafoon bi ciinniiti aabo Shambatoone.
43009015	Ebich Fariseena'o wotta bara asheena'ochoomon aabichiqqi bi ciinnito gaata echaheete. Biyoo "aroo ta aafooch dengoon huuttiye; aacona machaho; andoo ta aafo ciinnii beetone" iye.
43009016	Fariseena'ochi daggoochee ikkikkeena'o "Hini uro Shambatoon oogiyaache; ebich Yeer waanee waato toonoone" iyeete. Tunatee bareena'o "Axaaxachi uro ebiyoomon mallateena'on aabichiree tuniyoon hakkehe?" iyeete. Boonoshi daggooch shaco giyiye.
43009017	Ebich Fariseena'o wochiqqi uroon "Ne aafoon ciinniiti uroochon ama gettenne?" iyeete. Biyoo "Keemachone" iye.
43009018	Ayihudeena'ochi ukkureena'o bi nihoonaa bi indeenon boonoshi ceeggimmi wottoon, and ciinnii beeti uro aaf doogo tunaqqi beebee echato bi tunoon ibariyaaneena'one.
43009019	Boonoshinoo "Hini ittoshi bushoona? 'Aaf doogo tunaqqi shiijate' ittoshi ii beetona? Andochi aabichiqqi ciinniye?" iqqi echaheete.
43009020	Bi nihoonaa bi indeena wochiqqi, "Hini no bushoone; aaf doogo tunaqqi bi shiijoon arii beeto noone;
43009021	Tunaballi and aabichiqqi bi ciinnito gaata, wotta bi aafoon koni ciinniito gaata ariyaano noone. Biin echabote! Aroo ooga uroone; aroo bi qellichon geton mawiyaachemmone" iyeete.
43009022	Biin shiyitina'o ishichii boonoshi ito, Ayihudeena'ochi ukkureena'on boonoshi shattitoyichiye. Ebiyoo Ayihudeena'ochi ukkureena'o "Yesuusi aroo Kiristoosine" iqqi miixammo bi dana gaata, aroon Ayihudeena'o kicee beeti kexoochee boonoshi yookkemmoyich echee boonoshi itoyichiye.
43009023	Ebich biin shiyitina'o "Aroo ooga uroone; biin echabote!" iyeete.
43009024	Ebich aaf doogo tunaqqi beebee and ciinniti uroon wochinnoon ceeggiqqi, "Yeericha getiree ibaroon yibbaatabe! Hini uro axaaxacho bi tunoon no arii beeto noone" iyeete.
43009025	Biyoo wochiqqi, "Axaaxacho tunabe, tunaaye ta ariyaache. ebiyee aaf, aaf doogo ta tunoon, tunaballi and ta ciinon ebi ikka mooyon baach ariihoye" iye.
43009026	Boonoshiyoo daakkiqqi, "Neech amoon halliye? Aabichiqqi ne aafoon ciinniihe?" iyeete.
43009027	Biyoo wochiqqi, "Shiichiqqa ittoshich gettato taane; ittoshi waayataachotine; amoon halliya wochinnoon waayoyich qaawii beetotine? Ittoshiyoo wotta biin dabbiya qaawii beetotina?" iye.
43009028	Boonoshiyoo biin naaggiibee, "Ne bi dabboo neene; tunatee no Muusichi dabboo noone.
43009029	Yeeri Muusich bi geton no arii beeto noone; tunaballi hini uro amoochee bi waato gaatolla ariyaano noone" iyeete.
43009030	Uroo ishichiqqi wochiye:- "Amoochee bi waato gaata ittoshi ariyee qayo woriganikkiti mooyone; tunaballi bi ta aafoon ciinniitone.
43009031	Yeerin shattii beeto, bi daaggoonoo tunii beetochi qolloon Yeeri waayahalli, axaaxoon shuunaa beeti asheena'ochi qolloon bi waayee qayon arii beeto noone.
43009032	Yeeri shawoonaa shimaayoonon bi hallitoochee tiijiqqi, koniyolla 'Aaf doogo tunaqqi shiijati uroochi aafoon ciinniitone' getee waayeyaanoone.
43009033	Hini uro Yeer waanee bi tunataan gaata, amoonolla tuniyoon hakkaacheshone" iye.
43009034	Boonoshiyoo wochiqqi, "Hini axaaxoona qoqqaanneeqqa shiijatocho! Nooch dojiya qaawii beetine?" iyeete. Aroochee Ayihudeena'o kicee beeti kexoochee biin kichiyeete.
43009035	Yesuusiyoo bi wodiiti aaf dooga uroon Ayihudeena'o kicee beeti kexoochee boonoshi kichoon waayahe. Biin qaawii danaqqi, "Ne mulloon Ashi Bushoochi toommooch too'iiyenne?" iqqi echahe.
43009036	Biyoo wochiqqi, "Ta doonocho! Ta mulloon bi toommooch ta too'iiyemmi uro bi qelloona aaye?" iye.
43009037	Yesuusiyoo "Biin beeggato neene. Andoo neenna tookkii yibbaataa beeto aroo taane" iye.
43009038	Biyoo "Ta Doonocho! Ta mulloon ne toommooch too'iito taane" iqqi biich yittii goyinnahe.
43009039	Yesuusiyoo "Ciinaaneena'o ciinee, ciinnii beetina'o doogee, nalloona boonoshi baribaremmoyich, ta hini shawooch waato taane" iye.
43009040	Biinna tookkii arooch beetina'ochi daggoochee ikkikka Fariseena'o ishin waayaqqi, "No wotta aaf doogo noona?" iqqi echaheete.
43009041	Yesuusi wochiqqi, "Aaf doogo ittoshi tunato gaata, gondo ittoshi toommoochee danataacheshone. Tunaballi and 'Ciinnaa beeto noone' iyotine; ebich ittoshi toommooch beeti gondo wohaachemmone" iye.
43010001	"Ibaroon ittoshich gettoye:- bageena'ochi maggooch maggee kelloona giyaano, bara gommona capphiqqi giyiyo, aroo gaayoonaa bokkoonaniye.
43010002	Tunatee kelloona giyiyoo bageena'ochi qiddoone.
43010003	Biich kellacho qechemmone. Bageena'oo bi qaaroon waayemmina'one; bi bageena'on boonoshi shigi shigoona ceegiree kichemmone.
43010004	Bi bageena'o bullin bi kichitoyee gub boonoshi aafooch shiichemmone; bi bageena'oo bi qaaroon boonoshi arii beetoyich, biin dabbemmina'one.
43010005	Tunaballi baroo waanee xuuppheheetalli biin dabbaachemmina'one; Ebiyoo baroochi qaaroon ariyaano boonoshi qajitoyichiye" iye.
43010006	Yesuusi ishin arooch beeti asheena'oyich shaahiyoona gettiye; tunatee bi gettito ama geto gaata boonoshich giyaanoone.
43010007	Ebich Yesuusi daakkiqqi boonoshich ishichiye:- "Ibaroon ittoshich gettoye:- Ta, bageena'ochi kello taane.
43010008	[Taye aaf] waatina'o bulli gaayeena'onaa bokkeena'onaniye; tunatee bageena'o boonoshi qaaroon waayataaneena'one.
43010009	Kello taane. Taanna giyiyoo koninolla wodiiyemmo taane. Giijemmo taane; kichemmo taane; quya maanjemmo taane.
43010010	Gaayo bi waa beeto gaayoyich, guuroonaa aalliyoonoyichalli, baroon halloyich toonoone; tunaballi ta waato, kashoon boonoshi danemmoyich, ebiyoo ceeni kashoon boonoshi danemmoyichiye.
43010011	"De'a qiddoo taane. De'a qiddoo bi bageena'o keroyich qitemmone.
43010012	Tunaballi gijoon deqqiqqi qiddaa beeto biicho tunati bagee qiddoo tuno bi qajitoyich, okaroo waa gaata bageena'on dufiichi woccemmone; arooba okaroo bageena'on yechemmone; boonoshinoo shaccemmone.
43010013	Ara qiddoo bi woccito, gijoon deqqiqqi qiddaa beeto bi tunatoyichiye; bageena'oyichoo maaxo bi qajitoyichiye.
43010014	"De'a qiddoo taane. Nihoo Yeeri taan bi arii beetoomon, tawoo Nihoo Yeerin ta arii beetoomon ta bageena'on arii beeto taane; boonoshiyoo taan arii beetina'one; boonoshi keroyichoo qitemmo taane.
43010016	Hini maggooch giyaani bara bageena'o taach beetina'one. Boonoshinoo wotta deebo taach qaawiihe; ta qaaroonoo waayemmina'one; ikka qiddoo boonoshin ikkochiree quyemmone.
43010017	"Qitii duukkatina'ochi daggoochee wochinnoon ta kechemmoyich, ta daaggoona qitemmo taane; ebich Nihoo Yeeri taan shunnii beetone.
43010018	Ta shunniree qitehoalli, ta shunnaanoon taan wuxemmo aalloone. Qitoonaa qitii duukkatina'ochi daggoochee keyonoyich hakkoo taach beetone; ta Nihoo 'Ebin tuniibe!' itone" iye.
43010019	Arooba hini yibbaatee naboona Ayihudeena'ochi daggooch wochinnoon shaco giyiye.
43010020	Boonoshi daggoochee meetina'o "Yinnachone! Geyatone! Amoyich bi yibbaatoon waayaa beetotine?" iyeete.
43010021	Bareena'o "Bi yibbaatoo yinnachi ashi yibbaatoomo toonoone. Yinno aaf doogeena'ochi aafoon ciinniyoon hakkeha?" iyeete.
43010022	Yerusalem beeti yaafee kexon Yeerich boonoshi diirii beeti baaroo katinniye. Shawoo yooyone.
43010023	Yesuusi Yaafee Kechi kakallooch Solomoonichi genja gaaddaafoona sha'aa beehe.
43010024	Ikkikka Ayihudeena'o biin giichii guuddiqqi, "Aati wottoon nooch aachenne? Ne Kiristoosi ne gaata, kaacha nooch gete!" iyeete.
43010025	Yesuusiyoo ishichiqqi boonoshich wochiye:- "Ta ittoshich gettato taane; tunaballi ibariyaachotine. Ta, ta nihoo waanee wocheeqqa ta tunii beeti shuunoo taachon miixaa beetone;
43010026	Tunatee ittoshi ta bago ittoshi tuno qajitoyich ibariyaachotine.
43010027	Ta bageena'o ta qaaroon waayaa beetina'one; tawoo boonoshin arii beeto taane; boonoshiyoo taan dabbii beetina'one.
43010028	Tawoo boonoshich bulli yemeenee kashoon immemmo taane; bulli yemeenee shiwaree qaaqqooch giyaachemmina'one. Boonoshin ta kishoochee boggemmo koniyolla aalloone.
43010029	Boonoshin taach immiti ta Nihoo bulliyee beshoone; ta Nihoochi kishoochee bogon koniyolla hakkaachemmone.
43010030	Taannaa Nihoo Yeerina ikkoo noone" iye.
43010031	Arooba Ayihudeena'o biin yexiree wuxiya wochinnoon xaqqoon tiijiyeete.
43010032	Yesuusi boonoshich "Ta nihoo waanee wocheeqqa wodda de'a mooyon ittoshich bekkiito taane; hini ta shuunati shuunoochee aabichiye taan xaqqoona ittoshi yexxemmo?" iye.
43010033	Ayihudeena'o wochiqqi, "Ne naagoyichalli de'oon ne shuunatoyich neen yexaachone; ne ashi bushoo tunaachaa ne qelloon Yeeri ne tuniitoyichiye" iyeete.
43010034	Yesuusi ishichiqqi boonoshich wochiye:- "Yeeri ' "Ittoshiyoo nuggushoo ittoshine" ito taane' iqqi bi gettito ittoshi callooch kooreyaanoona?
43010035	Yaafa Macaafee qaaro shaddeyoon hakkaache; hini bi qaaroon waayatina'on, Yeeri 'Ittoshiyoo nuggushoo ittoshine' bi itoyeena,
43010036	'Yeerichi Bushoo taane' ta itoyich Nihoo Yeeri yaafiton, shawee toommoochoo bi deejiton 'Naaggaahine!' iyotina?
43010037	Illa ta, ta Nihoo shunniti shuunoon ta shuuno qayi gaata, taan ibariyaayote!
43010038	Tunatee ta shuuna gaata, taanolla ittoshi ibariyoo qayi gaata, Nihoo Yeeri taanna tookkii bi tunoon, tawoo Nihoo Yeerina tookkii ta tunoon xiishiree ittoshi ariiyemmoyich, ta shuunoon ibariibote!" iye.
43010039	Ebich wochiqqi biin yecha qaawiyeete; tunatee boonoshi kishoochee muricciye.
43010040	Arooba Yesuusi shiichiqqi Yowannisi aacona afaalliibee echati xaa'oo Yooridanoosi Aacoyee beqach wochinnoon hammiqqi arooch kotahe.
43010041	Wodda asheena'o bi waan waaheete. Boonoshinaa boonoshina "Yowannisi ikka mallatoonolla bekiyaanoone; tunaballi Yowannisi hini uroochon bi gettito bulli ibaroone" iyeete.
43010042	Aroochaa meeti asheena'o boonoshi mulloon Yesuusichi toommooch too'iiheete.
43011001	Maariyaminaa bi manee Maaritina beeti Bitaana Alazaari gettee beeti ikka uro beehe; biyoo biiyahe.
43011002	Hini ara Maariyami shittoon Doono Yesuusichi baatooch ukkiichaa bi qelli eexona hiditi ureene; wotta biiyati Alazaariyoo bi manoone.
43011003	Ebich bi maneena'o Maritinaa Maariyamina "Ta Doonocho! Ne shunnaa beeti Alazaari biiyatone" iqqi bi waan wochoon daachiiheete.
43011004	Yesuusiyoo ishin waayaqqi ishichiye:- "Alazaari biiyato, Yeerichi Bushoo hini bi biiyee naboona bi oogemmoyich Yeerichi oogoyichalli hini biiyoona qitaachemmone" iye.
43011005	Yesuusi Maaritinaa bi maneenon, Alazaarinoo oogichii shunnii beetone.
43011006	Alazaarichi biiyoon Yesuusi waayatoyee gub, arooba bi beeti xaa'ooch gutta qeyiye.
43011007	Ebiyee gub, bi dabbeena'oyich "Yihudee Shawooch wottaree hambone" iye.
43011008	Bi dabbeena'o "Dojachocho! Arooch beeti Ayihudeena'o giishacha aaboyee aaf neen xaqqoona yexiree wuxiya qaawitina'one; and wottaree boonoshi waan hamma inne?" iyeete.
43011009	Yesuusiyoo wochiqqi, "Ikka heeyo aaraa gutta saato toona? Araddoona sha'aa beeto koniyolla bi bee gaata, hini shaweexi bekkoon beeggemmone; ebich dihaachemmone.
43011010	Tunatee xumoona sha'aa beeto koniyolla bi bee gaata, biich bi mandaratoyich dihemmone" iye.
43011011	Ebin bi gettitoyee gub wochinnoon "No shunachi Alazaari tokkatatone; tunaballi biin tokkatoochee tiijiya hammaa beeto taane" iye.
43011012	Ebich bi dabbeena'o "Doonocho! Tokkatoo biin yechito tuna gaata, wodemmone" iyeete.
43011013	Tunatee Yesuusi "Tokkatatone" iqqi bi gettito, "Qititone" getone; tunaballi tokkateechon bi gettito boonoshich shaahiye.
43011014	Ebich arooba Yesuusi kaacha "Alazaari qititone;
43011015	Ittoshi mulloon ta toommooch too'iyoona ittoshi kupphemmoyich, arooch ta beemi qayoyich emirihoye; ittoshichoo gaawatone. And bi waan hambone" iye.
43011016	Ebich "Qaapoo" gettee beeti Toomaasi bara Yesuusichi dabbeena'oyich "Biinna tookkiree qitibone; hambone" iye.
43011017	Yesuusi Bitaana shaggiqqi, "Alazaari qitii bi duukkato hanaach awudda qemone" geton waayahe.
43011018	Hini Bitaani Yerusalemee bi wokkii beeto keeja kiilee meetir bedoone.
43011019	Boonoshi manoo qititoyich Maaritinaa Maariyaminon goggiyoyich, Ayihudeena'ochi daggoochee meetina'o waaheete.
43011020	Ebiyee gub, Maariti Yesuusi womon waayaqqa biin giijiya kechahan; tunatee Maariyami kexooch kotaa beehan.
43011021	Maaritiyoo Yesuusich "Ta Doonocho! Hiniich ne beeto gaata, ta manoo qitaacheshone.
43011022	Tunaballi Yeeri ne qollammo bullin neech bi tuniiyemmo tunoon arii beeti taane" iyan.
43011023	Yesuusiyoo "Ne manoo qitii bi duukkatoochee kechemmone" iye.
43011024	Maaritiyoo "Ciireexi aabooba qitii duukkatina'ona tookki kechemmo bi tunoon arii beeti taane" iyan.
43011025	Yesuusiyoo "Qitii duukkatina'oyich kashoon imiree kichemmo taane. Bi mulloon ta toommooch too'ii beeto bi qititeenolla kashachon tunemmone;
43011026	kashacho tunaqqi bi mulloon ta toommooch too'ii beeto bulli, bulli yemeenoon qitaachemmone. Ebin ibariinne?" iqqi echahe.
43011027	Areyoo "Eeha, ta Doonocho! Ne 'Hini shawee toommooch woyemmone' getteeti Kiristoosi Yeerichi Bushoo ne tunoon ibariiti taane" iyan.
43011028	Maariti ishichiichaa wottaqqa kexooch giyahan. Bi manee Maariyamin ceeggaa bad wochiqqa, "Dojacho waatone; neen ceeggii beetone" iyan.
43011029	Are ishin waayaqqa afaafinoona tiyaa bi waan hammahan.
43011030	Yesuusi Maaritina tookkii bi danati xaa'oochalli bi beeto bat gafooch giyaanoone.
43011031	Biin goggiya tookkii kexooch kotaa beeti Ayihudeena'o Maariyami afaafinoona tiyaa bi hamon beeggiqqi, "Maashoochaa eepaniye tiyaa bi hammato" iqqi kechii biin dabbiyeete.
43011032	Maariyami Yesuusi beetooch waa biin ciinnaa bi baatooch dihiqqa, "Ta Doonocho! Hiniich ne beeto gaata, ta manoo qitaacheshone" iyan.
43011033	Yesuusi are eefee, wotta biinna tookkii waati Ayihudeena'o eefee ciinniqqi bi giidoo qajaqqi ayiniye; goggemmonoo mawiihe.
43011034	"Aabiichiye ittoshi duukkito?" iye. Boonoshiyoo "No Doonocho! Waaree beege!" iyeete.
43011035	Yesuusi acimoon ukkiye.
43011036	Arooba arooch beeti Ayihudeena'o "Aabichiqqi Alazaarin bi shunnii beeto gaata beegote!" iyeete.
43011037	Tunatee boonoshi daggoochee ikkikkeena'o "Hini aaf doogoochi aafoon ciinniiti uro, hinin wotta bi qitaachemmoyich tuniyoon mawiiha?" iyeete.
43011038	Yesuusi wochinnoon oogichii ayiniqqi Alazaari duukkati maasho beetooch hammiye. Opoo xaqqee kexone; kelloo xaqqoona keppheetone.
43011039	Yesuusi "Xaqqoon tiiji bayote!" iye. Qititi uroochi manee Maariti "Ta Doonocho! Bi duukkato hanaach awudda qemone. Ebich hanaach beddaahee shaa'o qayaachemmone" iyan.
43011040	Yesuusi " 'Ta gettaton ne ibarii gaata, Yeerichi oogee yiiroon beeggemmi neene' getaachota?" iye.
43011041	Asheena'oo xaqqoon tiijiyeete. Yesuusi kaama wottaa shimaayooch ciinniqqi, "Ta Nihoocho! Taachon ne waayatoyich neen gallatahoye.
43011042	Bulli aaboon ne waayoon arii beeto taane; tunaballi taan ne deejoon boonoshi ibariiyemmoyich, hini ta guudoona neexati asheena'oyicha iqqa ishin gettahoye" iye.
43011043	Ishichiqqi bi corootitoyee gub bi qaaroon oogichiqqi, "Alazaaro! Waa keye!" iqqi ceeggiye.
43011044	Qititi uro bi kishoo, bi baatoo kaafee duukkati kaafanoona tookkii, bi aafoo bi kaapatona kechiye. Yesuusi "Biishote! Hambe" iye.
43011045	Arooba Maariyam waan waaqqi Yesuusi tuniiton beeggiti Ayihudeena'oochee meetina'o boonoshi mulloon bi toommooch too'iiheete;
43011046	Tunatee boonoshi daggoochee ikkikkeena'o Fariseena'o waan hammiqqi Yesuusi tuniiton gettiyeete.
43011047	Ebich qeesheena'ochi ukkureena'onaa Fariseena'ona Ayihudee nallachina'on kiciqqi, "Aabichibona? Hini uro meeti mallatoon bekkii beehe amoone!
43011048	Cikkii no qayi gaata, asheena'o bulli bi waan wottemmina'one; Roomee Shawee ukkureena'o waaree Yeerich no goyinnaa beeti yaafee kexo beeti xaa'oon, no aagatoonoo aalliiyemmina'one" iyeete.
43011049	Aroobee natooba qeeshee guudo tunati Qeyaafi gettee beeti, boonoshi daggoochee ikkoo "Ittoshi amoonolla ariyaachotine.
43011050	Asheena'o bulli boonoshi aalloye, ikka uro boonoshi keroyich bi qitoo ittoshich kettoo tunoon shalligaachotina?" iye.
43011051	Ishin bi gettito, bi qelloona ariiqqi toonoone; tunaballi aroobee natooba qeeshee guudo bi tunatoyich, Yesuusi Ayihudeena'ochi keroyich bi qitemmon keemmiye;
43011052	Bi qitemmo, shacaqqi bari bara shawooch beeti Yeerichi Bushiisheena'on wotta ikkooch bi kicemmoyichalli, Ayihudeena'oyich baach toonoone.
43011053	Ebich Qeyaafi nallachina'oyich bi gettiti ara aaboochee tiijiqqi Yesuusin wuxoyich echeeheete.
43011054	Ebichi naboona aroyee gub Yesuusi Ayihudeena'ochi daggooch xalla bekkaqqi sha'ataanoone; tunaballi aroochee tiyiqqi barahee ga'ooch beeti shawoo, Efiremi gettee beeti katamooch hammiye; arooch bi dabbeena'ona tookkii kotahe.
43011055	Ayihudeena'o baarii beeti Beshee Baaroo katinniye. Dofee asheena'o boonoshi qelloon boonoshi xalliiyemmoyich, ebi Beshee Baaroyee shiichiqqi boonoshi beeti shawoochee Yerusalem waaheete.
43011056	Boonoshiyoo Yesuusin qaawii beeheete; Yaafee Kechi kakallee daggooch neexaqqi boonoshinaa boonoshina "Ittoshich amo shaahii beete? Baarooch waataacheha?" iibee yibbaataheete.
43011057	Aroyee aaf qeesheena'ochi ukkureena'o, Fariseena'oo biin yecha qaawiqqi, "Yesuusi beeti xaa'oon arii beeti asho bi bee gata, waaree nooch gete!" itina'one.
43012001	Yesuusi, Beshee Baaroon shiritta qemooch geddiichii, qitii bi duukkatoochee bi kichiti Alazaari beeti Bitaana hammiye.
43012002	Aroochaanoo xumi maayoon qanniiheete; Maaritiyoo boonoshich giddiihan; Alazaariyoo biinna tookkii kotatina'ochi daggoochee ikkoone.
43012003	Maariyami qachi neetira beda naaridoosi gettee beeti oogati aaxxi shittoon deebaqqa Yesuusichi baatooch ukkiyan; bi qelli eexona bi baatoon hidiyan. Ebi shittee cinno kechi ikkotahe.
43012004	Tunaballi Yesuusi dabbeena'ochi daggoochee ikkoo, biin beshiiree immemmi Asqorootachi Yihudi
43012005	"Hini shittoon wodda balla birawoona kemee, iriteetina'oyich amoyich immeyaache?" iye.
43012006	Ishin bi gettito, gaayo bi tunatoyichalli, iriteetina'oyich ariqqaqqi toonoone; gija yesha kojoon kallaqqi kojee daggooch kicee beetoochee bi qellich bi deqqi beetoyichiye.
43012007	Yesuusiyoo "Qayote! Hini shittoon ta duukkeeyemmi aaboyich qanniiqqa quyatine.
43012008	Girachina'o bulli araddoon ittoshina tookkiiniye boonoshi beeto; tunaballi ta bulli araddoon ittoshina tookki beetaachemmo taane" iye.
43012009	Ayihudeena'ochi daggoochee meeti asheena'o Yesuusi Bitaana bi beemon ariiqqi waaheete; boonoshi waato, qitii bi duukkatoochee bi kichiti Alazaarinoo beeggalli Yesuusi ikketon baach toonoone.
43012010	Ebich qeesheena'ochi ukkureena'o Alazaarin wotta wuxiya echeeheete;
43012011	Ebiyoo Ayihudeena'ochi daggoochee meetina'o bi naboona boonoshin qajiichii boonoshi mulloon Yesuusichi toommooch boonoshi too'iitoyichiye.
43012012	Dechara Beshee Baaroon baaroyich waati meeti asheena'o "Yesuusi Yerusalem woyemmone" getee waayaqqi,
43012013	yeebbee waamon dapii yechii Yesuusin giijiya kechiqqi, "Yeeri gallateebe! Doono Yeerichi shigoona waa beeti Isra'eelee Taatoo diireebe!" iibee cookeeheete.
43012014	Ebiyee aaf "Yerusalemi asheena'ote! Shattaahotine! Ebiyoche, ittoshi taatoo kuree bushoon yebbaree woyemmone" getee bi kooreetoomon Yesuusi kuree bushoon danaqqi yebbahe.
43012016	Yesuusichi dabbeena'o arooba ebin shalligaaneena'one; tunaballi Yesuusi shimaayooch bi kechitoyee gub, "Hini biichon Yaafa Macaafooch kooreeton ceechito noone" iqqi shalligiyeete.
43012017	Ebiyee aaf Yesuusi Alazaarin qitii bi duukkati opoochee ceeggiqqi bi kichiyooba, biinna tookkii beeti asheena'o tunati mooyon miixaa beeheete.
43012018	Ebich hini mallatoon bi tuniyoon waayati dofee asheena'o wotta biin giijiya kechiyeete.
43012019	Ebichi naboona Fariseena'o boonoshinaa boonoshina "Andoo ikka mooyonolla tuniyoon hakkaachone! Ebin beegote! Ashoo bulli bi waan wottatone" iyeete.
43012020	Ebi baarooba Yeerich goyinniya Yerusalem hammiti asheena'ochi daggooch ikkikka Giriikkeena'o beeheete.
43012021	Boonoshiyoo Galiilee Shawooch beeti Beteshayidachi Filipphoos waan giddaqqi, "No doonocho! Yesuusin nooch bekkiibe!" iqqi qollaheete.
43012022	Ebina Filipphoosi hammiqqi Indiriyaasich gettiye; aroochee guttaqqi hammii Yesuusich gettiyeete.
43012023	Yesuusiyoo ishichiqqi boonoshich wochiye; "Ashi Bushoo ta, Yeer waanee oogoon ta deqqemmi aaboo katinnitone.
43012024	Ibaroon ittoshich gettoye:- Ikka teepphee aafe shawooch holliqqa bi qitaan gaata, bi ikketi echemmine; tunatee bi qiti gaata, wodda aafoon aafemmine.
43012025	Bi kasheen wodiyoyich shunnii beeto bulli muccemmone; hini shawee toommooch beebee bi kasheen wodiyoyich shunnaano, bulli yemeenee kashoon danemmone.
43012026	Koniyolla bi tunatee ta wocheyacho tunoon bi qaawi gaata, taan dabbibe! Ta beetooch hini ta wocheyacho wotta beeyemmone. Koniyolla ta wocheyacho bi tuna gaata, Nihoo Yeeri biin oogiiyemmone" iye.
43012027	"And ta kashe xuuxatine; ama getate? 'Ta Nihoocho! Hanaach ta toommooch woyemmi xuuxoochee taan wodiibe!' getata? Tunatee hini hanaachi xuuxoon beegoyichiye ta waato.
43012028	Ta Nihoocho! Ne shigoon oogiibe!" iye. Arooba shimaayoochee "Ebiyee aaf oogiito taane; andoo oogiiyemmo taane" immi qaaro waayeehe.
43012029	Arooch neexaa beeti asheena'o hini qaaroon waayaqqi, "Xeeyoone gigaa beeto" iyeete. Bareena'oo "Shimaaji maraakoone waa biich yibbaataa beeto" iyeete.
43012030	Yesuusi ishichiye:- "Ebi qaaro waayeeto, ittoshi naboyichalli ta naboyich toonoone.
43012031	And Yeerich de'a getaani hini shawee toommeexi asheena'ochi toommooch nalloo kinda bedditone; and boonoshin hajii beeti taatoo maach yookkeeyemmone.
43012032	Taanoo shawoochee boonoshi tiiji gaata, bullin ta waan yeepphemmo taane" iye.
43012033	Yoodee bi qitemmon bekkiyoyich ishin gettiye.
43012034	Ebich dofee asheena'o "No, Kiristoosi bulli yemeenoon bi beeyemmo tunoon Yeerichi Callee Macaafoochee shemmatee waayato noone. Newochi 'Ashi Bushoon shawoochee tiijemmina'one' iqqa aabichiqqa gettanne? Ishi Ashi Bushochi konine?" iqqi echaheete.
43012035	Yesuusiyoo "Bat giishacha aabee wottoon bekko ittoshina tookki beeyemmone. Mandaroona sha'aa beeto amooch bi hammii beeto gaata ariyaanoone; ebich ittoshich bi mandarataachemmoyich, bekka beetee sha'abote!
43012036	Bekkoochi bushiishoo ittoshi tunemmoyich, bi bekka beetee, ittoshi mulloon hini bekkoochi toommooch too'iibote!" iye. Yesuusi ishin bi gettitoyee gub boonoshi daggoochee kechiqqi ikka qera xaa'ooch hammiye.
43012037	Tunaballi ebin shaaha mallatoon boonoshi aafoochaa bi bekkiiteenolla, boonoshi mulloon bi toommooch too'iyaaneena'one;
43012038	Ebich keemachi Isiyaasi "Doono Yeero! No miixaton koni ibariite? Doono Yeerichi giidochi konich bekkaate?" iqqi bi gettiti qaaro ceenniye.
43012039	Isiyaasi wotta "Yeeri ishichitone:- 'Ta waan boonoshi wottatee boonoshin ta wodiyaachemmoyich, boonoshi aafoona boonoshi ciinaachemmoyich, boonoshi mulloona boonoshi shalligaachemmoyich, boonoshi aafoon daayiito taane; boonoshi mulloonoo muumiitoo taane' itone" iye; ebich boonoshi mulloon bi toommooch too'iiyemmon mawiitina'one.
43012041	Isiyaasi ishichiqqi bi gettito, Yesuusichi oogee yiiroon shiichiqqi bi beeggitoyichiye; wotta Yesuusichon gettiye.
43012042	Arooba Ayihudeena'ochi ukkureena'o daggoocheenolla meetina'o boonoshi mulloon Yesuusichi toommooch too'iiheete; tunaballi Fariseena'o Ayihudeena'o kicee beeti kexoochee boonoshi yoohaachemmoyich, xalla kichii getaaneena'one;
43012043	Ebiyoo Yeeri boonoshin oogiyoyee beshoon asho boonoshin oogiiyemmoyich boonoshi qaawitoyichiye.
43012044	Ebichi hillooch Yesuusi bi qaaroon oogichiqqi ishichiye:- "Bi mulloon ta toommooch too'ii beeto, taan wochatochi toommooch too'iitalli, ta ikketo toommooch toonoone;
43012045	Taanoo beeggii beeto, taan wochaton beeggii beetone.
43012046	Bi mulloon ta toommooch too'ii beeto bulli, mandarooch bi beetaachemmoyich, ta, bekko tunaqqa hini shawee toommooch waato taane.
43012047	"Hini shawee toommooch beetina'on wodiyoyichalli, boonoshi toommooch nalloyich waataano taane. Ebich koniyolla ta qaaroon waayaqqi ebi bi waayati qaaroon quyo bi qayi gaata, bi toommooch nallemmo ta toono taane.
43012048	Taanoo qaje iqqi ta qaaroon ibariyaanoochi toommooch nallemmo beetone; ciireexi aabooba hini ta gettati qaaro bi toommooch nallemmone.
43012049	'Amoyicha?' bi gettee gaata, ta qellee shalligoona getaano taane; tunaballi taan deejiti Nihoo Yeeri aroo ama ta gettemmo gaata taach gettitone.
43012050	Aroo 'Hamiree gete!' iqqi taach bi gettiti qaaro, bulli yemeenee kasho bi tunoon arii beeto taane. Illa ta gettaa beeton Nihoo Yeeri taach gettitoomon ebiyoomon gettahoye" iye.
43013001	Beshee Baaroo katinniqqi ikka qemo echahe; Yesuusi hini shawoochee Nihoo Yeer waan bi hammemmi aabo katinon ariihe. Hini shawee toommooch beeti bi dabbeena'on shunniye; ciirooch beddaaheenoo boonoshin shunniye.
43013002	Yesuusinaa bi dabbeena'ona xumi maayoon maa beeheete; Daabiloosiyoo shiichiqqi Asqorootachi Simoonichi bushoo Yihudi Yesuusin beshiiree bi immemmoyich gonda shalligoon bi mullooch giijitone;
43013003	Yesuusi Nihoo Yeeri bi kishooch bulli mooyon bi imon, Yeer waanee bi womonoo, Yeer waanoo wottaree hammemmo bi tunoon arii beetone.
43013004	Ebich madee toommoochee tiyii, toommeexi bi tahoon shoottiqqi kotiichii, hidee qoraddoon tiijii eddahe.
43013005	Aree hillooch aachi kita qiicoona aacon oobbiqqi bi dabbeena'ochi baatoon mayonaa bi eddati qoraddoona hidii shokkiyoonooch giyiye.
43013006	Aroochee Simoon Pheexiroos waan giddahe; biyoo "Ta Doonocho! Ne ta baatoon machaniya ne ii beeto?" iye.
43013007	Yesuusiyoo wochiqqi, "Ta tunii beeton and ariyaano neene; tunatee gub ariiyemmo neene" iye.
43013008	Pheexiroosiyoo "Ta baatoon cir mayaachine!" iye. Yesuusiyoo "Ne baatoon ta mayo qayi gaata, taanna tookkii ikkittino neech aalloone" iqqi wochiye.
43013009	Simoon Pheexiroosiyoo "Ta Doonocho! Ishi gaata, ta kishoonaa ta qelloonon daakkiree mayalli ta baatoo ikketon machaaye" iye.
43013010	Yesuusi "Bi qeddoon machato, bi ashittino bulli xalloo bi tunatoyich, bi baatoon machoyee damba biich baroo qaawiyaache. Ittoshi xalloo ittoshine; tunaballi ittoshi bulli toonoone" iye.
43013011	Biin beshiiree immemmo aabi gaata bi arii beetoyich, "Ittoshi bulli xalloo toono ittoshine" iye.
43013012	Boonoshi baatoon machii bi ciichitoyee gub boonoshi baatoon hidii bi shokkiiti qoraddoon shoottiichii bi tahoon tahaqqi kotahe; boonoshichoo ishichiye:- "And ittoshich ta shuunaton beeggito ittoshi toona?
43013013	Ittoshi taan 'Dojachone; Doonone' iqqi gettii beetotine; eeha taane. Ebich ittoshi gettito ibaroone.
43013014	Illa ta ittoshi Doononaa Dojachona tunaachaa ittoshi baatoon ta machatoye, ittoshinaa ittoshina ittoshi baatoon macheya beddiyotine.
43013015	Ebin ittoshich ta tuniitoomon ebiyoomon wotta ittoshinaa ittoshina ittoshi tuniiyemmoyich bekkiito taane.
43013016	Ibaroon ittoshich gettoye:- Guuno bi doonoyee beshaanoone; wocheetoo biin wochatoyee beshaanoone.
43013017	And ebin ariiqqi ittoshi tunii gaata, diireeto ittoshine.
43013018	"Ittoshi bullichon toonoone ta gettaa beeto; ta kaaccati asheena'o amoomina'o gaata taane arii beeto. Tunaballi ebin ta gettaa beeto, Yaafa Macaafoochaa 'Taanna tookkii geechaqqi maa beeto taan kocha tiyiye' getteeti qaaro ceennemmo bi tunatoyichiye.
43013019	Ebi tunahooba Beeyacho ta tunoon ariiree ittoshi ibariiyemmoyich hanaach mooyo waataan beetee, ittoshich gettato taane.
43013020	Ibaroon ittoshich gettoye:- Ta wochato koninolla shunnii beeto taan shunnii beetone; taanoo shunnii beeto taan wochaton shunnii beetone" iye.
43013021	Yesuusi ishin bi gettitoyee gub, bi kashe xuuxahan; "Ibaroon ittoshich gettoye:- Ittoshi daggoochee ikkoo taan beshiiree immemmone" iqqi xalla gettiye.
43013022	Bi dabbeena'o "Koniniye bi gettii beeto?" iqqi boonoshi gaboon guttiiqqi boonoshinaa boonoshina ciineeheete.
43013023	Bi dabbeena'ochi daggoochee Yesuusi shunnii beeti ikkoo Yesuusichi ga'ooch kotaqqi beehe.
43013024	Ebich Simoon Pheexiroosi ara uroon qillifaqqi, " 'Koniniye ne gettaa beeto?' getiree Yesuusin echabe!" iye.
43013025	Ebich aroo Yesuus waan katinniqqi, "Ta Doonocho! Arochi konine?" iqqi echahe.
43013026	Yesuusi wochiqqi, "And dukkaree ta qapphiiyemmo aroone" iye. Aroochee dukkaqqi Asqorootachi Simoonichi bushoo Yihudich qapphiihe.
43013027	Yihudi bi qapphatoyee gub bekkach Sheexaano bi mullooch giyiye. Arooba Yihudin Yesuusi "Shuuniya ne gabiton kaataree shuunabe!" iye.
43013028	Tunaballi kotatina'ochi daggoochee koniyolla amoyich ebin bi gettito gaata ariito aalloone.
43013029	Yihudi koja yesho bi tunatoyich, ikkikkeena'o Yesuusi "Baaroyich qaawiimmon kemabe!" oohee "Girachina'oyich ikka mooyon imbe!" ito boonoshich shaahiye.
43013030	Yihudi dukkoon bi qapphatoyee gub bekkach kexoochee kechiye; aree gaata shawoo xumoone.
43013031	Yihudi kechitoyee gub Yesuusi ishichiye:- "And Yeeri Ashi Bushoo taach oogoon immitone; biyoo taanna oogatone.
43013032	Yeeri taanna bi ooga gaata, Yeeri bi qelloona oogoon taach immemmone; andoo bekkach oogee yiiroon taach immemmone.
43013033	"Ta bushiisheena'ote! Bat giishacha saatoon ittoshina tookkii beeto taane. Taan qaawemmo ittoshine; Ayihudeena'ochi ukkureena'oyich 'Ta hammaa beetooch womon hakkaachotine' ta itoomon, andoo ittoshich wotta gettoye.
43013034	" 'Ittoshinaa ittoshina shunabote!' iqqa ittoshich andra mooyon gettoye; ta ittoshin ta shunnatoomon, ittoshi wotta ittoshinaa ittoshina shunabote!
43013035	Ittoshinaa ittoshina shuna gaata, ebina ta dabboo ittoshi tunoon asheena'o bulli ariiyemmina'one" iye.
43013036	Simoon Pheexiroosi "Ta Doonocho! Amoochiye ne hammemmo?" iqqi echahe. Yesuusi wochiqqi, "Ta hammaa beetooch and taan dabboon hakkaachine; tunaballi gub taan dabbemmo neene" iye.
43013037	Pheexiroosi "Ta Doonocho! And neen dabboon amoyich hakkaachote? Neecha iqqa qitoyich qannito taane" iye.
43013038	Yesuusiyoo wochiqqi ishichiye:- "Ibaroon taacha getiree qitenne? Ibaroon neech gettoye:- Keeja kaalloon taan nookkataan ne beetee, hanaach baakkoo kuuhaachemmone" iye.
43014001	Yesuusi daakkiqqi bi dabbeena'oyich ishichiye:- "Ayini xuuxiyaahotine! Ittoshi mulloon Yeerichi toommooch too'iibote! Wotta ta toommoochoo too'iibote!
43014002	Ta Nihoochi kexo gabinone; xaa'oon ittoshich qanniiya hammaa beeto taane. Ebi toonee gaata, ittoshich getaachesho taane.
43014003	Hammaqqa xaa'oon ittoshich ta qanniitoyee gub, ta beetooch ittoshi tunemmoyich wottaree waa ta waan ittoshin daammemmo taane.
43014004	Ta hammaa beeti xaa'ooch shaggiiyemmi gommon arii beeto ittoshine" iye.
43014005	Aroochee Toomaasi "Ta Doonocho! Ne hammaa beeti xaa'oon ariyaano noone; aabichiree gommon ariiyehone?" iye.
43014006	Yesuusi wochiqqi, "Gommonaa ibaroona, kashoonoo taane; Nihoo Yeer waan bechii beeti gommo ta ikketo baachiye; koniyolla bara gommona hammiqqi shagon hakkaache.
43014007	Taan ittoshi ariito gaata, wotta ta Nihoon ariiyesho ittoshine. Hanaachina tiijiqqi biin ariito ittoshine; biinoo beeggito ittoshine" iye.
43014008	Filipphoosi "Ta Doonocho! Nihoo Yeerin nooch bekkiibe! Aroo nooch beddiye" iye.
43014009	Yesuusi biich ishichiye:- "Haano Filipphooso! Meeti aaboon neenna tookkii kotato taane; hanaach beddaahee taan ariyaachine? Taan beeggito Nihoo Yeerin beeggitone. Aabichiqqa, 'Nihoo Yeerin nooch bekkiibe!' inne?
43014010	Tawoo Nihoo Yeerina tookkii ta beemon, Nihoo Yeeriyoo taanna tookkii bi beemon ibariyaachine? Ittoshich ta gettaa beeti qaaroon ta waanee toonoone ta gettaa beeto; tunaballi taanna tookkii beeti Nihoo Yeerine ebi bi shuunoon shuunaa beeto.
43014011	Tawoo Nihoo Yeerina tookkii ta beemon, Nihoo Yeeriyoo taanna tookkii bi beemon ibariibote! Ebi tuno qayi gaata, ta shuunati shuunee naboona ibariibote!
43014012	Ibaroon ittoshich gettoye:- Bi mulloon ta toommooch too'iimmo ta shuunaa beeti shuunoon aroo wotta shuunemmone; ta, Nihoo Yeer waan hammaa ta beetoyich ebiyee beshi shuunoonolla shuunemmone.
43014013	Bi Bushoo tawo, Nihoo Yeerichi oogee yiiroon asheena'oyich ta bekkiiyemmoyich, ta shigoona ittoshi qollaa beeto bullin tuniiyemmo taane.
43014014	Amoonolla ta shigoona ittoshi qolla gaata, tuniiyemmo taane" iye.
43014015	"Taan shunnii beeto ittoshi tuna gaata, 'Tuniibote!' iqqa ta gettaton ceechemmo ittoshine.
43014016	Tawoo Nihoo Yeerin qollemmo taane; bulli yemeenoon ittoshina tookki bi beeyemmoyich, bara Kupphiyachon ittoshich deejemmone.
43014017	Biyoo ibaroon bekkii beeti Ayaanoone; Yeerich de'a getaani hini shawee toommeexi asheena'o biin beegaaneena'onaa ariyaaneena'ona boonoshi tunatoyich, boonoshi mullooch qeejiqqi biich hajeyoon hakkaacheete; tunaballi ittoshi waan beeyemmone; ittoshi mulloochoo qeyemmone; ebich biin arii beeto ittoshine.
43014018	Nihaalli indaalli bushiishoochoomon ittoshin dufaachemmo taane; ittoshi waan wottaree woyemmo taane.
43014019	Ta hammemmo katinnitone; ebiyee gub, Yeerich de'a getaani hini shawee toommeexi asheena'o guttinnoon taan beegaachemmina'one; tunatee ittoshi taan beeggemmo ittoshine. Kashacho ta tunatoyich, ittoshiyoo kashacho tunemmo ittoshine.
43014020	Ta, ta Nihoona tookkii ta beemon, ittoshiyoo taanna tookkii ittoshi beemon, tawoo ittoshina tookkii ta beemon arooba ariiyemmo ittoshine.
43014021	'Tuniibe!' iqqa ta gettaton de'a iqqi tunii beeto, taan shunnii beeto aroone; taan shunnii beeton ta Nihoo shunnemmone; tawoo shunnemmo taane; biichoo bekkemmo taane" iye.
43014022	Arooba Asqorootachi Yihudiyee bara Yihudi tiyiqqi, "Ta Doonocho! Yeerich de'a getaani hini shawee toommeexi asheena'oyich bekkataanoon nooch ne bekkemmo aabichireeshiye?" iye.
43014023	Yesuusi wochiqqi biich ishichiye:- "Taan shunnii beeto koniyolla bi bee gaata, ta gettaton ceechemmone; ta Nihoo biin shunnemmone; bi waanoo woyemmo noone; bi waanoo beeyemmo noone.
43014024	Taan shunnaano ta qaaroon ceechaachemmone. Hini ittoshi waayaa beeti qaaro taan wochati Nihoo Yeerichoalli, taacho toonoone.
43014025	"Ittoshina tookkii beebee, ittoshich ishin gettato taane.
43014026	Tunaballi Nihoo Yeeri ta keroyich bi deejemmi Yaafa Ayaano tunati Kupphiyacho, aroo bulli mooyon ittoshich dojemmone; ittoshich ta gettato bullin ittoshich shalligichemmone.
43014027	Diggoon ittoshich wojii beeto taane; ta diggoon ittoshich immaa beeto taane. Hini ittoshich ta immaa beeti diggoo, shawee toommooch beeti asheena'o immii beetoomo toonoone. Xuuxiyaahotine! Shattaahotine!
43014028	" 'Ta hammemmo taane; ittoshi waanoo wottaree woyemmo taane' iqqa ittoshich ta gettaton waayato ittoshine. Ibaroon taan ittoshi shuni gaata, Nihoo Yeer waan ta hamona emiresho ittoshine; Ebiyoo Nihoo Yeeri tayee besho bi tunatoyichiye.
43014029	Ebi mooyo bi tunahooba taan ittoshi ibariiyemmoyich, waataan bi beetee, and ittoshich gettato taane.
43014030	Yeerich de'a getaani hini shawee toommeexi asheena'on hajii beeti taatoo waa beeto bi tunatoyich, ebiyee gub, ittoshina tookkii woddii yibbaatataachemmo taane. Tunatee aroo taan hajoon hakkaachemmone;
43014031	Tunaballi Nihoo Yeerin ta shunon shawee toommooch beeti asheena'o ariiyemmoyich, Nihoo Yeeri 'Tuniibe!' bi ito bullin shuunaa beeto taane. And tibote! Hiniichee hambone" iye.
43015001	"Woyino gettee beeti ibara woyinee qombee indoomo taane; gochiqqi bechitoo ta Nihoone.
43015002	Ta toommooch beechii aafataani ato bullin kuxi wokkiiyemmone; aafoon aafaa beeto bullinoo woddiiree bi aafemmoyich qephemmone.
43015003	Ittoshich ta gettati qaaroona and xallato ittoshine.
43015004	Taanna tookki ikkottabote! tawoo ittoshina tookki ikkottemmo taane. Woyinee ato bi indo aalloon bi qelloona aafoon aafo hakko bi qayoomon, ebiyoomon taanna tookkii ikkotto ittoshi qayi gaata, aafoon aafo hakkaachemmo ittoshine.
43015005	"Woyinee qombee indoomo taane; ittoshiyoo atoomo ittoshine. Ta aalloon amoonolla halloon hakkaachemmo ittoshine. Ebich taanna tookkii ikkottammo, tawoo biinna tookkii ikkottammo, aroo wodda aafoon aafemmone.
43015006	Koniyolla taanna tookkii ikkottataano bi tuna gaata, kuxxii maaxooch dufee shuuqqi beeti ateena'ochoomon tunemmone; boonoshinoo kiciree qaaqqooch dupemmina'one; galloon michoomonoo michemmina'one.
43015007	Taanna tookkii ittoshi ikkotta gaata, ta gettati qaaroo ittoshi mullooch bi bee gaata, ittoshi shunniyoo bullin qollabote! Yeeriyoo ittoshich immemmone.
43015008	Wodda aafoon ittoshi aafa gaata, ta dabboonoo ittoshi tuna gaata, ebina ta Nihoo oogemmone.
43015009	"Nihoo Yeeri taan shunoomon ta wotta ittoshin shunnato taane; ta shunoona beebote!
43015010	Ta Nihoo 'Tuniibe!' iqqi bi gettiton ta ceechoomon, bi shunoonoo ta beemoomon, 'Tuniibote!' iqqa ta gettaton ittoshi ceechi gaata, ta shunoona beeyemmo ittoshine.
43015011	Ta emirii beeti emiroona ittoshi emiremmoyich, ittoshi emiroo bi ceennemmoyich, ebi bullin ittoshich gettato taane.
43015012	Ittoshin ta shunnatoomon, ittoshinaa ittoshina shunabote! 'Tuniibote!' ta ii beeto ebine.
43015013	Asho bi shunachina'ochi keroyich bi kashoon beshii bi immi gaata, ebiyee besha shuno konicholla aalloone.
43015014	'Tuniibote!' iqqa ittoshich ta gettato bullin ittoshi tunii gaata, ta shunacho ittoshine.
43015015	Guuno bi doono tuniiya gabiton ariyaanoone; ebich ebiyee damba ittoshin guuno gataache. Tunatee ittoshin 'Ta shunachina'o' ito taane; ta nihoo waanee ta waayato bullinoo ittoshich gettato taane.
43015016	Ta ittoshin kaaccahoalli ittoshi taan kaacaano ittoshine. Nihoo Yeeri ta shigoona ittoshi qollato bullin ittoshich bi immemmoyich, hamiree beeyemmi aafoon ittoshi aafemmoyich ittoshin ukkuriito taane.
43015017	Illa ittoshinaa ittoshina shunabote! 'Tuniibote!' iqqa ittoshich ta gettaa beeto ebine" iye.
43015018	Yeerich de'a getaani hini shawee toommeexi asheena'o ittoshin shixxemmina'one; tunaballi ittoshiyee aaf taan boonoshi shixon ariibote!
43015019	Yeerich de'a getaani hini shaweexi asheena'ocho ittoshi tunato gaata, boonoshicho tunaton shunneshina'one; tunaballi boonoshi daggoochee ittoshin kaaccato taane; ebich boonoshi maggacho toono ittoshine; ebichi naboonaniye ittoshin boonoshi shixxii beeto.
43015020	'Guuno bi doonoyee beshaanoone' iqqa ittoshich ta gettaton battiyaahotine! Taan boonoshi du'ii gaata, ittoshin wotta du'iiyemmina'one. Ta gettati qaaroon boonoshi ceechi gaata, ittoshi gettemmi qaaroon wotta ceechemmina'one.
43015021	Tunaballi taan wochaa deejiton boonoshi ariyoo qajitoyich, ebi bullin ta naboona ittoshi toommooch shuunemmina'one.
43015022	Ta waaqqa boonoshich getaan gaata, gondo boonoshicho tunataacheshone; tunatee and boonoshi shuunati axaaxee naboyich boonoshi wochemmi noonoo aalloone.
43015023	Taan shixxii beeto, ta Nihoon wotta shixxii beetone.
43015024	Asho koniyolla shuunataani shuunoon boonoshi daggooch ta shuunataan gaata, gondo boonoshicho tunataacheshone; tunaballi and hini ta shuunato bullin beeggitina'one; taanoo ta Nihoonoo shixxitina'one.
43015025	Ebi tunato, boonoshi callee Macaafoochaa 'Nabaalloon taan shixxiyeete' getee kooreeto bi ceennemmoyichiye.
43015026	"Tunaballi ta, Nihoo Yeer waanee ittoshich ta deejemmi Kupphiyacho gettee beeto, ibaroon bekkii beeti Ayaano Nihoo Yeer waanee kechiqqi bi waahooba, aroo taachon miixemmone.
43015027	Ittoshiyoo wotta hini shuunooch ta giyatoochee tiijiqqi taanna tookkii ittoshi beetoyich, taachon miixemmo ittoshine" iye.
43016001	Daakkiqqi Yesuusi ishichiye:- "Xugo ittoshin bi dichaachemmoyich ebi bullin ittoshich gettato taane.
43016002	Ayihudeena'o kicee beeti kexoochee ittoshin yookkemmina'one; ebiyeenoo wotta ittoshin wuxemmina'o bullich boonoshi shuunoo Yeerich gaachaa beeto bi shaahemmi aabo woyemmone.
43016003	Ebin ittoshi toommooch boonoshi tuniiyemmo, Nihoo Yeerinoo taanoo boonoshi tuushitoyichiye.
43016004	Tunaballi ebin boonoshi tuniiyemmi aabo waahooba, ittoshich ta gettaton ittoshi shalligemmoyich, ebin ittoshich gettato taane" iye. "Ittoshina tookkii bat ta beetoyich, shiichiqqa ittoshich ebin getaano taane.
43016005	Tunatee and taan wochati ta nihoo waan hammaa beeto taane; ittoshi daggoocheenoo 'Amoochiye ne hammaa beeto?' getiree taan echemmo aalloone.
43016006	Tunaballi ebin ittoshich ta gettatoyich, ittoshi maacoona oogichii ayinito ittoshine.
43016007	Tunatee ibaroon ittoshich gettoye:- Ta hamo qayi gaata, Kupphiyacho ittoshi waan waataachemmone; ebich ta hamo ittoshich gaawiye. Ta hammatoyee gub biin ittoshich deejemmo taane.
43016008	Aroo waaree, shawee toommooch beeti asheena'on axaaxeechon, cadiqo ta tuneechonaa Yeer waanee kindemmi nallaa galleechonon boonoshin ittibatemmone.
43016009	Bi ittibatemmo axaaxeechon, boonoshi mulloon ta toommooch too'iyoon boonoshi qajitoyich, boonoshi toommooch axaaxee beemoniye;
43016010	cadiqeechon, Nihoo Yeer waan ta hammaa beetoyich, ebiyee gub, ittoshina tookki ta danataachemmoyich cadiqo ta tunooniye;
43016011	nallaa galleechonoo, Yeerich de'a getaani hini shawee toommeexi asheena'on hajii beeti taatoochi toommooch Yeerichi nalloo bi kinditoyichiye.
43016012	"Bat ittoshich ta gettemmi wodda mooyo beetone; tunaballi and ittoshich ta geti gaata, ittoshich maggemmone.
43016013	Tunaballi ibaroon bekkii beeti Ayaano bi waahooba, ibaroo bullin ittoshich bekkiiyemmone. Nihoo Yeer waanee bi waayato bullin gettehalli, bi qellee aalloona getaachemmone; woyemmi mooyon ittoshich gettemmone.
43016014	Aroo ta waanee bi waayaton ittoshich gettemmone; ebina taan oogiiyemmone.
43016015	Nihoo Yeerich beeto bulli taachone; ebich 'Ta waanee bi waayaton ittoshich gettemmone' iyoye" iye.
43016016	Ebichi hillooch Yesuusi 'Giishacha aaboyee gub taan beegaachemmo ittoshine; aree hillooch wotta giishacha aaboyee gub taan beeggemmo ittoshine" iye.
43016017	Bi dabbeena'ochi daggoochee ikkikkeena'o boonoshinaa boonoshina " 'Giishacha aaboyee gub taan beegaachemmo ittoshine; wotta giishacha aaboyee gub taan beeggemmo ittoshine; ebiyoo Nihoo Yeer waan ta hammaa beetoyichiye' iqqi nooch bi gettii beeto ebi mooyo amoone?" iyeete.
43016018	"Illa 'Giishacha aabo' bi ii beeto ebi amoone? Ama bi ii beeto gaata nooch arichataache" iyeete.
43016019	Yesuusiyoo ebi mooyon bi waanee echiya boonoshi qaawoon ariiqqi boonoshich ishichiye:- " 'Giishacha aaboyee gub taan beegaachemmo ittoshine; wotta giishacha aaboyee gub taan beeggemmo ittoshine' ta itoyich, ittoshinaa ittoshina amoyich echeemmotine?
43016020	Ibaroon ittoshich gettoye:- eepemmo ittoshine; muushanemmo ittoshine; tunaballi Yeerich de'a getaani hini shawee toommeexi asheena'o emiroona wucwuccemmina'one. Ittoshi muushanemmo ittoshine; tunaballi gub emiremmo ittoshine.
43016021	Shiyemmi ure maaxoo biin maahona maacarahane; tunaballi bushoon bi shiyatoyee gub 'Ta bushoo ashi daggooch shiijaqqi bacceetone' iqqa bi emiritoyich, aafi bi iritoon battahan.
43016022	Illa ittoshi and ayinii beeto ittoshine; tunaballi wochinnoon ittoshin beeggemmo taane; arooba emiroona wucwuccemmo ittoshine; ittoshi emiroonoo boggemmo aalloone.
43016023	Arooba amoonolla taan echataachemmo ittoshine. Ibaroon ittoshich gettoye:- Nihoo Yeeri ta shigoona ittoshi qollammo bullin ittoshich immemmone.
43016024	Hanaach beddaahee ta shigoona amoonolla qollaataano ittoshine; ittoshi emiroo bi ceennemmoyich, qollabote! Ittoshi qollammon danemmo ittoshine" iye.
43016025	"Hini mooyo bullin shaahiyoona ittoshich gettato taane; tunaballi Nihoo Yeerichon ittoshich kaacha ta gettemmi aabo woyemmone; ebiyee gub, shaahiyoonoo getaachemmo taane.
43016026	Arooba Nihoo Yeerin ta shigoona qollehotinalli, ta ittoshi keroyich qollemmo taane getiree getaache;
43016027	Ebiyoo taan ittoshi shunnitoyich, Yeer waanee ta womon ittoshi ibariitoyich, Nihoo Yeeri bi qelloona ittoshin bi shunnii beetoyichiye.
43016028	Nihoo Yeer waanee kechaqqa shawee toommooch waato taane; wochinnoon hini shawoochee wottaree Nihoo Yeer waan hammemmo taane" iye.
43016029	Bi dabbeena'o "And kaacha gettaa beeto neene; hini ne gettaa beeto shaahiyoona toonoone.
43016030	Bullin arii beeto neene; asho 'Ta mullooch beeton ariibe!' iqqi neen echo qaawiyaache; and no ebin ariito noone; ebich Yeer waanee ne womon ibariito noone" iyeete.
43016031	Yesuusiyoo boonoshich ishichiqqi wochiye:- "And ibariitotina?
43016032	Waayabote! Ittoshi qelli qelloona ta ikketon dufiichi ittoshi kexi kexooch ittoshi shacemmi aabo woyemmone; andoo shaggitone; tunaballi Nihoo Yeeri taanna tookkii bi tunatoyich, ta ikketo toono taane.
43016033	"Taanna tookkii ittoshich beeti ikkittinoona diggoo ittoshich bi tunemmoyich, ebi bullin ittoshich gettato taane. Yeerich de'a getaani hini shawee toommeexi asheena'o ittoshin du'iiyemmina'one; tunaballi kupphabote! Ta boonoshin kochaa wochito taane" iye.
43017001	Yesuusiyoo bi dabbeena'oyich ebi bullin bi gettitoyee gub, kaama shimaaj ciinniqqi ishichiye:- "Ta Nihoocho! Saato katinnitone; ne Bushoo ta neen oogiiyemmoyich taan oogiibe!
43017002	Ne oogiiyemmoo, taach ne immati asheena'o bullich bulli yemeenee kashoon ta immemmoyich, asho bullichi toommooch taan doonjiiqqa ne ukkuriitoyichiye.
43017003	Ne baach ibara Nuggushoo ne tunoon boonoshi ariyo, wotta ne deejiti Yesuus Kiristoosin boonoshi ariyoo, ebi bulli yemeenee kashoon danoone.
43017004	Shawee toommoochaa neen oogiito taane; 'Tuniibe!' iqqa taach ne immati shuunoon ciichito taane.
43017005	Ta Nihoocho! Shawoonaa shimaayoona halleyaan beetee, neenna tookkii ta beehooba taan ne oogiyoomon andoo ne beetoochaa taan oogiibe!
43017006	"Hini shawee toommeexi asheena'ochi daggoochee taach ne immati asheena'oyich ne shigoon arichiito taane. Neechina'o aahee, taach immahine; boonoshiyoo ne gettati qaaroon ceechitina'one.
43017007	Taach ne immato bulli ne waanee bi tunoon and ariitina'one.
43017008	Ebiyoo taach ne gettato bullin boonoshich ta gettatoyichiye; boonoshiyoo waayatina'one; ne waanee ta womon xiishoona ariitina'one; taan wochaa ne deejoonoo ibariitina'one.
43017009	"Eboshich neen qollahoye; taach ne immati asheena'o neechina'o boonoshi tunatoyich, boonoshich neen qollahoalli, shawee toommooch beetina'o bullich qollataache.
43017010	Taacho tunato bulli neechone; neecho tunatoo taachone; tawoo boonoshina oogato taane.
43017011	Tawo ne waan hammaa beeto taane; ebiyee gub, shawee toommooch beetaachemmo taane; tunaballi boonoshi shawee toommooch beeyemmina'one. Yaafa ta Nihoocho! Eboshi noochoomon boonoshi ikkottemmoyich, hini taach ne immatina'on ne shigoona quyabe!
43017012	Boonoshina tookkii shawee toommooch ta beehooba, taach ne immati ne shigoona ta boonoshin quyato taane; shiwato taane; Yaafa Macaafooch kooreeto ceennemmoyich, shiwaree qaaqqooch hammemmi ara uroyee damba koniyolla aallataanoone.
43017013	"Andoo ne waan hammaa beeto taane; ta emiroo ceeno bi tunoomon boonoshi emiroo ceeno bi tunemmoyich, shawee toommooch ta beehooba ebi bullin gettato taane.
43017014	Taach ne gettaton boonoshich gettato taane. Tawoo neech de'a getaani hini shawee toommeexina'ocho ta tunee qayoomon, boonoshiyoo wotta tooneena'one; ebichi naboona shixxeeheete.
43017015	Gondoochi nihoo kishoochee boonoshin ne quyemmoyichalli, hini shawee toommoochee boonoshin ne kichemmoyich neen qollataache.
43017016	Tawoo neech de'a getaani hini shawee toommeexina'ocho ta tunee qayoomon boonoshiyoo tooneena'one.
43017017	Ne ibaroona boonoshin yaafibe! Ne qaaro ibaroone.
43017018	Shawee toommooch beeti asheena'o waan taan ne wochoomon, ebiyoomon tawoo hini shawee toommooch beeti asheena'o waan boonoshin wochato taane.
43017019	Boonoshiyoo wotta ibarittinoona boonoshi qelloon neech boonoshi diiremmoyich ta boonoshicha iqqa ta qelloon neech diirito taane.
43017020	"Eboshi ikketina'oyich baach tunataanoon, hini boonoshi noonoochee kechiti qaaroona boonoshi mulloon ta toommooch too'iiyemmina'oyich wotta neen qollaa beeto taane;
43017021	Ta qollaa beeto, boonoshi bulli ikkottemmoyichiye; taan ne deejoon shawee toommooch beeti asheena'o ibariiyemmoyich, ta Nihoocho! Ne taanna ne beemoomon, tawoo neenna ta beemoomon, ebiyoomon wotta boonoshi noonna beebeete.
43017022	Nowoo ikkoo no tunoomon boonoshi ikkottemmoyich, taach ne immati oogee yiiroon tawoo boonoshich immato taane;
43017023	hini oogee yiiroon ta immato, 'Tawoo boonoshina ta tunoona, newoo taanna ne tunoona bulli ikkoo tunabeete' getoyichiye; shawee toommooch beeti asheena'o taan wochaa ne deejoon, taanoo ne shunnatoomon boonoshin ne shunon boonoshi ariiyemmoyichiye.
43017024	"Ta Nihoocho! Shawoonaa shimaayoona halleyaan beehooba, taan ne shunnatoyich, oogee yiiroon taach immahine; hini oogee yiiroon boonoshi beeggemmoyich, ebi taach ne immati asheena'o wotta taanna tookki ta beetooch boonoshi beeyemmoyich shunnahoye.
43017025	"Cadiqa ta Nihoocho! Neech de'a getaani hini shawee toommeexi asheena'o neen ariyaaneena'one; tunatee ta neen ariito taane; eboshiyoo taan ne deejoon ariitina'one.
43017026	Taanoo ne shunnati shunoona bareena'on boonoshi shunnemmoyich, tawoo boonoshina ta beeyemmoyich neechon boonoshich arichiito taane; battoo arichiiyemmo taane" iye.
43018001	Yesuusi ishichiqqi bi corootitoyee gub, bi dabbeena'ona tookkii tiyiqqi becheeti mixina'o beeti xaa'ooch, Qedirooni bamboyee beqach hammiye; biyo, bi dabbeena'oo ara becheeti michi daggooch giyiyeete.
43018002	Yesuusinaa bi dabbeena'ona meeti araddoon arooch kicee beeheete; ebich biin beshiiree immemmi Yihudi ara xaa'oon arii beetone.
43018003	Ebina faanusoonaa ceechoonon, ginoonaa gaachoonon yechiti ginee naayina'on, wotta qeesheena'ochi ukkureena'onaa Fariseena'ona wochati Yaafee Kechi qoomeena'on dabbiiqqi Yihudi waahe.
43018004	Arooba Yesuusi bi toommooch woyemmi mooyo bullin ariiqqi kechii, "Koniniye ittoshi qaawii beeto?" iqqi echahe.
43018005	Boonoshiyoo "Naazireetachi Yesuusiniye" iqqi wochiyeete. "Aroo taane" iye. Beshiiqqi immiti Yihudi wotta boonoshina tookkii arooch neexaa beetone.
43018006	Yesuusi boonoshich "Aroo taane" bi iyona, gub kishaqqi shawooch dihiyeete.
43018007	Wochinnoon Yesuusi "Koniniye ittoshi qaawii beeto?" iqqi echahe. Boonoshiyoo "Naazireetachi Yesuusiniye" iyeete.
43018008	Yesuusi wochiqqi, " 'Taane' iqqa ittoshich getaachota? Illa taan ittoshi qaawii beeto gaata, hinoshin qayote! Hambeete" iye.
43018009	Ishichii bi ito, "Hini taach ne immatina'ochi daggoochee ikkoonolla aalliyaano taane" bi iti qaaro bi ceennemmoyichiye.
43018010	Simoon Pheexiroosi bi cuyati sheefoon kaacciqqi qeeshee guudoochi guunon wuxiya bi daachiito uroochi qanna waamon karii kindiihe; uroochi shigoo Malkoosine.
43018011	Yesuusi Pheexiroosin "Ne sheefoon bi gonanooch wochibe! Nihoo Yeeri taach bi immiti xuuxee xoofoochee uchaayata?" iye.
43018012	Arooba huma ginee iraashoo bi ginee naayina'onaa Ayihudeena'ochi qoomeena'ona tookkii Yesuusin yechii gutta hilloon wochiqqi cuchiyeete;
43018013	shiichiqqi Haan waan daammiyeete; Haanni aroobee natooba qeeshee guudo tunati Qeyaafichi abboone.
43018014	Qeyaafiyoo "Ikka uro asheena'ochi keroyich bi qitoo gaawiye" iqqi Ayihudee ukkureena'oyich kocciti uroone.
43018015	Simoon Pheexiroosinaa bara dabboona Yesuusin dabbiyeete. Ara Yesuusichi dabboo qeeshee guudoona arichaa beetone; ebich qeeshee guudoochi kakallee maac Yesuusin dabbii giyiye;
43018016	Tunatee Pheexiroosi kellooch neexaa beehe. Arooba qeeshee guudoona arichaa beeti bara Yesuusichi dabboo kechi kellachich gettiqqi Pheexiroosin giijiye.
43018017	Ara kelloon quyaa beeti shaajate Pheexiroosin "Ne wotta hini uroochi dabbeena'o daggoochee ikkoo ne toona?" iyan. "Ta toono taane" iye.
43018018	Arooba shawoo aqqoo bi tunatoyich wocheyachina'onaa kellachina'ona qaaqqoon shookkii gechiiqqi neexaa kachii beeheete; Pheexiroosiyoo wotta boonoshi waan giddaa boonoshina tookkii neexaqqi kachii beehe.
43018019	Qeeshee guudo Yesuusin bi arichiyeechonaa bi dabbeena'ochonon echahe.
43018020	Yesuusiyoo wochiqqi, "Asheena'o bullich kaacha gettato taane; Ayihudeena'o kicee beeti kexonaa boonoshi bulli ikkooch kicee beeti Yaafee Kexonoochaa bulli araddoon dojito taane; aashoona gettaa ariyaano taane.
43018021	Illa amoyichiye taan ne echaa beeto? Boonoshich ta gettaa beetee waayati asheena'on echabe! Boonoshich ta gettaton arii beetina'one" iye.
43018022	Yesuusi ishichii bi iyee, arooch neexaa beeti qoomeena'ochi daggoochee ikkoo "Qeeshee guudoyich ishichiqqa wochinne?" iqqi Yesuusin tapahe.
43018023	Yesuusiyoo wochiqqi, "Gondoon ta gettato gaata, ta gondoon miixabe! Ta gettato tato gaata, amoyich taan tapanne?" iye.
43018024	Aroochee Haanni Yesuusin bi cucheetona qeeshee guudo Qeyaaf waan daachiihe.
43018025	Simoon Pheexiroosi andoo neexaqqi qaaqqoon kachii beehe. Arooch neexaa beetina'ochi daggoochee ikkikkeena'o "Ne wotta Yesuusi dabbeexi ikkoo toono neena?" iyeete. Biyoo "Ta toono taane" iqqi nookkahe.
43018026	Bi waamon Pheexiroosi kuxxiti uroochi xiboo tunati qeeshee guudoochi guunina'o daggoochee ikkoo Pheexiroosin "Becheeti michi daggoochaa Yesuusina tookkii ne beetee beegaachota?" iye.
43018027	Pheexiroosi wochinnoon nookkahe; aree gaata bekkach baakkoo kuukkiye.
43018028	Maaddoona Ayihudeena'ochi ukkureena'o Yesuusin Qeyaaf waanee Yihudee iraashoochi kexooch daammiyeete; boonoshiyoo "Iraashoochi kexooch no giyi gaata, ee'emmo noone; no ee'a gaatoo Beshee Baaree maayoon mamon hakkaachemmo noone" iqqi boonoshi shattitoyich, maaxooch neexaheetalli, iraashoochi kexooch giyaaneena'one.
43018029	Ebich Yihudee iraashoo Phelaaxoosi boonoshi beeti maaxooch kechiqqi, "Hini uroon amoyichiye ittoshi taggaa beeto?" iqqi echahe.
43018030	Boonoshiyoo wochiqqi, "Hini uro gondoon bi shuunataan gaata, ne waan deebaachesho noone" iyeete.
43018031	Phelaaxoosiyoo "Wochi daamiree ittoshi calloona nallibote!" iye. Ayihudeena'ochi ukkureena'o "No koninolla no wuxemmoyich, ittoshi calloo daaggaanoone" iyeete.
43018032	Ebi bi tunato, Yesuusi amoomi qitoon bi qitemmo gaata bekkiyoyich bi gettiti qaaro ceennemmoyichiye.
43018033	Iraashoo Phelaaxoosi wochinnoon kexooch giyii Yesuusin ceeggiqqi, "Ne Ayihudeena'ochi taatoo neena?" iqqi echahe.
43018034	Yesuusi wochiqqi, "Ishichii ne taan echaa beeto, ne qelloonashi, asho neech geteenaniye?" iye
43018035	Phelaaxoosiyoo wochiqqi, "Ta Ayihudo taanna? Ne asheena'onaa qeesheena'ochi ukkureena'onaniye neen taach beshiiqqi immitina'o. Halla amooniye ne hallito?" iye.
43018036	Yesuusi wochiqqi, "Ta taatittine hini shaweexi tooneene. Ta taatittine hini shaweexi bi tunato gaata, Ayihudee ukkureena'oyich ta immeyaachemmoyich ta dabbeena'o koyeshina'one; tunaballi ta taatittine hini shaweexi tooneene" iye.
43018037	Phelaaxoosi "Ishi gaata, taatoo neena?" iye. Yesuusi wochiqqi, "Taatoo ta tunoon newolla gettaa beetine. Ta, ibareechon miixiya ebich shiijato taane; shawee toommooch waato taane. Ibaroochee tunato bulli ta qaaroon waayemmone" iye.
43018038	Phelaaxoosiyoo "Ibaroo geto ama getone?" iye. Iraashoo Phelaaxoosi ishichiichii, wochinnoon Ayihudee ukkureena'o waan maach kechiqqi, "Ta bi toommoochee gondoon danataano taane.
43018039	Tunaballi Beshee Baarooba taan echaqqi cuchatina'ochi daggoochee ikkoon biichiyoo ittoshich doyoone. Ishi gaata, Ayihudeena'ochi taatoon ta biishon shunniyotina?" iqqi echahe.
43018040	Boonoshiyoo wochiqqi, "Baribaasi biicheeballi, hini uro biicheyaaye" iibee cookeeheete; ebi Baribaasi bokkoone.
43019001	Arooba Phelaaxoosi Yesuusin daammiqqi arangoona xoobbiihe.
43019002	Ginee naayina'o taatee mallatoon tunati gubbichoon angixoochee gengiqqi bi qellooch ukiiheete; ceella tahoon biich tajiyeete;
43019003	Aroochee bi waan ikki ikka giddaqqi, "Ayihudeena'ochi taatoocho! Ne taatittino manjibe!" iibee cooqqiree diggiyoon diggiiheete; biinoo tapaheete.
43019004	Phelaaxoosi wochinnoon maaxooch kechiqqi dofee asheena'oyich "Bi toommooch nalliiya beddimmi amee gondoonolla danee ta qayon ittoshi ariiyemmoyich, biin maach ittoshich kichito taane" iye.
43019005	Arooba Yesuusi angichi gubbichoon bi ukatonaa ceella tahoon bi tahatona maaxooch kechiye; Phelaaxoosi boonoshich "Ebiyoche, ittoshi uro!" iye.
43019006	Qeesheena'ochi ukkureena'onaa qoomeena'ona beeggiqqi, "Yoode! Yoode!" iibee cookeeheete. Phelaaxoosiyoo "Ittoshi daamiree yoodote! Bi toommooch ta nallemmi amee gondoonolla danataano taane" iye.
43019007	Ayihudeena'o wochiqqi, "No calloo beetone; no calloochaa qita beddiye; bi qelloon Yeerichi Bushoo tuniitone" iyeete.
43019008	Phelaaxoosi ishin waayaqqi aafichoyee beshoon oogichii shattiye;
43019009	Wottaa bi kexooch giyiqqi Yesuusin "Amoocheeniye ne waato?" iqqi echahe. Tunaballi Yesuusi minna kanna getaanoone.
43019010	Phelaaxoosi "Amoyich taach getaachine? 'Yooddabe' oohee 'Biichabe' geto ta kishooch tunoon ariyaachine?" iye.
43019011	Yesuusiyoo wochiqqi, "Yeeri daaggaan gaata, ta toommooch amoonolla tuniyoon hakkaachesho neene; ebich neech taan beshiiqqi immitochi axaaxoo beshoone" iye.
43019012	Arooba Phelaaxoosi Yesuusin biicha qaawiye; tunaballi Ayihudeena'o "Hinin ne biishi gaata, Roomi Taatoochi xiboo toono neene; bi qelloon taatii beeto bulli Roomi Taatoon bii'iya itone" iqqi cookeeheete.
43019013	Phelaaxoosi ishin waayaqqi Yesuusin maaxooch kichiye; aroochee Hibiree noonoona "Gabata" gettee beeti oohee "Xaqqee godo" gettee beeti xaa'ooch beeti nallee gabbarooch kotahe.
43019014	Ebi aabo, Beshee Baaroon baaroyich boonoshi qannii beeti aaboone; araddee shiritta saat bedoone. Phelaaxoosi Ayihudeena'on "Ebiyoche, ittoshi taatoo!" iye.
43019015	Tunatee boonoshi "Wokkiibe! Wokkiibe! Yoode!" iibee cookeeheete. Phelaaxoosi "Ittoshi taatoon yoodata?" iye. Qeesheena'ochi ukkureena'o "Roomi Taatoyee damba bara taatoo nooch aalloone" iqqi wochiyeete.
43019016	Ebich arooba Phelaaxoosi Yesuusin boonoshi yooddemmoyich beshiiqqi immiye.
43019017	Aroochee Yesuusin yechiqqi daammiyeete; bi yooddeeyemmi masqalloon shaaggii katamoochee kechiqqi Hibiree noonoona "Golgooti" oohee "Qellee Koofee Xaa'oo" gettee beetooch shaggiye.
43019018	Aroochaa biin masqalee toommooch xuuree xogoona xogiqqi yooddiyeete; biinna tookkii bara gutteena'on qanninaa yoochinooch, Yesuusin daggooch tuniiqqi yooddiyeete.
43019019	Phelaaxoosi wotta "Naazireetachi Yesuusi, Ayihudeena'ochi Taatoo" ii beeton kooriiqqi masqalee toommooch xogiihe.
43019020	Yesuusi yooddeeti xaa'oo Yerusalem katino bi tunatoyich, Ayihudeena'ochi daggoochee meetina'o hini ara kooreeton shemmaheete; ara cuufo Hibiree noonoona, Roomee noonoonaa Giriikkee noonoona kooreetone.
43019021	Ebich qeesheena'ochi ukkureena'o Phelaaxoosin " 'Hini aroo "Ayihudeena'ochi taatoo taane" iqqi itone' getiree kooriballi, 'Ayihudeena'ochi Taatoo' getiree kooriyaahine!" iyeete.
43019022	Phelaaxoosiyoo "Ta kooriton koorito taane" iqqi wochiye.
43019023	Ginee naayina'o Yesuusin boonoshi yoodditoyee gub, bi taheena'on daammii awuddaqqi qoodeeheete. Kocheyaanoon baad shipeeti genja bi tahoon wotta daammiyeete. Hini ara genja taho ikka guud gawoalli, gutto xaaqqee kocheeto toonoone.
43019024	Ebich ginee naayina'o boonoshinaa boonoshina "Ixoon (koshoon) kuxee konich bi kechemmo gaata, beegonalli keexxaayone" iyeete. Ebi bi tunato, "Ta tahoon boonoshinaa boonoshina qoodeeheete; Genja ta tahoochoo ixoon kuxxiyeete" ii beeti Yaafa Macaafee qaaro bi ceennemmoyichiye. Ginee naayina'oo tuniito ebiniye.
43019025	Yesuusi yooddeeti masqalee ga'ooch bi inde, bi indee mane, qelliyoopphichi mechee Maariyaminaa Magidalachi Maariyamina neexaa beeheete.
43019026	Wotta bi indeenaa bi dabbeena'ochi daggoochee bi shunniti ikkoona bi ga'ooch neexaa beetina'on beeggiqqi, bi indeen "Ta indeene! Ebi ne bushoone" iye.
43019027	Ebiyee gub, ara bi dabboon "Bini ne indeene" iye. Aroochee tiyiqqi ara bi dabboo Yesuusichi indeen bi kexooch daammiye; ara bi kexooch beehan.
43019028	Ebiyee gub, Yesuusi mooyo bulli ceenon ariiqqi, Yaafa Macaafee qaaro ceennemmoyich "Shachawahoye" iye.
43019029	Kiikkara uyoona ceenniti qiico arooch kotaqqi beehe; boonoshiyoo kiikkara uyee daggooch isponjoon hacciqqi deebii "Husoopho" gettee beeti michi waamona bi noonooch giddiiheete.
43019030	Yesuusiyoo kiikkaroon shuuciqqii bi uchitoyee gub, "Mooyo bulli ceennitone" iye; qelloochaa yittiye; bi kashoo abbatahe.
43019031	Ayihudee ukkureena'o boonoshi Shambatoyich Qanniyee Aabo bi tunatoyich, wotta ara Shambatoo bareena'oochee besho bi tunatoyich, "Yooddeetina'o masqalee toommooch qebeete" geton shunnaaneena'one. Ebich Phelaaxoosin "Boonoshi doshoo tiishee, dubanoon masqalee toommoochee kindiibone" iqqi qollaheete.
43019032	Ginee naayina'o aafichochi doshoon, biinna tookkii yooddeeti baroochi doshoonoo tiichiyeete;
43019033	Tunatee Yesuus waan boonoshi giddahee, shiichiqqi bi kasho abbatoon beeggiqqi bi doshoon tiishaaneena'one.
43019034	Tunaballi ginee naayina'ochi daggoochee ikkoo Yesuusichi naaboon ginoona kochiye; bekkach aroochee damoonaa aacona kechiye.
43019035	Ebin beeggito miixatone; ittoshiyoo wotta ittoshi mulloon Yeerichi toommooch ittoshi too'iiyemmoyich miixatone; bi miixato ibaroone; bi gettitoo ibaroo bi tunoon arii beetone.
43019036	Ebi bi tunato, "Bi shaawushoochee ikkoolla tiishataachemmone" getteeti Yaafa Macaafooch kooreeti qaaro ceennemmoyichiye.
43019037	Wotta bara xaa'oochaa Yaafa Macaafooch kooreeti qaaro "Boonoshi kochiton beeggemmina'one" ii beetone.
43019038	Ebiyee gub, Ayihudeena'ochi ukkureena'on bi shattitoyich, aashoona Yesuusichi dabboo tunati Arimaatachi Yooseefi Yesuusichi cahoon daamma Yihudee iraashoo Phelaaxoosin qollahe; Phelaaxoosiyoo Yooseefich daaggiye. Ebich Yesuusichi cahoon hammii kindiiqqi daammiye.
43019039	Wotta ebiyee aaf xumoona Yesuus waan waati Niqoodimoosi shaasha kiila beda haraboonaa ereetoonon yechiqqi waahe.
43019040	Yesuusichi cahoon daammiqqi Ayihudeena'o duukkee beeti doyoomona hini ara haraboonaa cinnachi bara buddinoonon geddiqqi andra kaafanoona kaapiyeete.
43019041	Yesuusi yooddeeti xaa'ooch becheeti mixina'o beetina'one; ara michi daggooch konichi dubanolla duukkeyaani andra opo beehe.
43019042	Ayihudeena'ochi Qanniyee Aabo bi tunatoyich, wotta ara opo katino bi tunatoyich, Yesuusichi cahoon arooch duukkiyeete.
43020001	Batti batti shabaatee aabo, Oogi Shambatooba maaddoona Magidalachi Maariyami haree yaa'oona maashee opo beetooch hammahan; maasheexi opee kello keppheeti ooga xaqqo aroochee ikka bad bi ikoon beeggahan.
43020002	Wocona hammaqqa Pheexiroosinaa Yesuusichi dabbeena'ochi daggoochee Yesuus shunnii beeti bara bi dabboona waan shaggaqqa, "No Doonon opoochee kichii daammitina'one; amooch boonoshi geddito gaata ariyaano noone" iyan.
43020003	Ebina Pheexiroosinaa bara Yesuusichi dabboona kechiqqi maashee opo beetooch wocaheete.
43020004	Guttaa qaraqqi wocaheete; tunaballi bara Yesuusichi dabboo Pheexiroosin gub dupiichii aaf beshaqqi wocona maasheexi opooch shaggiye;
43020005	opee kelloochaa yittiqqi bi ciinniyee, bi kaapeeti qoraddoo ikketon baach beeggiye; tunaballi opee maac giyaanoone.
43020006	Simoon Pheexiroosi dabbii shaggiqqi opee maac ikkot wocona giyiqqi arooch beeti andra kaafanoon beeggiye;
43020007	Wotta bi qellooch caacceeti kaafanee caaco ikka bad bi qelloona kotaqqi beemonalli kaafanoona tookkii bi beemi qayon beeggiye.
43020008	Arooba shiichiqqi maashee opooch shaggiti Yesuusichi bara dabboo wotta bi hillooch opee maac giyiqqi beeggiye; Yesuusi qitii duukkatina'ochi daggoochee keyon ibariihe.
43020009	Tunaballi "Qitii duukkatina'ochi daggoochee keyo biich qaawiihe" ii beeti Yaafa Macaafee qaaroon bat shalligaaneena'one.
43020010	Aroochee wottaqqi kexooch hammiyeete.
43020011	Tunatee Maariyami eepaabee opee ga'ooch neexaa beehan. Eepaabee yittaqqa opee maac ciinnahan.
43020012	Nacca qoraddoon tahati gutta shimaaji maraakeena'o Yesuusichi cahoo qeyiti xaa'ooch, ikkoo qoyaa, ikkoo baataa kotaqqi boonoshi beetee, beeggahan.
43020013	Boonoshiyoo "Hini ureene! Amoyichiye ne eepaa beeto?" iyeete. Areyoo "Ta Doonon daammitina'one; amooch boonoshi geddito gaata ariyaane taane" iyan.
43020014	Ishin gettaachaa gub guuddaqqa bi ciinnahee, neexaqqi beeti Yesuusin beeggahan; tunaballi Yesuusi tunoon ariyaaneene.
43020015	Yesuusiyoo "Hini ureene! Amoyichiye ne eepaa beeto? Koniniye ne qaawii beeto?" iye. Areyoo becheeti mixina'on quyaa beeti uro biich bi shaahee, "Ta doonocho! Biin ne daammato gaata, amooch ne geddato gaata taach get! Hamiree dambana" iyan.
43020016	Yesuusi "Maariyame!" iye. Areyoo guuddaa wottaqqa Hibiree noonoona "Rabbuni!" iyan; ishi geto "Dojachocho!" getone.
43020017	Yesuusiyoo "Taan yechaahine! Bat Nihoo Yeer waan keyaan beeto taane. Tunaballi hamiree ta maneena'oyich ' "Ta, ta Nihoonaa ittoshi Nihoona waan, ta Nuggushoonaa ittoshi Nuggushoona waan kechemmo taane" itone' getiree gete!" iye.
43020018	Aroochee Magidalachi Maariyami hammaqqa Doonon bi beegonaa biich bi gettitonon bi dabbeena'oyich gettahan.
43020019	Batti batti shabaatee aabo, Oogi Shambatoobee xum, Yesuusichi dabbeena'o Ayihudeena'ochi ukkureena'on boonoshi shattitoyich, kelloon tuggaachii kiceeqqi boonoshi beetee, Yesuusi giyii boonoshi daggooch neexaqqi, "Diggoo ittoshich tunabe" iye.
43020020	Ishin gettiqqi tiyii bi gutta kishoonaa bi naaboonon boonoshich bekkiihe. Bi dabbeena'oo Doonon beeggiqqi emiroona wucwucciyeete.
43020021	Yesuusi wochinnoon "Diggoo ittoshich tunabe. Nihoo Yeeri taan bi wochatoomon ta wotta ittoshin wochaa beeto taane" iye.
43020022	Ishin bi gettitoyee gub boonoshi toommooch kachiichii, ishichiye:- "Yaafa Ayaanoon de'ote!
43020023	Konichi axaaxoonolla ittoshi maari Gaata, Yeeriyoo boonoshin maaremmone; konichi axaaxoonolla ittoshi maaroo qayi gaata, Yeeriyoo boonoshin maaraachemmone" iye.
43020024	Tunaballi aaraa gutteena'ochi daggoochee ikkoo "Qaapoo" boonoshi ii beeti Toomaasi, kexooch waa Yesuusi giyiyooba, boonoshi daggooch aalloone.
43020025	Ebich bara Yesuusichi dabbeena'o biich "No, Doonon beeggato noone" iyeete. Tunatee aroo "Bi kishooch bi xogeeti mallatoon ta beegaan gaata, bi kishooch bi xogeeti mallatooch ta yapharoon (yabaroon) ta giijaan gaata, ta kishoonoo ginoona kocheeti bi naabooch giijiqqa ta beegaan gaata, ibariyaache" iye.
43020026	Bi shabaattoobee Oogi Shambatooba bi dabbeena'o wochinnoon kechi daggooch beeheete; Toomaasiyoo boonoshina tookkii beehe. Kello tuggeechee Yesuusi waahe; boonoshi daggoochoo neexaqqi, "Diggoo ittoshich tunabe" iye.
43020027	Aroyee gub Toomaasin "Ne yapharoon deebiree ta kisheena'on yeshiree beege! Ne kishoon deebiree ta naabooch giijibe! Ibariiton tunaballi ibariyaanoon tuniyaahine!" iye.
43020028	Toomaasi "Ta Doonocho! Ta Nuggushoocho!" iqqi wochiye.
43020029	Yesuusiyoo "Taan ne beeggatoyichiye ne ibariito; beegaanoon ibarii beetina'o diireetina'one" iye.
43020030	Yesuusi hini macaafooch kooreyaani bara wodda mallateena'on bi dabbeena'ochi aafoochaa tuniitone;
43020031	Tunaballi Yesuusi aroo Kiristoosi Yeerichi Bushoo bi tunoon ibariiree ittoshi mulloon bi toommooch too'iyoona kashoon ittoshi danemmoyich, hinoshi kooreetina'one.
43021001	Ebiyee gub, Yesuusi Xibaaridoosee Baharee gashoochaa bi dabbeena'oyich wochinnoon bekkahe; bi bekkatoo eechiqqiniye:
43021002	Simoon Pheexirosinaa "Qaapoo" gettee beeti Toomaasina, Galiilee Shaweexi Qaani Katamoochee tunati Naatinaa'eeliyo, Yabidoosichi bushiisheena'o, bi dabbeena'ochi daggoocheenoo bara gutteena'o eboshi tookkii beeheete.
43021003	Simoon Pheexiroosi boonoshich "Haashoon yecha hammaa beeto taane" iye. Boonoshiyoo "Wotta nowoo neenna tookki hambone" iyeete. Hammiqqi marikabooch giyiyeete; aroobee xum "Haashoo taane" iton amoonolla yeshaanoon hariiheete.
43021004	Haree maaddoona, Yesuusi baharee gashooch neexaa beehe; tunaballi bi dabbeena'o Yesuusi bi tunoon ariyaaneena'one.
43021005	Yesuusi "Ta bushiisheena'ote! Cir haashoon yeshaachotina?" iqqi echahe. Boonoshiyoo "Amoonolla yeshaano noone" iqqi wochiyeete.
43021006	Biyoo "Ittoshi dabboon marikabee qanna bad dufote! Danemmo ittoshine" iye. Boonoshiyoo dabboon dupiyeete; bekkach meeti haashoo yechatoyich, geechi kichemmon mawiiheete.
43021007	Yesuusi shunnii beeti bi dabboo Pheexiroosich "Hini no Doonoalli amoone!" iye. Ebich Simoon Pheexiroosi Doono bi tunoon waayaqqi tiyii shokkaachoon beeto bi tahoon tahaqqi baharee daggooch awureehe.
43021008	Boonoshiyoo aachi gashoochee gutta balla hira bedoalli oogichii wohaaneena'one. Ebich bara Yesuusichi dabbeena'o haashoo ceenniti dabboon marikabee toommooch kotaachii geechiibee aachi gashooch kichiyeete.
43021009	Shawooch boonoshi kinditoyee gub, koshonaa shoohee gechati qaaqqee toommooch beeti haashoonon beeggiyeete.
43021010	Yesuusi "And ittoshi yechiti haashoochee taach deebote!" iye.
43021011	Simoon Pheexiroosiyoo marikabee toommooch kechiqqi balli aachaa keeja ogooga haasheena'o ceenniti dabboon shawooch geechiye; ebi shaahoon haashoo woddateenolla dabbo keexataanoone.
43021012	Yesuusiyoo "Waa mamote!" iye. Doono bi tunoon boonoshi ariitoyich, bi dabbeena'ochi daggoochee ikkolla "Ne koni neene?" iqqi echoyich aafoon kupphato aalloone.
43021013	Yesuusiyoo giddaa koshon tiijiqqi boonoshich immiye; daakkiqqi haashoonoo immiye.
43021014	Yesuusi qitii duukkatina'ochi daggoochee bi kechitoyee gub, bi dabbeena'oyich bi bekkato hinina keejinnoone.
43021015	Maayoon boonoshi maatoyee gub, Yesuusi Simoon Pheexiroosin "Yoonichi bushoo Simoono! Eboshiye beshoon taan shunnanne?" iqqi echahe. "Eeha ta Doonocho! Neen ta shunon ne arii beeto neene" iye. "Ta bagee bushiisheena'on qiddabe!" iye.
43021016	Wochii guttinnoon "Yoonichi bushoo Simoono! Taan shunnanne?" iqqi echahe. "Eeha ta Doonocho! Neen ta shunon ne arii beeto neene" iye. "Ta bagee hageena'on quyabe!" iye.
43021017	Keejinnoon "Yoonichi bushoo Simoono! Taan shunnanne?" iqqi echahe. Keejinnoon "Taan shunnanne?" iqqi bi echatoyich, Pheexiroosi ayiniqqi, "Ta Doonocho! Bullin arii beeto neene; neen ta shunon ne arii beeto neene" iye. Yesuusiyoo "Ta bageena'on qiddabe!
43021018	Ibaroon neech gettoye; guramaashoo ne beehooba, ne kishoona tahaqqa ne shunnammooch hammaa beehine. Tunaballi ne geenahooba, ne kishoon yaggemmo neene; baroo neech tajemmone; ne shunnaanooch neen daamemmone" iye.
43021019	Ebin bi gettito, Pheexiroosi am shaaha qitoona Yeerin bi oogiiyemmo gaata bekkiyoyichiye. Ishichiqqi tiyii, "Taan dabbibe!" iye.
43021020	Pheexiroosi guuddii wottaqqi Yesuusi shunnii beeti bi dabboo Yesuusin bi dabboon beeggiye; aroo ebiyee aaf xumi maayee mami saatooch Yesuusichi ga'ooch katinniqqi, "Ta Doonocho! Neen beshiiree immemmo konine?" iqqi echatone.
43021021	Pheexiroosiyoo biin beeggiqqi Yesuusin "Ta Doonocho! Ebiyochi aabichiree tunehe?" iqqi echahe.
43021022	Yesuusiyoo "Wottaqqa ta waammi wottoon bi beeyemmoyich ta shuni gaatochi, neen amo qaaqqiye? Ne taan dabbibe!" iye.
43021023	Ebich "Ara bi dabboo qitaachemmone" immi woroo maneena'o waan waayeehe; tunaballi Yesuusi "Wottaqqa ta waammi wottoon bi beeyemmoyich ta shuni gaatochi, neen amo qaaqqiye?" iyalli, "Qitaachemmone" getaanoone.
43021024	Eboshin miixaa beeto, hininoo koorito hini bi dabboone; bi miixato ibaroo bi tunoon arii beeto noone.
43021025	Yesuusi shuunati wodda bara mooyo wotta beetone; bulli ikka gutta getee bi kooreeto gaata, kooreeti macaafeena'oyich shawoo bulli bedaachemmo taach shaahii beete.
44001001	Ta shuni manoo Teefilooso! Yesuusi kaacciqqi bi wochati mishiraachachina'oyich Yaafa Ayaanee giidoona gettiichii, shimaaj bi kechimmi wottoon, bi shuunati shuunoonaa bi dojiti mooyo bullinon batti batti ta macaafooch koorito taane.
44001003	Yesuusi wodda xuuxoona bi qititoyee gub, wocheeti mishiraachachina'oyich xalla bekkaabee kashacho bi tunoon wodda gommona manjiihe. Aabba qemon bekkaqqi, Yeerichi taatittineechon boonoshich dojii beehe.
44001004	Wotta boonoshina tookkii beebee boonoshich ishichiye; "Yerusalemee bara kechaahotine! Tunaballi ta waanee ittoshi waayati ta Nihoo gibanikkiti gibanoon quyabote!
44001005	Ebiyee aaf Yowannisi asheena'on aacona afaallitone; tunaballi and giishacha aaboyee gub Yeeri Yaafa Ayaanoona ittoshin afaallemmone" iqqi gettiye.
44001006	Ebiyee gub, Yesuusi wochati mishiraachachina'o biinna tookkii ikkooch kiceeqqi beebee, "No Doonocho! Hini yemeenee maacooch taatittinoon Isra'eeleena'oyich wochiree immenne?" iqqi echaheete.
44001007	Biyoo wochiqqi, "Ta Nihoo bi hajee shalligoona bi neechiti aganeena'onaa yemeeneena'onon ittoshi ariiyemmoyich, ittoshich daaggaanoone.
44001008	Tunaballi Yeerichi Yaafa Ayaano ittoshi toommooch bi kindiyooba, giidoon danemmo ittoshine. Arooba Yerusalem, Yihudee Shawoo bulliich, Shamaaree Shawooch, shawee tuggo bulliichoo ta mooyon miixemmo ittoshine" iye.
44001009	Yesuusi ebin bi gettitoyee gub, bi wochati mishiraachachina'o ciinnii beetee, shimaaj kechiye; quboo boonoshi aafoochee biin qeriye.
44001010	Shimaaj bi keyon manjiiqqi boonoshi ciinnii beetee, nacca tahoon tahati gutta asheena'o boonoshi ga'ooch neexaachii,
44001011	"Hini Galiilee Shawee asheena'ote! Shimaaj oonjiqqi ciinniibee, amoyich neexaa beetotine? Hini ittoshi waanee shimaaj kechiti Yesuusi, shimaaj bi keyee ittoshi beeggitoomon, ebiyoomon wottaree woyemmone" iyeete. Luqaa. 6.14-16)
44001012	Ebiyee gub, wocheeti mishiraachachina'o Zayitee Michi Guudoochee Yerusalem wottaheete. Hini aroochee tiijii, Yerusalem beddaahee beeti gommo Shanbatee gomma bedoone.
44001013	Boonoshi shaggitoyee gub, boonoshi beeti, kechi toommeexi kexooch kechiyeete. Boonoshiyoo Pheexiroosi, Yowannisi, Yaaqoobi, Indiriyaasi, Filipphoosi, Toomaasi, Baritelemoosi, Maatiyoosi, Ilfiyoosichi bushoo Yaaqoobi, bi aagatoyich qanaatacho gettee beeti Simooni, Yaaqoobichi bushoo Yihudi, eboshine.
44001014	Yesuusichi maneena'o wotta boonoshina tookkii beetina'one. Eboshi bulli maacheena'onaa Yesuusichi indee Maariyamina tookkii beetina'one. Eboshi bulli maacheenan'onaa Yesuusichi indee Maariyamina tookkii bulli araddoon ikkottaqqi corootoyich kicee beeheete.
44001015	Ikka araddoon kiceeqqi boonoshi beetee, balli hiya beda Yesuusichi asheena'o daggooch Pheexiroosi tiyii neexaqqi ishichiye:-
44001016	"Ta maneena'ote! Ebiyee aaf Daawitin Yaafa Ayaano shalligichee, Yesuusin qiiddiiqqi (maacciqqi) yechiiti Yihudichi mooyon keemmitone. Hini bi keemmiti macaafee qaaro ceenni bedo bi tunatoyich ceennitone.
44001017	Hini ara Yihudi no daggooch bacceeqqi no shuunee gogacho tunatone.
44001018	"Hini ara uro bi danati axaaxee gijoona shawoo kemahe. Biyoo baroona guufaqqi gutta gaahahe; bi maacee meenoo shekirahe.
44001019	Hini mooyo Yerusalem beetina'o bullich waayeehe. Ebich ara shawoo boonoshi noonoona 'Akalidami' getee shigahe. Ebi getoo 'Damee shawoo' getone.
44001020	"Ebich Yaafa Shoddee Macaafoochaa 'Bi giimbooch gaatto gafibe; arooch koniyolla gafaaye.' Wotta 'Bi ukkurittinoon baroo ukkurabe' getee kooreetone.
44001021	Ebich no daggooch bacceeree, Yesuusi qitii duukkatina'ochi daggoochee bi keyon miixemmi ikka ashoon kaacone; Biyoo Yowannisi aacona afaalloochee tiijiqqi, Doono Yesuusi shimaaj bi kechiti aabooch beddaahee, no daggooch bi sha'ati araddoo bulliich noonna tookkii beeti asheena'ochi daggoochee ikkoo tuno qaawiihe" iye.
44001023	Ebiyee gub, gutta asheena'on Yusxoosi oohee Barisiyaani gettee beeti Yooseefinaa Maatiyaasinon neechiichii,
44001024	ishichiqqi Yeerin qollaheete:- "Bullichi mulloon arii beeti no Doonocho! Yihudi bi shuunoon deqqa hammiibee, dupii bi hammiti xaa'ooch mishirachachina'ona tookki bi shuunemmoyich, ne kaaccaton hini gutteena'ochi daggoochee aabi gaata nooch bekkiibe!" iyeete.
44001026	Ishichii boonoshi itoyee gub, ixoon dupiyeete; ixoo Maatiyaasin yechiye; ebina Maatiyaasi aaraa ikka mishiraachachina'ochi toommooch dakkeeqqi haddeehe.
44002001	Ebiyee gub, baaraachoo gettee beeti aabo shaggiye. Arooba Yesuusichi asheena'o bulli ikkooch kiceeqqi boonoshi beetee,
44002002	diqqoona giiddachi yongee qaaroomi qaaro shimaayoochee waayeehe; kotaqqi boonoshi beeti kexooch ceenniye.
44002003	Qaaqqee aaxxee nalloomon qoodeeqqi, boonoshi bullichi toommooch kindoon beeggiyeete.
44002004	Boonoshi bulli Yaafa Ayaanoona ceenniyeete; bekkach Yaafa Ayaano boonoshi ariyaani noonoona boonoshin yibbaatiihe.
44002005	Arooba shawee toommo bulliich beeti asheena'ochi daggoochee Yeerich qeyii beeti Ayihudeena'o Yerusalem wottaqqi beeheete.
44002006	Ebi areena'ochi daggoochee hini qaaroon waayaqqi dofee asheena'o kiceeheete. Boonoshi shawi shawee noonoona Yesuusichi asheena'o yibbaatatee waayaqqi gaabbiyeete.
44002007	Oogichii woriganaabee ishichiyeete:- "Waayotina? Hini yibbaataa beeti asheena'o bulli Galiilee Shawee asheena'o tooneena'ona?
44002008	Ishi gaata, no shiijee shawi shawee noonoon amoona ariiheete?
44002009	No Faaritee Shawoochee, Meedee Shawoochee, Ilaameexee Shawoochee, Mesotaamee Shawoochee, Yihudee Shawoochee, Qedooqee Shawoochee, Faantoosee Shawoochee, Isiyee Shawoochee,
44002010	Firigee Shawoochee, Fenfulee Shawoochee, Gibicee Shawoochee, Qereeni Gafee ga'ooch beeti Liibiyee Shawoochee waati no, Roomee waati iibba Ayihudo noonnaa Ayihudeena'o waan wottati noonna, Qerixeesi gettee beeti buura shawoochee, Arabee Shawoochee waati no, Yeeri shuunati gaakkachi shuunoon no shawi shawee noonoona boonoshi yibbaatatee waayaa beeto noone" iyeete.
44002012	Arooch beetina'o bulli "Hini amee wona mooyon beeggahone?" ii gaabbiibee, boonoshinaa boonoshina "Ebi ama getone?" iyeete.
44002013	Tunaballi bareena'o "Uchii mashaqqiniye" iibee cooqqirii coonaheete.
44002014	Arooba Pheexiroosi aaraa ikkeena'ona tookkii neexaqqi, bi qaaroon oogichiqqi ishichiye:- "Hini Ayihudeena'ote! Yerusalem beeti ittoshi bulla! Hini mooyon ta getee, ibara mulloona ella waayabote!
44002015	Ittoshi gabitoomon hini asheena'o mashatina'o tooneena'one. Bat haree keeja saatoone.
44002016	Tunaballi hini tunaa beeto, keemachi Yoo'eeli gettiti mooyone:-
44002017	'Yeeri ishichii beetone:- "Yemeenee ciirooba ebiyoomon tunemmone; ashi bushoo bullichi toommooch ta Ayaanoon ukkemmo taane; ittoshi anaami bushiishoonaa maacha bushiishoona keemoon keemmemmina'one; ittoshi daggeexi gurimaasheena'o yaa'oon beeggemmina'one; ittoshi daggeexi geeneena'oo gumon gummemmina'o ne.
44002018	Aroobee yemeenooch taach qeyiti anaamina'onaa maacheena'onochi toommooch, ta Ayaanoon ukkemmo taane; keemoonoo keemmemmina'o ne.
44002019	Woriganikkiti mooyon damba shimaayooch, mallatoonoo desh shawooch bekkiiyemmo taane; damoo, qaaqqoo, cufee duulloo tunemmone.
44002020	Arooba oogati magga mooyo halleeyemmi, Doono Yeerichi aabo waataan beetee shiichiree, aabe mandaremmine; aganeyoo damoo tunemmine.
44002021	Doono Yeerichi shigoon ceeggiyo bulli wodemmone" itone' iye.
44002022	"Hini Isra'eeleena'ote! Andoo hini mooyon waayabote! Ittoshi qelloona ittoshi arii beetoomon, Naaziretachi Yesuusi Yeer waanee bi womo, Yeeri biinna ittoshi daggooch bi shuunati gaakkachi shuunoona, woriganikkiti mooyonaa mallatoona xiisheetone.
44002023	Ebiyee Yeeri bi hajee shalligoonaa bi ariyoona ittoshich beshiiree bi immemmoyich shiichiqqi kuxxitone; ittoshiyoo gonda asheena'ochi kishoona yooddiiqqi wuxiihotine.
44002024	Tunaballi Yeeri qitee maaxoon aalliiqqi, qitii duukkatina'ochi daggoochee biin kichiye; Ebiyoo qitoo biin yechii neechoon hakkoo bi qajitoyichiye.
44002025	Daawiti ebi aroochon ishichitone:- 'Ta Doono Yeero! Bulli aaboon ta aaf ne shiichoon beeggaa beeto taane; ta mullo gaabbaachemmoyich, ne ta qanna bad beeto neene.
44002026	Ebich emiriyoye; oogati emiroonoo yibbaatahoye. Qitii ta duukkatoochee taan kichemmo ne tunatoyich, ne yaafoo taan "O'e" getiree daaggaachemmo ne tunatoyich, hini qitemmi ta meeno wotta gibanoona beeyemmone.
44002028	Kashee gommon taach bekkiito neene; neenna tookki ta tunahooba, oogichi taan emirikkemmo neene' itone.
44002029	"Ta maneena'ote! No qaabbachi Daawiti qitii duukkeyoon, bi duukkeeti masho hanaach beddaahee hiniich beemonoo ittoshich xalla geton hakkiyoye.
44002030	Tunatee Daawiti kashoona beebee, keemacho bi tunatoyich, Yeeri 'Ne yaroochee ikkoon ne taatee qeenooch kotiiyemmo taane' iqqi bi wogati wogoon bi ariitoyich,
44002031	Kiristoosi qitii duukkatina'ochi daggoochee bi kechemmon shiichii beeggiqqi, 'Maashee opooch echataanoone; bi meenoo o'aanoone' iqqi gettiye.
44002032	Illa hini Yesuusin Yeeri qitii duukkatina'ochi daggoochee kichitone; hini mooyon no bulli no hajee aafoona beeggato noone.
44002033	Andoo Yeerichi qanna bad oogoona kotaqqi bi Nihoo Yeeri gibanikkiti Yaafa Ayaanoon bi waanee deqqiqqi, hini and ittoshi beeggii beetonaa waayaa beetonon ukkiye.
44002034	Daawiti shimaaj keyaanoone; tunatee aroo 'Doono Yeeri ta Doonon "Neen kochii beetina'on ne baatooch ta dichimmi wottoon, Ta qanna bad kotabe!" itone' iye.
44002036	"Illa Yeeri hini ittoshi yooddiiti Yesuusin Doononaa Kiristoosinon bi tuniyoon Isra'eelee asho bulli manjiiree ariibe" iye.
44002037	Asheena'o ishin waayaqqi, boonoshi mulloona xeejii miijiyeete. Aree hillooch Pheexiroosinaa bara mishiraachachina'onon "No maneena'ote! Ebich and aabichibona?" iqqi echaheete.
44002038	Pheexiroosi wochiqqi, "Axaaxee gommoochee Yeer waan wottabote! Yeeri ittoshi axaaxoon bi maaremmoyich, ittoshi ikki ikkoona Yesuusichi shigoona aacona afaalleebote! Yeeriyoo bi wojoo tunati Yaafa Ayaanoon ittoshi toommooch kindiiyemmone.
44002039	Hini wojoon ittoshi toommooch bi kindiiyemmo, bi gibanikkiti gibano ittoshinaa ittoshi bushiishoonoyich, no Doono Yeeriyoo bi waan bi ceeggii beeti, wohooch beetina'o bullich bi tunatoyichiye" iye.
44002040	Meeti bara mooyon manjiiqqi bi gettitoyee gub, "Hini xumma shiijaroochi toommooch woyemmi naxoochee ittoshi qelloon wodiibote!" iqqi ciicciye.
44002041	Aroochee Pheexiroosi gettiti yibbaatoon waayaqqi, ibariitina'o aacona afaalleeheete. Ebina keeja hum beda asheena'o Yesuusichi asheena'o toommooch daakkeeheete.
44002042	Ara asheena'o mishiraachachina'o waanee Yeerichi qaaroon waayaabee, Yesuusichi asheena'ona tookkii ikkottaabee, ikkooch maabee, corootiibeenoo manjiqqi beeheete.
44002043	Arooba mishiraachachina'o wodda woriganikkiti mooyonaa mallatoonon boonoshi bekkiitoyich asheena'o bulli oogichii woriganaheete.
44002044	Yesuusichi asheena'o bulli ikkooch tunaqqi, boonoshi hajito bullin ikkooch gogaheete.
44002045	Boonoshi shawoonaa boonoshi hajitonon kemmiqqi, konicholla qaawiitoomon qoodii beeheete.
44002046	Bulli araddoon ikkooch Yaafee Kexooch kiceebee, boonoshi kexi kexooch ataalleebee, emiroonaa gaawa mulloona ikkooch maa beeheete;
44002047	Yeerin gallataabee asheena'o bullina naadee beeheete. Doono Yeeriyoo wodemmina'on qemi qemona boonoshi toommooch daakkii beehe.
44003001	Ikka araddoon asheena'o corootiya kicee beeti saatooch, ebiyoo yiixiya saatooch, Pheexiroosinaa Yowannisina Yaafee Kexooch hammii beeheete.
44003002	Arooba bi indee maacoochee baata yesho tunaa shiijati ikka uro "Gaawa Kakalloo" gettee beeti Yaafee Kechi kellooch kotaqqi beehe. Yaafee Kexooch giyii beeti asheena'o waanee gijoon bi qollemmoyich, asheena'o shaaggii deebii arooch kotii beeheete.
44003003	Ara uro Pheexiroosinaa Yowannisina Yaafee Kexooch giya boonoshi hammii beetee ciinniqqi, gijoon qollahe.
44003004	Pheexiroosi Yowannisina tookkii manjii uroon ciinniqqi, "Kaama noon ciine!" iye.
44003005	Hini ara uro "Gijoon taach immaniye" iqqi boonoshin ciinniye.
44003006	Arooba Pheexiroosi "Ta kishooch amolla aalloone; tunatee taach beeton immemmo taane. Naaziretachi Yesuus Kiristoosichi shigoona tiyiree sha'abe!" iye.
44003007	Aree hillooch bi qanna kishoona yechiqqi tiijiye. Bekkach bi baatoo manjiiqqi neexxiye;
44003008	kotoocheenoo capphiqqi tiyii neexahe; ok hach wottaanoo sha'ahe. Aroyee gub sha'aabee, capphiibee, Yeerin gallataabeenoo, Pheexiroosinaa Yowannisina tookkii Yaafee Kexooch giyiye.
44003009	Asheena'o bulli hini ara uro Yeerin gallataabee bi sha'oon beeggiyeete.
44003010	"Gaawa Kakalloo" gettee beeti Yaafee Kechi kellooch gijoon qolliya kotaqqi beeti uro bi tunoonoo ariiheete. Biich tunati mooyon beeggiqqi woriganaheete.
44003011	Hini ara woditi uro "Ittoshi hilloochee kuxataache" iqqi Pheexiroosinaa Yowannisinon yechii bi beetee, asheena'o bulli oogichii woriganaabee, "Solomoonichi genja gaaddaafoo" gettee beeti gaaddaafooch oriheeheete.
44003012	Pheexiroosiyoo ebin ciinniqqi asheena'oyich ishichiye:- "Hini Isra'eeleena'ote! Amoyichiye ebi mooyona ittoshi woriganaa beeto? Akkiyaniye hini uroon oohee noon ooga mooyo tuniiqqi ittoshi manjii ciinnii beeto? Hini uro no hajee giidoona oohee no de'a shuunoona sha'ato ittoshich shaahii beeta?
44003013	Abrahami, Yiisaaqinaa Yaaqoobinochi Nuggushoo, Biyoo no qaabbachina'ochi Nuggushoo Yeeri, ittoshi beshiiqqi immiton Phelaaxoosi biicha bi gabee, bi aafoochaa ittoshi nookkati bi Bushoo Yesuusin oogiihe.
44003014	Tunatee yaafoon, cadiqoonoo nookkaachii, ashoon wuxiton 'Nooch biishe!' iqqi Phelaaxoosin qollahotine;
44003015	Kashee Shimboon wuxiihotine. Tunatee biin Yeeri qitii duukkatina'ochi daggoochee kichiye. Hini mooyon no hajee aafoona beeggato noone.
44003016	Yesuusichi shigoon no ceegona hini ittoshi ciinnii beetonaa ittoshi arii beeti uroona bi mulloon Yesuusichi toommooch bi too'iitoyich, wodiqqi kupphatone. Ittoshi bulli beeggii beetoomon, Yesuus waanee danati bi toommeexi mullee too'iyoo hini uroyich ceeni wodoon immitone.
44003017	"Andoo ta maneena'ote! Ittoshinaa ittoshi ukkureena'ona tuushoona biin ittoshi wuxiyoon arii beeto taane.
44003018	Tunatee Yeeri bi doonjiiti Kiristoosi xuuxoon beeggemmoyich, shiichiqqi keemachina'o bullichi noonoona bi gettiton hini gommona ceechitone.
44003019	Illa Yeeri ittoshi axaaxoon hidiree bi wokkiiyemmoyich, ittoshi axaaxee gommoochee Yeer waan wottabote!
44003020	Arooba Doono Yeer waanee kupphiiyemmi yemeeno ittoshich woyemmone; wotta shiichiqqi bi doonjiiti Kiristoosi tunati Yesuusin ittoshich deejemmone.
44003021	Yeeri wonnee yemeenoochee tiijiqqi yaafeeti keemachina'ochi noonoona bi gettitoomon, bulli mooyon bi andriiyemmi yemeeno waammi wottoon Yesuusin shimaayooch kotiiyemmone.
44003022	Muusi no qaabbachina'oyich ishichitone:- 'Doono Yeeri taan kaacciqqi bi neechoomon, keemachon ittoshi daggoochee kaaciree neechemmone; ittoshich bi gettiyo bullin waayabote!
44003023	Ara keemacho getee waayataani asho bullin Yeeri bi asheena'ochi daggoochee bariiree aalliiyemmone' itone.
44003024	"Aree hillooch Saameeliichee tiijiqqi Yeerichi wochoon gettiti keemachina'o bulli ebiyoomon hini yemeeneechon shiichiqqi gettitina'one.
44003025	ittoshiyoo Yeeri keemachina'ochi noonoona bi gibanikkiti gibanoonaa no qaabbachina'ona tookkii bi giyiti wogoonon qoodeyacho ittoshine; ara wogo Yeeri Abrahamin 'Ne yaroona shawee toommooch beeti shiijaroo bullin diiremmo taane' iqqi bi wogati wogoone.
44003026	Yeeri bi bushoon kaacciqqi, ittoshi ikkikkoon gonda ittoshi shuunoochee bi wochoona bi diiremmoyich, shiichiqqi ittoshich deejitone" iye.
44004001	Pheexiroosinaa Yowannisina asheena'oyich boonoshi gettii beetee, qeesheena'o, Yaafee Kechi qoomeena'ochi ukkuroonaa Saduqeena'ona waaheete.
44004002	Aroochee asheena'oyich boonoshi dojitoyich, wotta "Yesuusi qitii duukkatina'ochi daggoochee kechitone; ebich qitii duukkatina'o kechemmina'o ne" iqqi boonoshi gettitoyich, kaaraheete.
44004003	Ebichi naboona Pheexiroosinaa Yowannisinon yechiyeete; aree gaata shawoo xumato aahee, harimmi wottoon cuyee kexooch qeejiyeete.
44004004	Tunaballi Yeerichi qaaroon waayatina'ochi daggoochee meetina'o boonoshi mulloon Yesuusichi toommooch too'iiheete. Yesuusichi toommooch boonoshi mulloon too'iiti anaamina'o aafichina'ona tookkii uucha hum bedoon tunaheete.
44004005	Dechara Ayihudee ukkureena'o, geeneena'o, Muusichi callee dojachina'o, qeeshee guudo Haanni, Qeyaafi, Yowannisi, Iskindiroosi, qeeshee guudoochi xiboo tunatina'o bulliyoo ikkottaqqi Yerusalem kiceeheete.
44004007	Arooba Pheexiroosinaa Yowannisinon boonoshi daggooch neechiqqi, "Ittoshi koni giidoona oohee koni shigoonaniye hini bi baatoo yeshati uroon ittoshi wodiito?" iqqi echaheete.
44004008	Arooba Pheexiroosi Yaafa Ayaanoona ceenniqqi ishichii wochiye:- "Hini asheena'ochi ukkureena'onaa shawee geeneena'onote!
44004009	No hanaach hini biiyachi uroyich no tuniiti de'a shuunoyich 'Aabichiqqi hini uro wodiye?' iqqi noon ittoshi echa gaata,
44004010	ittoshi yooddiito, Yeeriyoo qitii duukkatina'ochi daggoochee bi kichiti, Naaziretachi Yesuus Kiristoosichi shigoona wodiqqi ittoshi aafooch bi neexo ittoshi bullinaa Isra'eeleena'o bullinoyich arichato tunabe.
44004011	'Xaqqee kechi haggachi ittoshi hoxaa dupito, Aroo kexon deggii neechii beeti, giimbee guummon tunati xaqqoo hinine' getee kooreetone.
44004012	Wodoo baroo koni waaneenolla danataache; noon wodiyoon hakkemmo, asheena'oyich Yeer waanee immati shigo shimaayoyee desh baroo aalloone" iye.
44004013	Arooba kiceeti Ayihudee nallachina'o Pheexiroosinaa Yowannisina aafoon kupphaqqi boonoshi yibbaatoon beeggiqqi, dojachona tookkii boonoshi dicci qayonaa ogooga asheena'o boonoshi tunee qayonon shalligiqqi woriganaheete; ebiyee aaf Yesuusina tookkii boonoshi beemon ariiheete.
44004014	Wotta hini ara woditi uro Pheexiroosinaa Yowannisina tookkii neexaa bi beetee beeggiqqi, boonoshi gettemmon muccaheete.
44004015	Ebich Ayihudee nallachina'o Pheexiroosinaa Yowannisinon "Maaxooch keyote!" iqqi boonoshi kiceeti kexoochee maach boonoshi kichitoyee gub, boonoshinaa boonoshina
44004016	"Hini asheena'on aabichibona? Yerusalem beetina'o bulli ooga mallatoon boonoshi tuniyoon ariitina'one. Ebin nookkoon hakkaachone.
44004017	Tunatee bat waayataani asheena'o waayataachemmoyich, ebiyee damba konicholla hini shigoon tiijiree boonoshi yibbaatataachemmoyich, miicharee bayone" iqqi echeeheete.
44004018	Ebiyee gub, Pheexiroosinaa Yowannisinon ceeggiiqqi, "Guttinnoon Yesuusichi shigoon tiijiree yibbaatiyaahotine! Ashich dojiyaahotine!" iqqi miichaheete.
44004019	Tunatee Pheexiroosinaa Yowannisina wochiqqi, "Yeerich de'a getonashi, oohee ittoshich de'a getona? Yeerichi aafooch aabine tato? Eke ittoshi nallibote!
44004020	No beeggatonaa no waayatonon yibbaatataanoon cikkii qayon hakkaachone" iyeete.
44004021	Ebiyee gub, Ayihudee nallachina'o Pheexiroosinaa Yowannisinon manjii miichaachii biichiyeete. Miichaqqi boonoshi biichito, tunati mooyona asheena'o bulli Yeerin boonoshi oogii beetoyich, boonoshi nallemmi gommon muccaqqiniye.
44004022	Hini mallatoona woditi uro aabba natoyee beshoone.
44004023	Pheexiroosinaa Yowannisina biichaqqi Yesuusichi asheena'o waan waaheete. Qeesheena'ochi ukkureena'onaa shawee geeneena'ona boonoshich gettito bullin gettiyeete.
44004024	Boonoshiyoo waayaqqi, ikka mulloona Yeerin ishichiqqi qollaheete:- "Shimaayoon, shawoonaa baharoonon, eboshichi daggooch beeto bullin halliti Doonocho!
44004025	Neech qeyiti no qaabbachi Daawiti noonoona ishichiqqa gettato neene:- 'Aagateena'o amoyich ipoona guuqqeeheete? Hini ara asheena'o amoyich duuba mooyon koceeheete?
44004026	Doono Yeerinaa bi doonjiiti Kiristoosinon kocha shawee taateena'o tiyiyeete; Ukkureena'oo kiceeheete' ito neene.
44004027	"Ibaroone; Heroodisinaa Faantoosachi Phelaaxoosina Isra'eeleena'onaa aagateena'ona tookkii ne doonjiiti yaafa ne Bushoo Yesuusichi toommooch gondoon koceeya hini katamooch kiceeheete.
44004028	Boonoshi kiceeti naboo, ne shiichiqqa ne giidoonaa ne shalligoona bi tunemmoyich ne kuxxato ceennemmoyichiye.
44004029	Andoo Doono Yeero! Boonoshi miichoon ciine! Aafoon kuppharee ne qaaroon no gettemmoyich, ne guuno noon kupphiibe!
44004030	Ashoon wodiyoyichoo ne kishoon yaggiree, yaafa ne Bushoo Yesuusichi shigoona mallatoonaa woriganikkimmi mooyonon shuunabe!" iqqi Yeerin qollaheete.
44004031	Yeerin qollaqqi boonoshi tiyiyee, boonoshi kiceeti xaa'oo shuuriye. Bulliyoo Yaafa Ayaanoona ceenniyeete; aroochee Yeerichi qaaroon aafoon kupphaqqi gettiyeete.
44004032	Arooba Yesuusichi asheena'o bulli ikka mullo, ikka kasho tunaheete; boonoshi daggoochee koniyolla "Hini gijoo taachone" getaanoone; bullin gogaqqi ikkooch qoodee beeheete.
44004033	Mishiraachachina'o "Doono Yesuus Kiristoosi qitii duukkatina'ochi daggoochee kechitone" iqqi ooga giidoona miixaa beeheete; Yeeri boonoshi bullin oogichii diiriye.
44004034	Boonoshi daggooch ikkolla iriteeto aalloone; ebiyoo boonoshi daggoochee shawacho bi shawoon, kechacho bi kexon kemmiibee, boonoshi kemmiti gijoon mishiraachachina'oyich deebii
44004035	boonoshi imee, mishiraachachina'o gijaalleena'oyich bechiqqi boonoshi qoodii beetoyichiye.
44004036	Arooba Qoopphiroosi gettee beeti buura shawooch shiijati, Yooseefi gettee beeti ikka Lewo beehe. Mishiraachachina'o biinoo "Barinabaasi" iqqi shigiiheete; ebiyoo "Goggiyee bushoo" getone.
44004037	Aroo bi shawoon kemmiqqi gijoon deebii mishiraachachina'oyich immiye.
44005001	Ebiyee gub, wotta Hanaani gettee beeti ikka uro Sapphiiri gettee beeti bi mecheena tookkii tunaqqi bi shawoon kemmiye.
44005002	Hini ara shawoo kecheeti gijoochee bi mechee arii beetee, bi qellich qoodii echiichii, echa gijoon deebii mishiraachachina'oyich immiye.
44005003	Tunatee Pheexiroosi ishichiye:- "Hanaano! Yaafa Ayaanoyich kootiree shawoon ne kemmati gijoochee ne qellich ne echiiyemmoyich Sheexaanoon ne mullooch akkiya giijinne?
44005004	Kemaan ne beehooba, shawoo ne hajoo toona? Ne kemmatoyee gub, gijoo ne bullo toona? Ebiyoomi mooyon amoyich ne mulloona gabinne? Yeerichalli, ashich kootaano neene" iye.
44005005	Hanaani ishin waayaqqi bekkach dihiye; bi dihiti xaa'oochaa bi kasho kechiye. Arooba bi qitoon waayatina'o bulli oogichii shataheete.
44005006	Aroochee gurimaasheena'o tiyiqqi, bi dubanoon kaapiqqi kichii daammii duukkiyeete.
44005007	Aree hillooch keeja saato bedoyee gub, Hanaanichi mechee wotta hini bi kenoochi toommooch shaggiti mooyon bat ariyaan beebee, ara kexooch waahan.
44005008	Bi giyahee, Pheexiroosi tiyiqqi, "Eke taach gete! Ittoshi shawoon ittoshi kemmito, ebina baachiya?" iqqi echahe. Areyoo wochiqqa, "Eeha ebinaniye no kemmato" iyan.
44005009	Aroochee Pheexiroosi "Doono Yeerichi Ayaanoon dachoyich akkiya ikkottahotine? Ebeege! Ne kenoon duukkiti asheena'o shaggitina'one; neenoo wotta kichiree duukkemmina'o ne" iye.
44005010	Areyoo bekkach Pheexiroosichi baatooch dihiqqa qitiyan. Gurimaasheena'o wottaqqi kexooch giyiyee, qitiqqa beetin danaheete; kichiqqinoo bi kenoochi ga'ooch duukkiyeete.
44005011	Arooba Yesuusichi asheena'onaa ishin waayati bara asheena'o bullinochi maacooch oogati shato giyiye.
44005012	Ebiyee gub, mishiraachachina'ochi kishoona meeti mallatoonaa woriganikkiti mooyona asheena'ochi daggooch tunaa beehe. Bulli ikka mulloona tunaqqi, Solomoonichi genja gaaddafooch kicee beeheete.
44005013	boonoshi waan wottataaneena'ochi daggoochee koniyolla boonoshi daggooch gimoyich aafoon kupphato aalloone. Tunatee asheena'o boonoshin oogii beeheete.
44005014	Boonoshi mulloon Doono Yesuusichi toommooch too'iiti meeti anaamina'onaa maacheena'ona aafichoyee beshoon Yesuusichi asheena'o daggooch daakkeeheete.
44005015	Mishiraachachina'o biiyachina'on boonoshi wodii beetoyich, asheena'o "Pheexiroosi beshahee, bi yiiroo tunateenolla ikkikkeena'on yexe" iqqi biiyachina'on gommooch kichiqqi shaa'oonaa yeebboonooch qeejii beeheete.
44005016	Wotta Yerusalemi guudoona beeti gishiishi katamoochee biiyachina'onaa maachi biiyo yechii iritii xuuxiitina'onon deebii beeheete. Arooba dofee asheena'o kiceeheete; biiyachina'o bulliyoo wodiyeete.
44005017	Ebiyee gub, qeeshee guudoonaa biinna tookkii beeti Saduqeena'o bullina kaaroon tiijiyeete; oogati qanaatoona mishiraachachina'ochi toommooch tiyiyeete.
44005018	Boonoshinoo yechiiqqi, cuyee kexooch cuchiiheete.
44005019	Boonoshi cuchiiti aroobee xum, Doono Yesuusi wochati shimaaji maraakoo cuyee kechi kelleena'on qechii boonoshin maach kichiqqi,
44005020	"Hamiree Yaafee Kexooch neexaree, hini andra kashee gommichi bulli mooyon asheena'oyich getote!" iye.
44005021	Mishiraachachina'o ishin waayaqqi maaddoona Yaafee Kexooch giyiqqi, Yeerichi qaaroon asheena'oyich dojiyeete. Tunaballi qeeshee guudoonaa biinna tookkii beetina'ona waaqqi, nallacho boonoshi tunemmoyich Isra'eeleena'o kaacciti geeneena'o bullin ceeggiqqi, ikkooch kiciyeete; wotta "Yiich cucheeti asheena'on hamiree deebote!" iqqi asheena'on cuyee kexooch wochaheete.
44005022	Tunatee wocheeti asheena'o cuyee kexooch hammiqqi mishiraachachina'on muccaheete. Wottaqqi ishichiyeete:-
44005023	"Cuyee kexooch no hammaa shaggahee, cuyee kechi kelleena'o gaawichii tuggeechee, quyachina'o kellooch neexaqqi boonoshi beetee danahone; tunatee qechii no giyahee, bi maacooch boonoshi daggoochee koninolla muccahone" iqqi gettiyeete.
44005024	Yaafee Kechi qoomeena'ochi ukkuroonaa qeesheena'ochi guudeena'ona hini mooyon waayaqqi, "Hini mooyo gub amo bi tunemmo gaata ariyaachone" iibee boonoshi gettemmi mooyon muccaheete.
44005025	Aree gaata ikka uro waaqqi, "Ebiyoche, yiich ittoshi yechii cuchiiti asheena'o Yaafee Kexooch neexaqqi, asheena'oyich dojii boonoshi beetee beeggaqqa waahoye" iqqi gettiye.
44005026	Aroochee bekkach Yaafee Kechi qoomeena'ochi ukkuroonaa ikkikka qoomeena'ona hammii, mishiraachachina'on yechiqqi deebiyeete; boonoshi deebito giidoona toonoone. Ebiyoo "Asheena'o noon xaqqoona yexxemmina'one" iqqi boonoshi shattitoyichiye.
44005027	Mishraachachina'on deebiqqi, Ayihudee nallachina'ochi aafooch neechiyeete. Aree hillooch qeeshee guudo boonoshin
44005028	" 'Hini ittoshi ceeggii beeti shigoona asheena'oyich arichiyaahotine!' iqqa manjaayii ittoshich getaano noona? Ebiyoche, Yerusalem beetina'o bullich bechitotine. 'Ara uroon wuxiito ittoshine' getiree noon shigiiyaniya ittoshi qaawii beeto?" iye.
44005029	Pheexiroosinaa bara mishiraachachina'ona wochiqqi ishichiyeete:- "Ashich de'a no getoyee Yeerich de'a no geto tun beda mooyone.
44005030	Mixooch yooddiiqqi ittoshi wuxiiti Yesuusin no qaabbachina'ochi Nuggushoo Yeeri qitii duukkatina'ochi daggoochee kichitone.
44005031	Biinoo Yeeri axaaxee gommoochee bi waan wottoonaa maaroonon Isra'eeleena'oyich bi immemmoyich, bullichi shimboonaa wodiyachonon tuniiqqi bi qanna bad kotiitone.
44005032	Hini mooyoyich no miixoo noone; wotta Yeerich de'a ii beetina'oyich bi immiti Yaafa Ayaanoo miixoone" iyeete.
44005033	Ayihudee nallachina'o ishin boonoshi waayatoyich oogichii ipaqqi, "Hini asheena'on wuxibone!" iyeete.
44005034	Tunatee asho bulli oogii beeti Muusichi callee dojachi Gamali'eeli gettee beeti ikka Fariso boonoshi daggoochee tiyiqqi, "Ikka wottoon hini asheena'on maach kichibote!" bi itoyee gub,
44005035	Ayihudee nallachina'oyich ishichiye:- "Hini Isra'eeleena'ote! Hini asheena'ochi toommooch halloyich ittoshi gabiti mooyoochee ittoshi qelloon quyabote!
44005036	Ebiyee aaf Tiyodaasi gettee beeti uro 'Ta oogoo taane' iqqi bi tiyee, awudda bal beda asheena'o biinna tookkii ikkottaheete. Tunatee hini ara uro ashi kishoona qitiye; biinna tookkii ikkottatina'o bulliyoo shacaa aallaheete.
44005037	Aree hillooch shawee ukkureena'o asheena'o bullin haddiyooba, Galiilachi Yihudi tiyiqqi meeti asheena'on dabbiitone; aroo wotta ashi kishoona qitiye; biin dabbitina'o bulliyoo shacaheete.
44005038	Andoo ittoshich gettahoye; hini asheena'ochi achooch shaggaahotine! Qayote! Hini shalligoo oohee hini mooyo ashi waanee tunato gaata aallemmone;
44005039	Yeer waanee tunato gaatoo, boonoshin aalliyoon hakkaachotine; hini mooyo Yeerina tookkii kaaraqqi koyo ittoshich tunemmone" iye. Ayihudee nallachina'o Gamali'eelichi yibbaatoon waayaheete;
44005040	aree hillooch mishiraachachina'on boonoshi waan ceeggiiqqi, arangoona xoobbiiheete; "Yesuusichi shigoona guttinnoon yibbaatiyaahotine!" iqqi gawukkiyeete.
44005041	Ebich mishiraachachina'o "Yeeri 'Yesuusichi shigoyich hoxeyoon hakkemmina'one' iqqi noon hadditone" iqqi emiriibee Ayihudee nallachina'ochi aafoochee kechiyeete.
44005042	Ebiyee gub, qemi qemona Yaafee Kexonaa kexi kexonooch guuddiqqi, "Yesuusi aroo Kiristoosine" iibee mishiraachee qaaroon asheena'oyich dojoonaa yibbaatoonon kuxaanoon beeheete.
44006001	Aroobee yemeenooch Yesuusichi asheena'o meettii meettii boonoshi qeyiyona, Giriikee noonoon yibbaataa beeti Ayihudeena'o Yihudee Shawooch shiijati Ayihudeena'ochi toommooch xuuqqishiyeete. Ebiyoo qemi qemona boonoshi deggii beeti degoochee Giriikee noonoon yibbaataa beeti xuuma maacheena'oyich boonoshi guutiitoyichiye.
44006002	Arooba aaraa gutta mishiraachachina'o Yesuusichi asheena'o bullin ceeggiqqi ishichiyeete:- "Yeerichi qaaroon asheena'oyich dojoon qayiichi maayoon qoodoyich no gimo tato toonoone.
44006003	Ebich no maneena'ote! Ittoshi daggoochee shabaatta asheena'on kaacote! Ebi ittoshi kaaccemmi asheena'o 'Yaafa Ayaanoonaa shalligoona ceenniti asheena'one' getee miixeetina'o tunabeete; hini shuunoyich boonoshin ukkuriibone!
44006004	No, corootoonaa Yeerichi qaaroon dojoonoyich no mulloon ikkochibone!" iyeete.
44006005	Asheena'o bulli ishin waayaqqi emiriyeete. Ebich Yesuusichi toommooch mullee too'iyoonaa Yaafa Ayaanoona ceenniti uro Isxifaanoosin, Filipphoosin, Phirookiroosin, Niqaaroonin, Xemoonin, Pherimoonin, Ayihudeena'o waan wottati Antookachi Niqolaawiyoosin kaacciyeete.
44006006	Eboshin mishiraachachina'ochi aafooch deebii neechiyeete. Mishiraachachina'o hini ara kaacceeti asheena'oyich boonoshi corootitoyee gub, kishoon boonoshi shimbooch kotiiqqi ukkuriiheete.
44006007	Yeerichi qaaro gabinnii gabinnii hammiye; Yerusalem beeti Yesuusichi asheena'o meettii meettii waaheete. Qeesheena'ochi daggoochee meetina'o mishiraachee qaaroyich de'a iqqi Yesuusichi toommooch boonoshi mulloon too'iiheete.
44006008	Isxifaanoosi Yeeri biin diiriqqi giidoon biich imee, asheena'ochi daggooch woriganikkiti mooyonaa ooga mallatoonon tunii beehe.
44006009	Arooba Qereeni Katamoonaa Iskindiri Katamoonoochee, Kiliqee Shawoonaa Isiyee Shawoonoochee waati Ayihudeena'o "Guuchittinoochee kechiti Ayihudeena'o kicee beeti kexo" gettee beeti kexooch kicee beeheete. Eboshi daggoochee ikkikkeena'o tiyiqqi Isxifaanoosina tookkii taggaheete.
44006010	Tunatee bi gettii beeti ariyoonaa ayaanoonon habbiyoon hakkaaneena'one.
44006011	Arooba "Muusinaa Yeerinon bi naagee waayato noone" getiree miixemmi kemee miixeena'on danaheete.
44006012	Ebichi gommona asheena'on, geeneena'onaa Muusichi callee dojachina'onon ipiiheete. Boonoshiyoo ipaqqi hammii Isxifaanoosin yechiqqi, kiceeti Ayihudee nallachina'o waan deebiyeete.
44006013	Aree hillooch koota miixeena'on giddiiheete; hini ara miixeena'o giddaqqi, "Hini uro [hini] Yaafee Kexonaa Yeerichi calloonon oonoochee wottataanoone.
44006014	Andoo 'Hini Naaziretachi Yesuusi gettee beeto, hini Yaafee Kexon hapemmone; Muusi nooch bi beshiiti doyoonoo shaddemmone' iqqi bi getee waayato noone" iqqi miixaheete.
44006015	Aree gaata nalloyich kotati Ayihudeena'o bulli Isxifaanoosin manjii boonoshi ciinniyee, bi aafo shimaaji maraakee aafoon shaahiye.
44007001	Aree hillooch qeeshee guudo "Hini mooyo ibaroona?" iqqi Isxifaanoosin echahe.
44007002	Isxifaanoosi wochiqqi ishichiye:- "Ta maneena'onaa ta niheena'onote! Waayabote! Oogee yiirachi Nuggushoo Yeeri, no nihoo Abrahami Karaan hammii kotataan bi beetee, Mesotaamee Shawoochaa biich bekkaqqi,
44007003	'Ne shawoonaa ne xibeena'ona waanee keyiree ta bekkiiyemmi shawooch hambe!' iye.
44007004	"Ebich arooba Kalideena'ochi shawoochee kechiqqi, Karaan hammii kotahe. Aroochee bi nihoo qititoyee gub, Yeeri biin kichiqqi hanaach ittoshi beeti hini shawooch deebii kotiihe.
44007005	Hiniichoo ikka ciix beda shawoonolla biich imaanoone. Tunaballi Abrahamich bushoo shiijataan beetee, 'Hini shawoon neennaa ne hillooch shiijammi ne yaroonoyich immemmo taane' iqqi gibanikkiye.
44007006	Wotta Yeeri 'Ne yaroo ashi shawooch shiqqoo tunaree beeyemmone. Ara shawee asheena'o awudda balla naton guuno tuniiree boonoshin hajemmina'o ne; xuuxoonoo bekkiiyemmina'o ne.
44007007	Tunaballi guuno tuniiree hajemmi ara shawee asheena'ochi toommooch nallemmo taane; ebiyee gub, ne yaroo keyiree hini xaa'oochaa taach goyinnemmone' iqqi gettiye.
44007008	Ebiyee gub, Yeeri Abrahamina tookkii wogo giyiye. Abrahamiyoo hini ara wogoona dokireehe. Ebich Abrahami Yisaaqin shiyiqqi shimitta qemooba dokiriihe. Ebiyoomon Yisaaqi bi bushoo Yaaqoobin dokiriihe; Yaaqoobiyoo no qaabbachina'o tunati aaraa gutta bi bushiisheena'on dokiriihe.
44007009	"Hini no qaabbachina'o boonoshi manoo Yooseefina qanaataqqi Gibicee Shawooch hammii beeti giixachina'oyich biin kemmiyeete. Tunaballi Yeeri biinna tookkii tunahe;
44007010	bi xuuxo bullinoo gaachahe; Gibicee taatoo Faaroonichi aafooch bi neexahooba, ariyoon biich immiqqi taatoo biin oogiiyemmoyich tuniihe. Hini ara taatoo Yooseefin Gibicee Shawoonaa bi kexo bullinooch iraashiihe.
44007011	"Aroyee gub Gibicee Shawoonaa Kanaanee Shawoo bullinooch beeti asheena'on du'iiti shaacoo giyee, no qaabbachina'o maayemmon muccaheete.
44007012	Arooba Yaaqoobi Gibicee Shawooch maayee beemon waayaqqi, shiichii no qaabbachina'o tunati bi bushiisheena'on ara Gibicee Shawooch daachiihe.
44007013	Bi guttinnooba Yooseefi bi maneena'oyich 'Taane Yooseefi' iqqi arichahe; arooba bi yoodo Faaroonich arichahe.
44007014	Ebichi hillooch Yooseefi bi nihoo Yaaqoobin 'Ne kechi asheena'o bullin yeshiree Gibicee Shawooch wobe!" iqqi wochiihe. Arooba Yaaqoobichi kechi asheena'o shabaa uucha asheena'one.
44007015	Yaaqoobi eboshina tookkii tiyii, Gibicee Shawooch hammiye; biinnaa no qaabbachina'ona aroochaa qitiyeete.
44007016	Boonoshi dubanoon Shekeem daammiqqi Abrahami Kemoorichi bushiisheena'o waanee bi gijoona bi kemati maashooch duukkiyeete.
44007017	"Aroyee gub Yeeri Abrahamich bi gibanikkiti yemeeno katinniyona, Yooseefin ariyaani bara taatoo Gibicee Shawooch bi taatammi wottoon, Gibicee Shawooch beeti no asheena'o shiijaa meettiyeete.
44007019	Hini ara taatoo no yareena'oyich maroo halliqqi no qaabbachina'ochi toommooch maacoo manjiye; 'boonoshi waanee shiijammi gaggareena'on kashoona boonoshi beetaachemmoyich, maaxooch kichiree dufote!' iqqi xuuxiihe.
44007020	"Arooba Muusi shiijahe; aroo Yeeri biinna emiriti bushoone. Biyoo bi nihoochi kexooch keeja aganoon dicciye;
44007021	aree hillooch bi dupeeti xaa'oochee Faaroonichi bushee danaqqa tiijii daammaa, bi bushoon tuniiqqa dichiyan.
44007022	Ebich Gibiceena'o Muusich boonoshi doyoo bullin dojiyeete; aroo bi yibbaatoonaa bi shuunoo bullina giidachi asho tunaqqi dicciye.
44007023	"Ebiyoomon Muusi bi shiijati aabba natooba, arooba bi maneena'o tunati Isra'eeleena'on beegga gabiqqi, boonoshi waan hammiye.
44007024	Boonoshi daggooch bi beetee, ikka Gibicee asho Isra'eelee ashoon bi xuqqii beetee beeggiqqi gaachahe; Gibicee ashoon wuxiqqi xuqqeeti uroyich nichoon gaaceehe.
44007025	Muusiyoo 'Ta maneena'o Yeeri boonoshin ta kishoona wodiiyemmo tunoon shalligii beetina'one' iqqi gabiye; tunatee shalligaaneena'one.
44007026	Wotta dechara Isra'eeleena'ochi daggoochee gutteena'o boonoshinaa boonoshina kaaraa beetee beeggiqqi, yeshi shuniiya iqqi, 'Hini asheena'ote! Manaa manoo ittoshi amoyichiye ittoshi xu'ee beeto?' iye.
44007027	"Ara xuqqi beeti uro, Muus waan wottaa kishoona xuqqiqqi, 'No toommooch ukkuroonaa nallachona ne tunemmoyich, konine neen ukkuriito?
44007028	Oohee yiich Gibicee ashoon ne wuxitoomon, taan wuxiya qaawii beetine?' iye.
44007029	Ebich Muusi Midiyaamee Shawooch maxxaa hammii, shiqqoon tunaqqi kotahe; aroochaa gutta bushoon shiyiye.
44007030	"Muusi arooch aabba naton bi kotatoyee gub, Siinee Gepee ga'ooch beeti baraheexi tusho qaaqqoo tunaqqi aaxxaa beeti qaaqqee aaxxee daggoochaa Doono Yeerichi maraakoon beeggiye.
44007031	Ciinniqqi, 'Amoon beeggootee! Hini amoone?' iqqi manjii beegga bi giddahee, 'Ne qaabbachina'o Abrahamichi Nuggushoo, Yisaaqichi Nuggushoo, Yaaqoobichi Nuggushoo Yeeri taane' ii beeti Doono Yeerichi qaaroon waayahe. Waayaqqinoo qewahe; manjii ciinoyich aafoon kupphataanoone.
44007033	"Aree hillooch Doono Yeeri 'Ne neexati xaa'oo yaafeeti shawoo bi tunatoyich, ne baateexi caammoon kichibe!
44007034	Gibicee Shawooch beeti ta asheena'ochi xuuxoon manjii beeggaqqa, kachaa kashoon muccaqqi boonoshi gaashiron waayaqqa, boonoshin wodiiya kindito taane. Andoo tibe! Gibicee Shawooch neen wochemmo taane' iye.
44007035	"Hini Muusi ebiyee aaf 'Ukkuroonaa nallachona ne tunemmoyich konine neen ukkuriito?' iqqi boonoshi hoxati uroone. Aroonoo tushee daggoochaa bi beeggiti shimaaji maraakoochi kishoona Yeeri ukkuroonaa wodiyachonon tuniiqqi deejiye.
44007036	Biyoo Gibicee Shawoochaa woriganikkiti mooyonaa mallatoonon bekkiiqqi, Isra'eeleena'on aroochee Ceella Baharoonaa Siinee Barahoonoochaa woriganikkiti mooyonaa mallatoonon bekkiibee, aabba naton boonoshin yaabiye.
44007037	Isra'eeleena'on 'Taanoomi keemachon ittoshi maneena'ochi daggoochee Yeeri ittoshich kaaciree neechemmone' iqqi gettito hini ara Muusine.
44007038	Aroo no qaabbachina'ona tookkii barahooch kiceeti asheena'ochi daggooch, wotta Siinee Gepoochaa biich gettiti shimmaji maraakoona tookkii beetone. Kasho beeti qaaroonoo nooch imma Yeer waanee deqqito aroone.
44007039	"Tunaballi no qaabbachina'o hini ara Muusin xuqqiyeete; 'No toommooch ukkurataache' iqqi boonoshi mulloona Gibicee Shawooch wottaheete.
44007040	Wotta Haroonin 'Hini Gibicee Shawoochee noon kichiti Muusi amooch bi giyito gaata ariyaano noone; ebich no aafooch shiichemmi nuggusheena'on nooch shuunabe!' iyeete.
44007041	Arooba maamon shaahiiqqi shuunaheete; biichoo deejoon deejiyeete; kishoona boonoshi shuunati shuunoyich tikkasho tikkashaheete.
44007042	Ebich Yeeri boonoshin qajiye; shimaaji xojaneena'oyich boonoshi goyinnemmoyich beshiiqqi boonoshin immiye. Keemachina'ochi macaafooch bi kooreetoomon, 'Yeeri "Hini Isra'eeleena'ote! Aabba naton barahooch ittoshi beehooba, deejoonaa buuroonon ittoshi giddiito taachiya?
44007043	Boonoshich goyinniya ittoshi shuunati shaaheetina'o, boonoshiyoo Molooki duukkaanoonaa Refaani gettee beeti, ittoshi nuggushoo tunati xojanee shaahiyoonon tiijiqqi shaaggiyotine. Ebich Baabiloonee Shawoyee bek ittoshin yoohi daachiiyemmo taane" iye.
44007044	"No qaabbachina'o barahooch boonoshi beehooba, Yeerina danee duukkaanoo boonoshich beetone; hini danee duukkaanoo arooba Yeeri boonoshina tookkii beemon bekkii beeti duukkaanoone. Ara duukkaanoo Yeeri Muusich bekkiiqqi gettitoomon shaahiitee shuuneetone.
44007045	Aroyee gub no qaabbachina'o wotta boonoshi keroona Yeeri boonoshi aafoochee kichiti meeti yareena'ochi shawooch Yaasina tookkii hini ara duukkaanoon yechiqqi giyiyeete. Hini duukkaanoo Daawiti yemeenooch beddaahee arooch kotahe.
44007046	Aroobee yemeenooba Yeeri Daawitich ishichiye:- 'Neenna ta emiritoyich neech de'oon tuniiyemmo taane' iqqi bi gettiyona, aroo 'Yaaqoobichi Nuggushoo Yeero! Kexon neech ta haggemmoyich taach daaggibe!' iqqi qollahe.
44007047	Tunaballi Yeerichi kexon haggito Solomoonine.
44007048	"Tunatee Beshoo Yeeri asho haggiti kexooch beetaache; keemacho gettitoomon,
44007049	'Doono Yeeri "Shimaayoo ta taatee qeenone; Shawoo ta baatoo neexxemmi xaa'oone; taach am shaaha kexoniye ittoshi haggemmo? Ta kashemmi xaa'ochi, amoochiye?
44007050	Eboshi bullin shuunato ta kishoo toona?" itone.'
44007051	"Illa hini getee waayataani amashee asho ittoshine? Yeerin ariyoon qaawaani asheena'ochoomon ittoshi mulloo muumoona? Ittoshi waamo ulloona? Ittoshi qaabbachina'oomo ittoshine; ittoshi wotta bulli araddoon Yaafa Ayaanoyich de'a getaachotine.
44007052	Keemachina'ochi daggoochee konine ittoshi qaabbachina'ona du'ataano? 'Cadiqo woyemmone' iqqi shiichii gettitina'on wuxiyeete. Bi waateenoo, ittoshi and biin beshiiqqi immiyotine; wuxiihotine.
44007053	Yeeri bi maraakeena'ochi kishoona bi immiti calloon deqqiyotine; tunatee quyataachotine" iye.
44007054	Ayihudee nallachina'o ishin boonoshi waayati hillooch oogichii ipaqqi boonoshi gashon shaacciyeete.
44007055	Tunaballi Isxifaanoosi Yaafa Ayaanoona ceenniqqi shimaayooch manjii bi ciinniyee, Yeerichi oogee yiiroonaa Yesuusi Yeerichi qanna bad neexaqqi bi beemonon beeggiye.
44007056	Aroochee "Ebiyoche, shimaayoo qecheeqqi ashi bushoo Yeerichi qanna bad neexaa beeto taach bekkaa beete" iye.
44007057	Aree gaata Ayihudee nallachina'o boonoshi qaaroon oogichiqqi cookiibee boonoshi waamon upiyeete; ikkooch tiyiqqi bi waan wocaheete;
44007058	biin geechii katamoyee maach kichiyeete. Miixeena'o boonoshi tahoon kichiqqi, Sawuli gettee beeti ikka gurimaashoochi aafooch geddiichii, Isxifaanoosin xaqqoona yexooch giyiyeete.
44007059	Arooba Isxifaanoosi xaqqoona yexxaabee, "Ta Doono Yesuuso! Ta kasheen de'e!" iqqi qollahe.
44007060	Gurataqqi, "Ta Doonocho! Hini axaaxoon boonoshi toommooch haddiyaahine!" iqqi oogichii cookiye. Ishichiichii qitiye.
44008001	Arooba Sawuli "Asheena'o Isxifaanoosin boonoshi wuxoo tatoone" itone. Ebi arooba Yerusalem beeti Yesuusichi asheena'o toommooch oogati du'o waahe. Mishiraachachina'oyee damba Yesuusichi asheena'o bulli Yihudee Shawoonaa Shamaaree Shawoonooch shacaheete.
44008002	Ikkikka Yeerich qeyitina'o Isxifaanoosin duukkiyeete; ooga eefonoo eepiyeete.
44008003	Tunaballi arooba Sawuli Yesuusichi asheena'on kachaa kashoon tuushiiqqi iritii beehe; boonoshi kexi kexooch giyiqqi maacheena'onaa anaamina'onon shotti shottaa kichiqqi cuyee kexooch daammii cuchii beehe.
44008004	Hini shacati Yesuusichi asheena'o boonoshi hammito bulliich Yeerichi qaaroon gettiyeete.
44008005	Arooba Filipphoosi Shamaari Katamooch hammiqqi Kiristoosichon gettiye.
44008006	Asheena'o Filipphoosichi yibbaatoon waayaqqi, bi tunii beeti, gaakkachi mallatoon beeggiqqi, bi gettii beeton ikkooch ibara mulloona ellaheete.
44008007	Ebiyoo yinneena'o oogati qaaroona cookiibee meeti asheena'ochi toommoochee boonoshi tiyitoyichiye; boonoshi ashittino qittiti meeti asheena'onaa baata yesheena'onoo woditoyichiye.
44008008	Ebich Shamaara beeti asheena'o oogichii emiriyeete.
44008009	Arooba ara katamooch Simooni gettee beeti ikka allaamoo beehe. Ebiyee aaf aroo "Ta oogoo taane" ii beehe; bi kaayii beeti kaayoona Shamaaree asheena'o woriganaqqi, "Hini shuunoon aabichiqqi shuunoon hakkiye?" ii beeheete.
44008010	Gishiishoochee tiijiqii ogoogooch beddaahee boonoshi bulli "Hini uro 'Giidacho' gettee beeti Yeerichi giidoone" iibee ikkooch tunaqqi waayaa beeheete.
44008011	Meeti yemeenoon bi kaayee beeggitina'o woriganaabee, bi getoon waayaa beeheete.
44008012	Tunaballi Filipphoosi Yeerichi taatittineechonaa Yesuus Kiristoosichi shigeechonon boonoshich mishiraachee qaaroon bi getee waayaqqi, boonoshi mulloon Yesuusichi toommooch too'iiti maacheen'onaa anaamina'ona aacona afaalleeheete.
44008013	Simooniyoo wotta bi mulloon Yesuusichi toommooch too'iiqqi aacona afaalleehe. Aacona bi afaalleetoyee gub, Filipphoosi hammiyooch dabbiibee bi tunii beeti mallatoonaa gaakkachi shuunoonon bi beeggiyooba woriganaa beehe.
44008014	Arooba Yerusalem beeti mishiraachachina'o Shamaaree asheena'o Yeerichi qaaroyich boonoshi de'a geton waayaqqi, Pheexiroosinaa Yowannisinon boonoshi waan daachiiheete.
44008015	Boonoshiyoo hammiqqi, Yaafa Ayaano boonoshi toommooch bi kindemmoyich, Yeerin qollaheete;
44008016	ebin boonoshi qollato, Shamaaree asheena'o Doono Yesuusichi shigoona aacona afaalleeteetalli, Yaafa Ayaano boonoshi toommooch bat kindoo bi qajitoyichiye.
44008017	Arooba Pheexiroosinaa Yowannisina ara asheena'ochi shimbooch kishoon boonoshi kotiitee, Yaafa Ayaano boonoshi toommooch kindiye.
44008018	Mishiraachachina'o ashi shimbooch kishoon kotiitee, Yaafa Ayaano kindoon Simoon beeggiqqi gijoon kichii,
44008019	"Ta kishoon bi shimbooch ta kotiimmi asho bullichi toommooch Yaafa Ayaano bi kindemmoyich, taach hinoomi giidoon imbote!" iye.
44008020	Arooba Pheexiroosi tiyiqqi ishichiye:- " 'Yeerichi wojoon gijoona danabana' iqqa gabito neene; ebich ara ne gijoona tookkiree aallabe!
44008021	Ne mullo Yeerichi aafooch kaamoo toonoone; ebich hini shuunee gogacho tunoon hakkaachine.
44008022	Illa hini xumma ne gaboochee Yeer waan wottabe! Yeerin ne qollatee, diqqich ebi ne mullee gondoochee neen maaremmo tunemmone.
44008023	Caammara qanaato ne mullooch ceenonaa axaaxee waanjee daggooch ne beemonon beeggaa beeto taane" iye.
44008024	Aroochee Simooni wochiqqi, "Hini ittoshi gettitoochee ikkolla ta toommooch bi shagaachemmoyich ittoshi taach Doono Yeerin qollabote!" iye.
44008025	Pheexiroosinaa Yowannisna asheena'oyich manjiiqqi boonoshi miixatonaa Doono Yeerichi qaaroon boonoshi gettitonoyee gub, Yerusalem wottaabee Shamaaree Shawooch beeti meeti katamooch mishiraachee qaaroon gettiyeete.
44008026	Ikka araddoon ikka Topphiyee asho Yeerich goyinniya Yerusalem hammiye. Hini uro guruushoone; Hindeeki gettee beeti Topphiyee taatechi araaqee iraashoo. Ara uro bi hammitoochee bi shawooch gaarin yebbaqqi wottaabee, keemachi Isiyaasi kooriti macaafoon shemmaa beehe. Arooba Doono Yeeri wochati maraakoo Filipphoosin "Tiyiree aabi gimoochaa qanna bad Yerusalemee Gaazi Katamooch kichii beeti gommooch hambe!" iye. Ara gommo barahee gommone. Biyoo tiyiqqi hammiye.
44008029	Arooba Filipphoosin Yaafa Ayaano "Gaari toommooch beeti uro waan giddaree biinna danabe!" iye.
44008030	Filipphoosiyoo woccii hammiqqi, uro keemachi Isiyaasi kooriti macaafoon bi shemmaa beetee waayahe. Aroochee "Ibaroon ne shemmaa beeto ne mullooch giyii beeta?" iqqi echahe.
44008031	Aroo wochiqqi, "Taach kaachi gettemmi asho aalloon aabichiree ta mullooch giyehe?" iye. Aroochee gaarin neechiiqqi, "Hini gaariich keyiree kotabe!" iqqi Filipphoosin qollahe. Bekkach Filipphoosi ara gaariich kechii kotahe.
44008032	Isiyaasi kooriti macaafoochee ara uro shemmato ebiniye:- "Bago biin guuremmon bi dabboomon biin guuremmina'on dabbiye; bi eexon caggii beetina'ochi aafooch cikkii qajii beeti bagoochoomon bi noonoon wochaanoone.
44008033	Cooneehe; xu'ee nalloon bi toommooch nalliyeete; 'Bi kasho shawee toommooch beeyaaye!' getee bi bajeetoyich, bi shiijaroon konine haddoon hakkemmo?" ii beetoniye.
44008034	Uroo Filipphoosin "Keemacho koniniye bi gettii beeto? Biinnashi, oohee barooniye bi gettii beeto? Eke taach gete!" iqqi echahe.
44008035	Filipphoosiyoo wochiqqi ara bi shemmati macaafee xaa'oochee tiijiqqi, Yesuusichon gettii beeti mishiraachee qaaroon biich gettiye.
44008036	Tookkii gommo hammiibee aaco beetooch shaggiyeete; boonoshi shaggiyee, uro tiyiqqi, "Ebiyoche, hiniich aaco beetone; aacona ta afaalleyaachemmoyich, taan bajemmi mooyo amoone?" iqqi echahe.
44008037	[Filipphoosiyoo "Ceeni ne mulloon Yesuusichi toommooch ne too'ii gaata, neen bajemmi mooyo aalloone" iye. "Ta, Yesuus Kiristoosi Yeerichi Bushoo bi tunoon ibariihoye" iye.]
44008038	Aroochee uro "Gaarin neechibote!" iye. Filipphoosinaa biinna guttaqqi aacooch kindiyeete; Filipphoosiyoo biin aacona afaalliye.
44008039	Aacoochee boonoshi kechiyee, Doono Yeerichi Ayaano Filipphoosin diqqoona tiijiqqi daammiye. Uroo guttinnoon biin beegaanoone; emiriibee bi gommon yechiye.
44008040	Filipphoosi Azaxooni Katamooch bi shago arichahe; aroochee Qeshaarai bi shaggimmi wottoon katamoo bulliich mishiraachee qaaroon gettiibee beshaa beehe.
44009001	Ebichi daggooch Sawuli "Boonoshin wuxi ciichemmo taane" iqqi, Doono Yesuusin dabbii beeti asheena'ochi toommooch daakkii miichaabee, qeeshee guudo waan hammiye.
44009002	Hammiqqi, "Damaasiqi Katamooch beeti Ayihudeena'o kicee beeti kechi ukkureena'oyich koorichoon kooriree taach imbe! Arooch Yesuusichi gommon dabbii beetina'on, anaamina'o tunabeete maacheena'on yeshi cuyiree Yerusalem deebana" iqqi qollahe.
44009003	Aroochee hammiibee Damaasiqa bi katinniyee, diq xeeyo xeeja iqqi bi waccoomon shimaayoochee bekko bi guudoona waccii aaxxahe.
44009004	Sawuli bekkach shawooch dihiye. Arooch dihiqqi bi beetee, "Sawulo! Sawulo! Amoyich taan du'ii beetine?" immi qaaroon waayahe.
44009005	Biyoo "Ta Doonocho! Koni neene?" iqqi echahe. Doono biich wochiqqi, "Ne du'ii beeti Yesuusi taane.
44009006	And tiyiree Damaasiqa gibe! Aroochee ne tuniiyemmon ikka uro neech gettemmone" iye.
44009007	Arooba Sawulina tookkii hammii beeti asheena'o qaaroon waayaabee koninolla beegaanoon, noonoo miimaqqi neexaheete.
44009008	Aroyee gub Sawuli bi dihitoochee tiyiye; bi aafoon bi gaxxiyee, ciinnemmon qajiye. Ebich asheena'o bi kishoon yechiqqi yaabiibee, Damaasiqa daammiyeete.
44009009	Biyoo maataanoon, uyaanoon, bi aafo ciinaanoon keej qeyiye.
44009010	Ara Damaasiqa Hanaani gettee beeti ikka Yesuusichi asho beehe; Doono yaa'oona "Hanaano!" iqqi ceeggiye. Biyoo "Ta Doonocho! Amoone?" iye.
44009011	Doono Yesuusi biich ishichiye:- "Kaata tiyiree 'Kaamoo' gettee beeti gommooch hambe! Arooch Yihudichi kexooch beeti, Sawuli gettee beeti, ikka Xeriseesi Katamee uroon qaawibe! Biyoo corootee toommoochiye bi beeto.
44009012	Wotta hini Sawuli wochinnoon ciinnemmoyich, Hanaani gettee beeti uro giyiqqi, bi kishoon Sawulichi shimbooch bi kotiitee, [yaa'oona] beeggitone" iqqi gettiye.
44009013	Tunatee Hanaani wochiqqi, "Ta Doonocho! Hini uro Yerusalem beeti ne asheena'ochi toommooch ambicha gondoon bi shuunato gaata meeti asheena'o waanee waayato taane;
44009014	wotta 'Yesuusichi shigoon ceeggii beetina'o bullin cuye!' iqqi qeesheena'ochi ukkureena'o biin ukkuriiqqi hiniich deejitina'one" iye.
44009015	Tunatee Doono Yesuusi wochiqqi, "Hini uro meeti aagateena'oyich, taateena'oyich, Isra'eeleena'oyichoo taachon bi miixemmoyich taach ta kaaccati qiicoone. Ebich bi waan hambe!
44009016	Taachon miixiya ambicha xuuxoon bi beeggemmo gaata ta biich bekkiiyemmo taane" iye.
44009017	Ebich Hanaani hammiqqi ara kexooch giyiye; Sawulichi shimbooch bi kishoon kotiiqqi, "Ta manoo Sawulo! Wochinnoon ne aafo ciinnemmonaa Yaafa Ayaanoona ne ceennemmonoyich, ne waan Doono taan deejitone; Biyoo hiniich ne waa beetee, gommoochaa neech bekkati Yesuusine" iye.
44009018	Bekkach teepphee kongaroomo bi aafoochee holliye. Arooba bi aafo ciinniye; tiyiqqi aacona afaalleehe;
44009019	maayoonoo maaqqi kupphahe. Aroyee gub Sawuli Damaasiqa beeti Yesuusichi asheena'ona tookkii giishacha aaboon kotahe.
44009020	Boonoshina tookkii beebee, Ayihudeena'o kicee beeti kexina'ooch hammiqqi, "Yesuusi Yeerichi Bushoone" iibee miixahe.
44009021	Waayatina'o bulli woriganaheete; "Hini uro Yerusalem beeti hini shigoon ceeggii beetina'on aalliito toona? Hiniich bi waato, boonoshin cuyiree qeesheena'ochi ukkureena'o waan daamma toona?" iyeete.
44009022	Tunatee Sawuli kupphaa kupphaa waahe; Damaasiqa beeti Ayihudeena'oyich Yesuusi aroo Kiristoosi bi tunoon xiishii arichiibee, boonoshi gettemmon muccii beehe.
44009023	Meeti araddoyee gub Ayihudeena'o Sawulin wuxiya echeeheete;
44009024	Sawuli boonoshi echeyoon waayahe. Boonoshiyoo Sawulin wuxiya xumoonaa araddoonon katamee kelloon manjiiqqi quyaa beeheete.
44009025	Tunaballi Yesuusichi asheena'o xumoona Sawulin daammiqqi, mokkooch geddii xaqqee gayee gutta daggeexi aahoona beshiiqqi wodaroona kindiiheete.
44009026	Sawuli Yerusalem hammiqqi, arooch beeti Yesuusichi asheena'o daggooch bacceeya qaawiye; tunaballi boonoshi bulli "Bi Yesuusichi asho toonoone" iqqi shataheete.
44009027	Tunatee Barinabaasi Sawulin daammiqqi, mishiraachachina'o waan shaggiihe. Aroochee Doono Yesuusin gommoochaa bi beegonaa Doono biich bi getonon, wotta Damaasiqi Katamooch aafoon kupphaqqi Yesuusichon bi getonoo gettiye.
44009028	Ebiyee gub, Sawuli aafoon kupphaqqi Doono Yesuusichon gettiibee, boonoshina tookkii Yerusalem kechii giyiibee beehe.
44009029	Wotta Giriikee noonoon arii beeti Ayihudeena'oyich gettii boonoshina tookkii gajitee beehe; tunatee biin wuxiya qaawiyeete.
44009030	Arooba maneena'o ebin ariiqqi Qeshaara daammiyeete; aroochee Xeriseesi daachiiheete.
44009031	Arooba Yihudee Shawoo, Galiilee Shawoonaa Shamaaree Shawoo bullinooch kicee beeti Yesuusichi asheena'o shatoochee kashaheete; manjiyeete; Doonochoo hajeebee Yaafa Ayaanee degoona beebee qeyii qeyii meettiyeete.
44009032	Arooba Pheexiroosi bulli xaa'ooch guuddiibee, Liidi Katamooch beeti Yesuusichi asheena'o waan hammiye.
44009033	Ara xaa'ooch ashittinoon wuxii beeti biiyoona shimitta naton beerooch qeyiqqi beeti, Eeniyi gettee beeti ikka uroon danahe.
44009034	Biinoo ishichiye:- "Eeniyo! Yesuus Kiristoosi neen wodiitone. Tibe! Ne hajee kishoona ne yeebboon qode!" iye. Aroo bekkach tiyiye.
44009035	Liidi Katamoonaa Shaarooni gettee beeti araara yimaanoonooch beetina'o bulli hini ara woditi uroon beeggiqqi, Doono Yesuus waan wottaheete.
44009036	Arooba Yoopphi Katamooch Xaabbiti gettee beeti, ikka Yesuusichi ashe beehan. Bi shigo Giriikee noonoona Doriqi getteehe; Doriqi geto xiixxe getone. Areyoo bulli aaboon de'a mooyon shuunaabee, iriteetina'on gaachaabee beehan.
44009037	Ebi ureyoo ikka araddoon biiyaqqa qitiyan; bi dubanoon machiqqi kechi toommeexi kexooch geddiyeete.
44009038	Arooba Yooppha beeti Yesuusichi asheena'o Pheexiroosi Liida bi beemon waayaqqi, "Kaata hami, biin kishoona yeshiree deebote!" iqqi gutta asheena'on daachiiheete. Boonoshi daachiito, Liidi Yoopphi Katamoyich katino bi tunatoyichiye.
44009039	Bekkach Pheexiroosi tiyiqqi, boonoshina tookkii waahe. Waa bi shaggiyee, asheena'o kechi toommeexi kexooch biin daammiyeete. Xuuma maacheena'o bulli eefaabee, Doriqi kashoona beebee boonoshich bi shuunati qamisoonaa bara tahoonon kichiqqi yaachii Pheexiroosich bekkiibee bi guudoona neexaheete.
44009040	Aroochee Pheexiroosi bullin maach kichiichii, gurataqqi Yeerin qollahe. Bi qollatoyee gub, dubano waan wottaqqi, "Xaabbite! Tibe!" iye. Bekkach bi aafoon gaxxiyan; Pheexiroosin ciinnaqqa tiyaa kotahan.
44009041	Biyoo bi kishoona yechiqqi tiijii neechiye; xuuma maacheena'on bara Yesuusichi asheena'ona tookkii ceeggiqqi, "Ebiyoche, kashachine" iqqi boonoshich bekkiihe.
44009042	Ebiyee gub, Yooppha beetina'o bullich hini mooyo waayeehe. Ebina meeti asheena'o boonoshi mulloon Doono Yesuusichi toommooch too'iiheete.
44009043	Pheexiroosiyoo Yooppha Simooni gettee beeti, gooqqi quca ikka uroona tookkii meeti aaboon kotahe.
44010001	Arooba Qeshaari Katamooch shiritta guuphi Xaaliyaanee ginee naayina'ochi balla ginee iraashoo tunati, Qoriniyoosi gettee beeti ikka uro beehe.
44010002	Biyoo bi kechi asheena'o bullina tookkii Yeerich qeyii beeto, biich hajee beeto, iriteetina'on oogichii gaachaa beeto, bulli araddoonoo Yeerin qollaa beeti uroone.
44010003	Ikka araddoon yiixiya saat bedooch shimaaji maraakoo "Qoriniyooso!" iibee bi waan bi giyii beetee, yaa'oon xallaayii beeggiye.
44010004	Biyoo keqqoona manjiiqqi ciinniibee, "Ta Doonocho! Amoone?" iye. Hini ara shimaaji maraakoo ishichiye:- "Yeeri ne qolloon waayaqqi, iriteetina'on ne degon beeggiqqi emiritone.
44010005	Andoo Yooppha ashoon wocharee, Pheexiroosi gettee beeti Simoonin ne waan ceege!
44010006	Biyoo baharee gashooch beeti, Simooni gettee beeti, gooqqoon quccii beeti uroochi kexooch iibbittino kotaqqi beetone" iye.
44010007	Shimaaji maraakoo ishin gettiqqi bi hammiti hillooch, Qoriniyoosi bi wochee bushiisheena'ochi daggoochee gutteena'on, bi hajee ginee naayina'ochi daggoochee Yeerich qeyii beeti ikkoon ceeggiqqi,
44010008	bulli mooyon bi gettitoyee gub, Yooppha wochaa daachiihe.
44010009	Bi yaachich ara wocheeti asheena'o hammiibee, ara Yooppha boonoshi shag beddiyee, Pheexiroosi corootiya shiritta saat bedooch kechi toommeexi kexooch kechiye.
44010010	Aroochaa biin shaaciitee, maayoon maaya qaawiye. Biich maayo qannii beetee, diq yaa'oon beeggiye;
44010011	ara yaa'oona shimaayoo qecheetee, oogati naxalloon shaahii beeti mooyona awudda caapoona yecheeti qiico shawooch kindiye.
44010012	Ara qiicee daggooch awudda baatachi kechi gijoo, kubbi cooxo, shawee toommooch shuurii beetina'onaa shimaayoona yoobbii beetina'ona beetina'one.
44010013	Aree gaata shimaayoochee "Pheexirooso! Tiyi eboshin guuriree mame!" ii beeti qaaroon waayahe.
44010014	Pheexiroosi wochiqqi, "Ta Doonocho! Tunataache! Yaafoo tunataanoonaa ashoon ee'ii beetonon cir maa ariyaano taane" iye.
44010015	Wotta guttinnoon "Yeeri yaafiton 'Yaafoo tunataanoone' gettaaye!" ii beeti qaaroon waayahe.
44010016	Pheexiroosi ishin keejaa bi waayatoyee gub, bekkach ara qiico geecheeqqi shimaayooch wottaa kechiye.
44010017	Pheexiroosi bi beeggiti yaa'oon "Ebi amoone?" iibee bi mulloona kichii kindii bi beetee, bekkach Qoriniyoosi wochati asheena'o gooqqoon quccii beeti, Simooni gettee beeti uroochi kexon echaabee danaqqi kellooch shaggiyeete;
44010018	kexooch ceeggiqqi, "Pheexiroosi gettee beeti Simooni qeyii beeto, hiniichiya?" iqqi echaheete.
44010019	Aree gaata Pheexiroosi kotaqqi bi beeggiti yaa'oon gabii bi beetee, Yaafa Ayaano "Ebiyoche, keeja asheena'o neen qaawii beeteete.
44010020	Tiyiree kindibe! Boonoshin wochato ta tunatoyich, ne mulloon guttiyaanoon boonoshina tookki hambe!" iye.
44010021	Aroochee Pheexiroosi tiyii asheena'o waan kindiqqi, "Ittoshi qaawii beeti uro taane. Ittoshi waati naboo, amoyichiye?" iye.
44010022	Boonoshiyoo "Noon wochato cadiqoonaa Yeerich hajee beetona, Ayihudee aagatoo bulli oogii beeti balla ginee iraashoo Qoriniyoosine. Biyoo noon bi wochati naboo, 'Pheexirosin ne kexooch ceeggiiree, Yeerichi qaaroon bi waanee waayabe!' iqqi shimaaji maraakoo biich bi gettitoyichiye" iyeete.
44010023	Pheexiroosiyoo "Gaawiye; kexooch gibote!" iqqi ataallii giijii qeejiye. Bi yaachich Pheexiroosi tiyiqqi boonoshina tookkii hammiye; wotta Yooppha beeti maneena'ochi daggoochee ikkikkeena'o biinna tookkii hammiyeete.
44010024	Bi yaachich Qeshaara shaggiyeete. Arooch Qoriniyoosi bi xibeena'onaa katina bi shunachina'onon ceeggii ikkooch kiciqqi, Pheexiroosinaa wocheeti asheena'onochi womon quyaa beehe.
44010025	Pheexiroosi shaggiqqi kexooch bi giyee, Qoriniyoosi biinna danaqqi tiyii bi baatooch dihiqqi goyinnahe.
44010026	Tunaballi Pheexiroosi Qoriniyoosin "Tibe!" ii yechii tiijiqqi tiyii, "Tawoo neenoomi asho taane" iye.
44010027	Tookkii yibbaataabee kechi maac bi giyiyee, meeti asheena'o kiceeqqi beetina'on danahe.
44010028	Biyoo boonoshich ishichiye:- "Ayihudeena'o Ayihudo tunataani asheena'ona tookkii ikkotto oohee boonoshi kexooch gimo Muusichi callee shaaddoo tunoon arii beeto ittoshine. Tunaballi asho koninolla 'Yaafoo tunataanoone; ee'oone' ta getaachemmoyich Yeeri taach shiichiqqi bekkiitone.
44010029	Ebich ittoshi wochoyich ta mulloon guttiyaanoon, ittoshi waan waato taane. Andoo amoyich taan ittoshi ceeggiito gaata ittoshin echahoye" iye.
44010030	Aree hillooch Qoriniyoosi ishichiye:- "Hanaach keemooba yiixiya saat bedooch ebi gaata ta kexoochaa Yeerin qollaa ta beetee, waccii beeti tahoon tahati uro ta aafooch neexaqqi,
44010031	'Qoriniyooso! Yeeri ne qolloon waayaqqi, iriteetina'on ne degon beeggiqqi emiritone.
44010032	Ebich Yooppha ashoon wocharee, Pheexiroosi gettee beeti Simoonin ne waan ceege! Bi beeto, baharee gashooch beeti, gooqqo quccii beeti uro Simoonichi kexooch iibbittino kotaqqiniye' iye.
44010033	Ebich bekkach ashoon ne waan wochahoye; andoo ne womo gaawatone. Illa Doono Yeeri neech gettito bullin ne waanee waayoyich no bulli ebiyoche, Yeerichi aafooch kiceeto noone" iye.
44010034	Aree hillooch Pheexiroosi yibbaatiya tiyiqqi, "Ibaroone; Yeeri ashoon beshaa shapiiqqi hepee bi qayon ta mulloona ariito taane;
44010035	aagatoo bulliichee koniyolla bi tunatee, biich hajee beetonaa tatoon shuunaa beeto bullinon hoxataachemmone.
44010036	Yeeri 'Yesuus Kiristoosinaniye ittoshina tookki ta shunemmo' iqqi Isra'eeleena'oyich mishiraachee qaaroon deejitone; hini Yesuusi Kiristoosi bullichi Doonone.
44010037	Yowannisi 'Aacona afaalleebote!' iibee aacona bi afaallitoyee gub, Galiilee Shawoochee tiijiqqi, Yihudee Shawoo bulliich tunati mooyon arii beeto ittoshine.
44010038	Ebiyee Yeeri Naaziretachi Yesuusichi toommooch Yaafa Ayaanoon kindiiqqi giidoon biich immiye; biinna tookkii Yeeri tunatoyich, Yesuusi de'oon shuunaabee Daabiloosi cuchitina'o bullin biichiibee guuddiye.
44010039	"Ayihudee Shawoonaa Yerusaleminooch bi shuunato bullin aafoona no beeggaton and miixaa beeto noone. Boonoshiyoo Yesuusin mixooch yooddiqqi wuxiyeete;
44010040	tunatee biin Yeeri keeja qemooba qitii duukkatina'ochi daggoochee kichiqqi bekkiihe.
44010041	Bi bekkiito, boonoshi beeggiton boonoshi miixemmoyich shiichiqqi bi kaaccitoyichalli, asheena'o bullich toonoone. Ebi shiichiqqi bi kaacciti miixoo tunati no, Yesuusi qitii duukkatina'ochi daggoochee bi kechitoyee gub, biinna tookkii maa uchato noone.
44010042	'Kashachina'onaa qiteena'onochi toommooch nallibe!' iqqi Yeeri biin ukkuriyoon no gettemmonaa no miixemmonoyich nooch gettitone.
44010043	Wotta keemachina'o bulli 'Boonoshi mulloon bi toommooch too'ii beetina'o bulli biinna Yeer waanee axaaxee maaroon danemmone' iqqi miixatina'one" iye.
44010044	Pheexiroosi yibbaatee toommooch bi beetee, bi yibbaatoon ellaa beeti asheena'o bullichi toommooch Yeeri Yaafa Ayaanoon kindiihe.
44010045	Pheexiroosina tookkii Yoopphee waati, boonoshi mulloon Yesuusichi toommooch too'iiti Ayihudeena'o, Yeerichi wojoo tunati Yaafa Ayaano Ayihudo tunataani asheena'ochi toommooch bi kindoon beeggiqqi woriganaheete.
44010046	Ebiyoo andra noonoona yibbaataabee Yeerin boonoshi oogii beetee, boonoshi waayatoyichiye. Arooba Pheexiroosi tiyiqqi hini ara Ayihudeena'oyich,
44010047	"Hini asheena'ochi toommooch wotta noochoomon Yaafa Ayaano kinditone; illa aacona boonoshi afaalleyaachemmoyich, konine boonoshin bayon hakkemmo?" iye.
44010048	Ebich Pheexiroosi Ayihudo tunataani asheena'oyich "Tiyiree Yesuus Kiristoosichi shigoona aacona afaalleebote!" iye. Ebiyee gub, hini ara asheena'o Pheexiroosin "No waan giishacha aaboon kotabe!" iqqi qollaheete.
44011001	Arooba mishiraachachina'onaa Yihudee Shawooch beeti maneena'ona Ayihudo tunataani asheena'o Yeerichi qaaroyich boonoshi de'a geton waayaheete.
44011002	Ebiyee gub, Pheexiroosi Yerusalem hammiyee, boonoshi mulloon Yesuusichi toommooch too'iiti Ayihudeena'ochi daggoochee ikkikkeena'o
44011003	Pheexiroosin "Ayihudo tunataani asheena'ochi kexooch aabichiqqa giyanne? Maayoon boonoshina tookkii aabichiqqa maanne?" iyeete.
44011004	Pheexiroosi Yeeri tuniiti mooyon xepphoochee tiijiqqi yaaroona ishichiqqi gettiye:-
44011005	"Ta, Yoopphaa corootiibee yaa'oon beeggo. Ara yaa'oona oogati naxalloomi qiico awudda caapoona yechaqqi, shimaayoochee kindii ta waan waahe.
44011006	Aroon manjii ta ciinnahee, awudda baatachi kechi gijoo, kubbi cooxo, shawee toommooch shuurii beetina'onaa shimaayoona yoobbii beetina'onon beeggo.
44011007	Aroyee gub, 'Pheexirooso! Tiyi eboshin guuriree mame!' ii beeti qaaroon waayaho.
44011008	"Tawoo 'Ta Doonocho! Tunataache! Yaafoo tunataanoonaa ashoon ee'ii beetonon cir maa ariyaano taane' iyo.
44011009	"Guttinnoon 'Yeeri yaafiton "Yaafoo tunataanoone" gettaaye!' ii beeti qaaro shimaayoochee wochiye.
44011010	Ebiyoo keeja kaalloon tunahe. Ebiyee gub, bulli geecheeqqi shimaayooch wottaa kechiye.
44011011	"Aree gaata bekkach keeja asheena'o Qeshaaree ta waan wocheeqqi, waa ta beeti kechi kellooch neexaheete.
44011012	Yaafa Ayaano taach 'Ne mulloon guttiyaanoon boonoshina tookki hambe!' iqqi gettiye. Ara Yoopphee hini shiritta maneena'o wotta taanna tookkii waaheete; shaggaqqa Qoriniyoosichi kexooch giyahone.
44011013	Biyoo 'Shimaaji maraakoo ta kexooch giyii neexatee beeggahoye; ara maraakoo "Yooppha ashoon wocharee Pheexiroosi gettee beeti Simoonin ne waan ceege!
44011014	Biyoo neennaa ne kechi asheena'ona wodemmi gommon gettemmone" iqqi bi getee waayahoye' iqqi nooch gettiye.
44011015	"Aree hillooch yibbaatiya ta tiyahee, Yaafa Ayaano shiichiqqi no toommooch bi kindoomon boonoshi toommooch kindiye.
44011016	Arooba Doono Yesuusi ebiyee aaf bi gettiti qaaro ta mullooch tipphimiye; aroo 'Yowannisi aacona asheena'on afaallitone; tunaballi Yeeri Yaafa Ayaanoona ittoshin afaallemmone' iqqi bi gettitone.
44011017	Illa Doono Yeeri no mulloon Yesuus Kiristoosichi toommooch too'iiti nooch bi immitoomon ara wojoon boonoshich wotta bi imi gaata, Yeerin 'Akkiya boonoshich immanne?' getoyich ta koni taane?" iye.
44011018	Ebi Ayihudeena'o ishin waayaqqi ittibatoon qajiyeete. Ebiyee "Illa Yeeri Ayihudo tunataani asheena'o wotta kashoon boonoshi danemmoyich, axaaxee gommoochee Yeer waan wottemmi mulloon boonoshich immitone" iibee Yeerin oogiiheete.
44011019	Ebiyee aaf Isxifaanoosi qitiyooba, tiyiti du'oona shacati Yesuusichi asheena'o Finqee Shawooch, Qoopphiroosi gettee beeti buura shawooch, Antooki Katamoochoo beddaahee hammiibee, Yeerichi qaaroon Ayihudeena'o ikketina'oyichalli bara asho konicholla getaaneena'one.
44011020	Tunatee boonoshi daggoochee Qoopphiroosee Shawoonaa Qereeni Katamoonoochee waati ikkikkeena'o Antook hammiqqi, Doono Yesuusichi mishiraachee qaaroon Ayihudo tunataani asheena'oyich wotta gettiyeete.
44011021	Doono Yeeri boonoshina tookkii tunaqqi bi giidoona boonoshin gaachahe; arooba meeti asheena'o boonoshi mulloon Yesuusichi toommooch too'iiqqi Doono Yeer waan wottaheete.
44011022	Ebiyee gub, Yerusalem beeti Yesuusichi asheena'o hini woroon waayaqqi, Barinabaasin Antook daachiiheete;
44011023	ebina aroo hammiqqi Yeeri bi wojoon hini asheena'oyich bi imon beeggiqqi emiriye; aroochee boonoshi bullin "Ibara maacoona manjiree Doono Yesuusich qebote!" iqqi kupphiihe.
44011024	Biyoo Yaafa Ayaanoona ceennitonaa gaabbaanoon bi mulloon Yeerichi toommooch too'ii beeti de'a uroonaniye. Arooba meeti asheena'o Doono Yesuusichi asheena'o toommooch daakkeeheete.
44011025	Ebiyee gub, Barinabaasi Sawulin qaawiya, Xerisees hammiye;
44011026	qaawii danaqqi Antook deebbiye. Gutteena'oo ikka naton arooch beeti kittinnee guuphi asheena'ona tookkii kiceebee, meeti asheena'oyich Yeerichi qaaroon dojiyeete. Arooba batti bat Yesuusichi asheena'o Antookaa kittinneena'o getee ceeggeeheete.
44011027	Aroobee yemeenooch keemachina'o Yerusalemee Antook hammiyeete.
44011028	Areena'ochi daggoochee ikka Agaaboosi gettee beeti uro tiyiqqi, "Shawee toommo bulliich giidachi shaacoo giya ii beetone" iqqi Yaafa Ayaano biich shalligichee gettiye. Ebi keemo Roomi taatoo Qalawudoosi yemeenooba ceenniye.
44011029	Arooba kittinneena'o boonoshi qelli qelloona boonoshi hakkee wottoon gijoon kichiqqi, Yihudee Shawooch beeti kittinnee maneena'oyich daachiiya echeeheete.
44011030	Gijoon kiciqqi, "Barinabaasinaa Sawulinochi kishoona kittinnee guuphi asheena'o kicee beeti kechi geeneena'oyich shage!" iqqi daachiiheete.
44012001	Aroobee yemeenooch Taatoo Heroodisi iritoon bekkiiya Yesuusichi asheena'ochi daggoochee ikkikkeena'on yechiihe.
44012002	Arooba Yowannishichi manoo Yaaqoobin sheefoona wuxiihe.
44012003	Ebina Ayihudeena'o emiroon beeggiqqi, daakkii Pheexiroosin wotta yechiihe. Ebi tunato, Ayihudeena'o shittoo giyaani koshon boonoshi maa beeti baaree aaboobaniye.
44012004	Taatoo Heroodisi Pheexiroosin yechiiqqi, cuyee kexooch giijiihe. Awudda awudda asho beeti awudda guuphi ginee naayina'oyich "Quyabote!" iqqi beshii immiye. Beshee Baaroyee gub asheena'ochi aafooch kichiya gabiye. Kichiya bi gabiti naboo, Pheexiroosichi toommooch boonoshi nallemmoyichiye.
44012005	Ebichi naboona Pheexiroosi cuyee kexooch quyee beehe. Tunaballi arooba kittinnee guuphi asheena'o kiceeqqi biich Yeerin manjii qollaa beeheete.
44012006	Taatoo Heroodisi "Pheexiroosin yaach asheena'ochi aafooch kichibana!" iqqi bi gabiti xumich, Pheexiroosi cuyee kexooch bi yoochinaa bi qanninooch gutta ginee naayina'ona tookkii sansalatoona qoqqaaneeqqi beebee, tokkatoo biin yeshee tokkatahe. Wotta kellachina'o kellooch cuyee kexon quyaa beeheete.
44012007	Boonoshi quyaa beetee, Doono Yesuusi wochati shimaaji maraakoo xeeyoochoomon shaggiqqi, cuyee kexooch bi giyiyee, cuyee kexo araddoochoomon bekkahe. Hini ara maraakoo Pheexiroosin tokkatoochee shuurikkii tiijiqqi, "Kaata tibe!" iye. Bekkach Pheexiroosi cucheeti sansalato bi kishoochee holliye.
44012008	Aroochee shimaaji maraakoo "Eddaree ne caammoon gede!" iye. Biyoo tiyii eddaqqi bi caammoon geddiye. "Ne tahoon taharee, taan dabbibe!" iye.
44012009	Pheexiroosi bi tahoon tahaqqi kechii shimaaji maraakoon dabbiye. Aree gaata gumonalli biich bi shaahii beeto, shimaaji maraakoo shuunati mooyo biich ibaroon shaahaanoone.
44012010	Kellachina'o quyaa beeti gutta xaa'oon beshaqqi, maach kichii beeti xuuree shaaqqooch shaggiyeete. Aroo bi aalla qecheetee, kechiqqi ikka gommona beshaheete. Tookkii hammii boonoshi beetee, shimaaji maraakoo bi aafoochee shiwirimiye.
44012011	Aroochee Pheexiroosi bi mullo yeshee ishichiye:- "Hini mooyo bulli ibaroo bi tunoon and xiishii ariito taane. Doono Yesuusi bi maraakoon deejiqqi, Taatoo Heroodisichi kishoochee taan kichitone; wotta Ayihudeena'o ta toommooch shuuniya boonoshi gabiti gonda mooyoochee taan wodiitone" iye.
44012012	Pheexiroosi bi mullo yeshee, meeti asheena'o kiceeqqi, Yeerin boonoshi qollaa beeti, Maariyamichi kexooch hammiye; hini ara Maariyamiyoo Maariqoosi gettee beeti Yowannisichi indeene.
44012013	Pheexiroosi ara kexooch shaggiqqi gayee kelloon bi qopiyee, Roodi gettee beeti ikka shaajatee waayaqqa kellooch giddaa ellahan;
44012014	Pheexiroosichi qaaro bi tunoon ariihan. Emiriqqa kelloon qechemmon qajaachaa, kexooch woccaa hammaa asheena'oyich "Pheexiroosi waaqqi kellooch neexaa beetone" iqqa gettahan.
44012015	Asheena'o "Hini busheene! Geyatine!" iyeete. Areyoo "Ibarooniye ta gettaa beeto" iibee manjii gettahan. "Ishi gaata, Pheexiroosichi maraakoone" iyeete.
44012016	Tunaballi Pheexiroosi gayee kelloon daakkii daakkii qopiye. Ebich asheena'o tiyii qechii beeggiqqi, boonoshi gettemmon muccaheete.
44012017	Tunatee Pheexiroosi kishee mallatoona "Yibbaatiyaahotine!" iqqi tiyii, Doono Yesuusi cuyee kexoochee aabichiqqi biin bi kichito gaata boonoshich gettiye. "Ebin Yaaqoobinaa bara kittinnee maneena'onoyich getote!" iqqi boonoshich gettiichii, aroochee kechii bara xaa'ooch hammiye.
44012018	Dechara ginee naayina'o "Pheexiroosi amooch aallahe?" iqqi oogichii caagaheete.
44012019	Arooba Heroodisi Pheexiroosin qaawii muccaqqi, kellachina'on gaawichii bi echiitoyee gub, wuxiihe. Aroochee Taatoo Heroodisi Yihudee Shawoochee tiyiqqi, Qeshaara hammii kotahe.
44012020	Ebiyee aaf Xiroosi asheena'onaa Sidooni asheena'onon oogichii kaaratone. Ebich and ikka mullo tunaqqi tiyii, shiichii Filaatuusi gettee beeti taatoochi gabbaracho waan waaqqi, "Noon geenabe!" iqqi boonoshi qollatee, boonoshich de'a iye. Ebina taatoo waan hammiqqi, "Shunabone!" ii qollaheete. Shunoyich boonoshi qaawiti naboo, Taatoo Heroodisi beeti shawoo maayoon kemaqqi boonoshi daammii beeti shawoo bi tunatoyichiye.
44012021	Ebi taajeeti taajooba, Taatoo Heroodisi bi taatee tahoon tahaqqi, bi taatee qeenooch kechii kotaqqi tiyii kiceeti dofee asheena'oyich yibbaatahe.
44012022	Hini ara asheena'o waayaqqi, "Hini nuggushoochi qaaroalli ashi qaaro toonoone!" iibee cookeeheete.
44012023	Taatoo Heroodisi "Oogo Yeerine" iqqi Yeerich oogoon imo bi qajitoyich, bekkach Doono Yeerichi maraakoo kindiqqi, biiyoona biin yexxiye; aroo hiparaqqi qitiye.
44012024	Aroochee Yeerichi qaaro gabinnii gabinnii hammiye; waayati meeti asheena'o boonoshi mulloon Yesuusichi toommooch too'iiheete.
44012025	Barinabaasinaa Sawulina boonoshi wocheeton bechiqqi, Yerusalemee Antook Maariqoosi gettee beeti Yowannisin yechiqqi wottaheete.
44013001	Ara Antooki kittinnee guuphi asheena'ochi daggooch keemachina'onaa Yeerichi qaaree dojachina'ona beeheete. Boonoshiyoo Barinabaasi, aa'o gettee beeti Simooni, Qereenachi Lukiyoosi, Galiilee iraashoo Heroodisina tookkii dicciti Minaahi, Sawuli eboshine.
44013002	Eboshi coomiqqi Doono Yeerich maddii boonoshi beetee, Yaafa Ayaano "Barinabaasinaa Sawulinon ta ceeggati shuunoyich bariibote!" iye.
44013003	Arooba coomiibee corootii boonoshi itoyee gub, hini gutta asheena'ochi shimbooch boonoshi kishoon kotiiqqi ukkuriiheete. Aroyee gub deennii daachiiheete.
44013004	Ebich Barinabaasinaa Sawulina Yaafa Ayaanoona wocheeqqi baharee gashooch beeti Seleeqi Katamooch hammiyeete. Aroochee marikaboona Qoopphiroosi gettee beeti buura shawooch kimmiyeete.
44013005	Ara baharee gashooch beeti Silimaani gettee beeti katamooch beebee, Ayihudeena'o kicee beeti kexooch giyiqqi, Yeerichi qaaroon dojiyeete. Arooba Maariqoosi gettee beeti Yowannisi boonoshin deggii beehe.
44013006	Ebiyee gub, Qoopphiroosee Shawoo bullin guuddiqqi, Phaafi Katamooch boonoshi shaggiyee, Bariyaasi gettee beeti Ayihudee allaamoon danaheete; aroo koota keemachone.
44013007	Bi beetoo, Sarigiyoos Phawuloosi gettee beeti mullachi, Qoopphiroosee Shawee iraashoona tookkiiniye. Hini iraashoo Barinabaasinaa Sawulina waanee Yeerichi qaaroon waayoyich boonoshin bi kexooch ceeggiihe.
44013008	Tunaballi Bariyaasi, oohee Giriikee noonoona Elimaasi gettee beeti allaamoo, hini Qoopphiroosee Shawee iraashoo Yesuusichi asheena'ochoomon mishiraachee qaaroon bi ibariyaachemmoyich, Phawuloosinaa Sillaasinochi yibbaatoon kootiiya qiiccahe.
44013009	Phawuloosi gettee beeti Sawuli Yaafa Ayaanoona ceenniqqi manjii biin ciinniqqi,
44013010	"Aconaa gonda mooyona ne mullooch ceenniti hini Daabiloosichi bushoocho! Tato tunati mooyon shunaanoocho! Kaamoo tunati, Doono Yesuusichi gommon xummiyoochee kashataachenne?
44013011	Andoo Doono Yeeri magga mooyon ne toommooch deebemmone; ne aafo ciinaachemmone; Yeeri neen biichimmi wottoon ne aafo mandaremmone" iye. Bekkach aree gaata bi aafo quboochoomon kaapii mandarahe; aroochee bi kishoona yeshi yaabemmi ashoon shafaa qaawiye.
44013012	Arooba Qoopphiroosee Shawee iraashoo tunati mooyon beeggiqqi, "Doono Yesuusichon ittoshi arichii beeti mooyo bulli manjoone" iqqi woriganaabee bi mulloon Yesuusichi toommooch too'iihe.
44013013	Ebiyee gub, Phawuloosinaa biinna tookkii beetina'ona marikaboona, Phaafi Katamoochee tiyiqqi, Fenfulee Shawooch beeti Ferigi Katamooch hammiyeete. Aroochee Maariqoosi gettee beeti Yowannisi boonoshi waanee Yerusalem wottahe.
44013014	Boonoshi wotta Ferigina beshaqqi, Fesidee Shawooch beeti Antook shaggiyeete. Arooch beebee, Shambatooba boonoshi kicee beeti kexooch giyiqqi kotaheete.
44013015	Arooch kotaqqi boonoshi beetee, Muusichi calloonaa keemachina'o kooriti macaafoonoochee shemmeetoyee gub, Ayihudeena'o kicee beeti kechi ukkureena'o boonoshi waan ashoon daachiiqqi, "No maneena'ote! Asheena'on kupphiiyemmi qaaro bee gaata, getote!" iyeete.
44013016	Ebich Phawuloosi tiyiqqi kishee mallatoona "Ellabote!" bi itoyee gub, ishichiye:- "Hini Isra'eeleena'ote! Wotta Yeerich hajee beeti asheena'ote! Waayabote!
44013017	Hini ara Isra'eeleena'o goyinnaa beeti Nuggushoo Yeeri no qaabbachina'on kaacciye. Boonoshiyoo Gibicee Shawooch dallaawittinoona boonoshi beetee, boonoshi shiija meettemmoyich tuniihe; wotta giidachi bi mochoona aroochee boonoshin kichiye.
44013018	Wotta barahoochaa aabba naton boonoshin haa'iihe.
44013019	Ebiyee gub, Kanaanee Shawoochee shabaatta aagatee asheena'on aalliichii, boonoshi shawoon boonoshich bulliihe.
44013020	Boonoshiyoo Gibicee Shawooch boonoshi giyitoochee tiijiqqi, hini shawoon boonoshi bullammi wottoon awudda ballaa aacha nat bedoone. "Ebiyee gub, keemachi Saameelichi yemeenooch beddaahee, woraafeena'on boonoshich immiye.
44013021	Arooba Saameelin 'Taatoon nooch taatiibe!' iqqi qollaheete. Boonoshi qollati taatoon Yeeri Biiniyaamichi yoodoochee Qiishichi bushoo Saa'olin boonoshi toommooch aabba naton taatiihe.
44013022	Biin bi kindiitoyee gub, Daawiti boonoshi toommooch bi taatemmoyich kaacciye. Biichon ishichiqqi miixahe:- 'Taan emirikkiton danato taane; Biyoo ta gaboo bullin ceechemmi, Iseyichi bushoo Daawitine' iye.
44013023	Wotta 'Hini uroochi yaroochee Isra'eeleena'oyich wodiyacho tunemmo kechemmone' iqqi bi gibanikkiti gibanoona Yesuusi waatone.
44013024	Bi waataan beetee, shiichiqqi, Yowannisi Isra'eelee asho bullin 'Axaaxee gommoochee Yeer waan wottaree aacona afaalleebote!' iqqi gettitone.
44013025	Yowannisiyoo bi shuunoon ciicha beddiqqi tiyii asheena'on 'Taan konine ii beetotine?' iqqi echahe. 'Ta "Woyemmone" iqqi ittoshi quyaa beeti uro toono taane. Tunaballi bi ta hillooch waa beetone; ta bi caammee cuyoon biishoyicholla bedaano taane' iye.
44013026	"Andoo hini Abrahamichi yaroo tunati, no daggooch beeti, Yeerich hajee beeti no maneena'onote! Yeeri hini no wodemmi qaaroon nooch deejitone.
44013027	Tunatee Yerusalem beeti asheena'onaa boonoshi ukkureena'ona Yesuusi koni gaata bi tunoon ariyaaneena'one; wotta keemachina'o gettiti qaaroochee Shambatoo bullina shemmee beeto boonoshi mullooch giyaanoone. Ebich bi toommooch nalliqqi, keemachina'o gettiti keemoon ceechitina'one.
44013028	Qitooch bechimmi naboon bi toommoochee boonoshi dano qajiteenolla, 'Phelaaxooso! Biin wuxibe!' iqqi qollaheete.
44013029	'Bi toommooch tunemmone' getee kooreeto bullin ciichiqqi boonoshi tiyiyee, bi dabbeena'o bi yooddeeti masqaloochee kindiiqqi duukkiyeete.
44013030	Tunatee Yeeri qitii duukkatina'ochi daggoochee biin kichiye.
44013031	Biinna tookkii Galiilee Shawoochee Yerusalem waatina'oyich wodda araddoon bekkahe. Boonoshiyoo [hanaach beddaahee] Isra'eeleena'oyich bi miixeena'one.
44013032	Ebich Yeeri qaabbachina'oyich bi gibanikkiti mishiraachee qaaroon ittoshich getta waato noone.
44013033	Guttinnee yaafa shoddoochaa 'Ne ta bushoo neene; Hanaach neen shiyato taane' getee bi kooreetoomon, Yeeri qitii duukkatina'ochi daggoochee Yesuusin kichiqqi, hini bi gibanikkiti gibanoon boonoshi bushiishoo nooch ceechitone.
44013034	Yeeri qitii duukkatina'ochi daggoochee bi kichito, guttinnoon qitiree bi ashittino o'aachemmoyichiye. Ebich Yeeri ' "Yaafeeti wojoon neech immemmo taane" iqqaa Daawitich gibanikkito taane; Hini ara gibanoon ibaroo ittoshich ceechemmo taane' itone.
44013035	Ebich wotta bara yaafa shoddoochaa 'Ta ne yaafoon "o'e" iqqa daaggaano neene' ii beetone.
44013036	Wotta Daawiti kashoona beebee Yeerichi gaboon bi ceechitoyee gub, qitiqqi qaabbachina'ochi maashooch duukkeetone; bi meenoo oqqitone.
44013037	Tunaballi hini Yeeri qitii duukkatina'ochi daggoochee kichito bi meeno o'aanoone.
44013038	"Illa ta maneena'ote! Ittoshi axaaxoyich maaroon ittoshi danemmo Yesuusina tunoon ariibote!
44013039	Wotta bi mulloon Yesuusichi toommooch too'iito bulli, Muusichi calloo biisho hakkaani axaaxoo bulliichee biinna biicheeyemmo bi tunoon ariibote!
44013040	Ebich keemachina'o ishichiqqi gettiti mooyo ittoshi toommooch bi waataachemmoyich ittoshi qelloon quyabote!
44013041	'Hini cooqqirachina'ote! Beegote! Koniyolla getee, "Ibaroone" ittoshi getaani shuunoon Kashoona ittoshi beetee ta shuunaa beetoyich, Ebina woriganabote! Ittoshi kasho aallabe!' iqqi Yeeri keemachina'ochi noonoona gettitone" iye.
44013042	Ebiyee gub, Phawuloosinaa Barinabaasina Ayihudeena'o kicee beeti kexoochee kechii beetee, asheena'o "Hini mooyon waa beeti Shambatooba guttinnoon nooch gettote!" iqqi qollaheete.
44013043	Kiceeti asho shaccatoyee gub, Ayihudeena'onaa Ayihudeena'o waan wottaqqi Yeerich qeyii beetina'onochi daggoochee meeti asheena'o Phawuloosinaa Barinabaasinon dabbiyeete. Phawuloosinaa Barinabaasina hini asheena'on "Yeeri ittoshich immiti wojoona manjiree beebote!" iqqi ciicciyeete.
44013044	Guttinnee Ayihudee Shambatooba giishacaha asho baach echahalli, katameexi asho bulli Yeerichi qaaroon waayiya kiceeheete.
44013045	Tunatee hini kiceeti dofee asheena'on Ayihudeena'o beeggiqqi oogichii qanaataheete; naagaabee, "Phawuloosi gettiti qaaro tato toonoone" iyeete.
44013046	Tunaballi Phawuloosinaa Barinabaasina aafoon kupphaqqi ishichiyeete:- "Yeerichi qaaro shiichii ittoshich getteyo qaawiihe. 'Waayaqqi de'a getaachone' ittoshi getona ittoshi toommooch nallito ittoshine; ebich bulli yemeenee kashoon danoyich beddito tunataachemmo ittoshine. Illa no, aagateena'o waan hammaa beeto noone.
44013047	No hammaa beeti naboo, Doono Yeeri 'Shawee toommo bulliich beddaahee beeti asheena'o neenna wodemmoyich, Aagateena'oyich neen ceechoo tuniito taane' iqqi nooch bi gettitoyichiye" iyeete.
44013048	Aagateena'o ishin waayaqqi, emiriibee Doono Yeerichi qaaroon oogiiheete. Yeeri bulli yemeenee kashoon boonoshi danemmoyich, bi kaaccitina'o bulli boonoshi mulloon Yesuusichi toommooch too'iiheete.
44013049	Ebich Doono Yeerichi qaaro ara shawoo bulliich gabinniye.
44013050	Tunatee Ayihudeena'o "Yeerich qeyahone" ii beeti gaannachi maacheena'onaa Katameexi ogooga asheena'onon kocciqqi, Phawuloosinaa Barinabaasinochi toommooch kaaroon tiijiqqi, boonoshi shawoochee kichiyeete.
44013051	Ebina Phawuloosinaa Barinabaasina boonoshi baateexi quttoon tebbaachii, "Hini ittoshi toommooch miixemmone" iibee tiyiqqi, Iqooniyooni Katamooch hammiyeete.
44013052	Arooba Antooki kittinneena'o oogichii emiriyeete; Yaafa Ayaanoonoo ceenniyeete.
44014001	Iqooniyoon beeti Ayihudeena'o kiceeti kexooch Phawuloosinaa Barinabaasina guttaqqi giyiyeete; Yeerichi qaaroon kaachiqqi boonoshi gettitoyich, Ayihudeena'onaa Ayihudo tunataaneena'onochi daggoochee meeti asheena'o boonoshi mulloon Yesuusichi toommooch too'iiheete.
44014002	Tunaballi ebin qajiti Ayihudeena'o Ayihudo tunataaneena'on kocciqqi, boonoshi mulloon Yesuusichi toommooch too'iiti asheena'on oogichi boonoshi shixxemmoyich tuniiheete.
44014003	Ebich Phawuloosinaa Barinabaasina Doono Yesuusichi mooyon aafoon kupphaqqi gettiibee, arooch meeti aganoon kotaheete. Doono Yesuusi boonoshi kishoona meeti mallatoonaa woriganikkiti mooyonon bekkiibee, bi immemmi wojeechon boonoshi gettiti wocho ibaroo bi tunoon manjiihe.
44014004	Tunaballi katameexi asheena'o bulli gutta qoodeeqqi, qatina'o Ayihudeena'ona tookkii, qatina'o mishiraachachina'ona tookkii tunaheete.
44014005	Arooba Ayihudo tunataaneena'onaa Ayihudeena'ona boonoshi ukkureena'ona tookkii tunaqqi, Phawuloosinaa Barinabaasinon iritiyoonaa xaqqoona yexonoyich koceeheete.
44014006	Boonoshiyoo ebin ariiqqi Lisxirinaa Deribina gettee beeti katameena'onaa boonoshi ga'ooch beeti shawoonooch hammiyeete; ebi ara katameena'o beeto Liqoonee Shawee daggoochiye.
44014007	Aroochoo mishiraachee qaaroon gettiyeete.
44014008	Arooba Lisxiri Katamooch baatoo qomati ikka uro beehe. Biyoo bi shiijatooch, baatoona sha'aa ariyaani uroone.
44014009	Hini uro Phawuloosichi yibbaatoon kotaqqi ellaa beehe. Phawuloosi biin manjii ciinniqqi, wodoyich bi mulloon Yeerichi toommooch too'iito bi tunoon beeggiqqi,
44014010	bi qaaroon oogichiqqi uroon "Tiyi kaamaree neexabe!" iye. Uroo kotoochee capphiqqi tiyii neexahe; ok hach wottaa sha'ahe.
44014011	Arooba kiceeti dofee asheena'o Phawuloosi tuniiton beeggiqqi, boonoshi qaaroon oogichiqqi Liqoonee noonoona "Nuggusheena'o asho tunaqqi no waan kinditeete!" iyeete.
44014012	Ebich Barinabaasin "Diyi" iyeete; Phawuloosin yibbaatoona beshoo bi tunatoyich, "Herimeeni" iyeete.
44014013	Arooba katamee maach boonoshi nuggushee Diyichi yaafee kexo beetone; arooch shuunaa beeti, qeeshee guudo gattee wurina'onaa gengee cuchati mocee bungoonon kakallee kellooch deebii, kiceeti dofee asheena'ona tookkii tunaqqi boonoshich deejiya qaawiye.
44014014	Tunaballi mishiraachachi Barinabaasinaa Phawuloosina ishin waayaqqi, boonoshi tahoon getoochaa keexxiqqi, asheena'ochi daggooch cookiibee wocaheete;
44014015	hammiqqi ishichiyeete:- "Hini asheena'ote! Ebin amoyich shuunaa beetotine? No ittoshiyoomi asho noone. Hiniich no waato, hini duuba mooyina'oyich goyinnoochee shimaayoonaa shawoonon, baharoonoo, boonoshi daggooch beetina'o bullinoo halliti, Beeyacho tunati Yeer waan ittoshi wottemmoyich, mishiraachee qaaroon ittoshich gettaniye.
44014016	Beshati yemeenooba aagateena'o bulli boonoshi shunniti gommona boonoshi hammemmoyich Yeeri boonoshin qajiye.
44014017	Tunaballi shimaayoochee amiyon dichiibee, maayo aafemmi yarimmoon immiibee, no maayoon abbatiibee, oogichii noon emirikkiibeenoo, Nuggushoo bi tunoon manjii beeti de'a shuunee shuunoon kuxaanoone" iyeete.
44014018	Ishichiqqi gettiibee, asheena'o deejoon boonoshich deejaachemmoyich wodda iritoona bajiyeete.
44014019	Arooba ikkikka Ayihudeena'o Fesidee Shawooch beeti Antooki Katamoonaa Iqooniyooni Katamoonoochee tiyiqqi, Lisxiri Katamooch waaheete; asheena'on kocciqqi Phawuloosin xaqqoona yexxiiheete. Boonoshich qitito bi shaahee, katamoyee maach geechii kichii dupiyeete.
44014020	Tunaballi kittinneena'o waa biin giichiqqi neexahee, tiyiqqi katamooch giyiye. Dechara Barinabaasina tookkii Deribi Katamooch hammiye.
44014021	Phawuloosinaa Barinabaasina Deribi Katamooch mishiraachee qaaroon gettiqqi, meeti asheena'on Doono Yeer waan wochiyeete. Ebiyee gub kittinneena'ochi mulloon kupphiibee, boonoshi mulloon bi toommooch boonoshi too'iiti Yesuusina manjiree boonoshi beeyemmoyich ciicciibee, "Yeerichi taatittineech gimoyich wodda iritoon beego nooch qaawiihe" iibee Lisxirinaa Iqooniyooninooch, Fesidee Shawooch beeti Antooki Katamoonoochoo wottaheete.
44014023	Ara katameena'ooch beeti kittinnee guuphina'o bullichi toommooch geeneena'on kaacciqqi boonoshi ukkuriitoyee gub, coomii corootiqqi, boonoshi mulloon bi toommooch boonoshi too'iiti Doono Yesuusich beshii immiyeete.
44014024	Ebiyee gub, Fesidee Shawoona beshaqqi, Fenfulee Shawooch hammiyeete.
44014025	Ara shawooch beeti Ferigi Katamooch mishiraachee qaaroon boonoshi gettitoyee gub, baharee gashooch beeti Axaali Katamooch kindiyeete.
44014026	Aroochee wocheeton ciichiichii, shiichiqqi Yesuusichi asheena'o Yeeri bi wojoona boonoshin bi quyemmoyich, biich beshiiqqi boonoshi guudiiti, Sooriyee Shawooch beeti Antook marikaboona hammiyeete.
44014027	Boonoshi shaggitoyee gub, kittinnee guuphi asheena'on kiciqqi, Yeeri boonoshina tookkii tunaqqi bi tuniito bullin, Ayihudo tunataani asheena'o boonoshi mulloon Yesuusichi toommooch too'iiyemmoyich kellee bi qechoon boonoshich gettiyeete.
44014028	Arooch kittinneena'ona tookkii meeti aaboon kotaheete.
44015001	Aroyee gub ikkikkeena'o Yihudee Shawoochee Antook hammiqqi, "Muusichi callee doyoona ittoshi dokiriyaani gaata, wodoon hakkaachotine" iqqi kittinnee maneena'oyich dojiyeete.
44015002	Ebich Phawuloosinaa Barinabaasina hini asheena'ona tookkii kaaraa shacaqqi, meeti gommona taggaheete. Ebiyee gub, Phawuloosinaa Barinabaasinon, wotta boonoshina tookkii beetina'ochi daggoochee ikkikkeena'on kaacciqqi, "Yerusalem beeti mishiraachachina'onaa geeneena'ona waan hamiree hini mooyon echeebote!" iyeete.
44015003	Ebich hini kaacceetina'on kittinnee guuphi asheena'o deennii Yerusalem daachiiheete. Boonoshiyoo hammii Finqee Shawoonaa Shamaaree Shawoonon beshaabee, Ayihudo tunataani asheena'o Yeer waan wottoon gettiyeete. Kittinnee maneena'o ishin waayaqqi oogichii emiriyeete.
44015004	Yerusalem boonoshi shaggiyee, kittinnee guuphi asheena'o, geeneena'onaa mishiraachachina'ona boonoshin iibbiiheete. Hini wocheetina'o Yeeri boonoshina tookkii tunaqqi bi tuniiti mooyo bullin yibbaataheete.
44015005	Aree gaata Fariseena'ochi daggoochee boonoshi mulloon Yesuusichi toommooch too'iitina'o arooch beeheete. Boonoshi daggoochee ikkikkeena'o tiyiqqi, "Ayihudo tunataani kittinneena'on dokiriyoonaa 'Muusichi calloon ceechibote!' iqqi getona ittoshich qaawiihe" iyeete.
44015006	Aroochee mishiraachachina'onaa geeneena'ona hini mooyon beegga kiceeheete.
44015007	Oogichii boonoshi yibbaatatoyee gub, Pheexiroosi tiyiqqi ishichiye:- "Ta maneena'ote! Ayihudo tunataaneena'o ta noonoochee mishiraachee qaaroon waayaree boonoshi mulloon Yesuusichi toommooch boonoshi too'iiyemmoyich, Yeeri meeti natoyee aaf ittoshi daggoochee taan bi kaacon arii beeto ittoshine.
44015008	Arooba ashi mulloon arii beeti Nuggushoo Yeeri, nooch Yaafa Ayaanoon bi imoomon, boonoshich wotta Yaafa Ayaanoon bi imona boonoshin bi hoxee qayon miixahe;
44015009	Yeeriyoo boonoshi mulloon Yesuusichi toommooch boonoshi too'iyoona boonoshi mulloon axaaxoochee xalliitone; ebich noonnaa boonoshinon barbariyaanoone.
44015010	Illa and no qaabbachina'onaa noonna shaagon no hakkaani magga waanjoon kittinneena'ochi toommooch miinjoona Yeerin yeshi beegga amoyichiye ittoshi qaawii beeto?
44015011	Tunaballi no boonoshichoomon Doono Yesuusichi wojoona wodemmo no tunoon ibarii beeto noone" iye.
44015012	Ishin waayati asheena'o bulli cikkii qajiyeete. Aree hillooch Yeeri boonoshi kishoona Ayihudo tunataani asheena'ochi daggooch bi tuniiti mallatoonaa woriganikkiti mooyonon Barinabaasinaa Phawuloosina getee, ellaa beeheete.
44015013	Boonoshi yibbaatoon boonoshi ciichitoyee gub, Yaaqoobi tiyiqqi ishichiye:- "Ta maneena'ote! Ella waayabote!
44015014	Yeeri shiichiqqi Ayihudo tunataani asheena'ochi daggoochee bi hajoo tunemmi asheena'on bi kichoona boonoshin bi shunon aabichiqqi bi bekkiito gaata, Simooni and gettitone.
44015015	Bi yibbaatoonaa keemachina'o qaaroona ikkoone; ishichiqqi getee kooreetone:-
44015016	'Wonnee yemeenoochee tiijiqqi, Ebi mooyo bullin shuunaa beeti Doono Yeeri ishichii beetone:- "Ebiyee gub, bara asheena'o bulli, Ayihudo tunataaneena'ochi daggoochee 'Ta hajoo tunabeete!' iqqa ta ceeggati asheena'o bulli Doono Yeeri taan boonoshi qaawemmoyich boonoshi waan wottemmo taane. Arooba dihiti Daawitichi kexon wochiree haggemmo taane; tiishaton kocaree andriiyemmo taane; wochinnoon tiijiree neechemmo taane" ii beetone.'
44015019	"Illa and ta nallemmo, Ayihudo tunataaneena'ochi daggoochee Yeer waan wottatina'on no iritiyaachemmoyichiye.
44015020	Tunaballi Muusi kooriti macaafoon aafi shiijaroochee tiijiqqi, shabaatti shabaattee Shambatooba Ayihudeena'o kicee beeti kexooch shemmaa beetina'onaa katamoo bulliich gettii beetina'ona beetoyich, 'Shaahiitee shuuneeti nuggushoyich deejeeqqi ee'aton maayaahotine! Shunee mamoochee wohote! Guureyaanoon taaqqaa qititon, damoonoo maayaahotine!' getiree boonoshi waan kooribone" iye.
44015022	Ebiyee gub, mishiraachachina'onaa geeneena'ona kittinnee guuphi asheena'o bullina tookkii tunaqqi, boonoshi kaacciti asheena'on Phawuloosinaa Barinabaasina tookkii Sooriyee Shawooch beeti Antook daachiyoyich gabiyeete. Ebich kittinnee maneena'ochi daggoochee geeno tunati, Barisiyaani gettee beeti Yihudinaa Sillaasinon kaacciyeete.
44015023	Kooreeti woraqatoon boonoshi kishoona daachiiheete; ara woraqatooch kooreeto ishichii beetone:- "Mishiraachachonaa kittinnee guuphi geenoona tunati ittoshi manoo no, Antook, Sooriyee Shawoonaa Kiliqee Shawoonooch beeti Ayihudo tunataani kittinnee maneena'on diggoo ii beeto noone.
44015024	"Ikkikka asheena'o no waanee kechiqqi, boonoshich no getaanoon gettiibee ittoshin iritiiqqi ittoshi mulloon boonoshi guttiyoon waayato noone.
44015025	Ebichi naboona hini wocheyachina'on kaaccaqqa no shunnaa beeti Barinabaasinaa Phawuloosina tookkii ittoshi waan daachiyoyich ikka mulloona kuxxato noone.
44015026	Hini Phawuloosinaa Barinabaasina no Doono Yesuus Kiristoosicha iqqi boonoshi kashoon aaxxiyaani asheena'one.
44015027	Hini woraqatooch kooreeton boonoshi noonoona ittoshich boonoshi gettemmoyich, Yihudinaa Sillaasinon daachiito noone.
44015028	Ebi ittoshich qaawii beeti mooyina'oyee damba bareena'ona ittoshin no iritiyaachemmoyich, Yaafa Ayaanoonaa noonna gabito noone.
44015029	Ebiyoo shaahiitee shuuneeti nuggushoyich deejeeton, damoon, guureyaanoon taaqqaa qititon ittoshi maataachemmoyichiye; wotta shunee mamoochee ittoshi wokkemmoyichiye. Eboshi bulliichee ittoshi qelloon ittoshi quya gaata, gaawiye. Diggona beebote!" ii beetone.
44015030	Wocheyachina'o Yerusalemi kittinneena'o bullin diggiiqqi, hini woraqatoon yechii Antook hammiyeete. Hammii shaggii kittinnee guuphi asheena'on kiciqqi woraqatoon immiyeete.
44015031	Boonoshiyoo shemmaqqi areexi ciicoona oogichii emiriyeete.
44015032	Yihudinaa Sillaasina wotta keemachina'o boonoshi tunatoyich, kittinnee maneena'on wodda ciicoona ciicciqqi kupphiiheete.
44015033	Arooch meeti aaboon boonoshi kotatoyee gub, kittinnee maneena'on diggiiqqi, mishiraachachina'o waan wottaheete.
44015035	Tunaballi Phawuloosinaa Barinabaasina bara meeti asheena'ona tookkii Doono Yeerichi qaaroon dojiibee, gettiibeenoo Antook kotaheete.
44015036	Giishacha aaboyee gub Phawuloosi tiyiqqi Barinabaasin "Eke wottaree, Doono Yeerichi qaaroon no gettati katameena'ooch beeti asheena'on hamiree beegone! Aabichiqqi boonoshi beeto gaata ariibone!" iye.
44015037	Barinabaasiyoo "Maariqoosi gettee beeti Yowannisi wotta noonna tookki hambe" iye.
44015038	Tunatee Phawuloosi "Maariqoosi noonna tookki hamaache" iye. Phawuloosi ishichiti naboo, ebiyee aaf Fenfulee Shawooch Maariqoosi boonoshin dupii bi hamonaa shuunoon boonoshina tookkii shuunoon bi qajitonoyichiye.
44015039	Ebichi naboona kaaraqqi shacaheete. Aroochee Barinabaasi Maariqoosin yechii marikaboona Qoopphiroosi gettee beeti buura shawooch hammiye.
44015040	Tunatee Phawuloosi Sillaasin kaacciye; kittinnee maneena'o Yeeri bi wojoona boonoshin bi quyemmoyich biich guudiiqqi boonoshi immitoyee gub, kechii hammiye.
44015041	Biyoo Sillaasina tookkii kittinnee guuphina'o kicee beeti xaa'oo bulliich hammii shaggii boonoshin kupphiibee, Sooriyee Shawoonaa Kiliqee Shawoonon beshaa beehe.
44016001	Aroochee Phawuloosi Sillaasina tookkii Deribi Katamoonaa Lisxiri Katamoonooch hammiye. Lisxira Ximootiyoosi gettee beeti ikka Yesuusichi asho beehe. Bi indee bi mulloon Yesuusichi toommooch too'iiti Ayihudacheene; bi nihoochi yaroo wotta Giriikoone.
44016002	Hini Ximootiyoosi Lisxirinaa Iqooniyooninooch beeti kittinnee maneena'ona naadeetone.
44016003	Phawuloosi hini ara Ximootiyoosin yechiqqi hamoyich gabiye. Tunatee ara xaa'ooch beeti Ayihudeena'o bi nihoo Giriikee asho bi tunoon boonoshi arii beetoyich dokiriihe.
44016004	Ebiyee gub, tookkii katameena'ona beshaabee, Yerusalem beeti mishiraachachina'onaa kittinnee guuphi geeneena'ona "Yeer waan wottatina'o eboshin quyabeete" iqqi boonoshi kuxxiton boonoshi quyemmoyich ciiccii beeheete.
44016005	Ebich boonoshi beeti beetooch kicee beeti kittinnee guuphina'o Yesuusichi toommooch boonoshi mullee too'iyoona kupphaa beeheete. Qeyii qeyiinoo meettii beeheete.
44016006	Aroochee Phawuloosinaa biinna tookkii beetina'ona Isiyee Shawooch Yeerichi qaaroon boonoshi getaachemmoyich, Yaafa Ayaano boonoshin bi bajitoyich, qajiqqi Firigee Shawoonaa Galaatee Shawoona beshaheete.
44016007	Misiyee Shawee ga'ooch shaggiqqi, Bitaanee Shawooch hama tiyiyeete; tunatee Yesuusichi Ayaano ok arooch boonoshi hammemmoyich daaggaanoone.
44016008	Ebich Misiyee Shawee danoona beshaqqi baharee gashooch beeti Xiro'aadi Katamooch kindiyeete.
44016009	Aroobee xum ikka Makidoonee Shaweexi asho neexaqqi, "Baharoyee hach kimiree noon gaachabe!" iibee bi qolloon Phawuloosi yaa'oona beeggiye.
44016010	Phawuloosi hini yaa'oon bi beeggitoyee gub, boonoshich mishiraachee qaaroon no gettemmoyich Yeeri nooch bekkiito bi shaahitoyich, bekkach Makidoonee Shawooch hamma tiyahon.
44016011	Ara Xiro'aadee no kotati marikaboona indoon Samootiraaqi gettee beeti buura shawooch beddaqqa, bi dechara baharee gashooch beeti Naphuli Katamooch hammahon.
44016012	Aroochee Filippisiyoosi Katamooch shaggahon; aroo Makidoonee Shaweexi katameena'o bulliichee oogati katamoone; aroo Roomee waati asheena'ochi kishooch beeti katamoone. Ara katamooch giishacha aaboon kotahon.
44016013	Arooch beebee, Shambatoona "Aachi ga'ooch corootee xaa'oo beeyemmone" iqqa no gabitoyich, katamee kelloon kechaqqa arooch kindiyon. Arooch kiceeti maacheena'oyich kotaqqa, mishiraachee qaaroon gettahon.
44016014	Kiceeqqi waayaa beeti maacheena'ochi daggooch Liidi gettee beeti, Yeerich qeyaa beeti ikka ure beehan. Biyoo Tiyaaxirooni Katamoochee waaqqa, aaxxi gatiyachi ceella qoraddoon giixaa beetine. Arooba Phawuloosi gettii beeton manjiiree bi ellemmoyich, Yeeri bi mulloon qechiye.
44016015	Biinnaa bi kechi asheena'ona aacona boonoshi afaalleetoyee gub, "Ta mulloon Doono Yesuusichi toommooch ta too'iyoo ibaroo bi tuno ittoshich bekka gaata, ta kexooch giyiree noonna tookki beebote!" iqqa noon manjii qollahan.
44016016	Ikka araddoon ara corootee xaa'ooch no hammahee, kaayee eqqoona yecheeqqa, bi doonina'oyich kaayiibee wodda gijoon giijii beeti, ikka kemee gonnee noonna tookkii danahan.
44016017	Areyoo Phawuloosinaa noonnon dabbiibee, "Hini asheena'o ittoshi wodemmi gommon ittoshich gettii beeti Beshi Nuggushoo Yeerichi wocheyachina'one!" iibee cookii beehan.
44016018	Ishichiibee meeti aaboon noon dabbii cookii beehan. Tunatee Phawuloosi iriteechii, gub wottaqqi, bushechi toommooch beeti eqqoon "Yesuus Kiristoosichi shigoona neen callato taane; hini bushechi toommoochee tibe!" iye. Eqqoo bekkach bi toommoochee tiyiye.
44016019	Arooba bi doonina'o boonoshi gijee gimi woratee kuxoon beeggiqqi, Phawuloosinaa Sillaasinon yechiyeete. Yechiqqi geechiibee ukkureena'o kiceeti xaa'ooch daammii,
44016020	Roomachi nallachina'o waan giddiiqqi neechiyeete. Aroochee ishichiyeete:- "Hini asheena'o Ayihudo tunaachii no katamoon shuurikkii beetina'one.
44016021	Roomachi nooch no calloona bajeeti doyoon gettiyeete; ebin de'a geton hakkaachone" iyeete.
44016022	Dofee asheena'o ikkottaqqi boonoshi toommooch tiyiyeete. Ukkureena'o "Phawuloosinaa Sillaasinon boonoshi tahoon shootiree xoobote!" iqqi ginachina'oyich immiyeete.
44016023	Phawuloosinaa Sillaasinon oogichiqqi boonoshi xoobbitoyee gub, cuyee kexooch geddiyeete. Cuyee kechi quyachonoo "Kashoona quyabe!" iyeete.
44016024	Ishichii manjii gettiqqi boonoshi imee, quyacho de'a iqqi kechi gatooch giijiqqi, boonoshi baatoon giindaqqi cuchiye.
44016025	Tunatee gutta yaa'ooch Phawuloosinaa Sillaasina corootiibee shoddoona Yeerin gallataa beeheete; arooch beeti cuchatina'oo ellaa beeheete.
44016026	Aroochee diq cuyee kexo shuurimmi wottoon, oogati shawee qewo tunahe. Bekkach cuyee kechi kelleena'o bulli qecheeheete; cuchatina'o bullichi cuyo biishahe.
44016027	Cuyee kechi quyacho tokkatoochee tiyiqqi, cuyee kechi kelleena'o qecheyoon beeggiqqi cuchatina'o aallatina'o biich boonoshi shaahee, bi hajee kishoona qitiya iqqi sheefoon kaacciye.
44016028	Tunatee Phawuloosi bi qaaroon oogichiqqi, "Ne toommooch gondoon shuuniyaahine! No bulli hiniich beeto noone!" iqqi cookiye.
44016029	Cuyee kechi quyacho "Ceechoon taach deebote!" iqqi ceechii yechiqqi, cuyee kechi maac wocciye; qewaabee Phawuloosinaa Sillaasinochi baatooch dihiye.
44016030	Boonoshin maaxooch kichiqqi, "Ta doonina'ote! Ta wodemmoyich aabichibate?" iqqi echahe.
44016031	Boonoshiyoo "Ne mulloon Doono Yesuusichi toommooch too'iibe! Neennaa ne kechi asheena'ona wodemmo ittoshine" iyeete.
44016032	Aroochee biinnaa bi kechi asheena'o bullinoyich Doono Yesuusichi qaaroon gettiyeete.
44016033	Cuyee kechi quyacho bekkach xumoona boonoshin daammiqqi, boonoshi mayoon aacona machiye. Aree hillooch biinnaa bi kechi asheena'o bullina aacona afaalleeheete.
44016034	Ebiyee gub, Phawuloosinaa Sillaasinon bi kexooch daammiqqi, maayoon boonoshich giddiihe. Biinnaa bi kechi asheena'o bullina boonoshi mulloon Yesuusichi toommooch boonoshi too'iitoyich, emiroona wucwucciyeete.
44016035	Dechara Roomachi nallachina'o "Ara asheena'on biishe!" iqqi cuyee kechi quyacho waan ginachina'on wochaheete.
44016036	Biyoo " 'Biicheebote!' iqqi nallachina'o wochoon deejitina'one. Illa keyote! Diggoona hambote!" iqqi Phawuloosich gettiye.
44016037	Tunatee Phawuloosi wocheeti ginachina'oyich wochiqqi, "Roomachi noon nallaalloon asheena'ochi aafooch xoobbiiqqi cuchiyeete. And aashoona 'Keyote!' iyeeta? Tunataache. Hini ara Roomachi nallachina'o boonoshi hajee baatoona waaree noon kichibeete!" iye.
44016038	Hini ara ginachina'o ishin Roomachi nallachina'oyich hammii gettiyeete. Hini ara nallachina'o Phawuloosinaa Sillaasina Roomachina'o boonoshi tunoon waayaqqi shattiyeete.
44016039	Ebich cuyee kexooch hammiqqi, "Noon maaribote!" iqqi qollaheete. Kichiqqi, "Hini katamoon qayiree hambote!" iqqi qollaheete.
44016040	Phawuloosinaa Sillaasinoo cuyee kexoochee kechiqqi, Liidichi kexooch giyiyeete. Arooch beeti kittinnee maneena'on kupphiiqqi tiyii, katamoon gawukkii hammiyeete.
44017001	Phawuloosinaa Sillaasina Amfipooli Katamoonaa Apilooni Katamoonon beshaqqi, Tasaloonqa hammiyeete; aroochoo Ayihudeena'o kicee beeti kexo beehe.
44017002	Phawuloosi bara Ayihudeena'o kicee beeti kexooch bi gimoomon, andoo hini Ayihudeena'o kiceeti kexooch giyiye. Keeja shabaatta bedoon Shambatoon boonoshina tookkii Yaafa Macaafoochee mallataabee asheena'oyich gettiye.
44017003	Macaafooch kooreeton kichii gettiibee, "Kiristoosi xuuxee beegonaa qitii duukkatina'ochi daggoochee keyona biich qaawiihe" iibee boonoshich manjiihe. "Ta ittoshich gettaa beeti Yesuusi aroo Kiristoosine" ii beehe.
44017004	Ebich boonoshi daggoochee ikkikkeena'o bi gettiti qaaroon ibariiqqi Phawuloosinaa Sillaasina tookkii ikkottaheete; wotta Yeerich qeyii beeti, meeti Giriikeena'onaa ara katamoochee arichati maacheena'ona boonoshina tookkii ikkottaheete.
44017005	Tunatee Ayihudeena'o qanaatoona tiyiqqi, shuuna biisheena'on gabiyoochee danaqqi, meeti asheena'on boonoshi hillooch kiciqqi, katamoon shuurikkiyeete; Phawuloosinaa Sillaasinon asheena'o waan kichoyich qaawiqqi, Yaasooni gettee beeti uroochi shaaqqoon tiichii giyiyeete;
44017006	tunatee qaawii muccaqqi tiyii, Yaasooninaa bara kittinnee maneena'ochi daggoochee ikkikkeena'onon katamee ukkureena'o waan geechii deebiyeete; cookeebee, "Shawoo bullin shuurikkii beetina'o eboshi hini katamooch wotta waatina'one;
44017007	Yaasooniyoo boonoshin bi kexooch giijitone; eboshi bulli 'Yesuusi gettee beeti bara taatoo beetone' iibee Roomi taatoochi calloon tiichii beetina'one" iqqi gettiyeete.
44017008	Ebich hini ara asheena'onaa katamee ukkureena'ona hini mooyon waayaqqi keqqiyeete.
44017009	Boonoshiyoo Yaasooninaa bara kittinnee maneena'ona waanee gijoon yechiichii gawukkiyeete.
44017010	Xum bekkach kittinnee maneena'o Phawuloosinaa Sillaasinon Beeriya daachiiheete. Boonoshiyoo arooch shaggiqqi, Ayihudeena'o kicee beeti kexooch giyiyeete.
44017011	Areena'o Tasaloonqi Katamooch beetina'oyee gabini mullachina'one; ebich "Bi gettii beeti mooyo ibaroo tuneha?" iibee qemi qemona Yaafa Macaafoon galliibee, Phawuloosichi yibbaatoon ibara mulloona waayoyich dakii beeheete.
44017012	Ebich boonoshi waanee meetina'o boonoshi mulloon Yesuusichi toommooch too'iiheete; wotta Giriikeena'ochi daggoochee arichati meeti maacheena'onaa anaamina'ona boonoshi mulloon Yesuusichi toommooch too'iiheete.
44017013	Tunatee Tasaloonqa beeti Ayihudeena'o Phawuloosi Beeriya hammiqqi Yeerichi qaaree geton ariiqqi, ara katamooch wotta hammii dofee asheena'on shuurikkiyeete.
44017014	Ebich arooba bekkach kittinnee maneena'o Phawuloosin baharee gashooch beddaahee daachiiheete; tunatee Sillaasinaa Ximootiyoosina Beeriya echaheete.
44017015	Phawuloosin deennitina'o Ateeni Katamooch beddaahee shaggiiheete. Boonoshi shaggiitoyee gub, "Sillaasinaa Ximootiyoosina kaataree ta waan wobeete!" iqqi Phawuloosi boonoshina wochahe.
44017016	Phawuloosi ara Ateeni Katamooch kotaqqi Sillaasinaa Ximootiyoosinon quyaabee, ara katamooch asho goyinnaa beeti shaahiitee shuuneeti nuggushoo meeton beeggiqqi, oogichii ayinii yiijiye.
44017017	Ebich Ayihudeena'o kicee beeti kexoochaa Ayihudeena'onaa Yeerichi qeyii beeti bara asheena'ona tookkii, wotta bulli aaboon gabiyoochaa bi danammi asheena'ona tookkii yibbaataa beehe.
44017018	Arooba Efikiroosinaa Istiikina gettee beeti dojachina'o dojiti mooyon dabbii beetina'ochi daggoochee ikkikkeena'o biinna tookkii danaheete. Boonoshi daggoochee ikkikkeena'o "Hini kashataani noonacho amoon gettaniye bi ii beeto?" iyeete. Bareena'o, Phawuloosi Yesuusichonaa qitii duukkatina'ochi keyichonon boonoshich bi gettitoyich, wochiqqi, "Dallaawa yinneena'ochi wochoon bechacho shaahiye" iyeete.
44017019	Arooba Arifaagoosi gettee beeti xaa'ooch kiceeti asheena'o waan biin ataalliqqi daammiyeete. Arooch boonoshi shaggitoyee gub, "Hini ne gettaa beeti andra mooyon amo gaata waayoyich qaawii beeto noone.
44017020	Ne gettaa beeti mooyo nooch andro bi tunatoyich, kaachiree ne gettemmoyich qaawii beeto noone" iqqi echaheete.
44017021	Ebin boonoshi echati naboo Ateeni katameexi asheena'o bullinaa iibbittinoona waaqqi arooch beeti bara asheena'ona andra mooyon yibbaataabeenoo, waayaabeenoo boonoshi heechii beetoyichiye.
44017022	Arooba Phawuloosi Arifaagoos kiceeti asheena'ochi daggooch tiyii neexaqqi ishichiye:- "Ateeni asheena'ote! Ittoshi meeti nuggusheena'oyich oogichiqqi ittoshi maddoon beeggato taane.
44017023	Ishichii ta gettaa beeto, ittoshi goyinnaa beeti xaa'eena'on guuddaa ta beeggahee, 'Arichataani nuggushoo' getee kooreeti deejee xaa'oon ta danatoyichiye. Illa and ittoshich ta gettaa beeto, 'Arichataani nuggushoone' iqqi ittoshi goyinnaa beeto, koni gaata bi tunooniye.
44017024	"Aroo shawoonaa shawee toommooch beeto bullinon halliti Nuggushoone; shawoonaa shimaayoonochi Doonone; ashi kishoo shuunati yaafee kexooch beetaache.
44017025	Wotta aroo kashoon, hiinnoonaa bulli mooyonon asheena'o bullich immii beeto bi tunatoyich, biich shapito aalloone; ashi dego biich qaawiyaache.
44017026	Shawee toommo bulliich boonoshi beeyemmoyich, aagatee asheena'o bullin ikka ashoochee halliye. Wotta boonoshin hallaan beebee, boonoshi kashee yemeenoonaa boonoshi beeyemmi xaa'oonon shiichiqqi daarahe.
44017027	Ebin bi tuniito, asheena'o shafabee Yeerin qaawiree, boonoshi danemmoyichiye. Tunatee Yeeri no bulli waanee woho toonoone.
44017028	'Biinna kashacho tunaqqa shuurii beeto noone; beemonoo beeto noone' getteetone. Wotta ittoshi daggooch beeti tochee ariyachina'ochi daggoochee ikkikkeena'o 'No wotta bi bushiishoo noone' iqqi boonoshi gettiti mooyo ibaroone.
44017029	"Ebich Yeerichi Bushiishoo no gaata, 'Yeeri ashi ariyoonaa shalligoona shuuneeti aachee, oohee birawee, oohee xaqqee mallatoon shaahoone' getiree gabaayone.
44017030	Illa Yeeri beshati tuushee yemeenoon haddaanoon qajitone; tunatee and boonoshi kexi kexooch beeti asheena'o bullin 'Ittoshi gonda gommoochee ta waan wottabote!' iqqi gettitone.
44017031	Ishichii Yeeri ito, bi kaacciti ashoona shawee toommooch beetina'o bullin tachiree bi nallemmi aaboon bi taajatoyichiye. Ebi bullin bi xiishito, ara uroon qitii duukkatina'ochi daggoochee bi kichoonaniye" iye.
44017032	Phawuloosi "Qitii duukkatina'o kechemmina'o ne" iqqi bi getee, waayatina'ochi daggoochee qatina'o coonaheete; wotta qatina'o "Hini mooyon wochiree ne getee waayabone!" iyeete.
44017033	Ebiyee gub, Phawuloosi boonoshi daggoochee kechiqqi hammiye.
44017034	Tunatee ikkikka asheena'o Phawuloosina tookkii ikkottaqqi, boonoshi mulloon Yesuusichi toommooch too'iiheete. Boonoshi mulloon Yesuusichi toommooch too'iitina'ochi daggoochee Arifaagoos kiceeti Giriikee nallachina'ochi daggoochee ikkoo tunati Dineesiyoosi gettee beeti uro, wotta Demaariisi gettee beeti ikka ureenaa bareena'onaniye.
44018001	Ebiyee gub, Phawuloosi Ateeni Katamoochee kechiqqi Qorontoos hammiye.
44018002	Aroochaa Faantoosee Shawooch shiijati Aqili gettee beeti ikka Ayhuudoona danahe. Aroo Qelawudoosi gettee beeti Roomi taatoo "Ayihudeena'o bulli Roomee keyete!" bi itoyich, giishacha aaboyee aaf bi mechee Firikilina tookkii Xaaliyaanee Shawoochee waahe. Phawuloosi ara asheena'ochi kexooch hammiye.
44018003	Biyoo boonoshichoomon duukkaanoon kochii beetone; ebich boonoshina tookkii kotaqqi duukkaanoon kochiibee beehe.
44018004	Shabaatti shabaattoon Shambatooba Ayihudeena'o kicee beeti kexooch giyiqqi, boonoshina tookkii yibbaataa beehe; arooch beeti Ayihudeena'onaa Giriikeena'ona bi yibbaataa beeti mooyo ibaroo bi tunoon boonoshi ibariiyemmoyich qiiccaa beehe.
44018005	Sillaasinaa Ximootiyoosina Makidoonee Shawoochee boonoshi waahee, Yeerichi qaaroon biin "Gete! Gete!" bi getee, Phawuloosi "Yesuusi aroo Kiristoosine" iqqi Ayihudeena'oyich mishiraachee qaaroon miixaa beehe.
44018006	Tunaballi asheena'o "Ne gettaa beeton waayataachone" iqqi biin boonoshi naaggiyona, bi tahee quttoon tebbaabee, "Ittoshi toommooch mangoo waahooba, ittoshine ciichemmo; ta gettaqqa ta qelloochee beshiito taane. Illa ebiyee damba Ayihudo tunataani asheena'o waan hammemmo taane" iye.
44018007	Aroochee Ayihudeena'o kicee beeti kexoochee kechiqqi, Tiitiyoos Yustoosi gettee beeti, Yeerich qeyii beeti uroochi kexooch giyiye; bi kexoo Ayihudeena'o kicee beeti kechi ga'oochiye.
44018008	Ayihudeena'o kicee beeti kechi ukkuroo Qeriphoosi bi kechi asho bullina tookkii bi mulloon Doono Yesuusichi toommooch too'iihe. Wotta meeti Qorontoosi Gafee asheena'o Phawuloosi gettiton waayaa, boonoshi mulloon Yesuusichi toommooch too'iiqqi aacona afaalleeheete.
44018009	Aree hillooch Doono Yeeri xum Phawuloosich yaa'oona bekkaqqi ishichiye:- "Shattaahine! Ta neenna tookkii beeto taane; cikki qajaahine! Hini asheena'oyich gete! Wotta hini katamooch taacho tunati meeti asheena'o boonoshi beetoyich, ne toommooch gondoon shuunemmo koniyolla aalloone!" iye.
44018011	Ebich Phawuloosi boonoshi daggooch Yeerichi qaaroon gettiibee natonaa qatonon kotahe.
44018012	Arooba Gaaliyoosi gettee beeti uro Giriikee Shawee iraashoo tunaqqi bi beetee, Ayihudeena'o ikkottaqqi waa Phawuloosin yechiyeete. Nallee gabbarooch kotati nallachina'o waan daammiyeete.
44018013	Giddiiqqi, "Hini uro 'Ayihudee calloon qayiichi bara gommona Yeerich maddibote!' iqqi asheena'on dachii beetone" iyeete.
44018014	Aroochee Phawuloosi yibbaatiya tiyiyee, iraashoo Gaaliyoosi tiyiqqi Ayihudeena'oyich ishichiye:- "Hini Ayihudeena'ote! Hini uro xu'oon, oohee hukkoon bi shuunato gaata, ittoshi yibbaatoon ello taach shaahone.
44018015	Yibbaateechon, shigeechonaa ittoshi calleechonon ittoshi gajiteeyemmo gaata, ittoshi qelloona ciichibote! Ta hini mooyooch giyiree nallaache" iye.
44018016	Ishichiqqi bi nallee gabbaree aafoochee boonoshin kichiye.
44018017	Ebiyee gub, Giriikee asheena'o bulli Ayihudeena'o kicee beeti kechi ukkuroo Sostenoosi gettee beeton nallee gabbaree aafoochaa yechii yexxiyeete. Ebi mooyina'on iraashoo Gaaliyoosi cir mooyooch haddaanoone.
44018018	Ebiyee gub, Phawuloosi Qoroontoosi Katamooch meeti aaboon bi kotatoyee gub, kittinnee maneena'on diggiiqqi, baharee gashooch beeti Kenkiraa'oosi Katamooch hammiye. Yeerich bi mookkatoyich, aroochaa bi qelloon caggahe. Aroochee Sooriyee Shawooch marikaboona hamma tiyiye. Firikilinaa Aqilina biinna tookkii hammiyeete.
44018019	Hammiibee Efesoon shaggiqqi, Firikilinaa Aqilinon arooch geddiichii, bi ikketo Ayihudeena'o kicee beeti kexooch giyiqqi, boonoshina tookkii gajiteehe.
44018020	Ikkikkeena'o "Afaafinaayi nibbaree hambe!" iqqi boonoshi qollatee qajiye;
44018021	tunaballi "Yeeri geti gaata, wottaree woyemmo taane" iqqi diggiichii, marakiboona Efesoonee tiyii hammiye.
44018022	Baharee gashooch beeti Qeshaara shaggiqqi tiyii Yerusalem hammiqqi, arooch beeti kittinnee guuphon bi diggiitoyee gub, Sooriyee Shawooch beeti Antooki Katamooch hammiye.
44018023	Arooch giishacha araddoon kotaqqi, aroochee kechii hammiye. Kittinneena'o bullin kupphiibee, Galaatee Shawoonaa Firigee Shawoo bullinon bi guudditoyee gub, beshaqqi hammiye.
44018024	Arooba Iskindiri Katamooch shiijati, Apphiloosi gettee beeti ikka Ayihudo Efesoon hammiye. Aroo yibbaatoyich kupphoone. Yaafa Macaafoon xiishii ariihe.
44018025	Aroo Doono Yesuusichi gommon ashi waanee ariitone; Yowannisi aacona afaalleechon baach ariiqqi, "Gete! Gete!" immi qeeci mulloona kaachiqqi, Yesuusichon asheena'oyich gettiibee dojii beehe.
44018026	Biyoo aafoon kupphaqqi Ayihudeena'o kicee beeti kexooch giyiqqi gettiye. Ishin Firikilinaa Aqilina waayaqqi, boonoshi kexooch daammii Yeerichi gommon aafichoyee beshoon kaachiree bi ariiyemmoyich tuniiheete.
44018027	Ara Apphiloosi Giriikee Shawooch hamma bi gabee, kittinnee maneena'o bulli "Hambe!" iqqi kupphiiheete. Biin boonoshi iibbiiyemmoyich, kittinneena'oyich wochoon kooriqqi daachiiheete. Arooch shaggiqqi tiyii, Yeer waanee boonoshi danati wojoona Yesuusichi toommooch boonoshi mulloon too'iiqqi arooch beetina'on oogichii gaachahe.
44018028	Boonoshin bi gaachato, Yesuusi aroo Kiristoosi bi tunoon Yaafa Macaafoochee manjiibee, asheena'ochi aafooch Ayihudeena'on xoobiyoonaniye.
44019001	Apphiloosi Qorontoos bi beetee, Phawuloosi Firigee Shawoochee tiyiqqi, Isiyee Shawoona beshaa Efesoon shaggiye. Arooch ikkikka kittinneena'ona danahe.
44019002	Boonoshinoo "Ittoshi mulloon Yesuusichi toommooch ittoshi too'iihooba, Yaafa Ayaano ittoshi toommooch kindita?" iqqi echahe. Boonoshi wochiqqi, "No toommooch kindaanoone; Yaafa Ayaanee beemonolla waayataano noone" iyeete.
44019003	"Ishi gaata, am shaaha afaalleyooniye ittoshi afaalleeto?" iqqi echahe. Boonoshiyoo wochiqqi, "Yowannisi bekkiiti afaalleyooniye" iyeete.
44019004	Phawuloosiyoo "Yowannisi biyee gub woyemmi Yesuusichi toommooch boonoshi mulloon boonoshi too'iiyemmoyich ara asheena'oyich gettiibee, axaaxee gommoochee Yeer waan boonoshi wottoon bekkii beeti afaallooniye aacona bi afaallito" iye.
44019005	Ishin waayaqqi, Doono Yesuusichi shigoona aacona afaalleeheete;
44019006	Phawuloosiyoo bi kishoon boonoshi shimbooch bi kotiitee, Yaafa Ayaano boonoshi toommooch kindiye. Aroochee boonoshi ariyaani noonoona yibbaataheete; Yeer waanee boonoshi deqqiti wochoon gettiyeete.
44019007	Ara aacona afaalleeti anaamina'o bulli aaraa gutta beddeena'one.
44019008	Ebiyee gub, Phawuloosi Ayihudeena'o kicee beeti kexooch giyiqqi, aafoon kupphaa gajiteebee, keeja agan bedoon Yeerichi taatittineechon gettiye.
44019009	Tunaballi ikkikkeena'o "Phawuloosichi yibbaatoyich de'a getaachone" iqqi dofee ashi aafooch Doono Yesuusichi gommon naagaheete. Ebich Phawuloosi boonoshi waanee wokkiqqi, kittinneena'on ikka bad kichiqqi, Xiraanoosi gettee beeti gabini kexoochaa, qemi qemona yibbaataa beehe.
44019010	Phawuloosi Isiyee Shawooch beeti Ayihudeena'onaa Giriikee asheena'o bullina Yeerichi qaaroon boonoshi waayammi wottoon, gutta nat bedoon eechii dojiye.
44019011	Yeeriyoo giidachi woriganikkiti mooyon Phawuloosichi kishoona bekkii beehe.
44019012	Phawuloosi tahati tahoonolla daammii biiyachina'ochi achooch boonoshi shaggiitee, biiyachina'o wodii beeheete; asheena'ochi toommooch beeti yinnoo boonoshin gawukkiqqi hammii beehe.
44019013	Wotta yinneena'on asheena'ochi toommoochee yookkiibee, bulli xaa'ooch guuddii beeti Ayihudeena'ochi daggoochee ikkikkeena'o "Phawuloosi gettii beeti Yesuusina ittoshin callahone" iibee Doono Yesuusichi shigoon ceeggiqqi, yinneena'on asheena'ochi toommoochee yoohoyich qiiccaa beeheete.
44019014	Arooba qeesheena'ochi ukkuroo tunati Isqeewi gettee beeti Ayihudoochi shabaatta bushiisheena'o eechii beeheete.
44019015	Tunaballi yinno boonoshich wochiqqi, "[Ibaroon] Yesuusin arii beeto taane; Phawuloosinoo tuushaano taane; ittoshiyochi amoochee waahotine?" iye.
44019016	Ara yinno yechiti uro biittii boonoshi qettoona yechiqqi boonoshin yebbahe; boonoshi tahoonoo keexxii, boonoshi achoon damiiqqi, ara kexoochee kechii shokkaachoon boonoshi wocammi wottoon xoobbiye; boonoshinoo yittiihe.
44019017	Hini mooyon Efesoon beeti Ayihudeena'onaa Giriikeena'o bullina waayaheete; oogichiinoo shataheete; Doono Yesuusichi shigoonoo oogiiheete.
44019018	Boonoshi mulloon Yesuusichi toommooch too'iiti meeti asheena'o waaqqi, gonda boonoshi shuunoon aanniyeete.
44019019	Meeti kaayachina'o boonoshi kaayee macaafoon ikkooch kiciqqi, asho bullichi aafooch michiyeete. Ara macaafeena'ochi gatiyoo haddee, aacha huma birawoo tunahe.
44019020	Ebiyoomi giidachi mooyona Doono Yeerichi qaaro gabinnii hamee, meeti asheena'o waayaqqi, boonoshi mulloon Yesuusichi toommooch too'iiheete.
44019021	Ebi bulli tunatoyee gub, Phawuloosi Makidoonee Shawoonaa Giriikee Shawoonon beshaqqi Yerusalem hamoyich gabiye; "Arooch ta shaggatoyee gub, Room wotta hamo taach qaawiihe" iye.
44019022	Ebich biin deggii beeti gutta asheena'o Ximootiyoosinaa Eraasxooninon Makidoonee Shawooch daachiichii, aroo Isiyee Shawooch daakkiqqi kotahe.
44019023	Arooba Efesoon ikkikka asheena'o boonoshi mulloon Doono Yesuusichi toommooch boonoshi too'iitoyich magga iritoo tiyiye.
44019024	Ikka Demeexiroosi gettee beeti gooshi ukkoo Arixeemisi yaafee kechi mallatoon birawoona ukkiibee biinna tookkii shuunaa beeti gooshi ukkeena'oyich wodda gijoon danii beehe.
44019025	Ebich ara uro hini gooshi ukeena'onaa boonoshichoomon shuunaa beeti bareena'onon kiciqqi ishichiye:- "Hini asheena'ote! Gijoon no danaa beeto hini mallatoon shuunoona tunoon arii beeto ittoshine.
44019026	Tunaballi hini Phawuloosi 'Ashi kishoona shuuneeti mallateena'o nuggusheena'o tooneena'one' ii beetone; Efesooni Katamoo ikketo tunataanoon giishacha katamoyee damba, shawoo bulliich beeti meeti asheena'o bi yibbaatoon ibaroo tuniiqqi boonoshi muricon ittoshi aafoona beeggii beeto ittoshine; ittoshi waamonoo waayaa beeto ittoshine.
44019027	Illa asheena'o no shuunoon hoxo qayaacheete; ebiyeenoo Isiyee Shawoonaa shawee toommo bullinooch beetina'o maddii beeti ooga nuggushee Arixeemisichi yaafee kexo dupeeti guudoochoomon hoxeeyemmone; Biyoo bi oogittinoochee kindemmine" iye.
44019028	Kiceeti asheena'o ebin waayaqqi oogichii ipaqqi, "Efesoonachi Arixeemisi qaabbeene!" iibee cookeeheete.
44019029	Katamoo bulli dulleehe; boonoshiyoo Makidoonee Shawoochee waati Gaayoosinaa Axiriqoosina gettee beeti, Phawuloosina tookkii gommon sha'aa beeti asheena'on manjii yechiqqi, ikka mulloona iitee xaa'ooch deqqi yongaheete.
44019030	Phawuloosiyoo "Asheena'ochi aafooch hami neexaree yibbaatemmo taane" iqqi hamma bi tiyiyee, kittinneena'o "Hamaachine" iqqi bajiyeete.
44019031	Wotta Isiyee Shawee ukkureena'ochi daggoochee Phawuloosichi shunacho tunatina'o bi waan ashoon wochaqqi, "Iitee xaa'ooch hammaahine!" iqqi qollaheete.
44019032	Kiceeti dofee asheena'ochi daggoochoo oogati shaco giyiye; beshi asheena'o akkiya boonoshi kiceeto gaata ariyaaneena'one; ebichi naboona boonoshi qelli qel cookee beeheete.
44019033	Arooch beeti Ayihudeena'o Iskindiroosi gettee beeton "Asheena'ochi aafooch keyiree yibbaatabe!" iqqi boonoshi xu'atee bi kechiyee, dofee asheena'ochi daggoochee ikkikkeena'o "Ebinaa ebinon gete!" iqqi bi toommooch cookeeheete. Biyoo kechiqqi asheena'on "Ellabote!" iqqi bi kishoona mallataqqi taggoyich qaawiye.
44019034	Tunatee asheena'o Ayihudo bi tunoon ariiqqi, bulli ikka qaaroona "Efesoonachi Arixeemisi qaabbeene!" iibee gutta saat bedoon cookeeheete.
44019035	Ebiyee gub, ara katamoochi ukkuroo asheena'on "Ellabote!" iqqi tiyii ishichiye:- "Hini Efesooni asheena'ote! Efesooni Katamoo ooga Arixeemisichi yaafee kexonaa shimaayoochee kinditi bi mallatoonon quyacho bi tunoon ariyaani asho, konine?
44019036	Illa ebin nookkemmo aalloone; ebich nibbaqqi elloonaa tuniyaani mooyon afaafinaqqi shuunee qayona ittoshich qaawiihe.
44019037	Yaafee kechi qiicoon gaayaaneena'o, no nuggusheen naagaani hini asheena'on hiniich deebito ittoshine.
44019038	Illa Demeexiroosinaa biinna tookkii beeti gooshi ukkeena'ona boonoshi taggemmi asho bi bee gaata, nallachina'o nallii beeti aabo beetone; arooba waaree taggabeete.
44019039	Bara mooyo ittoshi qaawii beeto gaata, neexati iitooba tatoona nalleeyemmone.
44019040	Ebiyee 'Hanaach hukkoon tiijitina'o boonoshine' getee no taggeyaachemmoyich shattato taane. 'Hini cangacho amoona tiyiye?' getee no echee gaata, no wochemmi noonoo nooch aalloone" iye.
44019041	Ishichiqqi kiceeti iitoon gaakkii shacciye.
44020001	Cangacho aqqatoyee gub, Phawuloosi Efesooni kittinneena'on ceeggiqqi kupphiyee ciicoon ciicciye; boonoshin diggiiqqi Makidoonee Shawooch hamma kechiye.
44020002	Ara shawoona tariibee, kittinneena'on wodda qaaroona ciicciibee, beshaqqi Giriikee Shawooch shaggiye.
44020003	Arooch keeja aganoon kotahe; aroyee gub Sooriyee Shawooch marikaboona hamoyich shalligiye. Tunatee Ayihudeena'o bi toommooch gondoon boonoshi koceetoyich, Makidoonee Shawoona wottaqqi hamoyich kuxxiye.
44020004	Hamma bi tiyee, ikkikka asheena'o biin deenniyeete; boonoshiyoo Beeriyi Katamoochee Firoosichi bushoo Dophaaxiroosi, Tasalonqi Katamoochee gutta asheena'o Axiriqoosinaa Sikenduusina, Deribi Katamoochee Gaayoosi, Ximootiyoosi, Isiyee Shawoochee Tikiqoosinaa Xiroofimoosina eboshine.
44020005	Eboshi shiichii hammiqqi, baharee gashooch beeti Xiro'aadi Katamooch noon quyaheete.
44020006	Wotta no Ayihudeena'o shitoo giyaani koshon boonoshi maa beeti baaree aaboyee gub, Filipphisiyoosee marikaboona tiyaqqa, uucha qemona boonoshi beeti Xiro'aada shaggahon. Arooch boonoshina tookkii shabaatta qemon kotahon.
44020007	Batti batti shabaattee aaboobee xum ikkooch koshon maaya kiceeqqa no beetee, Phawuloosi bi yaachich hamma bi gabitoyich, kittinneena'oyich ciiccii beehe; xum gutta qellimooch beddaahee yibbaatoon genjiihe.
44020008	No kiceeti kechi toommeexi kexooch meeti ceechoo beehe.
44020009	Awuxikoosi gettee beeti ikka gurimaashoo malle kellooch kotaqqi bi beetee, Phawuloosichi yibbaatee genjoona tokkatoo biin daadiye; tokkatoo biin daadee, kechi toommeexi keejinnee kexoochee shawooch holliye; asheena'o kindiqqi boonoshi tiijiyaahee, bi kasho kechiye.
44020010	Tunatee Phawuloosi kindiqqi, bi toommooch yaggee tiqqaqqi, "Bi kasho wottatone; keqqiyaahotine!" iye.
44020011	Wottaa kechi toommeexi kexooch kechiqqi, asheena'ona tookkii koshon tiichiqqi maahe. Phawuloosi wochiqqi, meeti saatoon shawoo harimmi wottoon yibbaatahe; aroochee tiyii hammiye.
44020012	Asheena'o qitiqqi woditi gurimaashoon bi kexooch daammiyeete; oogichiinoo goggaheete.
44020013	Phawuloosi "Asooni Katamooch beddaahee baatoona hammemmo taane; ittoshi marikaboona tayee shiichibote!" iqqi gettiye. Nowoo baharee gashooch beeti Asoonaa Phawuloosina danaqqi tookkii hamoyich gabiyon. Ebich marikaboona shiichiqqa hammaa Asoon shaggahon.
44020014	Biyoo Asoonaa noonna bi danatee, marikabooch kichiqqa biinna tookkii baharee gashooch beeti Mixiliini gettee beeti katamooch hammahon.
44020015	Aroochee marikaboona tiyaqqa, deci hara Kiyoosi gettee beeti buura shawee ciinooch shaggahon. Bi yaachich Saamooni gettee beeti buura shawooch kimmahon. Bi dechara Milexiini Katamooch shaggahon.
44020016	Phawuloosi "Isiyee Shawooch meeti aaboon kotataache" iqqi Efesooni Katamoon beshaqqi hamoyich kuxxiye. Ebiyoo bi hakkee gaata, Baaraachee Baarooba Yerusalem heeyon bi gabitoyich afaafinaqqiniye.
44020017	Phawuloosi Milexiinee Efesoon ashoon wochaqqi, kittinnee guuphi geeneena'on bi waan ceeggiihe.
44020018	Boonoshiyoo bi waan waatee, boonoshich ishichiye:- "Isiyee Shawoon ta baatoona ta neexxatoyee hach, ittoshina tookkii ta beehooba bulli araddoon aabichiibee ta beeto gaata ittoshi arii beeto ittoshine;
44020019	Ayihudeena'o kiceeqqi ta toommooch boonoshi deebiti iritoona, bulli mooyoyich ta qelloon yeephaanoon acimoona Doono Yesuusichi wochee bushoo tunaqqa biich shuunaho;
44020020	iitoonaa ittoshi kexi kexonooch ittoshich dojii ta beehooba, ittoshich de'o tunemmo bullin gettahoalli ikkoonolla echiyaano taane.
44020021	Ayihudeena'onaa Giriikee asheena'onon 'Axaaxee gommoochee Yeer waan wottaree ittoshi mulloon no Doono Yesuusichi toommooch to'iibote!' iqqa manjii gettato taane.
44020022	"Andoo ta, Yaafa Ayaanoona yecheeqqa, Yerusalem hammaa beeto taane; aroochaa ta toommooch shaggemmo amo gaata ariyaano taane.
44020023	Tunaballi katami katoommo bullina Yaafa Ayaano taach 'Cucheyoonaa xuuxee beegona neen quyaa beetone' iqqi miixaa beetone.
44020024	Tunaballi ta wocon ciichoonaa Doono Yesuus Kiristoosi 'Yeerichi wojee mishiraachee qaareechon miixabe!' iqqi taach bi immiti shuunoon ciichoonon ta qaawii beetoyich, ta kashoon cir aaxxiyaache.
44020025	"Ebiyee aaf ta ittoshi bullichi daggooch guuddaabee, Yeerichi taatittineechon dojito taane; ebiyee gub illa ta aafoon beegaachemmo ittoshine.
44020026	Ebich ittoshi daggoochee ikkoo Yeerin qajiqqi shiwaree qaaqqooch bi hami gaata, ta echeyaachemmo tunoon hanaach ittoshich miixahoye.
44020027	Ebiyoo Yeerichi gaboochee amoonolla echiyaanoon bullin ittoshich ta gettatoyichiye.
44020028	Illa ittoshinaa Yeerichi asheena'onon shiimaree quyabote! Yaafa Ayaano boonoshi toommooch geeno ittoshi tunemmoyich, ittoshin ukkuriitone; ittoshin bi ukkuriito, qiddoo bi bagoon bi quyoomon, Yeeri bi bushoochi damoona bi hajoo bi tuniiti kittinnee guuphin ittoshi quyemmoyichiye.
44020029	Hiniichee ta hammatoyee gub, bageena'oyich ariqqataachemmi gonda okareena'o ittoshi daggooch boonoshi giyemmon arii beeto taane.
44020030	Ebiyee ikkikkeena'o ittoshi daggoochee tiyiree, kittinneena'on boonoshi waan wochiya xumma mooyon boonoshi ciiccemmon arii beeto taane.
44020031	Ebich kashataanoon keeja naton xumoonaa araddoonon eepaabee, ittoshin ta ciicon shalligibee, ebiyoomi asheena'o waanee ittoshi qelloon quyabote!
44020032	"Andoo ittoshin Yeerich beshiiqqa guudiito taane; bi wojeechon gettii beeti qaaro ittoshin kupphiyoonaa yaafeeti asheena'o bullich Yeeri bi immemmon ittoshi qoodeeyemmoyich tuniyoonon hakkiye.
44020033	Ta konichi birawoon, oohee aachoon, oohee tahoon qaataano taane;
44020034	eboshin ta hajee kishoona shuunaabee nooch qaawiimmon taannaa taanna tookkii beetina'onon gaachaa ta beemon ittoshi arii beeto ittoshine.
44020035	'Deqqi beetoyee immii beeto diireetone' iqqi Doono Yesuusi bi qelloona gettiton shalligiibee, caajoona maraataa shuunaabee giidaalleena'on dego tun bedo bi tunoon bulli mooyona ittoshich bekkiito taane" iye.
44020036	Ebiyee gub, Phawuloosi boonoshi bullina tookkii gurataqqi corootiye.
44020037	Bulli oogichii eefaabee Phawuloosin qettoona tiqqaqqi shummiyeete;
44020038	oogichii boonoshi ayinito, "Ebiyee gub ta aafoon beegaachemmo ittoshine" bi itoyichiye. Aroochee marikabooch bi kechimmi wottoon deenniyeete.
44021001	Kittinnee guuphina'ochi geeneena'on diggiiqqa, Milexiinee tiyahon. Marikaboona indoon Qoosi gettee beeti buura shawooch hammahon; deci hara Rudi gettee beeti buura shawooch shaggahon; aroochee baharee gashooch beeti Phaaxiri Katamooch hammahon.
44021002	Aroochee Finqee Shawooch kimmii beeti marikaboon danaa kechaqqa hammahon.
44021003	Qoopphiroosi gettee beeti buura shawoon ciinnaabee, aroon no yoocha bad dupaachaa marikabooch minjeeti qiico Sooriyee Shaweexi baharee gashooch beeti Xiroosi Katamooch kindemmo bi tunatoyich arooch hammahon.
44021004	Arooch kittinneena'on qaawii danaqqa, boonoshina tookkii shabaatta qemon kotahon; boonoshiyoo Yaafa Ayaanoona yaabeeqqi Phawuloosin "Yerusalem hammaaye!" iyeete.
44021005	Tunaballi no hammemmi aabo bedee hammahon; kittinneena'o bulli boonoshi maachoonaa bushiishoona tookkii katamoyee maach beddaahee noon deenniyeete; baharee gashooch gurataqqa no corootitoyee gub,
44021006	noonnaa noonna diggeeqqa marikabee toommooch kechahon; boonoshiyoo kexooch wottaheete.
44021007	Ara Xiroosi Katamoochee tiyaqqa baharee gommon hammaabee, baharee gashooch beeti Xoolimaasi Katamooch shaggahon; arooch beeti kittinnee maneena'on danaa diggiiqqa boonoshi waan ikka qemon qeyahon.
44021008	Dechara tiyaqqa, baharee gashooch beeti Qeshaara hammahon. Arooch Yerusalemaa kaacceeti shabaatta asheena'ochi daggoochee ikkoo tunati mishiraachee qaaree gettachi Filipphoosichi kexooch giyaqqa bi waan kotahon.
44021009	Biichoo keemoon keemmii beeti awudda maacha bushiisheena'o beeheete; boonoshiyoo gidiireena'one.
44021010	Arooch meeti araddoon no kotatoyee gub, Agaaboosi gettee beeti ikka keemacho Yihudee Shawoochee waahe.
44021011	Hini keemacho no waan giddaqqi, Phawuloosichi buroon yechiqqi bi hajee kishoonaa baatoonon bi cuchitoyee gub, "Yaafa Ayaano 'Hinin cuyaa beeti uroon Ayihudeena'o Yerusalemaa cuchemmina'o ne; Ayihudo tunataaneena'ochi kishooch beshiiree immemmina'one' iqqi taach gettitone" iye.
44021012	Arooch beetina'onaa noonna ishin waayaqqa, Phawuloosin "Yerusalem hammaaye!" iqqa qollahon.
44021013	Aroo wochiqqi, "Eefaabee ta mulloon amoyichiye ittoshi gaabbii beeto? Ta Doono Yesuusicha getiree Yerusalemaa cucho qayeenolla, qitoyich qannito taane" iye.
44021014	No ciicoon qaje bi itoyich, "Illa Doono Yeeri ito tunabe!" iqqa cikkii qajahon.
44021015	Ebiyee gub, Yerusalem hamma qanniqqa tiyaa tariyon.
44021016	Qeshaaree kittinneena'ochi daggoochee ikkikkeena'o noonna tookkii hammiyeete; boonoshiyoo ebiyee aaf Yesuusichi dabboo tunati Minaasooni gettee beeti Qoopphiroosachi uroochi kexooch noon qeejiya daammiyeete.
44021017	Yerusalem no shaggatoyee gub, kittinnee maneena'o emiroona noon iibbiiheete.
44021018	Dechara Phawuloosi noonna tookkii Yaaqoob waan hammiye; kittinnee guuphi geeneena'o bulliyoo waaheete.
44021019	Phawuloosi boonoshin bi diggiitoyee gub, bi shuunati shuunoona Yeeri Ayihudo tunataani asheena'ochi daggooch bi tuniiti mooyon yaaroona gettiye.
44021020	Hini ara geeneena'o ebin waayaqqi Yeerin gallataheete. Phawuloosichoo ishichiyeete:- "Manoocho! Ayihudeena'ochi daggoochee boonoshi mulloon Yesuusichi toommooch too'iitina'o ambicha humeena'o gaata beeggaa beeto neene; boonoshi bulli Muusichi calloyich qanaataa beetina'one.
44021021	Boonoshiyoo 'Phawuloosi Ayihudo tunataaneena'ochi daggooch beeti Ayihudeena'o bullich "Ittoshi bushiishoon dokiriyaayote! No niheena'ochi doyoona hamaayote!" iqqi Muusichi calloon boonoshi qajemmoyich dojii beetone' getee waayatina'one.
44021022	Illa aabichibona? Ne womon waayo qayaachemmina'o ne.
44021023	Ebich hini no gettaa beeton tuniibe! No daggooch mookkachi awudda asheena'o beetina'one.
44021024	Eboshin yeshiree boonoshina tookki xallabe! Boonoshi xallemmi deejee gijoonoo boonoshich qoce! Arooba boonoshi qelloonoo caggoon hakkemmina'o ne. Eboshi bullin ne tunii gaata, ne toommooch yibbaatee beeto kooto bi tunoon, ne qelloona Muusichi calloon ne quyoon ariiyemmina'o ne.
44021025	Wotta Ayihudo tunataani kittinneena'oyich 'Shaahiitee shuuneeti nuggushoyich deejeetonaa damoonon, taaqqaa qititonoo maayaahotine! Shunee mamoochee wohote!' iqqa no kuxxati mooyon woraqatoona koorito noone" iyeete.
44021026	Ebiyee gub, Phawuloosi ara awudda asheena'on yechiqqi boonoshina tookkii xallahe. Aroochee Yeerichi yafee kexooch giyiqqi asheena'o xallaqqi boonoshi qelli qelloona deejoon boonoshi giddiiyemmi aaboon arichiihe.
44021027	Asheena'o xallemmi shabaatta qemo ceen beddaahee, Isiyee Shawoochee waati Ayihudeena'o Phawuloosi Yaafee Kexooch bi beemon beeggiqqi, asheena'o bullin haachishii Phawuloosichi toommooch tiijiqqi biin yechiyeete;
44021028	aroochee ishichiyeete:- "Hini Isra'eeleena'ote! Noon gaachabote! Bulli xaa'ooch beeti asheena'o bulli no asheena'onaa no calloonon, hini Yaafee Kexonoo boonoshi hoxemmoyich koccii beeti uro hinine. Andoo daakkiqqi Giriikee asheena'on Yaafee Kexooch giijiqqi, hini yaafee xaa'oon ee'iitone" iqqi cookeeheete.
44021029	Ishichii boonoshi ito, ebiyee aaf Phawuloosi Xiroofimoosi gettee beeti Efesoonachi uroon yechiqqi Yerusalem bi beetee beeggiqqi, hini ara uroon yechiqqi Phawuloosi Yaafee Kexooch giyito boonoshich bi shaaheenaniye.
44021030	Arooba katamoo bulli caagahe; asheena'o bulli boonoshi beetoochee wocaa waa kiceeheete; aroochee Phawuloosin yechii geechiibee Yaafee Kexoyee maach kichii, bekkach Yaafee Kechi kelloon hicciyeete.
44021031	Phawuloosin wuxiya boonoshi qiiccaa beetee, " 'Yerusalem bulli shuurii beete' immi woroo huma ginee iraashoyich shaggiye.
44021032	Biyoo bekkach ginee naayina'o bullin ginee iraasheena'ona tookkii yechiqqi ara asheena'o waan wocciye. Asheena'oo huma ginee iraashoonaa ginee naayina'onon beeggiqqi, Phawuloosin yexon qajiyeete.
44021033	Aroochee huma ginee iraashoo giddaqqi Phawuloosin yechiqqi, "Gutta sansalatoona cuyote!" bi itoyee gub, "Hini uro ameexone? Amooniye bi hallito?" iqqi echahe.
44021034	Dofee asheena'ochi daggoochee qatina'o ikka mooyon, wotta qatina'o bara mooyon gettiibee cookeeheete. Asheena'ochi cookoona ibaroon ariyoo bi mawiitoyich, ginachina'on "Hini uroon ittoshi beeti ginee kaambooch daambote!" iqqi gettiye.
44021035	Phawuloosin boonoshi beetooch kichii beeti daqqooch boonoshi shaggiihee, dofee asheena'o biin wuxiya oogichii boonoshi xu'eetoyich, ginee naayina'o shaagaqqi daammiyeete.
44021036	Boonoshi eechiti naboo, hini ara asheena'o bulli "Wuxibote!" iqqi cookeebee boonoshi dabbitoyichiye.
44021037	Ginachina'o boonoshi ginee kaambooch giijiya boonoshi iyee, Phawuloosi huma ginee iraashoon "Ikka mooyon getana, taach daaggibe!" iye. Huma ginee iraashoo "Giriikee noonoon amoona ariinne?
44021038	Ebiyee aaf hukkoon tiijiqqa, awudda huma bokkeena'on yechaqqa barahooch giyati Gibicee Shawee asho ne toona?" iye.
44021039	Phawuloosi wochiqqi, "Ta Ayihudee yaroo, wotta Kiliqee Shawooch beeti, arichati Xeriseesi Katamooch shiijati asho taane. Hini asheena'oyich ta gettemmoyich taach daaggibe!" iqqi qollahe.
44021040	Huma ginee iraashoo daaggee, Phawuloosi boonoshi kaambooch kichii beeti daqqooch kechii neexaachii, kishee mallatoona asheena'on "Ellabote!" iye. Asheena'o shashawumiqqi ellaheete. Aroo Hibiree noonoona ishichiqqi yibbaatahe:-
44022001	"Ta maneena'onaa ta niheena'onote! And hini ta taggee beeti taggeechon ittoshich getana; ella waayabote!" iye.
44022002	Boonoshi Hibiree noonoona bi yibbaatatee waayaqqi, aafichoyee beshoon shashawumiqqi ellaheete. Biyoo ishichiye:-
44022003	"Ta Kiliqee Shawooch beeti Xeriseesi Katamooch shiijati Ayihudo taane; Gamali'eel waanee no qaabbachina'ochi calloon doyiibee, hini Yerusalemiyee ta diccato; calloon manjii ariiqqa, hanaach ittoshi bulli tunii beetoomon Yeerich ta mulloochee tiijiqqa hajee beeti uro taane.
44022004	Wotta maacheena'onaa anaamina'onon gutta hilloon wochii qoqqaanniqqa cuyee kexooch beshii immaabee, Yesuusichi gommon dabbii beetina'on qitooch beddaahee du'iito taane.
44022005	Ebi ibaroo tunoon qeeshee guudoonaa Ayihudee nallachina'ona ta miixeena'one. Ebiyee boonoshi waanee Damaasiqa beeti Ayihudeena'oyich koorichoon yechaqqa, 'Yerusalemaa Ayihudee nallachina'o xu'ee nalloon kittinneena'ochi toommooch nallibeete' iqqa, ara Damaasiqi kittinneena'on cuyiree, Yerusalem deeba hammaa beeho" iye.
44022006	Ebichi hillooch Phawuloosi daakkiqqi ishichiye:- "Hammaa Damaasiqa shag ta beddaahee, aabo turaariyee, diq xeeyo xeeja iqqi waccoomon, shimaayoochee ta guudoona waccii aaxxahe.
44022007	Bekkach shawooch dihiichaa, 'Sawulo! Sawulo! Amoyich taan du'ii beetine?' ii beeti qaaroon waayaho.
44022008	"Tawoo wochiqqa, 'Ta Doonocho! ne koni neene?' iyo. "Biyoo 'Ne du'ii beeti Naaziretachi Yesuusi taane' iye.
44022009	Taanna tookkii hammii beetina'o xeeyoochoomon bi waaccoon beeggitina'one; tunatee taach gettii beeti qaaroon waayataaneena'one.
44022010	"Tawoo 'Ta Doonocho! Aabichibate?' iyo. "Doono Yesuusiyoo 'Tiyiree Damaasiqia gibe! Yeeri ne tuniiyemmoyich bi kuxxiti mooyo bullin aroochaa waayemmo neene' iye.
44022011	"Bekkee aaxxee naboona ta aafo ciinon bi qajitoyich, taanna tookkii beeti asheena'o ta kishoon yechiqqi yaabiibee, Damaasiqa taan shaggiiheete.
44022012	"Arooch Hanaani gettee beeti ikka uro beehe; Damaasiqa beeti Ayihudeena'o bullina naadeeti, Yeerich qeyii beeti, Muusichi calloonoo quyaa beeti uroone.
44022013	Biyoo ta waan waaqqi ta ga'ooch neexaqqi, 'Ta manoo Sawulo! Ne aafo ciine!' iye. Tawoo bekkach biin ciinno.
44022014	"Biyoo ishichiye:- 'No qaabbachina'ochi Nuggushoo bi daaggoon ne ariiyemmoyich, cadiqoonoo beegiree ara cadiqoochi noonoochee kechii beeti qaaroon ne waayemmoyich, shiichiqqi neen kaaccitone;
44022015	ebin bi tuniito, ne beeggatonaa ne waayatonoyich asho bullichi aafooch bi miixoo ne tunemmoyichiye.
44022016	Andoo yagaanoon tiyiree bi shigoon ceegiree, aacona afaalleebe! Ne axaaxoocheenoo xallabe!' iqqi taach gettiye" iye.
44022017	Phawuloosi daakkiqqi ishichiye:- "Ebiyee gub Yerusalem wottaqqa, Yaafee Kexoochaa corootiibee yaa'oon beeggo;
44022018	Doono Yesuusi taach bekkaqqi ishichiye:- 'Kaataree Yerusalemee keye! Hini katamooch beetina'o taachon ne miixaa beeton waayataachemmina'one' iye.
44022019	"Tawoo wochiqqa, 'Ta Doonocho! Ayihudeena'o kicee beeti kexo bulliich hammaabee, boonoshi mulloon ne toommooch too'ii beetina'on ta cuyonaa ta xoobonon arii beetina'one;
44022020	ne miixoo tunati Isxifaanoosin boonoshi wuxiyoobolla, ta qelloona boonoshi ga'ooch neexaqqa, "Bi qitoo tatoone" iqqa wuxitina'ochi tahoon quyato taane' iyo.
44022021	"Biyoo wochiqqi, 'Wohooch beeti aagateena'o waan neen wochemmo taane; ebich tiyiree hambe!' iqqi gettiye" iye.
44022022	Phawuloosi aagateena'ochon tiijiqqi bi gettimmi wottoon, asheena'o bi yibbaatoon waayaa beeheete; ebin waayaqqi bekkach boonoshi qaaroon oogichiqqi, "Ebiyoomi uro shawee toommoochee aallabe! Ebiyoomi uro kashoona beeyi bedaache!" iibee cookeeheete.
44022023	Boonoshi tahoon shoottii dupiqqi, buttoon shimaayooch shakkiibee, cookee beeheete;
44022024	ebich huma ginee iraashoo ginachina'on "Phawuloosin kaambooch giijibote!" iye. Aree hillooch "Asheena'o hini uroochi toommooch ebichi wottoon boonoshi cookeeto, amoon bi aalliito gaata, arangoona xoobibee xiipi echabote!" iqqi gettiye.
44022025	Macaannoona cuchiqqi xoobba boonoshi iyee, Phawuloosi bi ga'ooch neexaa beeti balla ginee iraashoon "Roomachon nallaalloon ittoshi xoobbemmoyich, ittoshich daaggeeta?" iqqi echahe.
44022026	Balla ginee iraashoo ishin waayaqqi, huma ginee iraashoo waan hammiqqi, "Hini Roomachi uroochi toommooch amoon halliya gabii beetine? iye.
44022027	Huma ginee iraashoo Phawuloos waan hammiqqi, "Hino, Roomacho neena? Eke taach gete!" iye. Biyoo "Eeha Roomacho taane" iye.
44022028	Huma ginee iraashoo wochiqqi, "Ta Roomi asho tunoon wodda gijoonaniye ta danato" iye. Phawuloosi "Ta Roomi shiijaroo taane" iye.
44022029	Ebich biin echiya boonoshi gabiton bekkach qajiqqi hammiyeete; wotta huma ginee irashoo Phawuloosi Roomacho bi tunoon ariiqqi bi cuchiitoyich shattiye.
44022030	Dechara huma ginee iraashoo Ayihudeena'o Phawuloosin taggati naboo amo gaata ibaroon ariya qaawiqqi, qeesheena'ochi ukkureena'onaa Ayihudee nallachina'o bullinon ceeggiqqi kiciye; Phawuloosin biichii, daammiqqi boonoshi aafooch neechiye.
44023001	Arooba Phawuloosi Ayihudee nallachina'on manjii ciinniqqi, "Ta maneena'ote! Hanaach beddaahee Yeerichi aafoochaa ta shuunati shuunoyich ta mullo taan ittibatataache" iye.
44023002	Qeeshee guudo Hanaani Phawuloosichi ga'ooch neexatina'on "Bi noonoon tapabote!" iqqi gettiye.
44023003	Arooba Phawuloosi "Hini booroona dikkeeti duuhoocho! Yeeri neen yexaanoon qayaachemmone; kaachi nalliya kotaqqa tiyaa, 'Yexote!' iqqa aabichii nalloon shaaddanne?" iye.
44023004	Phawuloosichi ga'ooch neexati asheena'o "Qeeshee guudoon naagganne!" iyeete.
44023005	Phawuloosiyoo "Ta maneena'ote! qeeshee guudo bi tunoon ariyaano taane; Yaafa Macaafoochaa 'Asheena'ochi ukkuroo toommooch noonoon gondiyaahine!' getee kooreetone" iye.
44023006	Tunatee Phawuloosi arooch beeti, Ayihudee nallachina'ochi daggoochee qatina'o Saduqeena'o, qatina'oo Fariseena'o boonoshi tunoon beeggiqqi bi qaaroon oogichiqqi, "Ta maneena'ote! Taan shiyiti nihoo Farisoone; tawoo Fariso taane. Ebiyoo hanaach ittoshi aafooch ta giddato, 'Qitii duukkatina'o kechemmina'one' iqqa ta gibanatoyichiye" iqqi gettiye.
44023007	Phawuloosi ishichii bi iyona, Fariseena'onaa Saduqeena'onochi daggooch kaaro tiyee, gutta qoodeeheete.
44023008	Ebiyoo Saduqeena'o "Qitii duukkatina'ochi keyo, shimaaji maraakoo, ayaano aalloone" ii beetina'o boonoshi tunahona, Fariseena'o wotta "Eboshi bulli beetina'one" iqqi ibarii beetina'o boonoshi tunatoyichiye.
44023009	Oogati cookoo tunahe; Fariseena'o waanee tunati Muusichi callee dojachina'o "Hini uroochi toommoochee no danati gonda mooyo aalloone; ayaano oohee shimaaji maraakoo biich gettito tunemmone; no amoon ariihone?" iqqi gajiteeheete.
44023010	Kaaro qeeccii qeeccii hammiyona, asheena'o Phawuloosin bekkaa hachaa geechiree boonoshi ho'aachemmoyich shattiqqi, huma ginee iraashoo bi naayina'on "Hami boonoshi daggoochee Phawuloosin shottaree no kaambooch deebote!" iqqi gettiye.
44023011	Bi decharoobee xum Doono Yesuusi Phawuloosichi ga'ooch neexaqqi, "Yerusalem ta miixoo ne tunatoomon, ebiyoomon Room wotta taach ne miixemmoyich qaawiihe; ebich kupphabe!" iye.
44023012	Shawoo haree, Ayihudeena'ochi daggoochee ikkikkeena'o kiceeqqi, "Hini Phawuloosin wuxaanoon maayo tunabe uyoon yeshaachone" iqqi boonoshi kashoona wogaheete.
44023013	Ebin koceetina'o aabba ashoyee besheena'one.
44023014	Boonoshiyoo qeesheena'ochi ukkureena'onaa shawee geeneena'ona waan hammiqqi, " 'Phawuloosin wuxaanoon amoonolla maataachone' iqqa no kashoona wogato noone.
44023015	Illa and ittoshi Ayihudee nallachina'ona tookki huma ginee iraashoon 'Phawuloosin wochiree echa no manjiiyemmi mooyo beetone' getiree, ittoshi waan bi woyemmoyich echabote! Hiniich bi shagaan beetee, gommoochaa quyaree wuxemmo noone" iyeete.
44023016	Arooba hini boonoshi koceyoon Phawuloosichi manee bushoo waayaqqi, bekkach ginee kaambooch hammii giyiqqi, Phawuloosich gettiye.
44023017	Phawuloosiyoo balla ginee iraasheena'ochi daggoochee ikkoon ceeggiqqi, "Hini bushoo huma ginee iraashoyich bi gettemmi mooyo beetone; daamiree biinna daniibe!" iqqi gettiye.
44023018	Biyoo de'a iqqi bushoon daammii, huma ginee iraashoon " 'Hini bushoo neech bi gettemmi mooyo beetone' iqqi, cuchati Phawuloosi ceeggiiqqi taach bi imee, deeboye" iqqi gettiye.
44023019	Aroochee huma ginee iraashoo hini ara bushoon bi kishoona yechiqqi, ikka bad daammii, "Taach ne gettemmi mooyo amoone?" iqqi echahe.
44023020	Bushoo wochiqqi ishichiye:- "Ayihudeena'ochi daggoochee ikkikkeena'o Phawuloosin wochiree echa boonoshi manjiiyemmi mooyo beeton shaahiiree, yaach Ayihudee nallachina'o beetooch ne kichemmoyich, neen echoyich mooyon mashaamiitina'one.
44023021	Wotta aabba ashoyee besheena'o 'Biin wuxaanoon maayo tunabe uyoon yeshaachone' iqqi boonoshi kashoona wogaqqi, gommooch goommii quyaa beetina'one. Andoo boonoshi qanniqqi quyaa beeto, ne noonoochee kechemmi mooyon baachiye. Illa ne boonoshich de'a gettaahine!" iye.
44023022	Huma ginee iraashoo ebin bi waayatoyee gub, "Taach ne gettati mooyon konicholla gettaahine!" iqqi bushoon daachiihe.
44023023	Ebiyee gub, huma ginee iraashoo balla ginee iraasheena'ochi daggoochee gutteena'on ceeggiiqqi, "Xumee keeja saatooch tiyiree, Qeshaara hammemmi gutta balla ginee naayina'on, shaba harashachina'on, gutta balla ginee awurachina'on qanniibote!" iye.
44023024	Wotta "Phawuloosi yebbemmi harasheena'on qanniibote! Biinoo Ayihudee iraashoo Filikoos waan diggoona shaggiibote!" iqqi gettiye.
44023025	Woraqatoon ishichiqqi kooriye:-
44023026	"Shatteeti iraashoo Filikoosich bede! Iraashoocho! Diggoo neech tunabe! "Hini uroon wuxiya Ayihudeena'o yeshee, Roomacho bi tunoon ariiqqa, ta naayina'ona tookkii shaggaqqa wodiihoye. Amee naboona boonoshi taggato gaata ariya qaawiqqa, Ayihudee nallachina'ochi aafooch giddiito taane. Boonoshi taggato, 'No calloon tiichitone' getoyee damba hini uroon qitooch, oohee cuyooch bechemmi taggoo aalloone. Ayihudeena'ochi daggoochee ikkikkeena'o hini uroon wuxoyich boonoshi koceyoon waayaqqa, bekkach ebichi naboona ne waan daachiito taane. Taggatina'o ne aafooch giddaree, 'Taggabeete' ito taane. Diggabe. Taane Qelawudoos Lusiyoosi" ii beetone.
44023031	Ebina ginee naayina'o boonoshich getteetoomon, yechiqqi xumoona Antiphaaxiriisi Katamooch shaggiiheete.
44023032	Dechara harashachina'on "Phawuloosina tookki hambote!" iichii, boonoshi ginee kaambooch wottaheete.
44023033	Areena'o baharee gashooch beeti Qeshaara shaggiqqi, woraqatoon iraashoo Filikoosich immiqqi, Phawuloosin bi aafooch giddiiheete.
44023034	Iraashoo Filikoosi kooreeti wochoon galliqqi bi beeggitoyee gub, "Amee shawee asho neene?" iqqi echahe. Kiliqee shawee asho bi tunoon bi ariitoyee gub,
44023035	"Neen taggatina'o waahooba, ne taggoon waayemmo taane" iye. Ishichiqqi qititi taatoo Heroodisichi kibbooch quyiihe.
44024001	Uucha qemoyee gub, qeeshee guudo Hanaani ikkikka geeneena'onaa ikka Xerixeloosi gettee beeti moochi ariyachona tookkii Yerusalemee Qeshaara hammiye; iraashoo Filikoosichi aafooch giddaqqi, Phawuloosin taggaheete.
44024002	Phawuloosi ceegee bi giddatoyee gub, Xerixeloosi ishichiqqi taggoon yaaqqiye:- "Iraashoo Filikooso! Ne kishoona wodda iiwittino nooch danatone; ne ariyoona ne qeejii beeti asho bulli de'a mooyona diccitone.
44024003	Bulli araddoon bulli xaa'oonooch no beeggaa beetonaa no danaa beetona oogichii emirito noone; ebich neen gallatahone.
44024004	Tunatee yibbaatoon meechaanoon qaminoona neech no gettammon ne de'ittinoona ne ellemmoyich neen qollahoye.
44024005	"Hini uro nooch oogati biiyo bi tunoon, shawee toommo bulliich beeti Ayihudeena'ochi daggooch hukkee bi tiijoon, xumma mooyon dabbii beeti Naazireena'ochi ukkuroo bi tunoon beeggato noone.
44024006	Yaafee Kexon wotta ee'iyoyich bi qiiccaa beetee yechahone. No callee doyoona nalloyich qaawiyone;
44024007	tunaballi huma ginee iraashoo Lusiyoosi waaqqi, giidoona no kishoochee boggii daammiye; "Biin taggatina'o ne waan giddabeete" iye.
44024008	Andoo hini no taggati mooyo bulli ibaroo tunoon biin echaa waayo hakkihine" iye.
44024009	Ayihudeena'o wotta "Hini mooyo ibaroone" iqqi ceechiyeete.
44024010	Iraashoo Filikoosi kishee mallatoona Phawuloosin "Yibbaatabe!" iqqi bi bekkiitee, Phawuloosi ishichiye:- "Meeti yemeenoochee tiijiqqa hini shawee ashoyich nallacho ne tunoon ta arii beetoyich, oogichii emiriibee and ta qellich taggoye.
44024011	Yeerich goyinniya Yerusalem ta hammato, hanaach aaraa gutta qemoyee beshee bi qayon xiishoo hakkihine.
44024012	Hini asheena'o Yaafee Kechi daggoochaa koninolla tookkii gajitee ta beetee, oohee Ayihudeena'o kicee beeti kexoochaa oohee katamee daggoochaa asheena'on hukkoo shuuniiya kicii ta beetee danataaneena'one.
44024013	And taan boonoshi taggaa beeti taggoon miixiyoon hakkaacheete.
44024014	Tunaballi ta gettaa beeti mooyo ebine:- 'Xumma gommone' boonoshi ii beeti gommon dabboona no qaabbachina'ochi Nuggushoyich maddii beeto taane; Muusichi calloonaa keemachina'ochi macaafoonooch kooreeto bullin ibarii beeto taane.
44024015	Boonoshiyoo boonoshi qelloona gibanaa beetoomon tawoo cadiqeena'onoo, xummeena'onoo qitii boonoshi duukkatoochee Yeeri kichemmo bi tunoon gibanaa beeto taane.
44024016	Ebich Yeerinaa asheena'onochi aafooch bulli araddoon ittibatiyaani mulloona beemoyich qiiccaa beeto taane.
44024017	Yerusalemee kechaqqa meeti nato beshatoyee gub, ta shiisheena'oyich tunemmi degee gijoon imonaa Yeerich immeeyemmi deejoon giddiyoonoyich Yerusalem wottaqqa hammaho.
44024018	Xallaqqa tiyaa Yaafee Kexooch giyaqqa, ebin ta tunii beetee shaggiyeetalli, asheena'on kicaano taane; boonoshi dullemmoyich tuniyaano taane.
44024019	Tunaballi ta toommooch bara taggoo bi bee gaata, ikkikka Ayihudeena'o Isiyee Shawoochee waa ne aafooch neexaqqi taanna tag bedeena'one.
44024020	Oohee Ayihudee nallachina'ochi aafooch ta neexahooba, ta aalliiti mooyon boonoshi danato gaata hiniich beeti asheena'o geteete.
44024021	Ibaroon boonoshi aafooch neexaa ta qaaroon oogichiqqa, 'Hanaach ittoshi aafooch ta giddato, "Qitii duukkatina'o kechemmina'one" iqqa ta gibanatoyichiye' iyoye. Ebiyee damba bara mooyon getaano taane" iye.
44024022	Filikoosi Doono Yesuusichi gommon gaawichii arii beeti uroone; Biyoo "Huma ginee iraashoo Lusiyoosi waahooba, ittoshi mooyon ciichemmo taane" iqqi Ayihudeena'on daachiihe.
44024023	Ebiyee gub, Filikoosi balla ginee iraashoon "Phawuloosin quyabee ciinoon bi toommooch meechiyaahine! Bi xibeena'o waanee waammi asho koniyolla shohoon bi giijemmoyich daaggiballi, bajaahine!" iqqi gettiye.
44024024	Giishacha aaboyee gub iraashoo Filikoosi bi mechee Ayihudache Durisilina tookkii waahe; Phawuloosin ceeggiiqqi, Yesuus Kiristoosichi toommooch mullee too'iyoo geto ama geto gaata bi gettii beeton bi noonoochee waayahe.
44024025	Biyoo cadiqittineechonaa qellee ariyeechonon, wotta woyemmi nallaa galleechon bi getee Filikoosi waayaqqi shattiye; ishichiinoo iye:- "And hambe! Taach gaawahooba, neen ceeggiiyemmo taane" iqqi gettiye.
44024026	Arooba Filikoosi "Phawuloosi taach xuccoon immemmone" iqqi gibanahe; ebich meeti araddoon Phawuloosin ceeggiibee, biinna tookkii yibbaataa beehe.
44024027	Gutta nato ceennitoyee gub, Fokiyoos Fisxoosi gettee beeto Filikoosichi keroon iraashahe. Filikoosi Ayihudeena'on emirikkoyicha iqqi, Phawuloosin bi beeti cuyee kexooch qajiye.
44025001	Ayihudee iraashoo Fisxoosiyoo Qeshaari awuraajooch bi giyiti keeja qemoyee gub, aroochee tiyii Yerusalem hammiye.
44025002	Aroochaa qeesheena'ochi ukkureena'onaa Ayihudeena'ochi ukkureena'onochi daggoochee ikkikkeena'o Phawuloosichi toommooch taggoon yaaqqiyeete.
44025003	Fisxoosich ishichiyeete:- "Phawuloosin ceeggiiree hini Yerusalem deebona noon gaachabe!" iqqi qollaheete. Ishichii boonoshi iti naboo, gommoochaa quyaqqi wuxoyich boonoshi gabitoyichiye.
44025004	Tunatee Fisxoosi wochiqqi, "Phawuloosi Qeshaari cuyee kexooch quyee beetone; tawoo kaata wottaree arooch hammemmo taane;
44025005	Phawuloosi shuunati xu'o bi bee gaata, ittoshi daggoochee ikkikka moochi ariyachina'o taanna tookki hamiree aroochaa taggabeete!" iye.
44025006	Boonoshi waan shimitta oohee aashira qemoyee beshaani aaboon kotaqqi, Qeshaara wottahe. Dechara bi nallee gabbarooch kotaqqi, "Phawuloosin taach deebote!" iye.
44025007	Phawuloosiyoo ceegee bi waan giddahe; Yerusalemee waati Ayihudeena'o biin giichiqqi neexaheete; miixiyoon boonoshi hakkaani meeti magga taggeena'on yaaqqiyeete.
44025008	Phawuloosiyoo "Ayihudee calloon tunabe tiishaano taane; Yaafee Kexonoo tunabe ee'iyaano taane; Roomi taatoonoo tunabe amoonolla xu'aano taane" iqqi wochiye.
44025009	Tunatee Fisxoosi Ayihudeena'on emirikkoyicha iqqi, Phawuloosin "Yerusalem hamiree hini mooyoyich ta afoochaa nalleyoonoo, xoobonoo qaawii beetine?" iqqi echahe.
44025010	Phawuloosi wochiqqi, "Nalleyoonaa xoobonoyich taach tato tunati Roomi taatoochi nallee gabbaree aafooch neexato taane. Newoo gaawichii ne arii beetoomon Ayihudeena'on amoonolla xu'aano taane.
44025011	Illa boonoshin xuqqato ta gaata, oohee qitooch bechemmi mooyon ta shuunato gaata, 'Qitoochee wodibana!' getaache; tunaballi hini asheena'o ta toommooch boonoshi yaaqqi beeti taggoo kooto bi tuna gaata, boonoshich beshiiqqi taan imon koniyolla hakkaache. 'Roomi taatoochi aafooch ta mooyo giddabe!' ito taane" iye.
44025012	Arooba Fisxoosi bi mikkirachina'ona tookkii echeeqqi tiyii, " 'Roomi taatoochi aafooch ta mooyo giddabe' ne itoyich, illa Roomi taatoo waan hammemmo neene" iye.
44025013	Giishacha aaboyee gub Taatoo Agiriipphi bi mechee Bariniikina tookkii Fisxoosin diggiyoyich Qeshaara waahe.
44025014	Arooch meeti araddoon boonoshi kotatee, Fisxoosi Phawuloosichi mooyon Taatoo Agiriipphich ishichiqqi gettiye:- "Filikoosi cuchiiqqi tiyii cuyee kexooch bi qajiti uro hiniich beete.
44025015	Ebiyee aaf Yerusalem ta beetee, qeesheena'ochi ukkureena'onaa Ayihudeena'ochi geeneena'ona hini uroon taggaqqi deebii, 'Nooch nallibe!' iqqi taan qollaheete.
44025016	"Tawoo 'Ikka taggeeti uro biin taggatochi aafooch neexaqqi, bi taggeeti taggoon waayaqqi bi qellich bi taggataanoon, koninolla bi tuna gaata, beshiiqqi imo Roomachina'ochi doyoo toonoone' iqqa gettaho.
44025017	"Ebich hini Phawuloosin taggatina'o kiceeqqi boonoshi waatee, yagaanoon dechara nallee gabbarooch kotaqqa, 'Hini Phawuloosi gettee beeti uroon taach deebote!' iyo.
44025018	Taggachina'o giddaqqi neexaheete; tunaballi 'Bi gondo ebine' iqqi ta aafooch boonoshi taggati taggoo ta gabitoomon toonoone.
44025019	Tunaballi boonoshi gajiteeto, Yeerich goyinneechonaa Yesuus gettee beeti qititi uroochononiye. Phawuloosiyoo 'Hini qititi Yesuusi wochinnoon kashacho tunatone' ii beetone.
44025020	Ebiyoomi mooyina'on aabichiree ariyoon ta hakkemmo gaata taach mawiye; ebich 'Yerusalem hamiree hini mooyon taggaa nalleyoonaa xoobiyoonon qaawii beetine?' iqqa echaho.
44025021	"Tunatee Phawuloosi Roomi Taatoo nallimmi wottoon, ginachina'o biin boonoshi quyemmoyich qaawiqqi taan bi echatee, 'Roomi taatoo waan ta daachimmi wottoon cuyee kexooch quyabote!' iqqa ta ginachina'oyich gettahoye" iye.
44025022	Agiriipphi Fisxoosich "Ara uroochi yibbaatoon waayon qaawii beeto taane" iye. Fisxoosi "Yaach waayemmo neene" iye.
44025023	Dechara Taatoo Agiriipphinaa bi mechee Bariniikinaa asheena'ona deenneeqqi, ginee iraasheena'onaa katameexi ogoogeene'ona tookkii waa moochi waayoyich, asheena'o kicee beeti kexooch giyiyeete. Aroyee gub Fisxoosi Phawuloosin wochiihe.
44025024	Fisxoosi ishichiye:- "Taatoo Agiriippho! Hini noonna tookkii beeti asheena'ote! Ayihudeena'o bulli 'Hini uro ebiyee damba kashoona beeyi bedaache' iqqi cookee bi toommooch ta nallemmoyich, Yerusaleminaa hini xaa'oonooch boonoshi taan qollati uro hini tunoon beeggii beeto ittoshine.
44025025	Tunatee qitooch biin bechemmi xu'oon bi toommoochee amoonolla danataano taane. Biyoo 'Roomi taatoochi aafooch ta mooyo giddabe' bi itoyich, arooch daachiiya kuxxahoye.
44025026	Tunatee hini bi mooyochon taatoyich ta kooremmi, arichati mooyo aalloone. Ikka cuchati uro bi taggeeti taggoo ikka gutta getee haddee kooreeti mooyo aalloon, taatoo waan cuchii daachiyoo taach tato shaahaache. Ebich manjii ittoshi echatoyee gub, ta kooremmi mooyon ta dana gaata iqqa, ittoshi aafooch, ebiyeenoo Taatoo Agiriippho! Ne aafooch, Phawuloosin deebato taane" iye.
44026001	Taatoo Agiriipphi Phawuloosin "Neech beeti mooyon geton hakkihine" iye. Aroochee Phawuloosi tiyii, bi kishoon yaggiqqi ishichiye:-
44026002	"Taatoo Agiriippho! Ayihudeena'ochi doyoonaa gajiteyoo bullinon manjiiqqa arii beeto neene; ebich Ayihudeena'o ta toommooch yaaqqiti taggoo bullich hanaach ne aafooch neexaqqa wochoon ta hakkitoyich, ta qelloon diireeto tuniiqqa haddiyo. And ta yibbaatoon ga'oona ella ne waayemmoyich, neen qollaa beeto taane.
44026004	"Batti bat ta hajee shawoonaa Yerusaleminooch ta beetee, ta bushittinoochee tiijiqqa and beddaahee amoomi asho ta gaata, Ayihudeena'o bulli arii beetina'one.
44026005	Yeerich no maddii beeti gommona Muusichi calloon manjiiqqi quyaa beeti Farisoo tunaqqa ta beemon xepphoochee tiijiqqi arii beetina'one; ebich boonoshi qaawi gaata, ta shuunoon miixoon hakkiyeete.
44026006	Andoo Yeeri no qaabbachina'oyich bi gibanikkiti hini gibanoona nalleyoyich neexato taane.
44026007	Aaraa gutta no yoodeena'o xumoonaa araddoonon kupphaqqi, Yeerich maddiibee hini gibano ceennemmoyich quyaa beetina'one. Taatoo Agiriippho! Ayihudeena'o taan taggaa beeto, hini ara gibanoyichiye.
44026008	'Yeeri qitii duukkatina'on kichoon hakkaachemmone' iqqi amoyich gabii beetotine?
44026009	"Ta, ta qelloona 'Asheena'o Naaziretachi Yesuusichi shigoon boonoshi ceegaachemmoyich, taach bi hakkeemmi wottoon qiiccemmo taane' iqqa gabii beehoye.
44026010	Ebin wotta Yerusalemaa tuniito taane; qeesheena'ochi ukkureena'o waanee ta wocheyoon bekkii beeti woraqatoon yechaqqa, kittinneena'ochi daggoochee meetina'on cuyee kexooch cuchiito taane. Ebi ukkureena'o boonoshin wuxii beetee, ta wotta boonoshina tookkii ikkottato taane.
44026011	Meeti araddoon Ayihudeena'o kicee beeti kexo bulliich deebaa sheeriibee, Yesuusin boonoshi nookkemmoyich qiiccaa beehoye. Oogichii kaaraqqa Ayihudee Shawoyee maach tunati katameena'ooch beddaahee hammaqqa boonoshin du'ii beeho" iye.
44026012	"Taatoocho! Ebi mooyoyich qeesheena'ochi ukkureena'o waanee ta wocheyoon bekkii beeti woraqatoon yechaqqa, Damaasiqa hammaabee,
44026013	gommoochaa shiritta saat bedooch, aabee aaxxoyee beshi bekkoon beeggaho; hini bekkoo taannaa taanna tookkii hammii beeti asheena'ochi guudoona shimaayoochee aaxxahe.
44026014	Aree gaata no bulli shawooch dihiqqa no beetee, Hibiree noonoona 'Sawulo! Sawulo! Amoyich taan du'ii beetine? Neen kochemmi acheeti mixon ne qafo neech beshi iritoon deebemmone' immi qaaroon waayaho.
44026015	"Tawoo 'Doonocho! Ne koni neene?' iyo. "Doonoo wochiqqi, 'Ne du'ii beeti Yesuusi taane.
44026016	Tunaballi tiyiree ne baatoona neexabe! Neech ta bekkati naboo, taach ne maddemmoyich, wotta taan ne beeggati mooyona, neechoo ta bekkiiyemmi mooyona ta miixoo ne tunemmoyichiye.
44026017	Isra'eeleena'onaa boonoshi waan neen ta wochaa beeti, Ayihudo tunataani asheena'onochi kishoochee neen wodiiyemmo taane.
44026018	Neen ta daachii beeto, boonoshi aafoon qechiree mandaroochee bekkooch, Sheexaanoyich hajeyoochee Yeerich hajeyooch ne wochemmoyichiye. Arooba boonoshi axaaxoyich maaroon danemmina'o ne; wotta boonoshi mulloon ta toommooch too'iyoona yaafeeti asheena'o deqqemmi wojooch boonoshi ixoo haddeeyemmone' iye.
44026019	"Illa Taatoo Agiriippho! Shimaayoochee taach bekkati yaa'oon qaje getaano taane.
44026020	Shiichiqqa Damaasiqa beetina'oyich, gub wotta Yerusaleminaa Yihudee Shawoo bullinooch beetina'oyich, wotta Ayihudo tunataaneena'oyich axaaxee gommoochee Yeer waan boonoshi wottemmonaa axaaxee gommoochee boonoshi wottoon bekkii beeti shuunoon boonoshi shuunemmonoyich gettahoye.
44026021	Ebichi naboona Ayihudeena'o Yaafee Kechi daggooch ta beetee, taan yechiyeete; wuxoonoo qaawiyeete.
44026022	Tunaballi Yeeri taan gaachatee, 'Keemachina'onaa Muusina "Kiristoosi xuuxoon beeggemmone; qitii duukkatina'ochi daggoocheenoo shiichoo tunaree kechemmone; ebina Ayihudeena'onaa Ayihudo tunataaneena'onoyich wodee bekkoon gettemmone" iqqi boonoshi gettito ceennemmone' iqqi oogoyichoo tunabe, giishoyich miixoyee damba bara ta gettati mooyo aalloone" iye.
44026024	Ishichiqqi Phawuloosi bi qellichon bi taggaa beetee, iraashoo Fisxoosi tiyiqqi, oogati qaaroona "Phawulooso! Geyahine amoone! Meeti moochi ariyoo ashoon geyii beetone" iye.
44026025	Tunatee Phawuloosi ishichiye:- "Oogoocho! Geyataano taane; ta noonoochee kechii beeti mooyo ceenone; ibara mooyone.
44026026	Taatoocho! Ebi mooyon ne arii beetoyich, ne aafooch kupphaqqi geton hakkito taane. Ebiyoo mandaroochaa shuuneyaanoone; ebich ebi mooyo neech bi aachiyee qayon arii beeto taane.
44026027	Taatoo Agiriippho! Keemachina'o keemmiton ibarii beeto ne toon? Ne ibariyoonoo arii beeto taane" iye.
44026028	Agiriipphiyoo Phawuloosin "Hini qamini saatooch taan kittinnoo tuniiya gabii beetine?" iye.
44026029	Phawuloosi wochiqqi, "Genjabe, qamine, ne ikketo tunataanoon, hanaach ta noonoochee waayaa beetina'o bulli, hini ta cucheyoyee damba, mooyo bullina taachoomon kittinnoo boonoshi tunemmoyich, Yeerin qollaa beeto taane" iye.
44026030	Ebiyee gub, Taatoo Agiriipphi, iraashoo Fisxoosi, taatoochi mechee Bariniikiyoo, boonoshina tookkii kotatina'o bulli hamma tiyiyeete.
44026031	Aroochee kechiqqi hammiibee, boonoshinaa boonoshina "Hini uro qitoo qayeenolla cucheyoyich biin bechemmi mooyo amoonolla shuunataanoone" iqqi yibbaataheete.
44026032	Taatoo Agiriipphi iraashoo Fisxoosich "Hini uro 'Roomi taatoochi aafooch ta mooyo giddabe!' iqqi bi getaano gaata, biishon hakkesho noone" iye.
44027001	Xaaliyaanee Shawooch marikaboona no hammemmoyich bi kuxxeetoyee gub, Phawuloosinaa bara cuchatina'onon Roomi taatoochi ginee naayina'ochi daggooch beeti, Yuuliyoosi gettee beeti balla ginee iraashoochi kishooch guudiiheete.
44027002	Isiyee Shawee baharee gashooch beeti meeti katamooch hammii beeti, Arimaaxoosee marikabooch giyaqqa hamma tiyahon. Tasalonqi Katamoochee waati, Makidoonee Shaweexi asho Axiriqoosi noonna tookkii hammiye.
44027003	Dechara Sidooni Katamooch shaggahon. Aroochee Yuuliyoosi Phawuloosich ariqqaqqi, Phawuloosi bi shunachina'o waan hamiree shohoon bi danemmoyich daaggiye.
44027004	Sidooni Katamoochee tiyaqqa yongo no toommooch bi yongatoyich, Qoopphiroosi gettee beeti, buura shawoona degeebee no gommon yechahon;
44027005	Kiliqinaa Fenifulee Shawee ga'oonooch beeti baharoon no kimmatoyee gub, Lukee Shawee baharee gashoona Muuri Katamooch shaggahon.
44027006	Balla ginee iraashoo aroochee Xaaliyaanee Shawooch hammii beeti, Iskindiree marikaboon danaqqi, noon "Hiniich keyi kotabote!" iye.
44027007	Meeti araddoon nibbaabee hammahon; wodda iritoona Qiidoosi Katamee ciinooch shaggahon; no beeti marikabo aroona bi hamaachemmoyich yongo bajiye. Ebich Qerixeesi gettee beeti buura shawoona degeebee, Salimooni gettee beeti xaa'ee ga'oona beshaqqa hammahon.
44027008	Wodda iritoona gashi gashoona xepphaabee, Laasi Katamooch katino tunati, "Marikabo kashaa beeti De'a Xaa'oo" getee beeti xaa'ooch shaggahon.
44027009	Gommona oogichii no yagitoyich, qeeshee guudo nati natona Yeerich deejoon bi giddiiyemmi aabo beshahe. Aroobee aganoon marikaboona sha'o shattiito bi tunatoyich, Phawuloosi asheena'on ishichiqqi ciicciye:-
44027010	"Hini asheena'ote! And no hammemmi echa gommooch wodda iritoo beeyemmo tunoon beeggaa beete; marikaboonaa qiicee ciiroona ikketo tunataanoon, kashee aalloo beetone" iye.
44027011	Tunaballi balla ginee iraashoo Phawuloosichi yibbaatoyee, marikaboon gashaa beetonaa marikabee doononochi yibbaatoon gibanahe.
44027012	Hini ara xaa'oo yooyon beshiyoyich mashaamaani xaa'oo bi tunatoyich, beshi asheena'o "Nooch bi hakkeeyesho gaata, aabi giyaa yoocha bad qatonaa qanna bad qatonochi ciinooch beeti Qerixeesee Shawooch beeti Foonki gettee beeti katamooch hamiree, aroochaa yooyon kichibone!" iqqi echeeheete.
44027013	Ketta yongo aabi kechaa qanna badee yongatee beeggiqqi, shiichii boonoshi qaawito boonoshich kaamato bi shaahee, ebina tiyii marikaboon yeshi bi neechemmoyich, aacooch boonoshi dupiti magga xuuree kangoon tiijiqqi boonoshi gommon yechiyeete. Qerixeesee Shawee gashi gashoona beshaa hammiyeete.
44027014	Tunatee woddii boonoshi hamaan beete, aabi kechaa yoocha bad qatoochee tiyiti giidachi yongo boonoshi toommooch kindiye.
44027015	Yongo marikaboon yulliitee, yongoon hakkii beshaqqi hamon bi mawiitoyich, yongo daammitooch cikkii hammahon.
44027016	Kawudi gettee beeti buura shawoona degee hammaabee, giishi marikabeen kichiqqa wodda iritoona ooga marikabee toommooch minjoon hakkiyon;
44027017	damba kichiqqi boonoshi cuchitoyee gub, boonoshi beeti marikabo kupphemmoyich wodaroona manjiiqqi wuttiyeete. Liibiyee Shawee ga'ooch beeti aachi daggeexi qacee gutoona boonoshi qiciyaachemmoyich shattiqqi, marikabo yongoona xuqqeeree bi hammemmoyich tunii beeti cariqqoon kindiiqqi, marikabo baach cikkii bi hammemmoyich gawukkiyeete.
44027018	Yongo daapiibee kupphaqqi noon bi iritiitee, dechara marikabee toommooch minjeeti qiicoochee kichiqqi aacooch dupiyeete;
44027019	keeja qemooba marikabee qiicoon boonoshi kishoona kichii kichii dupiyeete.
44027020	Meeti araddoon aabeenaa xojanoonon beegaanoon, yongo daakkee daakkee bi hammitoyich, "Ebiyee damba wodemmo noone" immi gibano no mulloochee wokkiye.
44027021	Asheena'o maayoon maataanoon meeti aaboon boonoshi kotatoyee gub, Phawuloosi boonoshi daggooch tiyii neexaqqi ishichiye:- "Hini asheena'ote! Ta geton waayaqqi Qerixeesee Shawooch ittoshi yagito gaata, hinoomi gijee aalloonaa iritoonon beegaachesho ittoshine.
44027022	Andoo 'Kupphabote!' iyoye; marikabo gejoona qooxxeeyehalli, ittoshi daggoochee ikkolla qitaachemmone.
44027023	Ishichii ta beeto, biicho ta tunati, biichoo ta maddii beeti Yeeri deejiti shimaaji maraakoo yiichi xum ta ga'ooch neexaqqi,
44027024	'Phawulooso! Shattaahine! Roomi taatoochi aafooch neexo neen qaawiihe; wotta neenna tookkii hammii beetina'o bullin Yeeri neecha getiree qitoochee wodiiyemmone' iqqi taach bi gettitoyichiye.
44027025	Ebich kupphabote! Yeeri bi noonoochee kechito bullin ceechemmo bi tunoon ibariihoye.
44027026	Tunaballi andoo yongo marikaboon xu'iree baharee daggeexi ikka buura shawoona qiciiyemmone" iye.
44027027	Aaraa awudda qemoobee xum Adiree Baharee daggooch yongo ok hach wochii noon bi yullii beetee, marikabachina'o xumee gutta qellimooch shawoo beetooch katinnito boonoshich shaahiye.
44027028	Baharee ceenon boonoshi qellaayii beeti wodaroon baharooch dupii kichii boonoshi hiratee, shinna hiroo tunahe; giishachoon yagiqqi guttinnoo dupiqqi kichii boonosho hiratee shicha hiroo tunahe.
44027029	No marikabo baharee gaagamooch beeti xaqqoona bi qiciyaachemmoyich shattiqqi, marikabee gubbaa neexaqqi, marikaboon yeshi neechemmi awudda magga xuuree kangeena'on baharee daggooch dupiyeete. Aroochee xumo haremmoyich corootiyeete.
44027030	Marikabachina'o marikabee daggoochee kindiree aalliya qaawiqqi, aafaa yechii neechii beeti magga xuuree kangeena'on aacooch dupii beeto shaahiibee, giishi marikabeen oogoochi toommoochee baharooch boonoshi kindii beetee
44027031	Phawuloosi beeggiqqi, balla ginee irashoonaa ginee naayina'onoyich ishichiye:- "Hini asheena'o marikabee daggoochee boonoshi kindii hami gaata, ittoshi wodoon hakkaachemmo ittoshine" iye.
44027032	Arooba ginee naayina'o giishi marikabee wodaroon kuxxiqqi gawukkiyeete.
44027033	Shawoo hara bedee, Phawuloosi tiyii asheena'o bullin "Maayoon mamote!" iqqi qollahe. Ishichiinoo iye:- "Maayoon maataanoon gaxxaani kookkoona hanaach aaraa awud qeyito ittoshine.
44027034	Ittoshi qellee eexoochee ikkeolla aallataachemmine; ebich ittoshin qollahoye; maayoon mamote! Ittoshi kasho aroona degeebe!" iye.
44027035	Ebin bi gettitoyee gub, koshon tiijiqqi boonoshi bullichi aafooch Yeerin gallataqqi tiichii maahe.
44027036	Bulliyoo kupphaqqi boonoshi qelloona wotta tiyii koshon tiijii maaheete.
44027037	Marikaboona beeti no bulli gutta ballaa shabaa shiritta asho noone.
44027038	Maaqqi boonoshi michitoyee gub, marikabee toommooch beeti teepphoon kindii aachi toommooch dupiqqi maggoon kettiiheete.
44027039	Shawoo haree, boonoshi katinniti shawee shigoon tuushiyeete; tunaballi qacachi baharee gaagamooch beeti gabini aacon beeggiyeete; bi hakkiyeesho gaata, aroo waan marikaboon gashoyich boonoshi gaboon kuxxiyeete.
44027040	Marikaboon yechii neechii beeti magga xuuree kongeena'on kuxxii dupiyeete. Marikaboo gashee beeti qellimoochaa dechiich beeti mixina'o cucheeti wodaroon biichiyeete. Marikaboo hammemmoyich tunii beeti aaf beeti cariqoon yongo xuqqemmoyich kichii kaqqiqqi baharee gaagamooch keyoyich hammiyeete.
44027041	Tunaballi marikabo gutta bahareena'o danaa beeti xaa'ooch beeti qacee gutoona qiceeqqi aafaa yechaa "Shuuraache" iye. Wotta giidachi aayo xuqqiyoona gubbaa tiishahe.
44027042	Arooba ginee naayina'o cuchatina'oochee ikkolla aacon waakkaree bi muricaachemmoyich, "Wuxibone!" iqqi echeeheete.
44027043	Tunatee balla ginee iraashoo Phawuloosin wodiiya bi qaawitoyich, boonoshi echeyoon gaakkiqqi, "Waakkoon arii beetina'ote! Shiichi baharooch capphi giyiree shawoo beetooch keyote!
44027044	Wotta echatina'ote! Shaaqqeena'onaa marikabee tiisheena'onon yebbaree keyote!" iqqi gettiye. Ebiyoomi gommona bulli diggoona shawoo beetooch shaggiyeete.
44028001	Shawooch diggoona no shaggatoyee gub no shaggati buura shawee shigo Maaluuti bi getteyoon asheena'o nooch gettiyeete.
44028002	Arooch beeti asheena'o oogichii noon gaachaheete; arooba amiyo dihee aqqoo noon yechitoyich, qaaqqoon shookkiqqi no bullin iibbiiheete.
44028003	Phawuloosi kaakkoon tuucciqqi qaaqqooch bi dupiyee, qaaqqee gaamoona xekare kechaqqa bi kishooch wotireehan.
44028004	Arooch beeti asheena'o hini bi kishooch wutireeti xekareen beeggiqqi, boonoshinaa boonoshina "Hini uro ibaroon ashoon wuxitone; baharoocheenolla diggoona bi kechitee, nallachi nuggushoo bi kashoon maaraanoone" iyeete.
44028005	Tunatee Phawuloosi xekareen bi kishoochee qaaqqooch tebbahe; bi toommooch shaggiti mooyo amolla aalloone.
44028006	Hini ara asheena'o "Nafemmone; oohee diq dihi qitemmone" iqqi ciinnii beeheete. Tunaballi ciinnii boonoshi beetee, bi achooch amolla shaggi qayon beeggiqqi boonoshi gaboon shaddii, "Hini uro nuggushoone" iyeete.
44028007	Aree ga'ooch ara buura shawee iraashoo Foofiloosi gettee beetochi shawoo beehe. Aroo noon iibbiiqqi emiroona keej qeejiye.
44028008	Arooba Foofiloosichi nihoo achee gaamee biiyoonaa maacee yexi biiyoona biiyaqqi qeenooch qeyii beehe. Phawuloosi bi waan giyiqqi Yeerin qollahe; bi kishoon uroochi shimbooch kotiiqqi wodiihe.
44028009	Aroochee ara buura shawooch beeti bara biiyachina'o waaqqi wodiyeete.
44028010	Boonoshiyoo oogichii noon oogiiheete; aroochee tiya no qanniyee, gommoochaa nooch qaawiimmi mooyo bullin deebii nooch immiyeete.
44028011	Keeja aganoon Maaluutee Shawooch no kotatoyee gub, ara buura shawooch yooyo beshammi wottoon neexaqqi yagiti Iskindiree marikaboona hammahon; bi toommoochoo Kaastoorinaa Folookisi gettee beeti mata nuggusheena'ochi mallatoo beetone.
44028012	Suraakuusi gettee beeti baharee gasheexi katamooch shaggaqqa keeja qemon arooch kotahon.
44028013	Aroochee baharee gaagamoona hammaqqa Reegiyooni gettee beeti baharee gasheexi katamooch shaggahon. Arooch ikka qemon qeyaqqa tiyaa aabi kechaa qanna baddee yongo yongatoyich, guttinnee qemooba Fotiloosi gettee beeti baharee gasheexi katamooch shaggahon.
44028014	Aroochaa kittinneena'ona tookkii danahon. Boonoshiyoo "Shabaatta qemi wottoon no waan kotabote!" iqqi noon qollaheete. Aroochee wotta Room hammahon.
44028015	Ara Roomi kittinneena'o no womon waayaqqi Apiyoosi gabiyoonaa Keeja Iibbee Kexo gettee beeti xaa'oonooch beddaahee noonna daniya waaheete. Phawuloosi boonoshin ciinniqqi tiyii, Yeerin gallatahe; bi mulloo kupphahe.
44028016	Room no giyatoyee gub, Roomi ukkureena'o Phawuloosi bi shunniti kexooch biin quyaa beeti ginee naayona tookki bi qelli bi beeyemmoyich daaggiyeete.
44028017	Keeja qemoyee gub, Phawuloosi Room beeti Ayihudee ogoogeena'on bi waan ceeggiihe. Boonoshi waa kiceetee, ishichiye:- "Ta maneena'ote! Ta, Ayihudeena'onaa no qaabbachina'o calloonochi toommooch ta gondati gondo aalloone; tunatee Yerusalemee cuchiqqi Roomachina'ochi kishooch beshiiqqi taan immiyeete.
44028018	Boonoshiyoo taan echaqqi qitooch taan bechimmi mooyon ta toommoochee boonoshi muccatoyich, taan biicha shalligiyeete;
44028019	tunaballi Ayihudeena'o 'Tunataache' iqqi taggahona, ta mooyon Roomi taatoochi aafooch giddiyoon qaawiyoalli, ta aagatee ashoon ta taggemmi mooyo taach beeqqi toonoone.
44028020	And ittoshin ta ceeggiito, ittoshin beegonaa ebin getonoyichiye; hini sansalatoona ta cuchato, Yeeri Isra'eeleena'oyich bi gibanikkiti gibanee naboonaniye" iye.
44028021	Boonoshiyoo "Yihudee Shawoochee ne naboyich kooreeti koorichoo nooch shagaanoone. Wotta hiniich waa beeti Ayihudeena'o waanee ne gondoon boonoshi yibbaatatee waayataano noone; gettitoo aalloone.
44028022	Tunaballi bulli xaa'ooch beeti asheena'o hini Naazireena'on boonoshi oonon arii beeto noone. Ebich ne gaboo amo gaata ne getee waayoyich qaawii beeto noone" iyeete.
44028023	Boonoshiyoo bara aaboon taajaqqi, ara taajee aabooba meetina'o tunaqqi Phawuloosi beeti kexooch waaheete. Biyoo maaddoochee tiijiqqi xum beddaahee, Yeerichi taatittineechon miixoona bi gaboon bekkiihe; Muusichi calloonaa keemachina'ochi macaafoonoochee galliibee, Yesuusichon gettiibee, boonoshi mullooch gedda qiiccahe.
44028024	Qatina'o bi gettiton ibariiheete; qatina'oo ibariyaaneena'one.
44028025	Boonoshinaa boonoshinoo ikkottataanoon hamma tiyiyeete. Aree gaata Phawuloosi ishichiye:- "Yaafa Ayaano keemachi Isiyaasichi noonoona ittoshi qaabbachina'oyich ishichiqqi bi gettito ibaratone:-
44028026	'Hini asheena'o waan hamiree, "Waayoon waayaa beeto ittoshine; shalligaano ittoshine; ciinonoo ciinnii beeto ittoshine; beegaano ittoshine" gete!
44028027	Boonoshi aafoona boonoshi ciinaachemmoyich, boonoshi waamona boonoshi waayataachemmoyich, boonoshi mulloona boonoshi shalligaachemmoyich, ta waan boonoshi wottatee boonoshin ta wodiyaachemmoyich, hini asheena'ochi mullo muumatone; boonoshi waamon upitina'one; boonoshi aafoonoo shinninniitina'one' iqqi gettiye.
44028028	"Illa hini Yeeri bi wodiyee wochoon aagateena'oyich bi daachiyoon ariibote! Boonoshiyoo waayaa beetina'one" iye.
44028029	[Phaawuloosi bi ishichiyona Ayihudeena'o boonoshinaa boonoshina hayaabee kechii hammiyeete.]
44028030	Phawuloosi bi kiraayiti kexooch gutta naton kotahe; bi waan waa beetina'o bullin iibbii beehe.
44028031	Koniyolla biin bayaanoon Yeerichi taatittineechon gettiibee, aafoon kupphaqqi Doono Yesuus Kiristoosichon dojii beehe.
45001001	Keemachina'ochi noonoona Yaafa Macaafooch shiichiqqi gibanikkiti Yeerichi mishiraachee qaaroyich bariqqa kaaccato, mishiraachacho tunoyich ceeggato, Yesuus Kiristoosichi wochee bushoo Phawuloosi taane.
45001003	Ebi mishiraachoo Yeerichi Bushoo no Doono Yesuus Kiristoosichone. Biyoo meenona Daawitichi yaroochee shiijato,
45001004	qitii duukkatina'ochi daggoochee Yeeri ooga giidoona biin bi kichoona nuggushittinee yaafittinoona Yeerichi Bushoo bi tuno bekkatone.
45001005	Aagateena'o bullichi daggoochee boonoshi mulloon Kiristoosichi toommooch too'iiree biich de'a gettemmina'o danemmoyich, Yeeri Kiristoos waanaa mishiraachachoo tunaree Kiristoosicha getiree ta shuunemmoyich, wojoon taach immiye.
45001006	Ebi aagateena'ochi daggoochee ittoshiyoo wotta Yesuus Kiristoosicho ittoshi tunemmoyich ceeggato ittoshine.
45001007	Yeerina shunnati, yaafeeto ittoshi tunemmoyich Yeerina ceeggati, Room beeti ittoshi bullich; Nihoo Yeerinaa no Doono Yesuus Kiristoosinochi wojoonaa diggoona ittoshich tunabe.
45001008	Ittoshi mulloon Kiristoosichi toommooch ittoshi too'iyoo shawee toommo bulliich beeti asheena'oyich waayee bi beetoyich, Yesuus Kiristoos waanaa ta Nuggushoo Yeerin gallatahoye.
45001009	Ta corootii beeti aabo bullin kuxaanoon ittoshichon Yeerich shalligichii beeto taane; bi Bushoochi mishiraachee qaaroon getona ceeni ta mulloona ta maddii (maddaa) beeti Yeeri ebich miixoone.
45001010	And ciiroochaa ittoshi waan ta woyemmoyich Yeeri gaawa bi daaggoo tuna gaata, ta gommon bi kaachemmoyich qollaa beeto taane.
45001011	Ittoshi kupphemmoyich Yeerichi Ayaano taach immiti wojoochee ittoshich ta qoodemmoyich ittoshin beegga sharaataa beeto taane.
45001012	Ebiyoo ta mulloon Kiristoosichi toommooch ta too'iyoon beegiree ittoshi kupphemmoyich, wotta tawoo ittoshichi mullee too'iyoon beegiree ta kupphemmoyichiye.
45001013	Ta maneena'ote! Bara aagateena'ochi daggooch tunatoomon, ittoshi daggooch beeti asheena'o wotta ta gommona Kiristoosin boonoshi danemmoyich, wodda kaalloon ittoshi waan woya gabito taane; tunaballi and beddaahee womoyich hakkee ta qayon ittoshi ariiyemmoyich shunnoye.
45001014	"Woraafa" getteetina'onaa hoxeetina'onoyich, ariyachina'onaa tuusheena'onoyich mishiraachee qaaroon ta gettemmoyich, Kiristoosichi hiishoo ta toommooch beetone.
45001015	Ebich taach bi hakkeeyemmi gommo bullina Room beeti ittoshich wotta mishiraachee qaaroon getoyich qannito taane.
45001016	Yesuus Kiristoosichi mishiraachee qaaro boonoshi mulloon Kiristoosichi toommooch too'iitina'o bullin, shiichiqqi Ayihudeena'on, aroochee Ayihudo tunataani asheena'on Yeeri wodii beeti giidoone. Ebich mishiraachee qaarona yeellataache.
45001017	Ebiyoo mishiraachee qaaroona Yeer waanee danaa beeti cadiqo gaxxee bi beetoyichiye; bi gaxxee beeto, shiichoochee ciirooch beddaahee mulloon Kiristoosichi toommooch too'iyoonaniye. Yaafa Macaafooch bi kooreetoomon, "Bi mulloon Yeerichi toommooch too'iyoona cadiqito kashacho tunaree beeyemmone."
45001018	Yeerichi ibara mooyo arichataachemmoyich boonoshi gondoona qerii beeti asheena'o boonoshi axaaxoonaa boonoshi gondo bullinochi toommooch Yeeri bi kaaree shiixxoon shimaayoochee kindiiyemmone;
45001019	Ebiyoo asheena'o ariyoo boonoshi hakkemmi Yeerichi mooyo xalla boonoshich bi bekkaa beetoyichiye; Yeeri bi qelloona boonoshich bi bekkiitoyichiye.
45001020	Yeeri shawoonaa shimaayoonon bi hallitoochee tiijiqqi bekkataani bi mooyina'o, eboshiyoo bulli yemeenee bi giidoonaa bi nuggushittinoona, bi halliti mooyina'oochee arichaqqi asheena'oyich xalla bekkaa beetina'one; ebich boonoshi damakemmi (damatehi) mooyon muccatina'one.
45001021	Ebiyoo Yeeri koni bi gaata ariibee, Yeeri bi tunee oogoonaa gallatoonon biich boonoshi bajitoyichiye. Ebina duuba gabacho tunaheete; gabaalli boonoshi mullo xummahe.
45001022	"Ariyacho noone" iibee tuushoo tunaheete;
45001023	oogee yiirachi bulli yemeenee Nuggushoo Yeerich goyinnemmon qajiichii, qitemmi asheena'ochi, gaceena'ochi, kafeena'ochi, gijeena'onaa kubbi cooxina'onochi shaahiyoon boonoshi kishoona shuunaqqi eboshich goyinnaheete.
45001024	Ebich boonoshinaa boonoshina boonoshi hajee meenon cooniiya, tiyaarii beeti ee'a mooyon boonoshi tuniiyemmoyich, Yeeri gonda qaatee toommooch boonoshin qajiye.
45001025	Ebiyoo Yeerichi ibaroon kootoona boonoshi shadditonaa hallito beetee halleetoyich boonoshi goyinnaa madditonoyichiye. Ara halliti Yeeriyoo bulli yemeenoon gallateetone; tookkona.
45001026	Ebichi naboona Yeeri yeellii beeti qaatee toommooch boonoshi beetee qajiye. Maacheena'olla boonoshi hallooch beeti mooyon hallooch aalli mooyona shaddiyeete.
45001027	Ebiyoomon anaamina'o wotta boonoshi hallooch beeti mooyon, ebiyoo maacheena'ona tookkii qemon qajiichii, boonoshinaa boonoshina qaatoona baach micciyeete. Anaamina'o boonoshiyoomi anaamina'ochi toommooch yeellii beeti mooyon halliqqi boonoshi tuniiti gondoyich beda sheeroon boonoshi hajee kishoona danaheete.
45001028	"Yeerin gabaache" iqqi boonoshi qajitoyich, tunataani mooyon boonoshi hallemmoyich, Yeeri boonoshin qajiye; ebich xumma gaboon baach gabiyeete.
45001029	Axaaxoona, xu'oona, hiriggoona, gondoo bullinoo ceenniyeete; qanaato, ashi kashee kichoo, kaaro, dawushoo, baroon gondiyoo boonoshi mullooch ceenniye. Ashi shigoon gondii beetina'o,
45001030	oonachina'o, Yeerin shixxii beetina'o, naagachina'o, babbareena'o, boonoshi qelloon oogii beetina'o, geecachina'o, moochi qaawachina'o, boonoshi niheena'onaa indeena'onoyich de'a getaaneena'o,
45001031	shalligaalleena'o, wog biisheena'o, shunaalleena'onaa maac manjeena'ona tunaheete.
45001032	"Ebiyoomi shuunoon shuunaa beetina'oyich qitoo tun beda mooyone" ii beeti Yeerichi calloon ariibee gonda mooyon shuunaheete; shuuno ikketo baach tunataanoon, ebi gonda mooyon shuunaa beetina'on "Ittoshi shuunaa beeto tatoone!" iqqi tookkii emiriyeete.
45002001	Hini ashoocho! Baroochi toommooch nallii beetine? Amashee asholla ne tuna gaata, ne damakemmi gommo aalloone. Bara asho tunii beeti mooyina'on ne, ne qelloona tunii ne beetoyich, ne toommooch wochii nallii beeto neene.
45002002	Ebiyoomi mooyon tunii beetina'ochi toommooch Yeeri ibarittinee nalloon nallemmo bi tunoon arii beeto noone.
45002003	Newoo ebin tunii beetina'ochi toommooch nallii beeti, aroonoo tunii beeti ashoocho! Yeerichi nalloochee muriccemmo shaahii beetine?
45002004	Oohee Yeeri bi ariqqoona axaaxee gommoochee bi waan neen wochiya bi yaaboon ariyaanoon, Yeerichi ariqqittinee woddoonaa kaataa nallaanoon yagii bi haa'iyoonon qallaayinne?
45002005	Tunaballi "Axaaxee gommoochee Yeer waan wottataache" ii beeti mulli manjoo ne tunatoomona, Yeeri kaamittinee nalloon bi bekkiiyehoobinaa kaaree shiixxoon bi kindiiyemmi aaboobinoyich kaaree shiixxoon ne toommooch kicii beeto neene.
45002006	Biyoo asho bi ikki ikkoyich bi shuuni shuunoomon qoccemmone.
45002007	Ikkikkeena'o gaawa mooyon shuunoona kupphaabee oogee yiiroonaa naadoonon, bulli yemeenee kashoonoo qaawii beetina'one; boonoshichoo Yeeri bulli yemeenee kashoon immemmone.
45002008	Tunaballi bareena'o beshi bekkiya qaawii beetina'one; xumma mooyon shuunaheetalli, kaama mooyon shuunoyich de'a getaaneena'one; eboshichi toommooch Yeeri bi kaaree shiixxoonaa naxoonon kindiiyemmone.
45002009	Gonda mooyon tunii beeti asho bullichi toommooch, shiichiree Ayihudeena'ochi toommooch, daakkiree Ayihudo tunataani asheena'ochi toommooch, ooga iritoonaa xuuxoona tunemmone;
45002010	tunaballi gaawa mooyon tunii beetina'o bullich, shiichiree Ayihudeena'oyich, daakkiree Ayihudo tunataani asheena'oyich, oogee yiiroonaa naadoona, diggoonoo tunemmone.
45002011	Ebiyoo Yeeri ashi aafoon ciinniqqi hepaano bi tunatoyichiye.
45002012	Muusichi calloo boonoshich immeyaanoon axaaxoon shuunaa beetina'o, calloo boonoshich immeyoo bi qajiteenolla, shiwaree qaaqqooch dupeeyemmina'one; Muusichi calloo boonoshich immeechee axaaxoon shuunaa beetina'o ebi callooch kooreetona boonoshi toommooch nalleeyemmone.
45002013	Yeerichi aafoochaa cadiqemmina'o callooch kooreeton ceechii quyaa beetina'oalli, calloon waayaa beetina'o cadiqemmina'o tooneena'one.
45002014	Muusichi calloo boonoshich immeyoo bi qajiteenolla, calloo boonoshich immeyaani aagateena'o calloo boonoshi mullooch bi beetoyich, callooch kooreeton ceechii quyaa beetina'one.
45002015	Boonoshi gaboo boonoshin bi taggatee, oohee damakatee, boonoshi mullo boonoshin ittibataa beetone. Ebich callooch kooreeto boonoshi mullooch kooreeto bi tunoon boonoshi qoco bekkii beetone.
45002016	Ebiyoo tunemmo, mishiraachoona ta arichiitoomon Yeeri Yesuus Kiristoos waanaa ashi mullooch aacheeti gabee toommooch bi nallemmi aaboobaniye.
45002017	Ayihudo ne gettee gaata, Muusichi calloona ne degee gaata, Yeerinoo ne geeci gaata,
45002018	Yeerichi daaggoonoo ne arii gaata, calloochee doyiqqa gaawaton bariiqqa ne arii gaata,
45002019	calloochee tiyitona ceeni ariyoonaa ibaroona neech bi beetoyich, aaf wolleena'on yaabii beeto, mandarooch beetina'oyich bekko, tuusheena'oyich dojacho, gaggareena'onoo dojacho ne tunoon ne gibana gaata,
45002021	illa bareena'on dojii beetocho! Ne qelloon dojaachenne? "Gaajaahine!" getiichi, gaajenne?
45002022	"Shunoon maayaahine!" ii beetocho! Shunoon maayenne? Shaahiitee shuuneeti nuggushoon tiyaaraa beetocho! Biich asheena'o goyinnaa beeti kechi qiicoon boggenne?
45002023	Calloona geecii beetocho! Ara calloon shaaddaqqa Yeerin naaggiinne?
45002024	Yaafa Macaafooch ishichee bi kooreetoomon, "Ayihudo ittoshi naboona aagateena'ochi daggooch Yeerichi shigo naaggeetone."
45002025	Muusichi calloon ceechii ne quya gaata, ne dokireyoo gaacachone; tunaballi Muusichi callooch kooreeton ne shaadda gaata, dokireyaani ashoomon tunato neene.
45002026	Illa dokireyaani aagatee asho Muusichi callooch kooreeton ceechii bi quya gaata, dokireeti Ayihudee ashoomon tuniiree Yeeri ciinaacheha?
45002027	Ebich immati Callee Macaafo neech beetonaa dokireetona tunaachaa ebi calloon shaaddaa beeti ne toommooch Muusichi callooch kooreeton ceechii quyaa beeti, bi meenona dokireyaano nallemmone.
45002028	"Ayihudee ashoone" iqqi boonoshi gabii beeto bulli Ayihudee asho toonoone; bekkaa beeti meenona tunaa beeti dokireyoo ibara dokireyoo toonoone;
45002029	tunaballi ashi be'ano tunataanoon, bi mulloona Ayihudee asho tunatone ibara Ayihudee asho; kooreeti calloona tunataanoon, Yeerichi Ayaanoona tunaa beeti mullee dokireyoone ibara dokireyoo. Ebin shaaha asho gallatoon bi danemmo ashi waanee tunataanoon, Yeer waaneeniye.
45003001	Illa Ayihudee asho tunee gaaco amashoone? Oohee dokireyee gaaco amashoone?
45003002	Bulli gommona oogati gaacachone. Shiichiqqi Yeeri boonoshin gibanaqqi bi wochoon boonoshich immitone.
45003003	Illa boonoshi daggoochee ikkikkeena'o mulloon Yeerichi toommooch too'iyaaneena'o boonoshi bee gaatochi, boonoshi mullee too'iyee qayo Yeerichi gibaneyoon echiiyeha?
45003004	Ciroona echiyaache; "Ne noonoochee kechii beeti qaaroona cadiqo ne tuno asho bullich bekkemmone; Neenna taggaa beetina'on xoobiiyemmo neene" getee Yaafa Macaafooch bi kooreetoomon, asho bulli kooto bi tunateenolla, Yeeri ibaroone.
45003005	Tunaballi no gondittino Yeerichi cadiqittinoon beshiiqqi bekkii beeto bi tuna gaata, ama getona? Kaaree shiixxoon no toommooch bi deebi gaata, Yeeri gondoona? Ashi doyee yibbaatoomon ishichiyoye.
45003006	Ciroona tunataache; Yeeri cadiqo bi toonee gaata, asho bullichi toommooch aabichireeshiye bi nallemmo?
45003007	Ta koottati kootoona Yeerichi ibarittino bi oogoyich beshi bekkemmo gaata, amoyichiye bat axaaxachon shaahiiree ta toommooch bi nallemmo?
45003008	Wotta ikkikkeena'o ta gettaton shaahiiqqi taan naaggii boonoshi beetoomon "Gaawa mooyo woyemmoyich gondoon amoyich shuunataachone?" Eboshichi toommooch kindemmi nalloo tatoone.
45003009	Illa amo tunaba? Ayihudo no, Ayihudo tunataaneena'oyee besho noona? Ciroona toonoone. Ayihudeena'oo, Ayihudo tunataaneena'oo bulliyolla axaaxoyich hajeeqqi beetina'o boonoshi tunoon shiichiqqa bekkiito taane.
45003010	Ishichee Yaafa Macaafooch bi kooreetoomon, "Cadiqo aalloone; ikkolla aalloone;
45003011	shalligii beeto aalloone; Yeerinoo qaawii beeto aalloone.
45003012	Yeerichi gommoochee bad wottatina'one; ikkittinoona duubatina'one; gaawaton shuunaa beeto aalloone; ikkolla aalloone;
45003013	boonoshi noonoochee kechii beeto ashi kashoon kichii beeti qaaroone; boonoshi heciyoona dawushiyeete; xekare qopaa wuxoomon, boonoshi heciyoona qopiyeete;
45003014	boonoshi noonooch ufonaa caamoona ceennitone.
45003015	Boonoshi baatoo ashi damoon ukkoyich afaafinaa beetone;
45003016	boonoshi hammii beeti gommo bulli aalliyoonaa iritiyoonaniye;
45003017	diggee gommonoo ariyaaneena'one.
45003018	Yeerin shato' ii beeti mooyo boonoshi aafooch aalloone."
45003019	Asho bulli noonoo bi wochaachemmoyich, shawee toommooch beeti asheena'o bullichi toommooch Yeeri nallemmoyich, Muusichi callooch kooreeto bulli ebi ara calloyich hajee beetina'oyich gettii beeto bi tunoon arii beeto noone.
45003020	Ebich asho koniyolla calloon ceechii quyoona Yeerichi aafooch cadiqaache; ebiyoo ebi calloochaa axaaxoo amashoo gaata bi tuno gaawichii bi arichaa beetoyichiye.
45003021	Tunaballi and Muusichi calloonaa keemachina'ona miixeeti, Yeer waanee danaa beeti cadiqoo bekkatone; ebi cadiqoo Muusichi calloon ceechii quyoona danemmo toonoone.
45003022	Aroo Yesuus Kiristoosichi toommooch mullee too'iyoona Yeer waanee danemmi cadiqoone. Boonoshi mulloon Yesuus Kiristoosichi toommooch too'ii beetina'o bullin Yeeri cadiqiiyemmone. Barittino aalloone;
45003023	asho bulli axaaxoon shuunatone; bi toommoochoo beeti Yeerichi oogee yiiroon aalliitone;
45003024	Yeeriyoo axaaxoochee biishaa beeti Yesuus Kiristoosichi gommona baad cikki bi wojoona boonoshin cadiqiiyemmone.
45003025	Ufati Yesuus Kiristoosichi damoona asho bi axaaxoyich maaroon bi danemmoyich deejoon tuniiqqi Yeeri neechiye; ebi maaroon dano asho hakkemmo, Yesuus Kiristoosichi toommooch bi mullee too'iyoonaniye. Yeeri ebin bi tuniito bi cadiqittinoon bekkiyoyichiye. Yeeri ebiyee aaf asho shuunati axaaxoon haa'iyoona beshiitone;
45003026	tunaballi and hini yemeenooch bi cadiqittino bekkemmoyich, Yeeri bi qelloona cadiqo bi tunoon, bi mulloon Yesuus Kiristoosichi toommooch too'ii beeto bullinoo cadiqii beeto bi tunoon bekkii beetone.
45003027	Illa asho geecemmi mooyo aaye? Echatone. Amee naboona? Muusichi calloon ceechii quyoonaniya? Toonoone. Yesuus Kiristoosichi toommooch mullee too'iyoonaniye.
45003028	Ebich asho Muusichi calloon ceechii quyoona tunataanoon, bi mulloon Yesuus Kiristoosichi toommooch too'iyoona cadiqemmo bi tunoon beeggaa beeto noone.
45003029	Halla Yeeri Ayihudeena'o ikketochi Nuggushoo baachiya? Aagateena'oyichoo wotta Nuggushoo toona? Eeha, boonoshich wotta Nuggushoone.
45003030	Ebiyoo dokireeti Ayihudeena'on boonoshi mulloon Kiristoosichi toommooch boonoshi too'iyoona, dokireyaani aagateena'onoo boonoshi mulloon Kiristoosichi toommooch boonoshi too'iyoona cadiqii beeti ikka Nuggushoo Yeeri baach beetoyichiye.
45003031	Illa no mulloon Yesuus Kiristoosichi toommooch too'iyoona Yeerichi calloon echii beeto noona? Toonoone. Calloon manjiihonalli echiyaachone.
45004001	Illa Ayihudeena'ochi qaabbacho tunati Abrahami ebi mooyoyich amoon danate getate?
45004002	Abrahami bi shuunati shuunoona bi cadiqito gaata, bi geecemmi mooyo beeyeshone; tunaballi Yeerichi aafooch biin geeciiyemmi mooyo biich aalloone.
45004003	Yaafa Macaafoochaa ama getteete? "Abrahami bi mulloon Yeerichi toommooch too'iihe; ebi bi mullee too'iyoo Yeerichi aafoochaa biin cadiqiihe" getteetone.
45004004	Shuunaa beeti ashich qoccaa beeti damoojo biich hiishoomoalli, wojoomo tuniitee haddeyaache.
45004005	Tunaballi amoonolla shuunataanoon, bi mulloon Yeerichi toommooch too'iiti ashich axaaxachon cadiqii beeti Yeeri ebi bi mullee too'iyoon cadiqo tuniiqqi haddiye.
45004006	Ebiyoomon Daawiti wotta shuunoona tunataanoon, Yeeri cadiqo tuniiqqi bi hadditi asho diireeto tuneechon ishichii gettitone:-
45004007	"Boonoshi shuunati hukkoon Yeeri maariti asheena'o, boonoshi axaaxoonoo Yeeri opati asheena'o diireetina'one;
45004008	Doono Yeeri bi axaaxoon cir haddaachemmi asho diireetone" itone.
45004009	Illa ebi Daawiti gettiti diiroo dokireeti Ayihudeena'o ikketina'oyich baachiya? Toonoone. Dokireyaani aagateena'oyichoonaniye. Ebiyoo Yaafa Macaafoochee ta gettatoomon, "Abrahami bi mulloon Yeerichi toommooch bi too'iyoo Yeerichi aafoochaa biin cadiqiihe."
45004010	Am shaaha gommona biin cadiqiihe? Dokiree bi iicheenashi, oohee dokireyaan bi beeteenaniye? Dokiree bi iichee toonoone; dokireyaan bi beeteenaniye.
45004011	Dokireyaan beebee, bi mulloon Yeerichi toommooch bi too'iitoyich cadiqoon danahe. Aroyee gubboo bi dokireyoo bi cadiqoon miixaa beeti mallatoo tunahe. Ebich boonoshiyoo wotta cadiqeena'o tunaree boonoshi haddeemmoyich, dokireyaanoon, boonoshi mulloon Yeerichi toommooch too'ii beetina'o bullich nihoone.
45004012	Dokireetina'oyichoo nihoone. Ebiyoo boonoshi dokireetoyich tunataanoon, no nihoo tunati Abrahami dokireyaan beebee, bi mulloon Yeerichi toommooch bi too'iitoomon, ebiyoomon boonoshi mulloon Yeerichi toommooch boonoshi too'iitoyichiye.
45004013	Abrahaminaa bi yareena'onoyich "Shawoo bullin hajemmo ittoshine" iqqi Yeeri gibanikkitone. Ebi gibanoon Yeeri gibanikkito, Abrahami bi mulloon Yeerichi toommooch bi too'iyoona bi cadiqitoyichalli, Muusichi calloon ceechii bi quyatoyich toonoone.
45004014	Calloon ceechii quyatina'o Yeeri gibanikkiti gibanoon danemmina'o boonoshi tuna gaata, Yeerichi toommooch mullee too'iyoo duubo tunate getone; Yeeri gibanikkiti gibanoo biisho tunate getone.
45004015	Calloo Yeerichi kaaree shiixxoon deebiye; tunaballi calloo aalloon callee shaaddo aalloone.
45004016	Ebich calloyich hajeeqqi beetina'o ikketina'oyich baach tunataanoon, Abrahamichoomon boonoshi mulloon Yeerichi toommooch too'iiti bi yareena'o bullich wotta gibanee qaaro manjemmoyich, ara gibanoo Yeerichi wojoomo bi tunemmoyich, Yeerichi toommooch mullee too'iyoonaniye bi danaa beeto. Ebich biyoo "Meeti aagateena'oyich nihoon neen tuniihoye" getee Yaafa Macaafooch bi kooreetoomon, qititina'oyich kashoon immii beeti, aalloonoo beeto tuniiqqi neechii beeti, bi toommooch mulloon bi too'iiti Nuggushoo Yeerichi aafoochaa no bullichi nihoone.
45004018	"Ne yaroo ebiyoomon meettemmone" getee Yaafa Macaafooch bi kooreetoomon, gibano aalli xaa'ooch gibanaqqi ibariihe; ebina meeti aagateena'ochi nihoo tunahe.
45004019	Balla nat bed bedditi geeno bi tunateenolla, qititoomo tunati bi ashittinoonaa shuuqqiti Saarichi maacoonon gabiqqi bi mulloon Yeerichi toommooch too'iyoochee gub wottataanoone.
45004020	Yeerich oogoon immiibee, Yeeri biich gibanikkiti gibanoon ceechemmo bi tunoon xiishiqqi mullee too'iyoona kupphahalli, "Ibariyaache" getona Yeeri gibanikkiti gibanee qaaroyich axiraachataanoone.
45004022	Ebichiye [wotta] "Bi mulloon Yeerichi toommooch bi too'iyoo Yeerichi aafoochaa biin cadiqiihe" bi getteeto.
45004023	Tunaballi Yaafa Macaafooch "Yeerichi aafoochaa biin cadiqiihe" getteeti qaaro Abrahami ikketoyich baach kooreeto toonoone;
45004024	wotta noochoonaniye bi kooreeto. No shuunati xu'ee naboyich beshiitee immati no Doono Yesuus Kiristoosin qitii duukkatina'ochi daggoochee kichiti Yeerichi toommooch no mulloon too'ii beeti noonoo cadiqiiyaniye.
45005001	Illa no mulloon bi toommooch too'iiqqa no cadiqitoyee, Yesuus Kiristoosichi gommona Yeerina tookkii diggoo nooch beetone.
45005002	Yesuus Kiristoosiyoo wotta no mulloon bi toommooch too'iyoona no beeti hini wojooch noon shaggiiqqi giijitone. "Yeerichi oogee yiiroochee qoodeyacho tunemmo noone" getona nooch beeti gibanoona geeciyone.
45005003	Tunaballi ebi ikketona baach toonoone; iritoo haa'iyoon, haa'iyoo qocee gaawoon, qocee gaawoo gibanoon immemmo bi tunoon ariibee, no iritoonoo wotta geeciyone.
45005005	Nooch immati Yaafa Ayaanoona Yeeri bi shunoon no mullooch bi ceechitoyich hini gibano noon yeelliyaache.
45005006	Hakkoon guuteeqqa no beetee, Yeeri bi taajati yemeenooba Kiristoosi gondeena'oyicha iqqi qititone.
45005007	Kaama ashicha getiree besha qitemmi ashoon dano oogaton iritoone; de'a ashicha getiree besha qitiya aafoon kupphemmi asho diqqich danemmo tunemmone.
45005008	Tunaballi Yeeri am shaahoon noon bi shunnito gaata xalla bekkiitone; bat axaaxacho tunaqqa no beetee, Kiristoosi noocha iqqi qititone.
45005009	Ebich and bi damoona cadiqito noone; Kiristoosichi gommonoo Yeerichi kaaree shiixxoochee wodemmo no tuno manjoone.
45005010	Yeerichi shixacho tunaqqa no beetee, bi bushoochi qitoona Yeerina tookkii shunato noone; illa and no shunatoyee gub, Kiristoosi kashacho bi tunatoyich, wodemmo no tuno manjoone.
45005011	Tunaballi ebi ikketo baach toonoone; and no Doono Yesuus Kiristoosichi gommona no shunati Yeerina wotta geeciyone.
45005012	Illa axaaxoo ikka ashi naboona hini shawee toommooch giyiye; axaaxee naboonoo qitoo giyiye; ebiyoomon wotta asho bulli axaaxoon bi shuunatoyich, qitoo asho bullichi toommooch shaggiye.
45005013	Yeeri bi calloon Muusichi kishoona bi imoyee shiichiqqi, axaaxoo shawee toommo bulliich beehe; tunaballi calloo aalli xaa'ooch asho bi shuunati axaaxoo bi toommooch haddeyaanoone.
45005014	Tunatee Addaamichoomon Yeeri gettiti qaaroon boonoshi shaaddo qajiteenolla, Addaamiichee tiijiqqi Muusichi yemeenooch beddaahee, asho bullichi toommooch qitoo taatahe. Addaamiyoo "Woyemmone" iqqi boonoshi quyati Kiristoosichi shaahiyoone.
45005015	Tunaballi Yeerichi wojoo Addaamichi xu'oomona toonoone; ebi ara ikka uroochi xu'ee naboona meetina'o qititina'one; Yeeri immii beeti wojoo am shaahoon beshaa beshiqqi woddate! Ebiyoomon ikka uro Yesuus Kiristoos waanaa Yeeri meetina'oyich wojoon beshaa beshiiqqi immitone.
45005016	Yeeri wojoon bi imee shaggiti mooyo ikka asho axaaxoon bi shuunatee shaggiti mooyona tookkii tato toonoone. Addaami axaaxoon bi shuunatoyee gub, Yeeri bi toommooch nallitone; tunaballi meeti asheena'o xuqqitoyee gub, Yeeri bi wojoon wojiqqi boonoshin cadiqiihe.
45005017	Ikka uroochi xu'oona qitoo ara ikkoochi gommona taatatone; ebi tuna gaata, ikka uro Yesuus Kiristoosi shuunati mooyona Yeerichi wojee woddoonaa bi cadiqee wojoonon danaa beetina'o kashacho tunaree am shaahoon beshaa beshiree taateheete!
45005018	Illa ikka uro shuunati xu'ee naboona Yeerichi nalloo asheena'o bullichi toommooch bi shaggitoomon, ebiyoomon wotta ikka uro shuunati cadiqee naboona asheena'o bullin kashachon tunii beeti cadiqooch shaggemmina'one.
45005019	Ikka uro Yeerichi getoon bi shaaddatoyich meetina'o axaaxachina'o tunatoomon, ebiyoomon wotta ikka uro Yeeri gettiton bi ceechitoyich meetina'o cadiqeena'o tunemmina'one.
45005020	Wotta xu'o woddemmoyich Muusichi calloo daakkeeqqi immahe; tunaballi axaaxoo woddahooba, Yeerichi wojoo beshaa beshoon woddahe.
45005021	Illa axaaxoo qitee gommona bi taatatoomon, ebiyoomon wotta Yeerichi wojoo no Doono Yesuus Kiristoosichi naboona Yeeri nooch immii beeti cadiqee gommona bulli yemeenee kashooch yaabiibee taataa beetone.
45006001	Illa ama getona? Yeerichi wojoo woddemmoyich axaaxoon shuuna beebona?
45006002	Ciroona tunataache. Axaaxoyich qititi no, aabichireeshiye ebi axaaxoona no beeyemmo?
45006003	Oohee Kiristoosina ikkoo tunaa afaalleeti no bulli, Kiristoosichi qitoona ikkoo tunaqqa afaalleeto no tunoon ariyaachotina?
45006004	Illa Nihoo Yeeri bi oogee yiiroona Kiristoosin qitii duukkatina'ochi daggoochee bi kichitoomon, ebiyoomon wotta noonoo bi kichee andra kashoona sha'abee no beeyemmoyich, Kiristoosichi qitoona ikkoo tunaqqa no afaalleyoona biinna tookkii duukkahone.
45006005	Kiristoosichi qitoon shaahii beeti qitoona biinna tookkii no ikkottatoyee, Yeeri Kiristoosin qitii duukkatina'ochi daggoochee bi kichitoomon, ebiyoomon noonoo bi kichee, Kiristoosina tookki ikkottemmo noone.
45006006	Axaaxee gommo waan yeepphii beeti gonda qaatoo ciroona aallemmoyich, Kiristoosi masqalooch bi yooddahooba, wonnee geena no mullo biinna tookkii yooddaqqi bi qitoon arii beeto noone; ebi tunato ebiyee bek axaaxoyich no hajeyaachemmoyichiye.
45006007	Ebiyoo axaaxoo qititi ashoon hajoo hakkaano bi tunatoyichiye.
45006008	Kiristoosina tookkii qitito no tuna gaata, biinna tookki wotta kashachon tunaree beeyemmo no tunoon ibarii beeto noone.
45006009	Yeeri Kiristoosin qitii duukkatina'ochi daggoochee bi kichitoyee gub, Kiristoosi illa qitaachemmo bi tunoon, qitoo biin hajaachemmo bi tunoon arii beeto noone.
45006010	Ikka wottoon qititone; axaaxoo bi toommooch giidoon ciroona muccatone; and Kiristoosi kashachon tunaqqi bi beeto Yeerichiye.
45006011	Ebiyoomon ittoshi wotta "Axaaxoyich qitito noone; axaaxoo no toommooch giidoon muccatone; and Kiristoos Yesuusina tookkii nooch beeti ikkittinoona kashachon tunaqqa no beeto Yeerichiye" getiree gabibote!
45006012	Illa meechi qaatoo ittoshin bi hajaachemmoyich, qitemmi ittoshi meechi toommooch axaaxoo taataaye.
45006013	Qitoochee tiyiqqi kashachon tunaqqi beetoomon, ittoshi qelloon Yeerich giddiibote! Ittoshi ashittinee quumo bullin cadiqee ginee qiicoon tuniiree Yeerich giddiibotalli, xumma mooyon ittoshin bi shuuniiyemmoyich, ittoshi ashittinee quumoon ginee qiicoon tuniiree axaaxoyich giddiyaahotine!
45006014	Ebiyoo axaaxoo ittoshin hajaachemmo bi tunatoyichiye; hajeeqqi ittoshi beeto Yeerichi wojoyichalli, calloyich toonoone.
45006015	Illa amo tunaba? Yeerichi wojoyich hajee beeto noalli, calloyich hajee beeto tuno no qajatoyich, axaaxoon shuunabona? Ciroona tunataache.
45006016	Hajeyoyich guuno tuniiqqi ittoshi qelloon biich ittoshi guudiiti ashich guuno ittoshi tunoon ariyaachotina? Oohee axaaxee guuno tunaree qitemmo ittoshine; oohee Yeerich hajee beeti guuno tunaree cadiqemmo ittoshine.
45006017	Tunaballi shiichiqqi axaaxoyich hajee beeti guuno ittoshi tunateenolla, ittoshich immati doyoochee danati ibaroyich mulloochee tiijiqqi ittoshi de'a itoyich, axaaxee guuchittinoochee kechiqqi cadiqoyich ittoshi hajeetoyich, Yeerich gallato bede.
45006019	Asho ittoshi tunoonaa ittoshi shalligee shapee naboona ashi doyee yibbaatoomon gettoye. Wonna ittoshi ashittinee quumeena'o hukkoon boonoshi shuunemmoyich ee'oonaa hukkoonoyich guunon tuniiqqi ittoshi giddiitoomon, ebiyoomon and ittoshi ashittinee quumeena'o Yeerich yaafeetina'o boonoshi tunatoyich, cadiqoyich hajee beeti guunon tuniiree giddiibote!
45006020	Axaaxoyich hajee beeti guuno tunaqqi ittoshi beehooba, cadiqoyich hajeyaano ittoshine.
45006021	Illa hanaach ittoshi yeellaa beeti mooyina'oochee arooba amashee gaacoonolla danataano ittoshine. Ebi mooyina'o ciiroochaa qitoochiyee boonoshi shaggii beeto,
45006022	Tunaballi and axaaxee guuchittinoochee kechiqqi Yeerich hajee beeti guuno tunato ittoshine; Yeerich yaafeeti gaacacho ittoshine; ebiyoo ciiroochaa bulli yemeenee kashoochiye ittoshin bi shaggiiyemmo.
45006023	Axaaxoon shuunati ashich Yeeri qoccemmi damoojo qitoone; tunaballi Kiristoos Yesuusi no Doono waanaa Yeeri wojemmi wojoo bulli yemeenee kashoone.
45007001	Ta maneena'ote! Calloon arii beeti ittoshich gettoye; asho kashoona bi beemmi yemeenee wottoyich baach calloo biin hajoon ariyaachotina?
45007002	Kenoon shaaggati ure bi keno kashoona beemmi wottoon, biinna tookkii shaagee samaanoona cuchatine; tunaballi bi keno qiti gaata, bi kenoona tookkii biin cuchiti shaagee samaanee calloochee biichatine.
45007003	Ebich bi keno kashoona bi beetee, bara kenoon bi shaagi gaata, shunoon maatine; tunaballi bi keno qiti gaata, ebiyee aafi shaagee samaanee calloochee kechatine; bara kenoon bi shaagi gaata, "Shunoon maatine" getteeyaachan.
45007004	Ta maneena'ote! Ebiyoomon ittoshi wotta Kiristoosi masqalooch yoodee bi qitiyooba, Muusichi calloyich qitito ittoshine. Andoo aafoon Yeerich no aafemmoyich, Yeeri qitii duukkatina'ochi daggoochee bi kichiti Yesuusichi hajoo tunato ittoshine.
45007005	Meechi gaboyich hajeeqqa no beetee, calloo axaaxee qaatoon shuurikkiqqi tiijiye; no ashittinee quumeena'onoo shuunii beehe; arooba qitooch bechii beeti aafoon aafaa beehone.
45007006	Tunaballi wonna no cuchati calloyich qitito noone; ebich Yeeri ebi calloochee and noon biichitone; ebichoo Yeerich no hajee beeto, Yaafa Ayaano noon yaabii beeti andra gommonalli, kooreeti Muusichi calloo gettii beeti wonnee gommona toonoone.
45007007	Illa ama gettehone? Calloo axaaxoona? Ciroona toonoone; tunaballi calloo getaan gaata, axaaxoo amasho gaata ariyaachesho taane; wotta calloo "Qaatiyaahine!" bi getaan gaata, qaatoo amasho gaata ariyaachesho taane.
45007008	Tunaballi axaaxoo calloo gettii beeti mooyona gommon danaqqi bajati meeti mooyina'on ta qaatemmoyich taan shuurikkiye; calloo immeyaan beehooba, axaaxoo giidaalloone.
45007009	Tawoo wonna calloo immeyaan beehooba, kashacho taane; tunaballi calloo gettii beeti mooyo shagee, arooba axaaxoo giidoon danahe; tawoo qitiyo;
45007010	kashoon imma gabeeti calloo gettii beeti mooyo qitooch shaggii beeton tunaqqi danaho.
45007011	Axaaxoo gommon danaqqi calloo gettii beeti gommona taan dachitone; ara calloo gettii beeti mooyona taan wuxitone.
45007012	Ebich Yeerichi calloo yaafoone; calloo gettii beeti mooyoo yaafoone; kaamoonaa gaawatonaniye.
45007013	Illa gaawato tunati mooyo qitoon ta toommooch shaggiiha? Ciroona shaggiyaanoone; tunaballi ebin shaggiito axaaxoone; axaaxoo amasho gaata bi gaxxeemmoyich ebi gaawa moochi gommona giyiqqi qitoon ta toommooch shaggiihe. Ebich calloo gettii beeti moochi gommona axaaxoo oogati magga gondo bi tuno bekkatone.
45007014	Calloo Yeerichi Ayaanoochee bi tunoon arii beeto noone; tunaballi axaaxoyich hajeeya kemmeeqqa meenon tahati asho taane.
45007015	Amoon ta tunii beeto gaata taach giyaanoone; ta shixxaa beeti ara mooyoniye ta tunii beeto; tunaballi ta shunnaa beeti oha mooyon tuniyaano taane.
45007016	Ta shunaani mooyon tunii beeto ta tuna gaata, calloo gaawato bi tunoon miixaa beeto taane.
45007017	Ebi tuna gaata, and aroon tunii beeto ta mullooch beeti axaaxoalli, ta toono taane.
45007018	Ta waan, ebi getoo ta meechi shuriyooch, gaawa mooyo aallo bi tunoon arii beeto taane; gaawa mooyon tuniyoyich ta qaawiteenolla, tuniyoon hakkaache.
45007019	Ta shunaani gonda mooyonalli ta tunii beeto, ta shunnaa beeti gaawa mooyon toonoone.
45007020	Ta shunaani mooyon tunii beeto ta tuna gaata, aroon and tunii beeto ta mullooch beeti axaaxoalli, ta toono taane.
45007021	Illa eechii shuunaa beeti calloon beeggaa beeto taane; gaawaton tuniiya shunnaabee gondoon baachiye ta tunii beeto.
45007022	Maaci ta mulloona Yeerichi calloona emirii beeto taane;
45007023	tunaballi ta ashittinee quumoochaa shuunaa beeti bara calloon beeggaa beeto taane; ebiyoo ta mulloona ta emirii beeti calloona tookkii koyaa beeti calloone; aroo ta quumeena'ochi daggooch beeti axaaxee calloona taan keccii beetone.
45007024	Ta am shaahoon maacaraa beeti asho taane! Hini qitooch shaggii beeti meenoochee konine taan wodiiyemmo?
45007025	Yesuus Kiristoosi no Doono waanaa Yeerich gallato bede. Illa ebine; ta ta mulloona Yeerichi calloyich hajee beeto taane; tunaballi ta meenona axaaxooch shaggii beeti calloyich hajee beeto taane.
45008001	Illa Kiristoos Yesuusina tookkii ikkittino boonoshich beetina'ochi toommooch and Yeeri nallaache.
45008002	Kiristoos Yesuusina tookkii taach beeti ikkittinoochee ta danati kashoon immii beeti Ayaano axaaxoonaa qitoonooch shaggii beeti calloochee taan kichitone.
45008003	Meeno hakkaano bi tunatoyich calloo tuniyoon hakkaani mooyon Yeeri hakkiye; Yeeri axaaxoon wokkiiya iqqi bi hajee Bushoon axaaxachi meechi shaahoona wochaqqi, axaaxoon shuunaa beeti meechi toommooch nalliye.
45008004	Bi Ayaanee daaggoonalli, meechi daaggoona beetaani noonna calloo gettii beeti mooyo ceennemmoyichiye ebin bi tuniito.
45008005	Meechi daaggoona beetina'o meechi mooyon gabiyeete; tunaballi Yeerichi Ayaanee daaggoona beetina'o Yeerichi Ayaanee mooyoniye boonoshi gabii beeto.
45008006	Meechi mooyon gabii beeti asho qitoochiye bi shaggemmo, tunaballi Yeerichi Ayaaneechon gabii beeti asho kashoonaa diggoonon danemmone.
45008007	Meechi gaboo Yeerichi calloyich hajeyaano bi tunatoyich, hajeyoonoo hakkaano bi tunatoyich, meechi gaboyich hajee beeti asho Yeerina kaaracho tunatone.
45008008	Meenoyich hajeeqqi beetina'o Yeerin emirikkoon hakkaacheete.
45008009	Tunaballi ittoshi, Yeerichi Ayaano ittoshi mullooch bi beetoyich, Yeerichi Ayaanoyich hajeeqqi beehotinalli, meenoyich hajeeqqi beetaachotine. Illa Kiristoosichi Ayaano biich aallo bi tuna gaata, aroo Kiristoosicho toonoone.
45008010	Kiristoosi ittoshi mullooch bi bee gaata, ittoshi meeno axaaxee naboona qitito bi tunateenolla, Yeerichi aafoochaa cadiqito ittoshi tunatoyich, Yeerichi Ayaano ittoshich kashoon immitone.
45008011	Ebiyoomon wotta Yesuusin qitii duukkatina'ochi daggoochee kichiti Yeeri immii beeti bi Ayaano ittoshi mullooch bi bee gaata, Kiristoos Yesuusin qitii duukkatina'ochi daggoochee kichito, ittoshi mullooch beeti bi Ayaanoona qitemmi ittoshi ashittinoyich wotta kashoon immemmone.
45008012	Illa ta maneena'ote! Hiishoo no toommooch beetone; hini hiishoo meechi daaggoona no beemmoyich toonoone.
45008013	Meechi daaggoona ittoshi bee gaata, qitemmo ittoshine; tunaballi Yeerichi Ayaanee giidoona meechi shuunoon ittoshi wuxi gaata, kashoona beeyemmo ittoshine.
45008014	Yeerichi Ayaano boonoshin yaabii beetina'o bulli eboshi Yeerichi bushiisheena'one.
45008015	Ittoshin bi bushoo tuniiti Ayaanoon ittoshich immiyalli, wochinnoon ittoshi shattemmoyich guuchittinee ayaanoon ittoshich imaanoone; ebich ebi ara Ayaano noon yaabee, Yeerin "Taabo! Ta Nihoocho!" iqqa ceeggaa beeto noone.
45008016	Ara Ayaano bi qelloona Yeerichi bushoo no tunoon no ayaanoona tookkii miixaa beetone.
45008017	Illa Yeerichi bushiishoo no tuna gaata, Yeeri bi bushiishoyich bi qoopphiti wojoon danemmo noone; wotta Yeeri Kiristoosich bi qoopphito bullin biinna tookki qoodeeyemmo noone; biinna tookkii iritoon no qoodee gaata, bi oogee yiiroochee wotta qoodeeyemmo noone.
45008018	Gub nooch bekkemmi oogee yiiroona tookkii bi tachee gaata, andi hini yemeeneexi xuuxo amolla shaahiqqi taach bekkataache.
45008019	Halleena'o bulli Yeerichi bushiisheena'o bekkoon sharaataabee quyaa beetina'one.
45008020	Ebiyoo halleena'on Yeeri "Duuba mooyoyich hajeebeete!" iqqi bi daaggitoyichalli, halleena'ochi daaggoo bi tunatoyich toonoone; tunatee Yeeri gubbichon gabiqqi gibanoona hajiihe.
45008021	Ebi gibanoo halleena'olla qitee guuchittinoyich hajeyoochee keyiree, Yeerichi bushiisheena'o qitee guuchittinoochee keyiree boonoshi danemmi oogee yiiroochee boonoshi qoodeeyemmoyichiye.
45008022	Halleena'o bulli and beddaahee ikkittinoona maaxoo manjaa beeti urechoomon gaashillii beetina'o boonoshi tunoon arii beeto noone.
45008023	Halleena'o ikketina'o baach tooneena'one; shiichiti wojoon tuniiqqi nooch Yeeri immiti Yaafa Ayaano nooch beeti no, no qelloona wotta no ashittinee biicheyoon, ebi getoo Yeeri bi bushoo no tunoon bi bekkiyoon quyaabee, no maacoona gaashillaa beeto noone.
45008024	Gibanoonaniye no wodito; tunaballi no gibanaa beeti mooyo bekkaa beeto bi tuna gaata, ibara gibano toonoone. Bi beeggii beeti mooyon gibanemmo konine?
45008025	No beegaani mooyon no gibana gaata, haa'iyoona quyemmo noone.
45008026	Ebiyoomon wotta Yeerichi Ayaano no maraatoon gaachaa beetone; aabichiree no corootemmo gaata ariyaano noone; tunaballi Yeerichi Ayaano bi qelloona "Ebine" getee getteyoo hakkeyaani qaaroona gaashilliibee no qoodoon Yeerin nooch qollaa beetone.
45008027	Yeerichi daaggoomona Yeerich yaafeeti asheena'ochi qoodoon bi qollaa beetoyich, ashi mulleexi gaboon maqqi arii beeti Yeeri bi Ayaanee gaboo amasho gaata arii beetone.
45008028	Yeerin shunnii beetina'oyich, bi gaboomona Yeeri ceeggitina'oyich tunaa beeti mooyo bulli gaawato bi tunemmoyich Yeeri tuniyoon arii beeto noone.
45008029	Bi Bushoo Yesuus Kiristoosi meeti bi maneena'ochi daggoochee qaabboo bi tunemmoyich, qaawiqqi, Yeeri aafi bi ariyoona bi kaaccitina'o bi Bushoon boonoshi shaahemmoyich shiichiqqi kuxxitone.
45008030	Yeeri shiichiqqi bi kuxxitina'on eboshin wotta ceeggiye; bi ceeggitina'on eboshin wotta cadiqiihe; bi cadiqiitina'on eboshin wotta bi oogee yiiroochee qoodeyachina'on tuniihe.
45008031	Illa ebi mooyichon ama gettehone? Yeeri noonna tookkii bi tuna gaata, noon koyi wochemmo konine? Yeeri bi hajee Bushoyich ariqqataanoon no bullicha iqqi deejoon tuniiqqi immiye; ebich wotta biinna tookki bulli mooyon nooch wojemmone.
45008033	Yeeri kaaccitina'on taggemmo konine? Yeeri bi qelloona cadiqiihe.
45008034	Boonoshi toommooch nallemmo konine? Qitito, ebiyeenoo qitii duukkatina'ochi daggoochee kechito, Yeerichi qanna bad kotaqqi beeti Yesuus Kiristoosi no qoodoon Yeerin nooch qollaa beetone.
45008035	Kiristoosichi shunoochee noon bariiyemmo konine? Iritoo, oohee xuuxo, oohee du'o, oohee shaacoo, oohee tahoon muccaqqi tubbo, oohee qaa'i mooyo, oohee qitoona?
45008036	"Ne naboyich heeyi xumoon wuxee miichoon no toommooch miichaheete; Guureeyemmi bagoon shaahiiqqi noone haddiyeete" getee Yaafa Macaafooch bi kooreetoomone.
45008037	Tunaballi ebi no toommooch shaggii beeti mooyina'o bullin noon shunniti Kiristoosi immii beeti hakkoona kochaa wochii beeto noone.
45008038	Qitoo bi tunatee, kashoo bi tunatee, maraakeena'oo boonoshi tunatee, shimaaji iraasheena'oo boonoshi tunatee, and beeto bi tunatee, gub woyemmo bi tunatee, shimaaji giideena'o boonoshi tunatee,
45008039	shimaayoyee damba beeto bi tunatee, shawoyee dech beetoo bi tunatee, bara hallolla bi tunatee, Yesuus Kiristoosi no Doonochi gommona Yeerinaa noonnoochi daggooch beeti shunoochee noon bariiyemmi ikka mooyolla aallo bi tunoon xiishii ariito taane.
45009001	Kiristoosina tunaqqa ibaroon gettoye; kootoon yibbaatataache; ta mullo Yeerichi Yaafa Ayaanoona yaabeeqqi miixaa beetone.
45009002	Ibaroon ta xibeena'o tunati ta maneena'oyich oogati ayinoo, kuxataani xuuxoo ta mullooch beetone.
45009003	Boonoshicha getiree Kiristoosiyee bariree ta qelloona upato ta tunemmoyich Yeerin qollaa beehoye.
45009004	Boonoshiyoo Yeeri biich bi kaacciti asheena'one; boonoshin bi hajee bushiisheena'o tuniihe; bi oogee yiiroochee boonoshich qoodiye; wogoonoo boonoshina tookkii giyiye; calloonoo boonoshich immiye; yaafee kechi maddee doyoon, meeti bari bara gibanee qaaroonoo boonoshich immiye.
45009005	Qaabbachina'ochi yareena'one; eboshichi daggoochee Kiristoosi meenona shiijaqqi waahe; bulliyee damba tunati Nuggushoo Yeeri bulli yemeenoon diireeto tunabe; tookkona.
45009006	Tunaballi Yeerichi gibanee qaaro shaddeetone geto toonoone. Ebi Isra'eeleena'o bulli Yeeri kaacciti asheena'o tooneena'one.
45009007	Wottoo Abrahamichi yareena'o boonoshi tunatoyich, boonoshi bulli ibara bi bushiisheena'o tooneena'one; tunaballi Yeeri Abrahamich "Yiisaaqichi yaroone ne yaroo getee ceeggeeyemmo" itone.
45009008	Ebi geto Yeeri gibanikkiti gibanee qaaroona shiijati bushiisheena'o ibara bi yaroo tunaqqi haddeeteetalli, ebi meenona shiijati bushiisheena'o Yeerichi bushiisheena'o tooneena'one getone.
45009009	Ebiyoo "Ta gettati aabooba woyemmo taane; Saariyoo bushoon shiyemmine" iqqi Yeeri gibanee qaaroon bi gettitoyichiye.
45009010	Ebi ikketo baach toonoone; tunaballi Ribiqi wotta no nihoo tunati Yiisaaq waanee bi yeqqafahooba,
45009011	Yeeri biich "Qaabboo guuchoyich hajeeyemmone" iye. Ebin bi ito bushiisheena'o bat shiijataani boonoshi beetee, gaawato tunabe, oohee gondo tunabe, ikkeenolla boonoshi tuniyaan beehoobaniye. Ebich Yeeri kaaccitoomon bi gaboo manjito bi tunemmoyich, ikkoon bariiqqi bi kaaccito boonoshi shuunati shuunoona tunataanoon, bi ceeggiti ceegoonaniye.
45009013	Yaafa Macaafoochaa "Yaaqoobin shunnoye; tunaballi Eesayin shixxoye" getee bi kooreetoomoniye.
45009014	Illa ama gettehone? Yeeri gondoon shuunaa beetona? Shuunataache.
45009015	Yeeri Muusich "Ikka uroon maariya ta qaawi gaata, maaremmo taane; ikka uroyichoo ariqqiya ta qaawi gaata, ariqqemmo taane" bi itoomoniye.
45009016	Ebich maaroo danemmo maarii beeti Yeer waaneenalli, ashi daaggoona oohee ashi qiiccoona toonoone.
45009017	Yaafa Macaafoochaa Yeeri Faaroonin "Ne toommoochaa ta tunii beeti shuunoona ta giidoon ta bekkiiyemmoyich, ta shigoo shawee toommo bulliich bi arichemmoyich, ebichi naboyichiye neen ta taatiito" iye.
45009018	Illa Yeeri ikka uroon maariya bi qaawi gaata, maariye; ikka uroonoo mulli manjoo tuniiya bi qaawi gaata, mulli manjoo tuniihe.
45009019	Illa Yeeri eechii beeto tunaachii, "And beddaahee amoyich ashoon gondiihe? Yeerichi daaggoon 'Tato toonoone' geton hakkemmo, konine?" getiree diqqich echemmo neene.
45009020	Tunaballi haano ashoocho! Ishichiree Yeerich wochemmo ne koni neene? Nuuqqoochee shuunee beeti qiico shuunaton "Amoyich ebin tuniiqqa taan shuunanne?" getteha?
45009021	Oohee nuuqqee hachacho ikka nuuphoochee ikka qiicoon oogee qiico, wotta ikka qiicoon qalli qiicoon tuniiqqi shuunoyich nuuqqee toommooch hakkoo biich aalla?
45009022	Tunaballi Yeeri bi kaaree shiixxoon bekkiiya, bi hakkoonoo arichiiya shunniye; ebich shiwaree qaaqqoyich qanniti bi kaaree shiixxee qiiceena'on woddoon haa'iihe.
45009023	Bi oogee yiiroochee boonoshi qoodeeyemmoyich shiichiqqi bi qanniiti, bi ariqqati qiiceena'ochi toommooch woriganikkiti bi oogee yiiroon bekkiiya shunniye.
45009024	Eboshiyoo noone getone; noonoo Ayihudeena'ochi daggoochee baach tunataanoon, aagateena'ochi daggoochee wotta ceeggitone.
45009025	Ebiyoomon wotta keemachi Hose'ichi Macaafoochaa Yeeri "Ta asheena'o tunataaneena'on 'Ta asheena'o' getiree ceeggemmo taane; ta shunaani asheena'on 'Ta shunnatina'o' getiree ceeggemmo taane.
45009026	'Ittoshi ta asheena'o toono ittoshine' boonoshi getteeti xaa'ooch aroochaa 'Beeyachi Yeerichi bushiisheena'o' getee ceeggeeyemmina'one" itone.
45009027	Keemachi Isiyaasi bi macaafoochaa "Isra'eeleena'o baharee gasheexi qacoomon boonoshi woddateenolla, giishacheena'o baach wodemmina'one;
45009028	Doono Yeeri shawee toommooch beeti asheena'o bullichi toommooch bi nalloon kaata kuxiree ikka wottoon ceechemmone" iqqi Isra'eeleena'ochon cookii gettitone.
45009029	Wotta Isiyaasi shiichiqqi ishichitoomon, "Beshi Mawa Doono Yeeri nooch yaroon bi echiyaano gaata, Sodoomi Katamoomo tunesho, Gamoori Katamoomonoo shaahesho noone."
45009030	Illa ama gettehone? Cadiqoon dabbaani aagateena'o cadiqiyeete; boonoshi cadiqitoo mulloon Yeerichi toommooch too'iyoonaniye.
45009031	Tunaballi Isra'eeleena'o cadiqo danaa beeti calloon dabbiibee ebi ara callooch shagaaneena'one.
45009032	Amoyichiye shago boonoshi qajito? Shuunoonalli, Yeerichi toommooch mullee too'iyoona cadiqoon boonoshi qaawo qajitoyichiye; Yeeri ishichitone:- "Waayabote! Ciyooni Gepooch asheena'on tephemmi xaqqoon, yexi dichemmi xaqqee guudoon kotiiyemmo taane; tunaballi bi mulloon ebi aroochi toommooch too'ii beeto yeellataache" getee Yaafa Macaafooch bi kooreetoomon ebi ara tephemmi xaqqoona tepheeqqi dihiyeete.
45010001	Ta maneena'ote! Ta yaroo tunati isra'eelee asheena'o wodoon boonoshi danemmoyich oogaton qaatii beeto taane; corootiinoo beeto taane.
45010002	Shalligiqqi qanaatataacheetalli, Yeerich boonoshi qanaatoon ta boonoshich miixoo taane.
45010003	Ashoon Yeeri aabichiree bi cadiqqiiyemmo gaata tuushiichii, boonoshi qelli shuunoona boonoshi cadiqemmi gommon qaawiqqi Yeer waanee danaa beeti cadiqoyich hajeyaaneena'one.
45010004	Boonoshi mulloon bi toommooch too'ii beetina'o bulli cadiqemmoyich Kiristoosi callee tacone.
45010005	Calloon ceechii quyoona danaa beeti cadiqeechon Muusi ishichiqqi kooritone; "Calloo gettii beeton ceechii quyaa beeti asho koniyolla ebi calloona kashoon danemmone" itone.
45010006	Tunaballi Yeerichi toommooch mullee too'iyoona danaa beeti cadiqeechon Yaafa Macaafo ishichiye:- "Ne mulloona 'Koni shimaayooch kechehe?' gettaahine!" iye; ebiyoo Kiristoosin kindiiyaniye;
45010007	oohee "Ne mulloona 'Shawee deshi duch koni kindehe?' gettaahine!" iye; ebiyoo Kiristoosin qitii duukkatina'ochi daggoochee kichiyaniye.
45010008	Tunaballi Yaafa Macaafo ama ite? Ne noonoona ne gettaa beeti, ne mulloonoo ne ibarii beeti Yeerichi qaaro neyee wokkito toonoone; ebiyoo no gettaa beeti, Yeerichi toommooch mullee too'iyee qaaroone.
45010009	Asho bi mulloon Yesuus Kiristoosichi toommooch too'iiqqi cadiqiye; bi noonoonoo miixaqqi wodiye. Ebich "Yesuusi Doonone" iqqa ne noonoona ne miixaa gaata, Yeeri qitii duukkatina'ochi daggoochee biin bi kichoonoo ne mulloona ne ibarii gaata, wodemmo neene.
45010011	Yaafa Macaafo "Bi mulloon Yeerichi toommooch too'ii beeto koniyolla yeellataache" itone.
45010012	Ayihudee ashoonaa Ayihudo tunataani ashoonochi daggooch barbarittino aalloone; ikka Doono bullichi Doonone. Corootoonoo biin qollaa beetina'o bullich beshaa beshiiqqi immii beetone.
45010013	"Doono Yeero! Taan wodiibe!" iqqi ceeggii beeto bulli wodemmone.
45010014	Illa boonoshi mulloon bi toommooch too'iyaaneena'o aabichiree ceeggeheete? Biichon getee waayataanoon aabichiree boonoshi mulloon bi toommooch too'iiyeheete? Gettacho aalloon aabichiree waayeheete?
45010015	Wocheyaanoon aabichiree getteheete? Yaafa Macaafooch bi kooreetoomon. "Gaawa mishiraachoon gettii beeti asheena'ochi womo am shaahoon emirikkitone!"
45010016	Tunaballi bulliyoo mishiraachee qaaroyich de'a getaaneena'one. Keemachi Isiyaasi "Ta Doonocho! No gettati qaaroon koni ibariite?" itone.
45010017	Illa Kiristoosichon getee waayoonaniye Kiristoosichi toommooch mullee too'iyoo danaa beeto.
45010018	Tunaballi "Wochoon waayataaneena'ona?" iyo. Waayatina'one. Yaafa Macaafooch bi kooreetoomon, "Wocheyachina'ochi qaaro shawee toommooch beetina'o bullich waayeehe; Boonoshi gettiti qaaro shawee tuggooch beddaahee shaggiye."
45010019	Daakiqqa wotta, "Isra'eeleena'o ariyaaneena'ona?" iyo. Ariitina'one. Muusi shiichiqqi, "Yeeri 'Ta asheena'o tunataani aagateena'ona ittoshin qanaatiiyemmo taane; Shalligaani aagateena'onoo ittoshin ipiiyemmo taane' itone" iye.
45010020	Keemachi Isiyaasi aafoon kupphaqqi, "Yeeri 'Taan qaawaaneena'oyich danahoye; taachon echataaneena'oyich bekkahoye' itone" iye.
45010021	Tunaballi Isra'eeleena'ochon "Yeeri 'Maaddoochee xum beddaahee taach de'a getaani hukkachi asheena'oyich ta kishoon yaggiyoye' itone" iye.
45011001	Illa "Yeeri bi asheena'on shixxii qajitona?" iyo. Ciroona qayaanoone. Ta wotta Isra'eelee asho, Abrahamichi yaroo, Biiniyaami yoodeexo taane.
45011002	Yeeri shiichiqqi bi kaacciti bi asheena'on shixxii qayaanoone. Yaafa Macaafooch keemachi Eliyaasicho kooreeton ariyaachotina? Yeer waan corootiibee ishichiqqi Isra'eeleena'on taggatone;
45011003	"Ta Doonocho! Ne keemachina'on wuxitina'one; neech deejoo giddaa beeti xaa'oonoo hapitina'one; boonoshi daggoochee ta ikketo baachiye echato; ta kasheenoo kichiya qaawii beetina'one" iye.
45011004	Tunaballi Nuggushoo Yeeri ama iqqiniye bi wochito? "Ba'aalooyich goyinnataani shabaatta huma asheena'on taach echiito taane" iye.
45011005	Ebiyoomon and hini yemeenooch wotta Yeerichi wojoona kaaccati giishacheena'o beetina'one.
45011006	Kaacceyoo asho shuunati shuunoona tunataanoon Yeerichi wojoonaniye; ebi tuno qayi gaata, Yeerichi wojoo ibara wojoo bi tuno echatone getone.
45011007	Aroochee amo tunahe? Isra'eeleena'o boonoshi qaawiti mooyon danataaneena'one; tunaballi Yeeri kaaccitina'o danatina'one; Yeeriyoo echatina'ochi mulloon muumiitone.
45011008	Ebiyoomon Yaafa Macaafooch bi kooreetoomon, "Hanaach beddaahee boonoshi aafo ciinaachemmoyich, boonoshi waamoo waayataachemmoyich, boonoshi mulloonaa boonoshi gaboonon Yeeri kaapitone" getee kooreetone.
45011009	Daawitiyoo ishichiqqi kooritone:- "Maayi madee toommooch boonoshi beetee, Yeeri olla dabbaree boonoshin yeshe; boonoshin kamabe; boonoshin tephi dichibe; boonoshin naxabe;
45011010	boonoshi ciinaachemmoyich boonoshi aafoon kaafe; boonoshi shimatoon goobiibe" itone.
45011011	Illa "Isra'eeleena'o tepheeqqi ciroona dihitina'one getona?" iyoye. Toonoone; tunaballi qanaatoona boonoshi miccemmoyich boonoshi xu'ee naboona agateena'oyich wodoo tunatone.
45011012	Isra'eeleena'ochi xu'o shawee toommeexi asheena'o bullich wojoon, boonoshi dihoo aagateena'oyich wojoon daniiyemmo bi tuna gaata, wotta Isra'eeleena'o bulli Yeer waan boonoshi wotto am shaahoon ebiyee beshi wojoon tunehe?
45011013	Andoo aagateena'o tunati ittoshich ishichiyo:- "Aagateena'oyich mishiraachacho ta tunoon beshaa beshi maddoon tuniiqqa ciinnoye.
45011014	Ebin ta tunii beeto, ta yareena'o tunati Isra'eeleena'o qanaatatee, boonoshi daggoochee ikkikkeena'on ta wodiiyemmoyichiye.
45011015	Dupaa boonoshi echo shawee toommo bulliich beeti asheena'on Yeerina tookki boonoshi shunemmoyich tunii beeto bi tuna gaata, Yeer waan boonoshi wotto qitii duukkatina'ochi daggoochee kechiqqi kashoona beemoomone.
45011016	Shiichee xekeeti ikka xeko Yeerich yaafeeto bi tuna gaata, echato bulli wotta Yeerich yaafeetone. Xeppho Yeerich yaafeeto bi tuna gaata, ateena'o wotta biich yaafeetina'one.
45011017	Tunaballi becheeti zayitee mixoochee ikkikka ateena'o boonoshi xoo'atee, kubbeexi zayitee michi atoochee tunati ne, becheeti zayitee michi ateena'ochi daggooch giyaa xaaqqeeqqa boonoshina tookkii michi xepphoochee kechii beeti mooyo bulliichee qoodeyacho tunato neene.
45011018	Ebich xoo'ati ateena'ochi toommooch geeciyaahine! Ne geecemmi naboo aalloone. Neen shaaggii yechiqqi beeto xepphoalli, xepphoon shaaggaa yechaa beeto ne toono neene.
45011019	Illa "Boonoshi xaa'ooch ta kereeyemmoyich becheeti zayitee michi ateena'o xoo'ateete" gettemmo neene.
45011020	Ibaroone; boonoshi mulloon Yeerichi toommooch too'iyoon boonoshi qaji naboona xoo'aheete; newoo ne mulloon Yeerichi toommooch ne too'iyee naboona neexahine. Ebich ne qelloon ariiballi, geeciyaahine!
45011021	Yeeri shiichiqqi beeti ateena'oyich ariqqataano bi tuna gaata, neechoo wotta ariqqataachemmone.
45011022	Illa Yeerichi maacee manjoonaa ariqqoonon ciine! Bi maacee manjoo dihitina'ochi toommoochiye; tunaballi ebi Yeerichi ariqqoona manjiqqa ne bee gaata, bi ariqqo neechiye; ebi tuno qayi gaata, Yeeri neen wotta xoo'i bajemmone.
45011023	Ara Ayihudeena'o wotta boonoshi mulloon Yeerichi toommooch "Too'iyaache" getoochee boonoshi wotta gaata, Yeeri wochiree boonoshin zayitee michi atee daggooch giijemmone; ebiyoo Yeeri wochinnon giijoon hakkemmo bi tunatoyichiye.
45011024	Yeeri neen kubbooch beeti zayitee mixoochee kuxxii deebiqqi, neen shaahaani magi bechee zayitee michi daggooch geddiqqi bi xaaqqitoyee, ara magi bechoochee xoo'ati ateena'on aafi boonoshi xaa'ooch giijiqqi xaaqqoo beshoon biich kettataacheha?
45011025	Ta maneena'ote! Ebi maacee mooyon ittoshi tuushemmoyich shunaache. "Mullacho noone" getiree naadeeyahotine! Yeer waan wottemmi aagateena'o bulli Yeerichi taatittineech boonoshi giyimmi wottoon ikkikka Isra'eeleena'ochi mullo muumatone.
45011026	Ebiyoomon Yeeri Isra'eeleena'o bullin wodiiyemmone. Yaafa Macaafooch ishichee bi kooreetoomon:- "Wodiyacho Ciyoonee keyiree, Yaaqoobichi yareena'o daggoochee axaaxittinoon wokkiiyemmone.
45011027	Yeeriyoo 'Boonoshi axaaxoon ta wokkiihooba, boonoshina tookki ta giyemmi wogo ebine' itone."
45011028	Isra'eeleena'o mishiraachee qaaroon boonoshi qajitoyich Yeerichi shixachina'one; ebiyoo Ayihudee asho tunataani ittoshich gaawato tunatone; tunaballi Yeeri bi kaacciti qaabbachina'oyich bi gibanikkiti gibanoochee tiyitona Yeeri boonoshin shunnitone.
45011029	Yeeri ashoon bi waan ceeggiqqi bi wojoon bi immitoyee gub, "Akkiya ebin tuniitote?" getaache.
45011030	Aagateena'o tunati ittoshi ebiyee aaf Yeerich de'a getaano ittoshine; tunaballi and Isra'eeleena'o Yeerich de'a boonoshi geto qajitoyich, ittoshi maaroon danahotine.
45011031	Ebiyoomon maaroon ittoshi danatoyich eboshi wotta and Yeerich da'a getaaneena'one; ebi tunato boonoshi wotta Yeerichi maaroon and boonoshi danemmoyichiye.
45011032	Yeeri asho bullin bi maaremmoyich, biich "De'a getaache" getona cuchatina'o boonoshi tunemmoyich boonoshi bullin tuniihe.
45011033	Yeerichi wojee gaanno, shalligoonaa ariyoona am shaahoon woddate! Tuniiya bi kuxxiti mooyon koniyolla maqqiqqi ariyoon hakkaache; bi gommonoo qaawi danoon hakkemmo aalloone.
45011034	Yaafa Macaafooch ishichee bi kooreetoomon, "Doono Yeerichi gaboon ariito, konine? Oohee biin boyato, konine?
45011035	Oohee biich Yeeri qoccemmoyich Yeerich erattiito, konine?"
45011036	Bulli mooyo halleeto biinnaniye; halleeti mooyo bullin deggii neechito, biine; halleeti mooyo bulli beeto biichiye; biichoo bulli yemeenoon oogee yiiroo tunabe; tookkona.
45012001	Illa ta maneena'ote! "Ittoshi ashittinoon Yeerin emirikkii beeto, kashacho tunatonaa yafeeti deejoomonon tuniiree biich giddiibote!" iqqa Yeerichi ariqqoona ittoshin qollahoye; ebiyoo Yeerich ittoshi goyinnemmi ibara gommone.
45012002	Gaawatonaa biin emirikkii beetona, shapaalloonoo tunati Yeerichi daaggoon xiishii ariyoon ittoshi hakkemmoyich, Yeeri andra mulloon bi imee andrabotalli, hini shawee toommeexi asheena'ochi mooyon dabbiyaahotine!
45012003	Yeeri taach immiti wojoona ebin ittoshi bullich gettaa beeto taane; Yeeri bi ikki ikkoyich bi immiti mullee too'iyoomon tachiree gabiballi, "Ta besh taane" geti geecoona gabaaye;
45012004	ikka ashittinooch meeti quumeena'o beetina'one; tunaballi quumeena'o bullichi shuunoo ikkoo toonoone.
45012005	Ebiyoomon no wotta meeto tunaachaa Kiristoosina tookkii nooch beeti ikkittinoona ikka ashittino noone; noonnaa noonna no ikki ikkoo bareena'ochi quumo noone.
45012006	Yeeri nooch immiti wojoomona bari bara wojoo nooch beetone; Yeerichi wochoon getti wojoo bi tuna gaata, no mullee too'iyoomona Yeerichi wochoon getone;
45012007	kittinneena'on dego bi tuna gaata, kittinneena'on degona kupphabone; dojoo bi tuna gaata, dojoona kupphabone;
45012008	ciico bi tuna gaata, ciicona kupphabone; imo bi tuna gaata, mulloochee tiijiree imbone; kittinneena'on yaabii beeti asho bi tuna gaata, kuppharee yaabibe; bareena'oyich ariqqaa beeto bi tuna gaata, emiribee de'ittinoon bekkiibe.
45012009	Ittoshich beeti shuno qettoyee damboo tunaaye. Gonda mooyon tiyaarabote! Gaawa mooyona tookki ikkottabote!
45012010	Manaa manoochoomon ittoshinaa ittoshina shunabote! Ittoshinaa ittoshina ikkoo baroon oogiibe!
45012011	Ittoshi shuunaa beeti shuunoona kupphabotalli beeniyaahotine! Qeeci mulloona Doonoyich maddibote!
45012012	Gibano ittoshich beetoyich emiribote! Iritoon haa'ibote! Corootoona kupphabote!
45012013	Muccaa iriteeti kittinnee maneena'oyich ittoshich beetoochee qoodibote! Iibbeena'on iibbiyoyich kupphabote!
45012014	Ittoshin du'ii beetina'on Yeeri diiremmoyich qollabotalli, upaahotine!
45012015	Emirii beetina'ona tookki emiribote! Eepii beetina'ona tookki eefote!
45012016	Ittoshinaa ittoshina ikka mulloona ikkottabote! Qellee oogiyee mooyon gabiyaahotine! Tunaballi ittoshi qelloon yittiiqqi beemon doyibote! "Mullacho taane" getiree naadeyaahotine!
45012017	Konicholla gondeechi qoodoon gondoon wochiyaahotine! Asho bullichi aafooch gaawato tunati mooyon shuunabote!
45012018	Asho bullina tookkii diggoona beemoyich ittoshich hakkeeto bullin tuniibote!
45012019	Ta shunachina'ote! Nichoon kichiyaahotine! " 'Gondoon shuunatina'ochi toommooch nichoon gaaccemmo taane; bareena'on boonoshi xuuxiitoomon ta wochiree boonoshin xuuxiiyemmo taane' itone Doono Yeeri" getee Yaafa Macaafooch kooreetone. Ebich Yeerich bulliibote!
45012020	Tunaballi ne shixacho shaaca gaata, maanjibe! Bi shachawa gaata, uchibe! Ebiyoo ebin ne tuniyoona biin yeellii beeto ne tunatoyichiye.
45012021	Gondoon de'oona wochiballi, gondo neen koyi wochaaye.
45013001	Asho bulli biyee damba tunati iraasheena'oyich de'a gete! Ebiyoo Yeeri daaggaanoon iraasho aallo bi tunatoyich, qeejii beeti iraasheena'onoo iraashiito Yeeri bi tunatoyichiye.
45013002	Ebich iraashoyich "De'a getaache" ii beeto Yeeri neechiti doyooniye "De'a getaache" bi ii beeto; ebi ara "De'a getaache" ii beetina'o boonoshi toommooch nalloon deebemmina'one.
45013003	Ukkureena'o gondoon shuunaa beetina'onalli, de'oon shuunaa beetina'on shattii beetina'o tooneena'one. "Iraashoon shataache" getoon ne qaawi gaata, illa gaawaton shuunabe! Bi waanee gallatoon danemmo neene;
45013004	neech gaawati mooyon bi tuniiyemmoyich Yeerichi maddachone. Sheefoon bi cuyato baad toonoone; ebich gondoon ne shuuna gaata, shate! Yeerichi maddacho tunaqqi gondoon shuunaa beetina'ochi toommooch Yeerichi kaaroon shaggii beetone.
45013005	Ebich Yeerichi kaaroon ne shattatoyich baach ikketo tunataanoon, wotta ne mullo neen bi ittibatataachemmoyich iraasheena'oyich de'a gete!
45013006	Wotta ebi shuunoona kupphaa beeti, Yeerichi maddachina'one; ebich boonoshi echaa beeti damoojoon qoccii beeto ittoshine.
45013007	Bullich tun bedoon tuniibote! Damoojo echammoyich gibiroon, qaraxo echahommich qaraxoon qocote! Shatteeya bedoon shatote! Oog bedoon oogiibote!
45013008	Bara ashoon shunnii beeto calloon ceechitone; ebich ittoshinaa ittoshina shunoyee beshatee konichi hiisholla ittoshi toommooch beeyaaye.
45013009	"Shunoon maayaahine! Ashi kashoon kichiyaahine! Gaajaahine! Ashicho tunato bullin qaatiyaahine!" ii beeti calloonaa bara calloo bullina "Neenoomi ne manoon neenna tachiree shune!" ii beeti qaaroona taccatone.
45013010	Biinoomi bi manoon shunnii beeti asho amoomo itee ebi bi shunnii beeti ashoon xu'aache. Ebich biinoomi bi manoon shuno calloo bullin ceechoone.
45013011	Kiristoosi wotta waaree noon wodiiyemmi aabo no mulloon bi toommooch no too'iiti aaboyee beshoon and no waan katinnitone. Ebich tokkatoochee no tiyemmi saato and shaggito bi tunoon yemeenoon ariibote!
45013012	Xumo beshatee araddoo harii bekkatoomone. Illa mandaree shuunoon shooti dufiichi, bekkeechi ginee qiicoon cuyabone.
45013013	Araddee bekkoona sha'aa beeti asheena'ochoomon gaawa qocoona beebone; qelloon battii beeti duubonaa mashoona tunaaye; shunee mamonaa yeellii beeti kaayona tunaaye; kaaroonaa qanaatoona tunaaye.
45013014	Tunaballi Doono Yesuus Kiristoosin qoraddoochoomon tahabote! Meeno qaatii beeti mooyon ceechiya meenoyich gaboon qayote!
45014001	Illa ittoshi daggoochee bi mulloon Kiristoosichi toommooch too'iyoona bat kupphataani asho bi bee gaata, shiqqiyaahotine! Bi gabii beeti gaboyich gajiteyaahotine!
45014002	Ikka asho amashee mooyonolla bi maayemmoyich daaggeeto bi tunoon ibarii beeto beetone; tunaballi mullee too'iyoona kupphataano amashee meenonolla maataache.
45014003	Ebich maa beeto "Maataache" iqqi qajiton qallaayaaye; "Maataache" iqqi qajito maa beetochi toommooch nallaaye. Ebiyoo Yeeri biin shiqqiiqqi qayaano bi tunatoyichiye.
45014004	Haano! Baroochi aafee bushoo toommooch nallii beetocho! Ne koni neene? Ebi aafee bushoochi shuunoo tato bi tunoonaa tunee bi qayonon nallii kuxon hakkemmo bi doono baachiye; bi dihi gaata, oohee bi neexa gaata, bi hajee doonoyichiye; tunaballi Yeeri biin neechoon hakkemmo bi tunatoyich neexemmone.
45014005	Ikka araddoo bara araddoyee beshoon tuniiqqi gabii beeti asho beetone; araddoo bulli barbaraano, ikkoo baach bi tunoon gabii beeti asho beetone. Ebiyoomi mooyina'on bi ikki ikkoo bi qelli qellee gaboona manjiiree ariibe.
45014006	"Ikka araddoo bara araddoyee beshoone" iqqi oogii beeti asho bi Doonoyicha iqqi oogiihe. "Amashee mooyonolla ta maa gaata taach daaggeetone" iqqi maa beeto Yeerin bi gallataa beetoyich, Doono Yeericha iqqi maahe. "Maataache" iqqi qajii beeto Doono Yeericha iqqi qajiye; Yeerinoo gallatahe.
45014007	Kashoona no beetee, Doono Yeericha iqqa beehone; no qititeenoo Doono Yeericha iqqa qitiyone. Ebich no daggoochee ikkolla bi qellich baach beetaache; bi qellich baach qitaache. Illa kashoona no beetee, oohee no qititee, Doono Yesuusicho noone.
45014009	Ebiyoo qititina'onoo kashachina'onoo biicho tuniiree hajoyich Kiristoosi qititoyichiye; wotta qitii duukkatina'ochi daggoochee bi kechitoyichiye.
45014010	No bulli Kiristoosichi nallee gabbaree aafooch neexemmo noone. Ebich ne manoochi toommooch amoyichiye ne nallii beeto? Newochi wotta ne manoon amoyichiye ne qallaayii beeto?
45014011	"Doono Yeeri ishichiye:- 'Ta Beeyacho taane; ashi guratoo bulli taach goyinnemmone; ashi heciyoo bulli Yeeri ta tunoon miixemmone' itone" getee Yaafa Macaafooch kooreetone.
45014012	Illa no ikki ikkoo no qelli qelli shuuneechon Yeerichi aafoochaa echeeree wochemmo noone.
45014013	Illa hanaachina ikka getiree noonnaa noonna ikkoo baroochi toommooch nalloon qaye. Ebiyeenoo wotta kittinnee ikka bi manoon yexi axaaxooch dechemmi mooyon hallaayone.
45014014	Bi qelloona ee'o tunati mooyo amolla aallo bi tunoon Doono Yesuusina tookkii taach beeti ikkittinoona tunaqqa xiishii ariito taane; tunaballi "Ee'oone" iqqi gabii beeti ara ashoyich ee'oone.
45014015	Kittinnee ne manoon ne maa beeti maayi naboona ayinikkii beeto ne tuna gaata, illa biin shunaano ne tunoon ne shuunaa beeti mooyona bekkii beeto neene. Biicha iqqi Kiristoosi qititi asho ne maa beeti maayi naboona shiwaree qaaqqooch bi dupeyaachemmoyich ne qelloon ariibe!
45014016	Illa "Gaawatone" iqqi ittoshi shuunaa beeti mooyo naaggeyaachemmoyich ittoshi qelloon ariibote!
45014017	Ebiyoo Yeerichi taatittino cadiqoonaa diggoona, Yaafa Ayaanoochee tunati emiroonalli, maayoonaa uyoonochi mooyo tuno bi qajitoyichiye.
45014018	Ebiyoomon tuniyoona Kiristoosich hajee beeti asho Yeerin emirikkii beetone; ashoonoo naadee beetone.
45014019	Illa ebi tuna gaata, diggoo halleeyemmi mooyon, noonnaa noonnonoo eenniiyemmi mooyon dabbibone.
45014020	Maayi naboona Yeerichi shuunoon hapiyaahine! "Maayo taane" ito bulli xalloone; tunaballi maayoon ne mami naboona bara ashoon yexi dichemmi xugoon ne tuna gaata, gondoone.
45014021	Meenon mami qayo, mashii beeti woyinee uyoon uyi qayo, bara ashoon xugo tunaree yexi dichemmi mooyon tuniyee qayoo gaawatone.
45014022	Ebi mooyoyich ne gabii beeti gaboo neennaa Yeerinochi daggooch baach tunabe. "Gaawatone" iqqi bi maa beeti maayoyich bi mullo biin ittibatataani asho diireetone.
45014023	Tunaballi bi mulloona axiraachaabee bi maa gaata, "Gaawatone" iqqi ibariyoo bi qajitoyich, Yeeri bi toommooch nallitone. "Gaawatone" iqqa no ibariyaani mooyon no shuuna gaata, axaaxoone.
45015001	Ebich Kiristoosichi toommooch mullee too'iyoona kupphati no, no qelloon emirikkoon qayiichi kupphataaneena'ochi shaagoon shaago nooch qaawiihe.
45015002	Kiristoosiyolla bi qelloon emirikkaanoone; Yaafa Macaafooch bi kooreetoomon, "Ne toommooch boonoshi qoonniti qoono ta toommooch kindiye" getteeto ceenniye. Ebich no ikki ikkoo kittinnee no manoon no eenniiyemmoyich biich gaaccemmi gaawa mooyon shuunaree biin emirikkibone.
45015004	Yaafa Macaafoochee no danaa beeti haa'iyoonaa goggoona gibano nooch bi beeyemmoyich, shiichiqqi Yaafa Macaafooch kooreeto bulli nooch dojiya kooreetone.
45015005	Ikka mulloona tunaree ikka qaaroona no Doono Yesuus Kiristoosichi Nihoo Yeerin ittoshi oogiiyemmoyich, haa'iyoonaa goggiyoona bi waan ceenniti Nuggushoo Yeeri Kiristoosichi qocoon dabbiree ittoshinaa ittoshina ikka mulloona ikkottaqqi beemi hakkoon ittoshich imbe.
45015007	Ebich Yeeri oogemmoyich Kiristoosi ittoshin bi waan bi katichoon shalligibee ebiyoomon tuniibotalli, ittoshinaa ittoshina ikkoo baroon shiqqiyaaye.
45015008	Kiristoosi Ayihudeena'ochi maddacho bi tunato, Yeeri gibaneeto bi tunoon bekkiiya qaabbachina'oyich gibanikkeeti gibanee qaaroon bi ceechoyichiye;
45015009	wotta aagateena'o Yeerin bi maaroyich boonoshi oogiiyemmoyichiye iyo. Yaafa Macaafooch bi kooreetoomon, "Ebich aagateena'ochi daggoochaa neechon miixemmo taane; Shoddabee neen gallatemmo taane" iye.
45015010	Wotta "Aagateena'ote! Yeerichi asheena'ona tookki emiribote!" iye.
45015011	Wochiqqi wotta "Aagateena'o ittoshi bulla! Doono Yeerin gallatabote! Asheena'o bulli naadibeete" iye.
45015012	Wochinnoon wotta keemachi Isiyaasi "Iseyi yaroo woyemmone; aagateena'onoo hajiya tiyemmone; boonoshiyoo biin gibanemmina'one" iye.
45015013	Gibanee giimbo tunati Nuggushoo Yeeri Yaafa Ayaanee giidoona ittoshich gibano woddemmoyich ittoshi mulloon bi toommooch ittoshi too'iitoyich emiroonaa diggoonon ceechiree ittoshich imbe.
45015014	Ta maneena'ote! Ittoshi, ittoshi qelloona gaawa mooyon shuunoyich gabiqqi shuun ittoshi bedo bullin, ariyoona ittoshi ceenon, wotta ittoshinaa ittoshina ikkoo baroon kaaraa ciicon hakkemmo ittoshi tunoon, ittoshichon ta ta qelloona manjiiqqa ariito taane.
45015015	Yeeri taach immiti wojee naboona wochinnoon wottaree ittoshin shalligichoyich ebi wochooch ikkikka mooyina'on aafee kupphoona koorito taane.
45015016	Yeeri ebi wojoon taach bi immito aagateena'oyich Kiristoos Yesuusichi maddacho ta tunemmoyichiye. Aagateena'o Yaafa Ayaanoona yaafeeree Yeerina shunnati deejoomon boonoshi tunemmoyich, Yeer waanee taach immati mishiraachee qaaroon gettaabee qeeshoochoomon maddii beeto taane.
45015017	Illa Kiristoos Yesuusina tookkii taach beeti ikkittinoona Yeerich ta maddii beeti maddoona geecii beeto taane.
45015018	Aagateena'o Yeerich de'a boonoshi gettemmoyich, Kiristoosi bi qaaroonaa bi shuunoona, mallatoonaa woriganikkiti mooyonochi giidoona, Yaafa Ayaanee giidoona ta waanaa tunaqqi bi shuunati mooyoyee beshi bara amoonolla getoyich aafoon kupphataache. Ebich Yerusalemee tiijiqqa Iliqoonee Shawooch beddaahee guuddaqqa Kiristoosichi mishiraachoon ikkeenolla echiyaanoon gettaa bechito taane.
45015020	Ebiyee bara asho baashiti toommooch ta hagaachemmoyich, asheena'o Kiristoosichi shigo ceeggeetee boonoshi waayataani xaa'ooch mishiraachee qaaroon bechii getoyich qiiccato taane.
45015021	"Shiichii biicho boonoshich getteyaaneena'o beeggemmina'one; waayataaneena'oo shalligemmina'one" getee Yaafa Macaafooch bi kooreetoomone.
45015022	Ebichi naboona wotta and beddaahee ittoshi waan womon hakkaano taane.
45015023	Tunaballi and hini ta beeti shawooch gubbich ta shuunemmi bara shuunoo aallo bi tunatoyich, ebiyeenoo ittoshin hammii beegoyich wodda naton qaatoo taach beetoyich,
45015024	katinoon ittoshi waan hamma gibanaa beeto taane. Isifaanee Shawooch hamibee ikkot ittoshin beeggemmo taane; shiichiree ittoshina danaree giishacha aaboon ittoshi waan kotaree ta emiritoyee gub, arooch hammemmo taane; wottoo ta gommoyich taan deggemmo ittoshi tunoon gibanaa beeto taane.
45015025	Tunaballi and Yeerina yaafeeti kittinneena'on gaachemmi mooyon yechaqqa, Yerusalem hammaa beeto taane.
45015026	Makidooninaa Akaayee Shawoonooch beeti kittinneena'o Yerusalem beeti, Yeerina yaafeeti kittinneena'ochi daggooch beeti girachina'on degoyich shunnitina'one.
45015027	Ebin boonoshi qelloona degga shunnitina'one; wotta ebiyoo tun beda mooyone. Ayihudeena'o boonoshich immati Yaafa Ayaanee wojoochee aagateena'oyich qooditina'one; ebich meenoyich qaawii beeti mooyona wotta Ayihudeena'on gaacho boonoshich qaawiihe.
45015028	Illa ebi boonoshi immiti wojoon daami shaggii imiichi ebin ta ceechitoyee gub, ittoshi waanina besharee Isifaanee Shawooch hammemmo taane.
45015029	Ittoshi waan waaree Kiristoos waanee danaa beeti ceeni wojoon ittoshich qoodemmo ta tunoon arii beeto taane.
45015030	Illa ta maneena'ote! Taach Yeerin qollabee, taanna tookki ta qiiccaa beeti qiiccoomon ittoshi qiiccemmoyich, Doono Yesuus Kiristoosinaa Yaafa Ayaano immii beeti shunoona ittoshin qollaa beeto taane.
45015031	Yihudee Shawooch beeti, Yeerich de'a getaani asheena'ochi kishoochee ta wodemmoyich, wotta Yerusalem ta daammaa beeti wojoona Yeerina yaafeeti kittinneena'o emiremmoyich taach Yeerin qollabote!
45015032	Aroochee Yeerichi daaggoo bi tuna gaata, emiroona waaree ittoshi waan kashemmo taane.
45015033	Diggee Nuggushoo Yeeri ittoshi bullina tookki tunabe; tookkona.
45016001	Kenkiroosi Katamooch beeti kittinnee guuphi daggooch Kiristoosichi shuunee maddoona gibaneeti manee Feeben ittoshi waan hammaa beetine.
45016002	Yeerina yaafeeti kittinneena'on ittoshi iibbii beetoomon, biinoo wotta ittoshi iibbiiyemmoyich ittoshich shalligichii beeto taane. Biyoo meetina'on deggaa beeti, taachoo dege tunati maneene. Ebich ittoshiyoo wotta biich qaawii beeti mooyo bullina biin degote!
45016003	Kiristoos Yesuusichi shuunoon taanna tookkii gogaa shuunaa beeti Firikilinaa Aqilinoyich ta diggiyoon getote!
45016004	Boonoshiyoo boonoshi kashoonolla aaxxiyaanoon taach qitiya kuxxiti asheena'one; ta ikketo baach tunataanoon, wodda xaa'oona corootoyich kicee beeti aagatee kittinnee guupho bulli naadii beeti asheena'one.
45016005	Ebi Firikilinaa Aqilinochi kexooch kicee beeti kittinnee guuphoyich ta diggiyoon getote! Isiyee Shawoochee bi mulloon Kiristoosichi toommooch too'iyoona qaabboo tunati, ta shunnaa beeti Axenoosich ta diggiyoon getote!
45016006	Ittoshicha iqqa woddoon aajati Maariyamich ta diggiyoon getote!
45016007	Mishiraachachina'ochi daggoochee "Woraafa" getteetina'o, wotta boonoshi mulloon Kiristoosichi toommooch too'iyoona tayee qaabbeena'o, taanna tookkii cuchati ta xibeena'o andraqoosinaa Yuliyaasinoyich ta diggiyoon getote!
45016008	Kiristoosina nooch beeti ikkittinoona ta shunnaa beeti Aphilaaxoosich ta diggiyoon getote!
45016009	Doono Yesuusina nooch beeti ikkittinoona noonna tookkii shuunati Uribaanoosich, ta shunnaa beeti Ixaakoosich ta diggiyoon getote!
45016010	Kiristoosich gibaneeto tunaqqi naadeeti Ephileesich ta diggiyoon getote! Arixoobuloosichi kechi asheena'oyich ta diggiyoon getote!
45016011	Ta xiboo Heridoonich ta diggiyoon getote! Nariqoosi kechi asheena'ochi daggoochee boonoshi mulloon Doono Yesuusichi toommooch too'iitina'oyich ta diggiyoon getote!
45016012	Doono Yesuusich maddoona aajii beeti Xiroofininaa Xirifoosinoyich ta diggiyoon getote! Doono Yesuusich shuunoona oogaton aajati, shunnati no manee Farisaadich ta diggiyoon getote!
45016013	Doono Yesuusich gibaneeti maddachi Roofoonich, bi hajee bushoon tuniiqqa taan deggati bi indechoo ta diggiyoon getote!
45016014	Anqeexoosinaa Filigooninoyich, Herimeenichoo, Pharibaanichoo, Herimaanichoo, boonoshina tookkii beeti kittinnee maneena'o bullichoo ta diggiyoon getote!
45016015	Filigooninaa Yuuliyaaninoyich, Neeriyoosinaa bi maneenoyich, Alipaanich, boonoshina tookkii beeti Yeerina yaafeeti kittinneena'o bullichoo ta diggiyoon getote!
45016016	Yaafeeti gommona tunati shumeyoona ittoshinaa ittoshina ikkoo baroon diggiibe. Corootoyich wodda xaa'ooch kicee beeti kittinnee guuphi asheena'o bulli ittoshin diggii beetina'one.
45016017	Illa ta maneena'ote! Ebiyee aaf waayaqqi ittoshi ariiti qaaroon shixxii beetina'o waanee, ashoonaa ashoonochi daggooch barbarittinoon hallii beetina'o waanee, xugo tunaa beeti asheena'o waanee ittoshi qelloon ittoshi quyemmoyich ittoshin qollaa beeto taane; eboshi waanee baribote!
45016018	Ebiyoomi asheena'o boonoshi maacoyich baachalli no Doono Yesuus Kiristoosich hajeyaaneena'one; gaawato shaahii beetonaa maanjee yibbaatoona diqqa asheena'ochi mulloon dachii beetina'one.
45016019	Mishiraachee qaaroyich ittoshi de'a geto asho bullich waayeetone. Ebich ittoshi mooyo taan emirikkitone; gaawa mooyon shuunoyich ariyachon, gonda mooyon shuunoyich tuushoon ittoshi tunemmoyich shunnoye.
45016020	Diggee Nuggushoo Yeeri Sheexaanoon kaata yexi dichiree ittoshi baatee dechiich dupemmone. No Doono Yesuus Kiristoosichi wojoo ittoshina tookki tunabe.
45016021	Taanna tookkii shuunaa beeti Ximootiyoosi, ta xibeena'o Luqiyoosinaa Yaasoonina, Sophaaxiroosiyoo ittoshin diggii beetina'one.
45016022	Hini wochoon Phawuloosi getee kooriti Xeritiyoosi tawoo Doono Yesuusina ittoshin diggii beeto taane.
45016023	Taannaa kittinnee guupho bullinon iibbii beeti Gaayoosi ittoshin diggii beetone. Hini katamee araaqee iraashoo Araaxoosi, no manoo Qarixoosiyoo ittoshin diggii beetina'one. [
45016024	No Doono Yesuus Kiristoosichi wojoo ittoshi bullina tookki tunabe; tookkona.]
45016025	Bulli yemeenee Nuggushoo Yeeri wonnee yemeenoochee tiijiqqi aachee yagiti mooyon "And gaxxeebe" itone. Ebich keemachina'o boonoshi kooriti macaafoochaa xallaayii gettitina'one; aagateena'oo boonoshi mulloon Yesuus Kiristoosichi toommooch too'iiree biich de'a boonoshi gettemmoyich waayaqqi ariitina'one. Illa ta gettaa beeti mishiraachoomonaa Yesuus Kiristoosicho gettee beeti wochoomona ittoshin kupphiyoon hakkemmi,
45016027	bi ikketo baach ariyacho tunati Yeerich Yesuus Kiristoos waanaa bulli yemeenoon oogee yiiroo tunabe; tookkona.
46001001	Yesuus Kiristoosina wocheeti, mishiraachacho tunoyich Yeerichi daaggoona ceeggati Phawuloosi taane. Qorontoos beeti Yeerichi kittinnee guuphoyich, Kiristoos Yesuusina tookkii boonoshich beeti ikkittinoona Yeeri yaafitina'onaa biich diireetina'ona boonoshi tunemmoyich bi ceeggitina'oyich, ebi wochoon koorii daachii beeto taane. Aree hillooch wotta boonoshi kicee beeti xaa'oo bulliichaa nooch Doono, boonoshichoo Doono tunati Yesuus Kiristoosich goyinnaa beetina'o bullich hini ta wochoon bechibote! No Nihoo Yeerinaa no Doono Yesuus Kiristoosina waanee wojoonaa diggoona ittoshich tunabe. Taanna tookkii beeti no manoo Sostenoosiyoo ittoshin diggii beetone.
46001004	Kiristoos Yesuusina ikkottati ittoshich Yeeri immiti wojee naboyich bulli aaboona ta Nuggushoo Yeerin gallataa beeto taane.
46001005	Ta gallataa beeto, ittoshich no miixati Kiristoosichi qaaroon Yeeri manjiitoyichiye; bulli mooyona, ebiyoo yibbaatoo bullinaa ariyoo bullina, Yesuus Kiristoosina ikkottati ittoshich bulli gommona woddiiqqi bi immitoyichiye.
46001007	Ebich Yeeri no Doono Yesuus Kiristoosichi womon bi bekkiiyemmi aaboon ittoshi quyaa beeti daggooch, Yaafa Ayaano immii beeti wojoochee ikkolla ittoshich shapito aalloone;
46001008	wotta Yeeriyoo no Doono Yesuus Kiristoosi wottaree bi woyemmi aabooba amoonolla qoonneyaani, xalloo ittoshi tunemmoyich, ciirooch beddaahee ittoshin manjiiree neechemmone.
46001009	Bi bushoo no Doono Yesuus Kiristoosina tookki ikkittino ittoshich bi beeyemmoyich, ittoshin ceeggiti Yeeri ebin ceechoyich gibaneetone.
46001010	Tunaballi ta maneena'ote! Ittoshi daggooch kuppha kaaro beemon ikkikka Qelo'i kechi asheena'o waanee waayato taane. Ta waayatoo, ittoshi qelli qelloona bari bara mooyon ittoshi yibbaatooniye. Ikkoo "Phawuloosichi getooniye ta waayemmo", ikkoo "Aphiloosichi getooniye ta waayemmo", ikkoo Keefichi getooniye ta waayemmo", baroo wotta "Kiristoosichi getooniye ta waayemmo" ii beeto ittoshine. Ebich ta maneena'ote! Ittoshi bulli ikka yibbaatoon ittoshi yibbaatemmoyich, no Doono Yesuus Kiristoosichi yakkiracho tunaqqa ittoshin qollahoye; ikka mulloonaa ikka gaboona ikkottabotalli, kaaraqqi bari bara guupheyoo ittoshi daggooch beeyaaye.
46001013	Kittinneena'o bulli Kiristoosichi ashittino tunatina'one; illa ara ashittino aabichiree qoodeeyehe? Ittoshich yooddato, Phawuloosina? Oohee aacona ittoshi afaalleeto, Phawuloosichi shigoonaniya?
46001014	Qeriphoosinaa Gaayoosinoyee damba ittoshi daggoochee koninolla aacona afaallaano ta tunoyich, Yeerin gallatahoye.
46001015	Ebich koniyolla "Aacona ta afaalleeto, Phawuloosichi shigoonaniye" geton hakkaache.
46001016	Eeha, Isxifaanoosichi kechi asheena'on wotta aacona afaallito taane; tunaballi ebiyee damba bara ashoon aacona ta afaalloon xiishaano taane.
46001017	Kiristoosi taan bi wochato, bi mishiraachee qaaroon ta gettemmoyichalli, ashoon aacona ta afaallemmoyich toonoone; Kiristoosi masqalee toommooch bi qitoona danati giidoo bi boggeyaachemmonaa duubo bi tunataachemmonoyich, ta gettaa beeto yibbaatee acona toonoone.
46001018	"Kiristoosi masqalee toommooch yoodee qititone" ii beeti qaaro shiwaree qaaqqooch hammii beetina'oyich tuushittinoone; tunaballi wodiqqa Yeerichi kexooch hammaa beeti nooch Yeerichi giidoone.
46001019	Yaafa Macaafoochaa "Shalligachina'ochi shalligoon aalliiyemmo taane; Ariyachina'ochi ariyoon bajemmo taane" getee kooreetone.
46001020	Illa shalligachina'o aayeete? Muusichi callee dojachina'o aayeete? Hini yemeenee ariyachi gajiteyachina'o aayeete? Yeeri biich de'a getaani hini shawee toommeexi ashi shalligoon tuushoo tuniyaanoona?
46001021	Yeeri bi hajee shalligoona biich de'a getaani hini shawee toommeexi asheena'o boonoshi shalligoona biin boonoshi ariyaachemmoyich, boonoshin tuushiitone; boonoshi gaboochaa "tuushittinoone" gettee beeti, hini no gettaa beeti mishiraachee qaaroona boonoshi mulloon Kiristoosichi toommooch too'ii beetina'on wodiyoyich, Yeerichi daaggoo tunatone.
46001022	Ayihudeena'o mallatoon beegoyich Yeerin qollaheete; Giriikeena'oo shalligoon daniya qaawiyeete;
46001023	tunaballi no "Kiristoosi masqalee toommooch yooddee qititone" ii beeti mishiraachee ceegoon bechii beeto noone; "Kiristoosi masqalee toommooch yooddee qititone" ii beeti yibbaatoo Ayihudeena'on tiyaarii beeti yibaatoone; aagateena'oyichoo tuushittinooniye bi shaahii beeto.
46001024	Tunaballi hini mishiraachee qaaro, Yeeri ceeggiti Ayihudoyich tunabe, Giriikoyich tunabe, Yeerichi giidoonaa Yeerichi shalligoona tunati Kiristoosine.
46001025	Ebiyoo tuushittino shaahii beeti Yeerichi shalligoo ashi shalligoyee bi beshitoyichiye; niroo shaahii beeti Yeerichi giidoo ashi giidoyee bi beshitoyichiye.
46001026	Ta maneena'ote! Yeeri ittoshin bi ceeggiyooba, am shaaha asho ittoshi gaata, eke shalligibote! Ittoshi daggoochee meetina'o hini shaweexi ashi shalligoomi shalligachina'o tooneena'one; ittoshi daggoochee meetina'o hini shaweexi ashi giidoomi giidachina'o tooneena'one; ittoshi daggoochee meetina'o hini shaweexi ashi gaboochaa ogooga ashi yareena'o tooneena'one.
46001027	Ebiyoomon shalligachina'on yeelliyoyich, Yeeri hini shaweexi ashi gaboochaa tuusheena'on kaacciye; giidachina'on yeelliyoyich, hini shaweexi ashi gaboochaa giidaalli nireena'onoo kaacciye.
46001028	"Hini shawee toommooch beeteete" getteeti mooyina'on aalliyoyich, Yeeri hini shaweexi ashi gaboochaa hoxeeqqi dupati mooyina'onaa batteeti mooyina'onon kaacciye;
46001029	ebich Yeerichi aafoochaa geecoon hakkemmo koniyolla aalloone.
46001030	Tunaballi Yeeri Kiristoosina tookkii noon ikkochitone; bi waanee danaa beeti shalligoonoo Kiristoosina nooch immitone; bi aafooch axaaxaalli cadiqoon tuniiqqi noon nechitone; biich noon yaafitone; axaaxee guuchittinoocheenoo noon kichitone.
46001031	Ebich Yaafa Macaafooch bi kooreetoomon, "Geecemmo Doono Yeerina geecibe".
46002001	Ta maneena'ote! Ebiyee aaf ittoshi waan ta waahooba, Doono Yeerichi maacee mooyon ittoshich ta gettato, yibbaatee beshoona, oohee shalligee beshoona toonoone.
46002002	Arooba ittoshi daggooch ta beehooba, "Kiristoosin, ebiyoo yooddeeqqi qititi Kiristoosiyee damba, baroon ariyaache" iqqa kuxxato taane.
46002003	Ebich maraataabee, giidoo qajaabee, shatona qewaabeeniye ittoshi daggooch ta yagito.
46002004	Ta yibbaatoonaa mishiraachee ceegee ta bechoona Yeerichi Yaafa Ayaanee giidoona yibbaatahoalli, hini shaweexi ashi dachee yibbaatoomon yibbaatataano taane.
46002005	Ebich ittoshi mulloon ittoshi too'iito, Yeeri giidee toommoochalli, hini shaweexi ashi shalligee toommooch toonoone.
46002006	Kiristoosichi toommooch mullee too'iyoona kupphatina'ochi daggoochaa no yibbaataa beeto, ibara shalligoonalli, hini shaweexi ashi shalligoon, oohee boonoshi oogoochee kindemmi hini yemeenee shawee iraasheena'ochi shalligoon toonoone;
46002007	hini shalligoo Yeerichi maacee mooyone; Yeeri yemeeno bulliyee aaf "Hini shalligoona oogee yiiroon boonoshich immemmo taane" iqqi nooch gabiqqi bi kotiiti yemeenoochee tiijiqqi hanaach beddaahee, aacheeti mooyone.
46002008	Hini shawee iraasheena'ochi daggoochee ikkolla ebi shalligoon ariito aalloone; boonoshi ariito gaata, oogee yiiree Doono Yesuusin yoodaacheshina'one.
46002009	Tunaballi Yaafa Macaafooch bi kooreetoomon, "Koniyolla bi aafoona beeggii bi ariyaanoon, bi waamona waayaa bi ariyaanoon, 'Tunemmone' iqqi bi mulloona cir bi shalligaanoon, Yeeri biin shunnii beetina'oyich am shaaha meeti mooyoniye bi qanniito"
46002010	Ebichi naboyich Yaafa Ayaano Yeerichi maacee moochi tuggooch beddaahee, ikkoonolla echiyaa'oon maqqi bi arii beetoyich, ebi bullin Yeeri bi Yaafa Ayaanoona nooch bekkiitone.
46002011	Ikka ashi mullooch beeti mooyon arii beeto, bi doonoalli, baroo ariyaanoone; ebiyoomon wotta Yeerichi maacee mooyon bi Yaafa Ayaanoyee damba koniyolla ariyaanoone.
46002012	Tunaballi nooch immati wojoo bullin no ariiyemmoyich, Yeer waanee wocheeti Ayaanoalli, hini shawee toommeexi ayaano toonoone nooch immato.
46002013	Wotta hini wojeechonoo gettaa beeto noone. Yeerichi Yaafa Ayaano boonoshi toommooch beeti asheena'oyich, Yeerichi Ayaanee mooyon xiishiibee no gettaa beeto, hini shaweexi ashi shalligoo arichii beeti yibbaatoona tunataanoon, Yaafa Ayaano nooch bi arichii beeti yibbaatoonaniye.
46002014	Yeerichi Yaafa Ayaano bi toommooch aalli asho Yeerichi Yaafa Ayaanee mooyon duubo bi tunii beetoyich, danoon hakkaache; shalligoonoo hakkaache; shalligoon bi hakkoo qajii beeto, ebi moochi gaacoon maqqiqqi ariyoon hakkemmo, Yaafa Ayaano bi toommooch beeti asho baach bi tunatoyichiye.
46002015	Tunaballi Yaafa Ayaano bi toommooch beeti asho mooyo bullin maqqiqqi ariyoon hakkiye; tunatee koniyolla ebi ara uroochi mooyon maqqiqqi ariyoon hakkaache.
46002016	Yaafa Macaafooch bi kooreetoomon, "Doono Yeerichi gaboon konine ariito? Biinoo boyemmo konine?" Tunaballi Kiristoosichi gaboo nooch beetone.
46003001	Ta maneena'ote! Meechi qaatoyich hajee beetina'oyich, Kiristoosichi toommooch mullee too'iyoona bat gaggareena'oyich getoomonalli, Yaafa Ayaanoyich hajee beetina'oyich getoomon getaano taane.
46003002	Ebiyee aaf ejoonalli ittoshich ta uchito, kuppha maayoon maanjaano taane; ebiyoo gaggaroo tunaqqi hakkoo ittoshi qajitoyichiye; and beddaaheenolla meechi qaatoyich ittoshi hajee beetoyich, kuppha maayoon hakkaano ittoshine. Qanaatoonaa kaaroona ittoshi daggooch bi beemo, meechi qaatoyich ittoshi hajeyoo toona? Wotta ittoshi qoco hini shaweexi ashi qocoon shaahii beeto toona?
46003004	Ittoshi daggoochee ikkoo "Phawuloosichi getooniye ta waayemmo", baroo wotta "Aphiloosichi getooniye ta waayemmo" iqqi qanaatoona hini shaweexi asheena'on shaahaachotina?
46003005	Illa Aphiloosiyoo tunabe, ta Phawuloosiyoo tunaban, amoon hallesho noone? Ittoshi mulloon Kiristoosichi toommooch ittoshi too'iiti mishiraachee qaaroon gettaabee, Doono Yesuus Kiristoosi no ikki ikkoyich bi immitoomon, biich maddii beeti bi wochee bushiishoo baach noone.
46003006	Yaroon ta shookkatee, aacon Aphiloosi kittii bi uchitee, shookkati yaroon colliiqqi kaama eenniito, Yeerine.
46003007	Ebich shookkati yaroon colliiqqi kaama eennii beeto, Yeeriyalli, yaroon shookkito, oohee aacon kittii uchito, bi halliti mooyo aalloone.
46003008	Yaroon shookkitonaa aacon kittii uchitona ikkeena'one. Yeeri boonoshi qelli qelloona boonoshi shuunatoomon boonoshich wojemmone.
46003009	Ebich Yeerina tookkiqqa shuunaa beeti bi wochee bushiishoo noone; ittoshiyoo Yeeri gochii beeti goyee budo ittoshine; ebiyoomon wotta Yeeri haggii beeti kexo ittoshine.
46003010	Yeeri taach bi immiti wojoona ariyacho kexon hagga bi baashoomon baashito taane; baroo aree toommooch echaton ceechiya haggii beetone. Tunaballi haggii beeto bi qelli qelloona aree toommooch aabichiree bi haggemmo gaata, biin ariibe.
46003011	"Bi qelloon ariibe" ta ito, Yeeri baashitoyee damba bara baashoon koniyolla bi baashaachemmoyich, bi bajeetoyichiye; ara baashoo Yesuus Kiristoosine.
46003012	Illa koniyolla ebi ara baashee toommooch birawoona, oohee aachoona, oohee mallatachi aaxxi xaqqoona, oohee mixona, oohee sheekkoona, oohee qumbaroona bi hagi gaata,
46003013	bi qelli qelloona haggeeto am shaahoo gaata bekkemmone; Doono Yesuusi nalliya wottaree bi woyemmi aabooba, qaaqqoona miixeeyemmone; ara aabooba ikki ikkoochi hago am shaahoo gaata qaaqqoo haattiree bekkiiyemmone.
46003014	Ara baashee toommooch haggito koniyolla bi haggiti kexo qaaqqoona mico bi qayi gaata, Yeeri biich wojemmone.
46003015	Tunaballi koniyolla bi haggiti kexo qaaqqoona bi mici gaata, Yeeri biich wojemmi wojoon muccemmone; tunatee aroo bi qelloona wodemmone; bi wodoo qaaqqoochee shottatee kechiti ashi wodoomoniye bi tunemmo.
46003016	Ittoshi Yeerichi yaafee kexo ittoshi tunoonaa Yeerichi Yaafa Ayaano ittoshi toommooch bi beemona ittoshich arichataacha?
46003017	Koniyolla Yeerichi yaafee kexon bi hapi gaata, Yeeri biin wochiree hapemmone; ebiyoo hini Yeerichi yaafee kexo Yeerich bi yaafeetoyichiye; ara yaafee kexoo ittoshine.
46003018	Koniyolla bi qelloon dachaaye. Ittoshi daggoochee koniyolla hini shawee toommeexi asheena'ochi gaboomon "Shalligacho taane" iqqi bi gabi gaata, shalligachon bi tunemmoyich, tuushoon shaahiree bekkabe.
46003019	Hini shawee toommeexi asho "Shalligoone" iqqi bi gabii beeti mooyo Yeerichi aafoochaa tuushittinoone. Ebi mooyoyich Yaafa Macaafoochaa "Yeeri shalligachina'o getteetina'on boonoshi acona boonoshin yechii beetone",
46003020	wottoo "Doono Yeeri shalligachina'o getteeti asheena'ochi gaboo duubo bi tunoon arii beetone" getee kooreetone.
46003021	Ebich koniyolla "Ihaatichi getooniye ta waayemmo" getiree geecaaye. Ebiyoo mooyo bulli ittoshicho bi tunatoyichiye.
46003022	Phawuloosi tunabe, Aphiloosi tunabe, Keefi gettee beeti Pheexiroosi tunabe, hini shawoo tunabe, kashoo tunabe, qitoo tunabe, beetoo tunabe, woyemmoo tunabe, eboshi bulli ittoshichina'one;
46003023	ittoshiyoo Kiristoosicho ittoshine; Kiristoosiyoo Yeerichone.
46004001	Kiristoosichi maddachonaa Yeerichi maacee mooyon gaxxiqqa gettaa bechii beeti bi yakkirachona no tunoon asho bulli gabibe.
46004002	Ebiyoomon wotta taatoo bi yakkirachina'o bullin boonoshi shuunoona gibaneetina'o tunaree boonoshi danemmoyich qaawii beetone.
46004003	Ittoshiyoo tunabot, oohee baroo koniyolla tunabe, biich bekkaton ta toommooch bi nalli gaata, mooch haddaachemmo taane; tawoo ta toommooch gondo beemo taach arichataanoone; ebich ta toommoocholla nalloon hakkaano taane; tunaballi ebichi naboyich "Gondataano neene" getee nalleyaache; ta mooyon echaree nalloon hakkemmo, Doono tunati Yesuus Kiristoosi ikketone.
46004005	Ebich Doono Yesuusi waataan beetee, aabaalli nalloon konichi toommoocholla nalliyaahotine! Doono Yesuusi bi waahooba, and mandarooch aacheeton xallooch kichemmone; ashi mullooch beeti gaboon gaxxemmone. Arooba Yeeri asho bullin bi shuuni shuunoomona bi qelli qelloona gallatemmone.
46004006	Ta maneena'ote! "Kooreeti calloon shaaddiyaahotine!" getteeton no waanee ittoshi ariiyemmoyich, ittoshicha iqqa taannaa Aphiloosinochi mooyon mallatoon tuniiqqa gettato taane. Ebich ittoshi daggoochee koniyolla ikkoona geecibee baroon hoxaaye.
46004007	Haano! Bareena'oyee besho neen tuniito, konine? Yeeri neech imaanee mooyo amashoo beete? Illa Yeeri neech immito bi tuna gaata, amoyichiye Yeer waanee ne danataani wojoon tuniiqqa geeciibee ne naadee beeto?
46004008	Haanoshite! Yaafa Ayaanoochi abbato (dayino) bullina andoo michiyotina? Andoo gaannacho tunahotina? No taatataan beetee, taatahotina? Ittoshi taatato gaata, shunnesho taane; ittoshina tookkiree taatesho noone.
46004009	Tunaballi "Yeeri bi mishiraachachi noon 'Qitibe' getee nalleeti ashoochoomon bulliyee desh hoxeeti xaa'oon nooch immitone" iqqaaniye ta gabii beeto. Ta ishichiti naboo, shimaaji maraakeena'onaa shaweexi asheena'onochi aafooch coqqireeto no tunatoyichiye.
46004010	Kiristoosicha iqqa tuushoo no tunatee, ittoshi Kiristoosina shalligacho tunahotina? No niratee, ittoshi kupphahotina? No hoxeetee, ittoshi naadehotina?
46004011	Hanaach beddaahee shaacaqqaaniye no beeto; shachawaqqaaniye no beeto; kuxooniye no tahaa beeto; hoxeeqqa kishee gubboona tapeebeeniye no beeto; beeyemmi kexo muccaqqa guuddaabeeniye no beeto;
46004012	no hajee kishoona shuunaabee maraatoonaniye no beeto; ufeenoo diiriibee, du'iiteenoo haa'iibee,
46004013	naageenoo gaawaton wochiibee, gondoon no toommooch boonoshi yibbaatatee maanjiibee, hini shawee toommeexi asheena'o hidii boonoshi dupiti guudoonaa caachoonon boonoshi tuniiteenaniye no beeto.
46004014	Aaxxi /ta hajee bushiishoochoomon ittoshin kaaraqqi ciicoyichalli, yeelliyoyich toonoone hini mooyon ittoshich ta koorii beeto.
46004015	Kiristoosina tookkii ikkottaqqi ittoshi beetee, haddee ciyaani dojachina'o ittoshich boonoshi beeteenolla, meeti nihoo ittoshich aalloone; Kiristoos Yesuusina andra kashoon ittoshi danemmoyich, bi mishiraachee qaaroon ittoshich ta bechoona ittoshich nihoo taane.
46004016	Ebich "Taan shaahibote!" iqqa ittoshin qollaa beeto taane.
46004017	Ebichi naboyich Ximootiyoosin ittoshi waan wochaa beeto taane; aroo Doono Yesuusi nooch immiti ikkittinoona taanna shunnati gibaneeti bushoone. Kiristoos Yesuusina tookkii taach beeti ikkittinoona gaawa qocoona beebee, bulli xaa'ooch beeti kittinnee guuphina'o bullich ta dojii beetoomon, ta dojii beeti doyoon ittoshich shalligichemmone.
46004018	Ittoshi daggoochee ikkikkeena'o taan "No waan waataachemmone" iibee geecii beetina'one.
46004019	Tunaballi Doono Yesuusi daaggi gaata, ittoshi waan kaataree woyemmo taane. Yeerichi taatittino bekkemmo Yaafa Ayaanee giidoonalli, yibbaatoona toonoone; ebich ta hajee baatoona waaree ara geecachina'ochi yibbaatoon baach tunataanoon, boonoshi shuunee daggooch Yaafa Ayaanee giidoo beemonaa aalloonon xiishemmo taane.
46004021	Eke aabiniye ittoshi shunnii beeto? ittoshi waan kaararee ipabee wobatashi, oohee shunoona nibbabee wobate?
46005001	Ittoshi daggooch yeellii beeti mooyo beemo waayee beetone; ebiyoo bi nihoochi mecheen shaaggiti asho beemone. Ebiyoomi yeellii beeti mooyo Yeerich goyinnataani asheena'o daggoocholla aalloone.
46005002	Ishi gaata, aabichiqqi geeciyotine? Ebich ayina shapiyotina? Ebiyoomi shuunoon shuunati uroon ittoshi daggoochee kichibote!
46005003	Ittoshi waanee ta wokkateenolla, bulli araddoon ittoshin gabii beeto taane; ittoshi daggooch beetochoomon Doono Yesuus Kiristoosichi yakkiracho tunaqqa, hini gonda shuunoon shuunati uroochi toommooch and nallito taane. Ittoshi kiceeqqi beeti xaa'ooch ayaanoona ittoshina tookkii ta beetee, no Doono Yesuusi immiti giidoona,
46005005	Sheexaanoo ara uroochi meenon sheeriichee, Doono Yesuus Kiristoosi woyemmi aabooba bi kasho wodemmoyich, ittoshi daggoochee kichibote!
46005006	Ebiyoomi gonda mooyo ittoshi daggooch bi beemon ariibee, "Noyee baroo aalle" iqqi geeca beddiyotina? "Giishacha bukee shittoo dofee bukoon koofiihe" ii beeti yibbaatoon ariyaachotina?
46005007	Shittaalli bukoomon ittoshi tunemmoyich, shittoomi axaaxoon ittoshi daggoochee kichibote! Shittaalli bukoomi asho ittoshi tunoon arii beeto taane. Beshee Baarooba, deejee beeti bagoochoomon, Kiristoosi nooch deejeetone.
46005008	Ebich kiicaalli ibara mulloona shittaalli koshochoomonalli, kiicoonaa gondoona ceenniti mulloona shittachi bukoochoomon hini baaroon baaraayone.
46005009	Ebiyee aaf "Shuni maayachina'ona tookki ikkottiyaahotine!" iqqa koorii ittoshich wochato taane.
46005010	Ara ta kooriti wocho, Yeerich de'a getaani hini shawee toommeexi shuni maayachina'ochon, oohee qaatachina'onaa boggachina'onochon, oohee shaahiitee shuuneeti nuggushoyich goyinnachina'ochon toonoone. Ishichiqqa ta koorito gaata, hini shawee toommoochee tiyiree hammesho ittoshine getone.
46005011	Tunaballi "Kittinnee maneena'o getteetina'ochi daggoochee ikkoo shuni maayacho, oohee qaatacho, oohee shaahiitee shuuneeti nuggushoyich goyinnacho, oohee naagacho, oohee mashacho, oohee boggacho bi tuna gaata, biinna tookki ikkottiyaahotine! Ebiyoomi ashoona tookkiree maayoonolla maayaahotine!" iqqaaniye ta koorito.
46005012	Kittinnoo tunataani asheena'ochi toommooch ta toonoone nallemmo; areena'ochi toommooch nallemmo Yeerine. Tunaballi kittineena'ochi daggoochee gondoon shuunaa beetina'ochi toommooch nallaachemmo ittoshina? Yaafa Macaafooch bi kooreetoomon, "Ebiyoomi gonda shuunoon shuunati asho koninolla ittoshi daggoochee wokkiibote!"
46006001	Ittoshi daggoochee ikka kittinnoo bi kittinnee manoon bi taggemmi mooyo bee gaata, yaafeeti kittinneena'ochi toommoochaa taggoon qajiichii, boonoshi mulloon Kiristoosichi toommooch too'iyaaneena'ochi toommoochaa taggoyich, aabichiqqi aafoon kupphahe?
46006002	Yaafeeti kittinneena'o Yeerich hajeyaani hini shawee toommeexi asheena'ochi toommooch gub nallemmina'o boonoshi tunoon ariyaachotina? Eboshichi toommooch gub ittoshi nallemmo tuna gaata, and napoomi gishiishi mooyina'on nalli ciicha shapiyotina?
46006003	Qemi qemona danaa beeti mooyo qayee, shimaaji maraakeena'ochi toommoocholla gub nallemmo no tunoon ariyaachotina?
46006004	Ishi gaata, eboshiyoomi mooyo tiyiyooba, boonoshi mulloon Kiristoosichi toommooch too'iiti asheena'ochi daggoochee hoxeeti asheena'onolla kaacciqqi, "No taggoon nallibote!" amoyich getaachotine?
46006005	Ittoshin yeelliyaacha? Kittinneena'ochi daggoochee tiyiti taggoon nallemmi ikka shalligachi asho aabichiqqi ittoshi daggooch aallahe?
46006006	Kittinnoo kittinnoon taggaha? Ebiyoo wotta boonoshi mulloon Kiristoosichi toommooch too'iyaaneena'ochi toommoochaa tunaha?
46006007	Illa ittoshinaa ittoshina taggaa beeto tuna gaata, ittoshi kittinnee qocoon muriccito ittoshine. Ebiyee cikkiqqi ittoshi xuqqeyoo ittoshich gondeha? Boggeyoo ittoshich gaawataacha?
46006008	Tunaballi ittoshi kittinnee maneena'on xuqqiyotine; boggiyotine.
46006009	Boonoshi mulloon Kiristoosichi toommooch too'iiqqi Yeerichi aafooch cadiqaaneena'o bi taatittineech giyaachemmina'o boonoshi tunoon ariyaachotina? Muriccaahotine! Shunoon maa beetina'o, shaahiitee shuuneeti nuggushoyich goyinnaa beetina'o, anaamona tookkii shunoon maa beeti anaamina'o,
46006010	gaayeena'o, qaatachina'o, mashachina'o, naagachina'o, boggachina'o, eboshi daggoochee ikkolla Yeerichi taatittineech giyaachemmone.
46006011	Ebiyee aaf ittoshi daggoochee ikkikkeena'o eboshiyoomina'one; tunaballi and ittoshi axaaxoochee machato ittoshine; Yeerichoo yaafeeto ittoshine; Doono Yesuus Kiristoosinaa no Nuggushoochi Yaafa Ayaanoona cadiqiqqi Yeerichi aafooch neexato ittoshine.
46006012	Diqqich ikka asho "Bulli mooyon ta shuunemmoyich taach daaggeetone" geto qayaachemmone; tunaballi bulli mooyo biich gaaccemmo toonoone. "Bulli mooyon ta shuunemmoyich taach daaggeetone"; tunaballi "Ikkolla taan hajibe" getaache.
46006013	Diqqich bara asho wotta "Maayo maacoyichiye; maacoo maayoyichiye" geto qayaachemmone; tunaballi maayoonoo, maacoonoo ikka araddoon Yeeri aalliiyemmone. Tunatee kittinneena'ochi ashittino halleeto Doono Yeerichalli, shunee maamoyich toonoone. Ebich Doono Yeerine bulli mooyon ashittinoyich qannii beeto.
46006014	Yeeri bi giidoona Doono Yesuusin qitii duukkatina'ochi daggoochee kichitone; noonoo wotta qitii duukkatina'ochi daggoochee kichemmone.
46006015	Ittoshi ashittino Kiristoosichi ashittinee quumo bi tunoon ariyaachotina? Ishi gaata, Kiristoosichi ashittinee quumoon daami shuno maa beeti maachechi ashittinee quumoon tuniibona? Cir tunaaye!
46006016	Oohee shuno maa beeti maacheena tookkii shuno maato, biinna tookkii ikka meeno bi tunoon ariyaachotina? Yaafa Macaafoochaa "Gutteena'o ikka meeno tunemmina'one" getee kooreetone.
46006017	Tunaballi Doono Yesuusina tookkii ikkottati uro bi ayaanoona Yesuusina tookkii ikkottatone.
46006018	Ebich shunee mamoochee wohote! Asho bi shuunaa beeti bara axaaxoo bulli bi meenoyee maachiye; shunoon maa beeto bi hajee meechi toommoochiye axaaxoon bi shuunaa beeto.
46006019	Oohee ittoshi ashittino Yeeri ittoshich bi immiti Yaafa Ayaano beeti yaafee kexo bi tunoon ariyaachotina? Yeeri aaxxi gatiyoona ittoshin kematone; ebich ittoshi ashittino ittoshi hajoo toonoone. Illa ittoshi ashittinoona Yeerin oogiibote!
46007001	Andoo mechee shaagi mooyon kooriqqi taan echato ittoshine. Mecheen shaagi qayo gaawatone.
46007002	Tunaballi shunoon maa beetina'o meettii boonoshi itoyich, anaamo bullich bi hajee mechee beeboye; maachee bullich bi hajee keno beebe.
46007003	Keno bi mechech bi ashittinoon woonnaaye; mecheyoo ebiyoomon wotta bi kenoyich bi ashittinoon woonnaayoye.
46007004	Meche bi ashittinoon "Ta hajoone" gettaayo; bi ashittino bi kenoochone. Kenoo ebiyoomon wotta bi ashittinoon "Ta hajoone" gettaaye; bi ashittino bi mechechone.
46007005	"Giishacha aabee wottoon corootibone" iqqi echeeqqi ittoshi tuniiti aaboyee besh, ittoshinaa ittoshina wooneyaahotine! Qellee hakkee qayona Sheexaanoo ittoshin bi dachaachemmoyich, wochinnoon ikkottabote!
46007006	Tunaballi ebin ta gettaa beeto, ta hajee ciicoalli, Yeeri taach getaanoone.
46007007	Asho bulli taachoomon mechaalloon bi beemon shunnoye; tunaballi asho bullich bi qelli qelloona Yeeri biich immiti wojoo beetone; ikkoyich immati wojoo ebiyoomo bi tuna gaata, baroyich immati wojoo wotta baroone.
46007008	Tunaballi mechaalli anaamina'onaa xuumeena'onoyich "Shaagaanoon taachoomon ittoshi bee gaata, gaawiye;
46007009	tunaballi ittoshi qelloon quyo ittoshi mawii gaata, shaagote! Meechi qaatoona micoyee, shaago gaawatone" iqqa ciiccoye.
46007010	Shaaggitina'oyich wotta "Meche bi kenoon qayi hammaayoye; tunaballi biin bi qajaa hami gaata, bara kenoon shaagaanoon beeboye; oohee wottaree bi kenoona tookki shunaboye. Keno bi mecheen gawukkaaye" iyoye. Ishichito, Doono Yesuusiyalli, ta toono taane.
46007012	Wotta echatina'oyich ishichiyoye; tunaballi Doono Yesuusi toonoone; kittinneena'ochi daggoochee bi mulloon Kiristoosichi toommooch too'iyaani mechachi uro bi bee gaata, ara bi mechee biinna tookkii beemon bi shuni gaata, gawukkaaye.
46007013	Ebiyoomon wotta bi mulloon Kiristoosichi toommooch too'iyaani kenachi ure bi bee gaata, bi keno biinna tookkii beemon bi shuni gaata, biin qayi hammaayoye.
46007014	Ishichii ta beeto, bi mulloon Kiristoosichi toommooch too'iyaani keno bi mulloon Kiristoosichi toommooch too'iiti mecheena diireeto bi tunatoyichiye; ebiyoomon wotta bi mulloon Kiristoosichi toommooch too'iyaani mechee bi mulloon Kiristoosichi toommooch too'iiti kenoona diireeti bi tunatoyichiye. Ebi bi tuno qayi gaata, boonoshi bushiishoo Yeerich goyinnataani asheena'ochi bushiishooniye boonoshi shaahesho; tunaballi ibara mooyoochaa boonoshi bushiishoo Yeerich diireetina'one.
46007015	Tunatee bi mulloon Kiristoosichi toommooch too'iyaani mechee "Taan gawukkibe!" oohee keno "Neen gawukkemmo taane" bi geti gaata, tunabe. Ebina bi mulloon Kiristoosichi toommooch too'iiti kenoon oohee mecheen aafi shaagee samaanoo yesho hakkaache. Yeeri ittoshin bi ceeggito, diggoona ittoshi beeyemmoyichiye; ebich ittoshi hakki gaata, tookkiree beebote!
46007016	Haane! Ne keno ne naboona bi mulloon Kiristoosichi toommooch too'iiree bi wodemmo gaata, amoon ariinne? Haano! Ne mechee ne naboona bi mulloon Kiristoosichi toommooch too'iiree bi wodemmo gaata, amoon ariinne?
46007017	Ishichiyoye; asho bulli bi qelli qelloona Doono Yesuus Kiristoosi biich immitoomon, Yeeri biin ceeggiyoobee beemooch beebe. Kittinnee guuphina'o bullich "Tuniibote!" iqqa ta gettaa beeto ebiniye.
46007018	Koniyolla Yeeri biin bi ceeggiyooba dokireeto bi tuna gaata, bi dokireyoon nookkaaye; baroo wotta Yeeri biin bi ceeggiyooba dokireyaano bi tuna gaata, ebiyee bek dokireyaaye.
46007019	Yeerichi getoon ceechoalli besho, dokireyoo oohee dokireyee qayo bi hallemmi mooyo aalloone.
46007020	Asho bulli bi qelli qelloona Yeeri biin ceeggiyoobee beemooch beebe.
46007021	Yeeri neen bi ceeggiyooba guuno ne gaata, aaxxiyaahine! Tunaballi ara guuchittinoochee ne kechemmi gommon ne dana gaata, ara gommon gawukkiyaahine!
46007022	Guuchittinooch beechii ceeggatoyich Doono Yesuus Kiristoosina guuchittinee ayaano bi toommoochee tiyitone; ebiyoomon wotta guuchittinoyich hajeyaan beechii ceeggato Kiristooshichi guunone.
46007023	Kiristoosi gatiyoon qocciqqi ittoshin kematone; ebich biichalli, ashich guunon tuniyaahotine!
46007024	Ta maneena'ote! Yeeri ittoshi qelli qelloona bi ceeggiyoobee beemooch beechi Yeerina tookki ikkottaree beebote!
46007025	Shaagaaneena'ochon Doono Yesuusi taach getaanoone; tunaballi Doonochi ariqqoona gibaneeto tunaqqa ta mulloona ta gabiton ittoshich ciiccoye.
46007026	Hini yemeenee iritoon no shalligi gaata, asho bi beetooch beemo biich gaawatone.
46007027	Mecheen shaaggato ne gaata, ne shaaggati mecheen gawukkoon gabaaye! Shaagaano ne gaata, shaagon gabaaye!
46007028	Tunaballi shaago neech axaaxoo toonoone; gidiirechoo shaaggeyoo axaaxoo toonoone; tunatee shaaggii beetina'ochi toommooch hini yemeeneexi mooyo iritoon deebemmone; ta qaatii beetoo ebi iritooch ittoshi giyaachemmoyich bayoyichiye.
46007029	Ta maneena'ote! Ta gettaa beeto ebiniye; yemeeno qaminnitone; hini shawoonaa bi toommeexi mooyona beshee toommoochiye bi beeto. Ebich ebiyee bek mechacho mechaalloochoomon, eepii beeto eefaanoochoomon, emirii beeto emiraanoochoomon, qiicoon kemaa beeto qiicaalloochoomon, hini shawee toommeexi mooyona gaaccee beeto bi beemon ara mooyoyich baach tuniyaanoochoomon tunabe.
46007032	Tunaballi ta shunnaa beeto, ikka mooyonolla gaabbaanoon ittoshi beeyemmoyichiye. Shaagaani kittinnoo "Doono Yesuusin aabichiree emirikkibate?" iqqi Doono Yesuusichi mooyoniye bi gabii beeto.
46007033	Tunaballi shaaggiti kittinnoo "Ta mecheen aabichiree emirikkibate?" iqqi hini shawee toommeexi mooyoniye bi gabii beeto;
46007034	ebina bi mullo gutti beera qoodeetone. Kittinnoo tunati, kenaalli maachee oohee gidiiree "Ta kashoonaa ta meenonon Doono Yesuusich diiribana" iqqa Doono Yesuusichi mooyoniye bi gabii beeto. Tunaballi shaaggeeti kittinne tunati maachee "Ta kenoon aabichiree emirikkibate?" iibee bi kechi mooyoniye bi gabii beeto.
46007035	Ebin ta gettaa beeto, ittoshin gaachoyichiye; ebiyoo gaawa kittinnittinee qocoona ittoshi beeyemmonaa mulloon guttiyaanoon Doono Yesuusich ittoshi maddemmonoyichalli, ittoshin gaadoyich toonoone.
46007036	Tunaballi ikka uro shaagga bi maakkiiti gidiiree diccaa oogaa bi gatiri gaata, "Biin shagaanoon ta yagoo tato toonoone" iqqi bi gabi gaata, bi shunniton shuunabe; shaago axaaxoo toonoone.
46007037	Tunatee gaboon ikkochiqqi bi mulloona kupphati uro, bi qelloon quyoon bi hakki gaata, koninolla boyeyaanoon bi tuniiyemmi mooyon gabiqqi, bi maakkiiti gidiireen "Shagaache" bi geti gaata, shaagi bi qayo gaawatone.
46007038	Ebich shaagga bi maakkiiti gidiireen shaaggito gaawichite; qajitoo beshoon gaawichite.
46007039	Kenachi maachee bi keno kashoona bi beemmi wottoon, shaagee samaanoona cuchatine; tunaballi bi keno qiti gaata, bi mulloon Doono Yesuusichi toommooch too'iiti kittinnoon baach tunaballi, bi shunnaton shaago biich daaggeetone.
46007040	Tunaballi ta gaboochaa wochinnoon shaaggeyaanoon bi bee gaata, beshoon emiremmine. Wotta hini ta gettaa beeti mooyo Yeerichi Yaafa Ayaano gabiito taach shaahii beetone.
46008001	Andoo asho goyinnaa beeti shaahiitee shuuneeti nuggushoyich deejeeti deejee mooyichon daakkiqqa ittoshich koorii beeto taane. "No bullich ariyoo beetone" gettee beeti yibbaatoo ibaroone. Ariyoone ashoon geecacho tunii beeto; tunaballi shunoone ashoon eennii beeto.
46008002	Koniyolla "Ariyoo taach beetone" iqqi bi gabi gaata, ara uro bat ibara ariyee xaa'ooch shagaanoone;
46008003	tunaballi koniyolla Yeerin bi shuni gaata, ara uro Yeerina arichatone.
46008004	Illa and asho goyinnaa beeti shaahiitee shuuneeti nuggushoyich deejeeti deejoon mamichon bi tuna gaata, shaahiitee shuuneeti nuggushoo koota nuggushoo bi tunoonaa ikka Yeeriyee damba bara nuggushoo aallo bi tunoonon arii beeto noone.
46008005	Shawooch oohee shimaayooch "nuggusheena'o" getteetina'o beeteenolla, wotta hini "nuggusheena'onaa doonina'ona" getteetina'o meettiteenolla,
46008006	kittinnoo nooch beeto, ikka Nuggushoo baachiye; biyoo Nihoo Yeerine; mooyo bullin hallito, biine; biichiye no beeto. Wotta kittinnoo nooch beeto, ikka Doono baachiye; biyoo Yesuus Kiristoosine; Yeeri bulli mooyon biinnaniye bi halliito; biinnaniye no beeto.
46008007	Tunaballi asho bullich hini ariyoo aalloone. Ikkikkeena'o ebiyee aaf boonoshi doyitoyich, hanaach beddaahee ebiyoomi maayoon "Shaahiitee shuuneeti nuggushoyich deejeetone" iqqi gabiibeeniye boonoshi maa beeto; yeexara mullacho boonoshi tunatoyich, "Ee'ato noone" iqqi gabiyeete.
46008008	Tunaballi ara maayoon mamo toonoone noon Yeer waan katichemmo; mamo no qajateenoo nooch shapemmo amolla aalloone; no maateenoo, nooch ceennemmo amolla aalloone.
46008009	Tunaballi ittoshi "Deejee maayoon mamoochee noon bajemmi mooyo aalloone" iqqi ittoshi gettii beeti mooyo kupphataani kittinneena'oyich xugo bi tunataachemmoyich, ittoshi qelloon ariibote!
46008010	"Ariyacho" gettee beeti ne, shaahiitee shuuneeti nuggushoochi kexooch deejee maayoon maaya kotaa ne beetee, yeexara mullacho neen bi beegi gaatoche? Ebiyoomi xaa'ooch ne bekko ara uroon "Deejee maayoon mame!" iqqi kupphiyoo toona?
46008011	Ebich "Ariyachone" ne getteyoo hini kupphataani kittinnoon shiwaree qaaqqooch daachiyoo toona? Ebi ara uro Kiristoosi biich qititi ne manoo toona?
46008012	Ebina ittoshi maneena'ochi toommooch gondoon shuunaabee, boonoshi yeexara mulloon mayiibee, Kiristoosichi toommooch gondoon shuunaa beetaachotina?
46008013	Illa ta maa beeti maayo ta manoon yexi dichemmi xugo bi tunesho gaata, biin yexi ta dichaachemmoyich, ta maayemmi meeno ta qitimmi wottoon echabe!
46009001	Konicholla hajeyaanee xalla asho toono taana? Doono Yesuusina wocheeti mishiraachacho toono taana? No Doono Yesuusin ta hajee aafoona beegaano taana? Ittoshi wotta Doono Yesuusi taanna bi shuunati shuunee aafo ittoshi toona?
46009002	And Doono Yesuusina tookkii ikkittinoon ittoshi danatoyich, ittoshi qelloona mishiraachacho ta tunee mallatee miixoo ittoshine. Ebich bareena'o taan "Mishiraachacho toonoone" boonoshi geti gaatolla, amolla bi tunatee ittoshich mishiraachacho taane.
46009003	Taan "Ne shuunoo tato toonoone" ii beeti asheena'oyich ishichiqqaaniye ta gettaa beeto;
46009004	ebi shuunoyich kittinneena'o immiton mamonaa uyona nooch bajeetona?
46009005	Bara mishiraachachina'onaa Doono Yesuusichi maneena'ona, Keefiyoo eboshi kittinnee boonoshi mecheena'ona tookkii shuunee shuunoyich gommo sha'oomon, noochoo no sha'emmoyich bajeetona?
46009006	Oohee no hajee kishoona shuunoon qajiichii kittinneena'ona degeyoo taannaa Barinabaasinoyich baachiya bi bajeeto?
46009007	Amee yemeenoocholla tunabe, bi hajee gijoon maabee koyaa beeti ginacho aalloone. Wotta woyinoon bechiqqi bi aafatee, maataani goyacho aalloone. Wotta miimon qiddaabee, ara miinji ejoochee uyaani qiddoo aalloone.
46009008	Ebin ta gettaa beeto, ashi gaboona baach toonoone; Yeeri wonna Muusich bi immiti calloochaanoo wotta ishichitone.
46009009	Ara calloochaa "Maayoon gatteena'ona buchiibee boonoshi noonoon cuchaaye!" getee kooreetone. Ishi gaata, Yeeri ishichito, buchii beeti gatteena'oyich ayiniqqiniya?
46009010	Yeeri bi ishichito, noocha iqqi toona? Bara ashich gochii beeti uro "Ta gochaa beeti maayo shagee maayemmo taane" iibee, gibanoona goyo biich qaawiihe; wotta maayoon buchii beeti gichacho "Hini ta buchaa beeti maayo ta gogoone" iibee gibanoona busho biich qaawiihe; ebich noocha getee hini mooyo kooreetone.
46009011	Illa andra kashee qaaree yaroon ittoshi daggooch no shookkatoyee, ittoshi waanee wotta no beemoyich tunemmi mooyon no dana gaata, tatataani mooyona?
46009012	Bareena'o ittoshina degee beetoyee no beshoon ittoshina degeeya shapiyona? Tunaballi Kiristoosichi mishiraachee qaaro amoonolla bi kicataachemmoyich, bullin haa'iihonalli, ebi nooch immati daaggoona ittoshi waanee gaacceyaano noone.
46009013	Yaafee kechi maddachina'o aroochee boonoshi maayemmon boonoshi danoon ariyaachotina? Wotta yaafee kechi deejee xaa'ooch deejoon giddii beetina'o ara deejee maayoochee boonoshi qoodeyoon ariyaachotina?
46009014	Ebiyoomon wotta "Mishiraachee qaaree ceegoon ashich bechii beetina'o ara mishiraachee qaaree gommoochee shohoon danabeete" iqqi Doono Yesuusi calloon neechitone.
46009015	Tunaballi ebi daaggeena'ona ebin cir tuniyaano taane. Andoo ebin ta koorii beeto, "Eboshi amoyich taach tunataacheete?" getoyich toonoone. Ebin ta tuniyoyee ta qitoo gaawiye. Ta geecoon koniyolla "Hoxabe!" getaache.
46009016	Yeeri taan "Mishiraachee qaaroon gete!" itone. Ebich ebi mishiraachee qaaroon ta gettateenolla, ta geecemmi mooyo taach aalloone; tunaballi Yeerichi mishiraachee qaaroon geto ta qayi gaata, taach woowo!
46009017	Ebin ta qelloona shunnaqqa ta tunii gaata, Yeeri taach wojemmone; tunaballi ebin shunaanoon ta tunii gaata, Yeeri taach guudiiqqi bi immiti shuunoon baachiye ta tunii beeto;
46009018	illa Yeeri taach bi immemmi wojoo amashoone? Ta wojoo, mishiraachee qaaroon gettiibee kittinneena'ona degeyaanoon, ashich mishiraachee qaaroon gatiyoon echataanoon ta bechoone.
46009019	Konicholla guuchittinoon hajeyaano ta tunateenolla, besha asheena'on Kiristoos waan deeboyicha iqqaaniye ta qelloon guuno tuniiqqa bullich ta hajii beeto.
46009020	Ayihudeena'on Kiristoos waan wochoyicha iqqa, boonoshina tookkii beebee boonoshin shaahiqqa beeho; Muusichi calloyich hajee beetina'on Kiristoos waan wochoyicha iqqa, ara calloyich hajeyoon ta qajateenolla, ara calloyich hajee beetina'on shaahiqqa beehoye.
46009021	Ebiyoomon wotta Muusichi calloyich hajeyaaneena'on Kiristoos waan wochoyicha iqqa boonoshina tookkii beebee boonoshin shaahiqqa beeho; tunaballi ibara mooyoochaa Kiristoosichi calloyich hajeyaanoon beetaano taane; ebich ebina Yeerichi aafoochaa bi calloyich hajeyaani uro toono taane;
46009022	Kiristoosichi toommooch mullee too'iyoona kupphataaneena'on kupphiyoyicha iqqa boonoshina tookkii beebee boonoshichoomon Kiristoosichi toommooch mullee too'iyoona kupphataani ashoon shaahiqqa beeho; taach hakkee beeti gommo bullina ikkikkeena'on wodiyoyicha iqqa asheena'o bullin bulli mooyona boonoshin shaahiyoye.
46009023	Mishiraachee qaaroochee danaa beeti abbatoon ta qoodeeyemmoyich, mishiraachee qaaroyicha iqqa ebi bullin tunii beeto taane.
46009024	Woccii beshoon gajiteeqqi wocaa beetina'ochi daggoochee wocona beshiree naadee wojoon danemmo ikka uro baach tunoon ariyaachotina? Ebiyoomon naadee wojoon ittoshi danemmoyich kuppharee gaawati wocon wocabote!
46009025	Wotta "Qiiccabana" iqqi qiiccoyich tiyii beeto bulli, bulli mooyona bi ashittinoon manjiiqqi kupphiihe. Eboshi qiiccaa beeto, aallemmi naadee gubbichoon wojeyoyichiye; tunaballi no qiiccaa beeto, aallataani gubbichoon Yeer waanee wojeyoyichiye.
46009026	Ebich shalligaanoon woccii beetina'ochoomon ta wocaachoye; yongoona qiiccaa beetina'ochoomon duuboon qiiccataachoye.
46009027	Tunaballi bareena'oyich mishiraachee qaaree ceegoon bechiichaa, diqqich qiiccee doyoochee ta muricee qiiccoochee Yeeri taan bi bayaachemmoyich, ta ashittinoon guripphaabee taach hajii beeto taane.
46010001	Ta maneena'ote! Ebin ittoshi tuushoon shunaache. No qaabbachina'o bulli quboona yiireebee Ceella Baharee aacon kimmiyeete.
46010002	Muusina tookkii ikkottoyich, ara quboonaa baharee aacona afaalleeheete.
46010003	Boonoshi bulli Yeeri immiti ikka maayoon maaheete;
46010004	boonoshi bulli Yeeri immiti ikka uyoon uchiyeete; ebinoo boonoshin dabbii beeti Ayaanachi xaqqee indaroochee uchitina'one; ara Ayaanachi xaqqee indaroo Kiristoosine.
46010005	Tunaballi Yeeri boonoshi daggoochee meetina'ona emiraanoone; ebich boonoshi dubano barahooch dihii echatone.
46010006	hIlla gonda mooyon boonoshi qaatitoomon no qaataachemmoyich, hini mooyo bulli nooch cuu'iyee mallatoone.
46010007	"Isra'eeleena'o mamonaa uyonoyich kotaheete; aroocheenoo duubba tiyiyeete" getee Yaafa Macaafooch bi kooreetoomon, boonoshi daggoochee ikkikkeena'o tuniitoomon, shaahiitee shuuneeti nuggushoyich goyinniyaahotine!
46010008	No wotta boonoshichoomon shunoon maayaayone; boonoshi daggoochee ikkikkeena'o shunoon maaqqi ikka araddoon hiyaa keeja huma asheena'o qitii ciiratina'one.
46010009	Boonoshichoomon "Yeerin yeshi beegmmone" gettaayone; boonoshi daggoochee ikkikkeena'o "Yeerin yeshi beegone" iqqi dingaroona qopaqqi qitii ciiratina'one.
46010010	Boonoshichoomon guruuxaayone; boonoshi daggoochee ikkikkeena'o guruuxee, aalliyacho kindiqqi boonoshin aalliitone.
46010011	Boonoshi toommooch tiyiti mooyo bulli nooch mallatoo tunatone; ebiyoo hini ciireexi yemeenooch beeti noon cuu'iyaniye bi kooreeto.
46010012	Ebich "Kupphaqqa neexaa beeto taane" ii beeto bulli bi dihaachemmoyich, bi qelloon ariibe.
46010013	Ashi toommooch waa beeti qiiccoyee damba bara qiicco ittoshi toommooch waataanoone; ittoshi hakkoyee beshiti qiicco ittoshi toommooch bi woyemmoyich daaggaanee Yeeri gibaneetone; qiiccee toommooch beebee qiiccoocheenoo ittoshi muriccemmi kelloon ittoshich qanniiyemmone.
46010014	Ebich ta shunachina'ote! Shaahiitee shuuneeti nuggushoyich goyinnoochee wohote!
46010015	Mullacho ittoshi tunoon ariiqqaaniye ebin ittoshich ta gettaa beeto; ebi ta gettaa beeti mooyon ittoshi nallibote!
46010016	Yeerin gallataqqa no qoodee beeti, diireeti xoofeexi uyo Kiristoosichi damoon gogo toona? No tiichaa beeti kosho Kiristoosichi meenon gogo toona?
46010017	Kosho ikkoo bi tunatoyich, hini ara koshoochee qoodee beeto no tunatoyich, no meettateenolla, ikka meeno noone.
46010018	Eke Isra'eeleena'o shuunaa beeti shuunoon gabibote! Deejee beeti xaa'ooch Yeerich giddati deejee maayoon maa beeti asheena'o deejee qoodeyachina'o tooneena'ona?
46010019	Illa ittoshich ta gettaa beeto ama iiniye? "Shaahiitee shuuneeti nuggushoyich deejeeti deejoo bi hallemmi mooyo beete" iiniya? Oohee "Shaahiitee shuuneeti nuggushoo ittoshich bi immemmi mooyo beete" iiniya?
46010020	Toonoone; ta gettaa beeto, "Aagateena'o deejii beeti deejoo yinneena'oyichalli, Yeerich toonoone" iiniye. Ebich yinneena'ona tookki ittoshi guuphon qaawaache.
46010021	Doono Yesuus Kiristoosichi xoofoochee uyibee, yinneena'o xoofoochee wotta uyon hakkaachotine; Doono Yesuus Kiristoosichi madoochee maabee, yinneena'ochi madoochee wotta mamon hakkaachotine.
46010022	Ebin tuniyoona Doono Yesuus Kiristoosin qanaatiyaayone. Ebin tuniyoyich biyee besha giidoo nooch aalloone.
46010023	"Mooyo bulli nooch daaggeetone" gettee beeti yibbaatoo beetone; tunaballi bulli mooyo nooch bi gaaccemmi gaaco aalloone. "Mooyo bulli nooch daaggeetone" gettee beetone; tunaballi bullin shuuno kittinneena'on eenniyaache.
46010024	Asho bulli bi manoyich gaawemmi mooyon gabiballi, bi qellichon baach gabaaye.
46010025	Gabiyoochee kemee beeti meeno bullin echataanoon, axiraachataanoon mamote!
46010026	Ebiyoo "Shawoonaa bi daggooch beeto bullina Doono Yeerichone" getee Yaafa Macaafooch bi kooreetoyichiye.
46010027	Bi mulloon Kiristoosichi toommooch too'iyaani uro bi kexooch ittoshin bi ataalli gaata, shunniqqi ittoshi hami gaata, bi giddiimmo bullin echataanoon, axiraachataanoon mamote!
46010028	Tunaballi koniyolla ittoshich "Ebi deejee meenoone" bi geti gaata, "Taan mangemmone" getiree bi gabaachemmoyich, ittoshich gettiti ara uroyicha getiree maayaahotine!
46010029	Ta ishichii beeto, "Ne manoochi mullo guttemmone" getoyichalli, "Ne hajee mullo guttemmone" getoyich toonoone. Ikka uro "Illa bara ashi mullo guttataachemmoyich tuniiya ta qaawiton amoyichiye ta qajemmo?
46010030	Yeerin gallataqqa ta maa gaata, Yeerin gallataqqa ta maa beeti maayoyich, amoyichiye taan boonoshi gondiiyemmo?" getiree echemmone.
46010031	Illa ittoshi maatee, ittoshi uchitee, oohee amoonolla ittoshi tuniitee, ittoshi tunii beeti mooyo bullina Yeerin oogiibote!
46010032	Meeti asheena'o wodemmoyich, boonoshich gaaccemmi mooyonalli taach gaaccemmi mooyon qaawaanoon, bulli mooyona asho bullin emirikkii beeti taachoomon, ittoshiyoo wotta asho bullin emirikkibote! Ayihudee ashoyich, Giriikee ashoyich, Yeerichi kittinnee guuphoyichoo xugo tuniyaahotine!
46011001	Kiristoosichi qocoon ta dabboomon, ittoshi wotta ta qocoon dabbibote!
46011002	Ta shuunatonaa ittoshich ta dojiti dooyoo bullinon ittoshi shalligii beetoyich, bareena'o taach immiton, wotta beshiiqqa ittoshich ta immati doyoon manjiiqqi ittoshi yechii beetoyich, ittoshin gallataa beeto taane.
46011003	Anaamo bullichi shimbo Kiristoosi, maachechi shimbo anaamo, Kiristoosichi shimbo Yeeri tunoon ittoshi ariiyemmoyich shunnoye.
46011004	Ebich bi qelloon kaapiichii corootii beeti, oohee Yeerichi qaaroon gettii beeti anaamo bulli bi shimbo tunati Kiristoosiniye bi yeellii beeto;
46011005	ebiyoomon bi qelloon kaafaanoon corootii beeti, oohee Yeerichi qaaroon gettaa beeti maachee bulli bi shimbo tunati anaamoniye bi yeellii beeto; ebiyoo bi qelloon kaafaani ure caggeetiyoomi bi tunatoyichiye.
46011006	"Ta qelloon kaafaache" immi maachee bi qelloon caggeeboye! Caggeyoo bi yeella gaata, kaafoye.
46011007	Anaamo Yeerichi shaahoonaa bi oogee yiiree mallatoonon bekkiyacho bi tunatoyich, bi qelloon kaafo biich qaawiyaache; tunaballi maachee anaamoyich oogee yiiree mallateene.
46011008	Yeeri maacheen anaamo waanee halliyalli, anaamon maachee waanee hallaanoone.
46011009	Yeeri maacheen anaamoyich halliyalli, anaamon maachech hallaanoone.
46011010	Ebich maachee bi qelloon kaafoye; ebina corootoyich oohee Yeerichi qaaroon getoyich bi daaggeyoon bekkiihane; wotta ebina shimaaji maraakeena'o bi daaggeyoon ariiyemmina'one.
46011011	Tunaballi Yeeri maacheen anaamo waanee bi hallitoomon, ebiyoomon anaamo wotta maachee waaneeniye bi shiijaa beeto; bullinoo hallito, Yeerine. Ebich Doono Yesuusina tookkii nooch beeti ikkittinoona maachee anaamona, anaamoo maacheena degee beetina'one.
46011013	Eke ittoshi, ittoshi qelloona nallibote! Kittinneena'o kiceeti xaa'oochaa maachee bi qelloon kaafaanoon Yeerich bi corooti gaata, gaawiya?
46011014	Qelloon kaacciibee genjiyoo anaamoyich bachoo bi tunoomon, genja qello maachech oogee yiiroo bi tunoon Yeeri ashich bi qociiti beemi shuriyoona ittoshich bekkataacha? Yeeri maachech "Bi qello biich qeroone" iqqi immitone.
46011016	Ebichi naboona gajiteeyemmo bi bee gaata, nowoo tunabon, oohee Yeerichi kittinnee guuphina'oo tunabeete, ebiyee damba bara doyoo nooch aalloone.
46011017	Ittoshi ikkooch kiceehooba, ittoshi shuunaa beeti shuunoo gondoonalli gaawaton bi deebo qajii beetoyich, ebichi hillooch ta koorii beeti wochoona ittoshin gallatataache.
46011018	Shiichiree ta gettemmi mooyo, ittoshi kicee beeti daggooch gajiteyoo beemon ta waayatoyichiye; ebi gajiteyoo qatoochaa ibaroo tunoon tuushaano taane.
46011019	Ittoshi daggooch gajiteyoo tiyii beeto, ittoshi daggoochee ibara moochachi kittinneena'o bekkemmoyichiye.
46011020	Illa ikkooch kiceechaa, "No maa beeto, Doonochi koshoniye" iqqi ittoshi gabiteenolla, Doonochi koshon toonoone ittoshi maa beeto.
46011021	Ittoshi maa bee gaata iibaareyaano ittoshine; bulli bi qelli qellee maacee miyoniye bi gabii beeto; ebich ikkikkeena'o maayemmon muccaqqi shaacaa beetee, bareena'o maa michiqqi mashaa beetina'one.
46011022	Ishi amoone? Kechacho ittoshi toona? Ittoshi kexoochaa maa uyaachotina? Oohee Yeerichi kittinnee guuphoniya ittoshi hoxaa beeto? Amolla aalli girachina'oniya ittoshi yeellii beeto? Ittoshin ama getate? Gallatabata? Cir ittoshin gallatataache.
46011023	Doono Yesuusi taach bi immiton, ta wotta ittoshich beshiiqqa ta immati doyoo ebine; Doono Yesuusi beshiitee bi immeeyemmi aroobee xum koshon tiijiye;
46011024	Yeerin gallataachii, tiichiqqi, "Ha'ote! Ebi ittoshich deejeeyemmi ta meenoone. Taan shalligoyich, hini koshon mamote!" iye.
46011025	Ebiyoomon wotta koshon boonoshi maati hillooch xoofoon tiijiqqi, "Hini xoofeexi uyo Yeeri ta damoona bi manjiiyemmi andra wogoone; ebin ittoshi uchimmi aabo bullina taan shalligoyich, uyote!" iye.
46011026	Ebich hini koshoon ittoshi maammi, hini xoofoochee ittoshi uchimmi aabo bullin, Doono Yesuusi wottaa waammi wottoon ebin tuniyoona, ashich bi qitoon miixa beeyemmo ittoshine.
46011027	Illa Doono Yesuusin yeelliimmi gommona, hini Doonochi koshoochee maa beeto, oohee hini bi xoofoochee uchii beeto bulli, Doono Yesuusichi meenonaa damoonon ee'ii bi itoyich, mangeeyemmone.
46011028	Ebich asho bi qelli qelloona shiichiree bi mulleexi mooyon xiishiichi, ara koshoochee mame; xoofoocheenoo uye.
46011029	Tunaballi asho koniyolla Doono Yesuusichi meeno yaafoo tunoon shalligaanoon bi maa gaata, bi uyi gaata, bi mamonaa bi uyona bi toommooch mangoon deebemmone.
46011030	Ebichi naboona ittoshi daggoochee meetina'o biiyaqqi niratina'one; ikkikkeena'oo qititina'one.
46011031	Tunaballi shiichiqqa no mulleexi mooyon no xiishito gaata, nalloo no toommooch waataacheshone.
46011032	Tunatee yemeenee ciirooba, Yeerich de'a getaani hini shawee toommeexi asheena'ochi toommooch bi nallehooba, boonoshina tookkiree no tommooch bi nallaachemmoyich, and Doono Yesuusi no toommooch nalliibee sheerii beetone.
46011033	Illa ta maneena'ote! Tookkii mamoyich ittoshi kicee bee gaata, iibaareebote!
46011034	Ittoshi kiceyoo nalloon ittoshi toommooch bi deebaachemmoyich, shaacato koniyolla bi bee gaata, bi kexoochaa mame. Echati mooyon ittoshi waan ta waahooba qociiyemmo taane.
46012001	Illa ta maneena'ote! Yaafa Ayaano immii beeti wojoon ittoshi ariiyemmoyich qaawii beeto taane.
46012002	Ebiyee aaf Yeerin ariyaano ittoshi beehooba, gasheeqqi kashaalli shaahiitee shuuneeti nuggusheena'o waan oriheebee ittoshi echoon tuushaano ittoshine.
46012003	Ebin ariibote! Koniyolla Yeerichi Yaafa Ayaanoona yaabeebee, "Yesuusi upato tunabe" geton hakkaache; ebiyoomon wotta Yeerichi Yaafa Ayaanoona yaabeyaanoon, "Yesuusi Doonone" geton hakkemmo, koniyolla aalloone.
46012004	Illa Yaafa Ayaano immii beeti wojoo bari baroone; tunaballi immii beeti Yeerichi Yaafa Ayaano ikkoone.
46012005	No shuuni shuunee qoco bari baroone; tunaballi no shuunaa beeti shuunee Doono ikkoone.
46012006	Shuunee gommo bari baroone; tunaballi shuunoo bullin shuunaa beetina'o bullich giidoon immii beeti Yeeri ikkoone.
46012007	Tunaballi kittinnee guuphina'o gaacceeyemmoyich, kittinneena'o bullichi toommooch boonoshi qelli qelloona Yaafa Ayaano beemi mallatoo bekkaa beetone.
46012008	Yaafa Ayaano ikka kittinnoyich shalligee yibbaatee hakkoon immiye; wotta ara Yaafa Ayaano ariyee yibbaatee hakkoon baroyich immiye.
46012009	Ebiyoomon wotta ara Yaafa Ayaano "Kiristoosi bulli mooyon shuuno hakkemmone" iqqi ibarii beeti mulloon baroyich immiye; wotta ara Yaafa Ayaano biiyaton wodiyee hakkoon baroyich immiye;
46012010	wotta ara Yaafa Ayaano ikkoyich gaakkachi shuunoon shuunee hakkoon, baroyich wotta Yeerichi qaaroon getti hakkoon, baroyich wotta wojeena'o Yaafa Ayaano waanee boonoshi immeyoonaa immeyee qayonon xiishee hakkoon, baroyich wotta arichataani noonoona yibbaatee hakkoon, baroyich wotta ara arichataani noonoona yibbaateeton biichii wokkeellee hakkoon immiye.
46012011	Ebi bullin shuunaa beeto, ara ikka Yaafa Ayaano baachiye. Ara Yaafa Ayaano bi hajee daaggoonaniye kittinneena'oyich boonoshi qelli qelloona wojoon bi qoodii beeto.
46012012	Ashittino ikkoo bi tunateenolla, meeti quumachone; ashittinee quumo meeto tunaabee ikka ashittinoon bi tunoomon, Kiristoosiyoo wotta ebiyoomone.
46012013	Ebiyoo Ayihudoon tunabon, Giriikoonoo tunabon, guunonoo tunabon, doononoo tunabon, ikka ashittinoon tunoyich ikka Yaafa Ayaanoona no afaalleetoyichiye; wotta Yeeri ara ikka Yaafa Ayaanoochee no bullich bi uchitoyichiye.
46012014	Ashittino bi gettee beeto meeti quumeena'o kiceetoalli, ikka quumo ikketo toonoone.
46012015	Ikka ashi baatoo tiyiqqi, "Ta, kishoo tuno ta qajatoyich, ashittinee quumo toono taane" bi geti gaata, ebina ashittinee quumo bi tuno echeha?
46012016	Wotta ikka ashi waamo tiyiqqi, "Ta, aafo tuno ta qajatoyich, ashittinee quumo toono taane" bi geti gaata, ebina ashittinee quumo bi tuno echeha?
46012017	Quumo bullichi shuunoo ciino baach bi tuna gaata, waayo aabichee hakkeeyehe? Quumo bullichi shuunoo wotta waayo baach bi tuna gaata, shiiqqo aabichee hakkeeyehe?
46012018	Tunatee Yeeri bari bara shuunoon shuunaa beeti quumeena'on ikka ashittino tuniiqqi bi shunni shunnitooch kotiitone.
46012019	Hini quumeena'o ikka quumooch boonoshi halleeto gaata, ara quumo bulli "ashittino" getteyaacheshone.
46012020	Ebich quumeena'o meetina'one; tunaballi ashittino ikkoone.
46012021	Ebich aafo kishoon "Ne beemo taach amoonolla gaacaache" geton hakkaache; wotta qello baatoon "Ne beemo taach amoonolla gaacaache" geton hakkaache.
46012022	"Hakka guuteena'one" gettee beeti quumeena'olla beshooniye boonoshi gaaccii beeto.
46012023	"Yeellii beeti quumeena'one" iqqa no gabii beetina'on beshoon oogiiqqa tahoon tajii beeto noone; wotta ashich bekkataani no quumeena'onolla beshooniye no oogii beeto.
46012024	Tunaballi no ashittinee daggoochee mallatachi quumeena'oyich ebi bulli qaawiyaanoone; tunaballi Yeeri ashittinee quumeena'o boonoshi shoodeeyemmoyichalli, "Kaarabeete" iqqi yeshiyaanoone; yeellii beeti quumeena'on beshoon oogiiqqiniye yeshii bi hallito.
46012026	Ikka quumo qaaqqa gaata, bareena'o bulli tookkii qaaqqaheete; ikka quumoyich oogo immee gaata, bareena'o bulli tookkii emiriyeete.
46012027	Illa ittoshi Kiristoosichi ashittino ittoshine; ittoshi qelli qelloona bi ashittinee quumo ittoshine.
46012028	Yeeriyoo kittinneena'o kicee beeti xaa'oo bulliich boonoshi guuphi daggooch shiichiqqi mishiraachachina'on, aree hillooch Yeerichi qaaroon gettachina'on, keejinnoon dojachina'on qociitone; daakkiqqi gaakkachi shuunoon shuunachina'on, biiyatina'on wodii beeti wojachina'on, iriteetina'oyich deggachina'on, kittinnee guuphina'on yaabii qeejachina'on, arichataani bari bara noonoona yibbaatachina'on qociitone.
46012029	Tunaballi kittinneena'o bulli mishiraachachina'ona? Bulli Yeerichi qaaroon gettachina'ona? Bulli dojachina'ona? Bulli gaakkachi shuunoon shuunachina'ona?
46012030	Bullich biiyatina'on wodiyee wojoo beeta? Bulli arichataani noonoona yibbaatachina'ona? Bulli arichataani noonoona yibbaateeton biichii wokkeellachina'ona? Ebi toonoone.
46012031	Illa bulliyee besha wojoon danoyich manjiiree qaawibote! Andoo bulliyee besha mooyon ittoshich bekkiiyemmo taane.
46013001	Ashi noonoona, oohee shimaaji maraakeena'ochi noonoona yibbaatoon ta hakkiteenolla, shuno taach aalla gaata, baad shuurikkiyee qaaddii beeti qaaxilloomo taane.
46013002	Yeerichi qaaroon getoyich hakkoo taach bi beetee, Yeerichi maacee mooyo bullin ariiqqa ariyoo bullin dano ta hakkitee, Yeeri gettiton ibariiqqa gepoon "Hiniichee tiyiree ok ebiich beshabe" iqqa tuniyoon ta hakkitee, shuno taach aalla gaata, shokkaachoo taane.
46013003	Taach beeto bullin qoodiqqa girachina'oyich ta immatee, "Ta ashittino mice" iqqa qaaqqooch giyaa ta miccatee, shuno taach aalla gaata, taach bi hallemmo amolla aalloone.
46013004	Shunacho bulli mooyon haa'iihe; ashoyichoo deehe. Shunacho bii'ataache. Shunacho naadeyaache; geecaache;
46013005	yeellii beeti mooyon tuniyaache; bi qellich gabaache; ipataache; xu'oon haddaache;
46013006	ibara mooyona emiriyalli, gonda mooyona emiraache;
46013007	shunon cir qayaache; bullin ibariihe; bullin gibanahe; kuxaanoon haa'iihe.
46013008	Shunoyich ciiro aalloone; Yeerichi qaaroon getti wojoo bi tunatee, beshachone; arichataani noonoona yibbaatee wojoo bi tunatee, echachone; ariyee wojoo bi tunatee, beshachone.
46013009	Ebiyoo no ariyoo ceenaani shapoo, Yeerichi qaaroon no getoo ceenaani shapoo bi tunatoyichiye;
46013010	tunaballi shapaani ceeni wojoo kindiyooba, hini ceenaani shapa wojoo aallemmone.
46013011	Busha ta beehooba, bushittinee yibbaatooniye yibbaataabee ta echato; gabiibee, shalligiibee ta echato bushiishoochoomoniye. And gurimaashaachaa, hini bushittinee mooyo bullin beshiito taane.
46013012	Hanaach Yeerin no ciinnaa beeto, dooshirati heeraawoochaa no mallatoon no beegoomoniye; tunaballi aroobee aabooba biin no aafoona xallaayi beeggemmo noone. And Yeerin woddiiqqa ariyaano taane; tunaballi Yeeri ciichiqqi taan bi ariitoomon, arooba tawoo ebiyoomon wotta ciichiree biin ariiyemmo taane.
46013013	Illa Yeeri gettiton ibariyoo, gibanoonaa shunoona hini keemina'o manjiqqi beetina'one. Eboshiyee besho shunoone.
46014001	Illa bulliyee beshoon kupphiiree shunoon dabbibote! Yaafa Ayaanee wojoon danoyich qaatibote! Eboshiyee Yeerichi qaaroon getti wojoon danoyich beshoon qaatibote!
46014002	Ashich arichataani noonoona yibbaataa beeti asho, Yeerichalli ashich yibbaatataanoone; ebiyoo bi yibbaataa beeti yibbaatoo ashich bi tuusheetoyichiye; biyoo Yaafa Ayaanee giidoonaniye Yeerichi maacee mooyon bi yibbaataa beeto.
46014003	Tunaballi Yeerichi qaaroon ashich gettii beeti uro kittinnee guuphon eenniyoyich, kupphiyoonaa goggiyoonoyichiye bi gettii beeto.
46014004	Arichataani noonoona yibbaataa beeti uro bi ikketoyichiye bi eennii beeto; tunaballi Yeerichi qaaroon gettii beeti uro kittinnee guuphoniye bi eennii beeto.
46014005	Arichataani noonoona ittoshi yibbaatoon shixaano taane; tunaballi beshoon ta shunnaa beeto, Yeerichi qaaroon ittoshi getoniye. Arichataani noonoona yibbaateeti yibbaatoo kittinnee guuphon bi eenniiyemmoyich, wokkeelli biichemmi asho aalla gaata, arichataani noonoona yibbaataa beeti ashoyee Yeerichi qaaroon gettii beeti ashoone besho.
46014006	Ta maneena'ote! And ittoshi waan waaqqa Yeeri taach bekkiiti mooyon, oohee ariyoon, oohee Yeerichi qaaroon, oohee kittinnittinee doyoon getaanoon arichataani noonoona ta yibbaata gaata, ta womo ittoshich amoon hallehe?
46014007	Ximboonaa shumburoonoyich kasho aalloone; tunaballi asho ximboon yexxii bi beetee, oohee shumburoon huggii bi beetee, ellaa beeti ashich qiinoo bi arichiyoo qayi gaata, shoddo amoona arichehe?
46014008	Wotta koyee mallatoon arichii beeti qaaroona tiroo huggeyoo qayi gaata, asho aabichireeshiye ginee koyoyich bi qannemmo?
46014009	Ebiyoomon asheena'o arii beeti noonoona kaachii yibbaato ittoshi qayi gaata, aabichiree ittoshi gettii beeton ariyoo hakkeheete? Ittoshi yibbaataa beeton yongoalli daammii beeto, ashi waamooch giyaanoone.
46014010	Hini shawee toommooch meeti bari bara ashi nooneena'o beetina'one; tunaballi bi shawi shawoochaa yibbaataa beeti asheena'oyich noonoo bulli tuusheyaanoone.
46014011	Illa ikka asho yibbaataa bi beeti noonoon ta ariyoo qayi gaata, ara yibbaataa beeti uroyich dallaawa ashoomo taane; ara yibbaataa beeti uro taach dallaawa ashoomone.
46014012	Ebiyoomon wotta ittoshi Yaafa Ayaanee wojoon kupphiiqqi qaawii beeto ittoshi tunatoyich, kittinnee guuphina'on eenniyoyich tunemmi wojeena'on oogichiree qaawibote!
46014013	Ebich ashich arichataani noonoona yibbaataa beeto bi yibbaataa beeti noonoon ariiree ashich biishi bi wokkeellemmoyich corootibe.
46014014	Ashich arichataani noonoona ta corooti gaata, ta ayaano corootii beetone; tunaballi ta mullo danati aafachi mooyo amolla aalloone.
46014015	Ishi gaata, aabichibate? Ta ayaanoona corootemmo taane; ta mulloona wotta ariibee corootemmo taane; ta ayaanoona Yeerich shoddemmo taane; ta mulloona wotta ariibee Yeerich shoddemmo taane.
46014016	Ebi toono gaata, ne ayaano ikketona Yeerin ne gallata gaata, ne gettaa beeto biich giyaani kittinnoyich bi tuusheetoyich, aabichireeshiye Yeerin ne gallataa beeti gallatoyich "Tookkona" bi gettemmo?
46014017	Yeerin gaawichiqqa ne gallatateenolla, ara uroyich ne gaaccati gaaco aalloone.
46014018	Ittoshi bulliyee beshoon ashich arichataani noonoon ta yibbaataa beetoyich, Yeerin gallatahoye;
46014019	tunaballi bareena'on ta dojemmoyich, kittinnee guuphi daggoochaa arichataani noonoona humaa xuma qaaroon ta yibbaatoyee, ta mulloona ariibee uucha qaaroon yibbaatoon shunnoye.
46014020	Ta maneena'ote! Gonda mooyoyich nallafoon tunabotalli, gabee shapoona gaggariyaahotine! Gaboona dicciti ashoon tunabote!
46014021	"Doono Yeeri 'Arichataani noonoon yibbaataa beeti asheena'ochi noonoona hini Isra'eeleena'oyich yibbaatemmo taane; dallaawa asheena'ochi noonoona yibbaataa beeto taane; aroobolla ta yibbaatoon waayataachemmina'one' ii beetone" getee Yaafa Macaafooch kooreetone.
46014022	Ebich arichataani noonoona yibbaatee wojoo Yeerichi giidee mallatoo bi tunemmo, boonoshi mulloon Kiristoosichi toommooch too'iyaaneena'oyichalli, too'iitina'oyich toonoone. Yeerichi qaaroon dojoo boonoshi mulloon Kiristoosichi toommooch too'iitina'oyichalli, too'iyaaneena'oyich toonoone.
46014023	Illa kittinnee guuphi shiisheena'o bul ikkooch kiceechii, ebi kiceeti guuphi shiisheena'o bul arichataani noonoona boonoshi yibbaataa beetee, boonoshi beetooch Yeerichi qaaroon ariyaani kittinneena'o, oohee boonoshi mulloon Kiristoosichi toommooch too'iyaaneena'o boonoshi giyi gaata, ittoshin "Hini asheena'o geyatina'one" getaacheheeta?
46014024	Ebiyee boonoshi bulli Yeerichi qaaroon gettii boonoshi beetee, boonoshi beetooch bi mulloon Kiristoosichi toommooch too'iyaani asho, oohee Yeerichi qaaroon ariyaani kittinnoo bi giyi gaata, boonoshi bulli gettii beeti qaaro bi maacoon michemmone; bi waayati mooyo bulli biin ittibatemmone.
46014025	Ebina bi mullooch aashati gonda mooyon aannibee, "Ibaroon Yeeri ittoshi daggooch beetone" getibee yitiree Yeerich goyinnemmone.
46014026	Illa ta maneena'ote! Ikkooch ittoshi kiceehooba, ikkoo shoddoon shoddahe; baroo wotta Yeerichi qaaroon gettiye; baroo Yeeri biich bekkiiti mooyon gettiye; baroo arichataani noonoona yibbaatahe; baroo arichataani noonoona yibbaateeton biichii wokkeelliye. Eboshi bulli kittinneena'on eenniyoyich gaaccemmina'o tunabeete.
46014027	Arichataani noonoona yibbaataa beetina'o boonoshi bee gaata, guttaree oohee bi beshi gaata keejaree bii'eyaayi kaalli kaalloona neexaree yibbaatabeete. Wotta ikka asho ebi arichataani noonoona yibbaateeton biishi wokkeellibe.
46014028	Tunaballi biishi wokkeellemmo aalla gaata, kiceeti kittinneena'ochi daggoochaa qaaraayeete; boonoshinaa Yeerinoyich baach geteete.
46014029	Yeerichi qaaroon gettii beeti asheena'o guttaree oohee keejaree kaalli kaalloona geteete; bareena'o ara getteeti qaaroon kichi kindiree gabibeete.
46014030	Tunaballi ara kotati asheena'ochi daggoochee ikkoyich Yeeri ikka mooyon bekkiitee getta bi tiyi gaata, shiichiqqi yibbaatee toommooch beeti uro qaaraaye.
46014031	Waayaa beeto bulli ariiyemmonaa kupphemmonoyich, ittoshi bulli kaalli kaalloona Yeerichi qaaroon geton hakkiyotine.
46014032	Yeerichi qaaroon getti Ayaanee wojachi uroyich ara Yeerichi qaaroon getti Ayaanee wojoo hajee beetone.
46014033	Ebiyoo Yeeri diggee Nuggushoalli, bunnee nuggushoo toono bi tunatoyichiye. Yeerichi yaafee guuphina'ochi daggooch tunemmi doyoomon,
46014034	maacheena'o kittinneena'ochi kicee daggoochaa cikki kotabeete; yibbaato boonoshich daaggeyaanoone. Ayihudeena'ochi callooch bi kooreetoomon, hajeebeete.
46014035	Kittinneena'ochi kicee daggoochaa yibbaato maachech daaggeyaano bi tunatoyich, ikka mooyon ariyoyich boonoshi qaawi gaata, boonoshi kexi kexoochaa boonoshi keneena'on echabeete.
46014036	Yeerichi qaaro kechito, ittoshi waaneeniya? Oohee ittoshi waan baachiya bi shaggito?
46014037	Koniyolla Yeerichi qaaroon gettacho, oohee ayaanacho tunato bi shaahi gaata, hini ta kooriti mooyo Doono "Tuniibote!" iqqi bi gettiti wocho tunoon ariibe!
46014038	Tunaballi koniyolla hini wochoon waayo bi qayi gaata, bi getoon waayiyaahotine!
46014039	Ebich ta maneena'ote! Yeerichi qaaroon getoyich, manjiiree qaawibote! Arichataani noonoona yibbaatoon bajaahotine!
46014040	Mooyo bulli yaaroonaa gaawati gommona tunabe.
46015001	Ta maneena'ote! Ebiyee aaf ittoshich ta getee waayaqqi ittoshi ibariiti, aroona ittoshi neexati mishiraachee qaaroon ittoshich shalligichiyoye.
46015002	Ebi mishiraachee qaaroon manjiiqqi ittoshi yeshi gaata, biinna wodemmo ittoshine. Ebi toonee gaata, Kiristoosichi toommooch ittoshi mullee too'iyoo duuboone.
46015003	Wotta taach immati bulliyee besha mishiraachee qaaroon beshiiqqa ittoshich immato taane. Ebiyoo Yaafa Macaafooch bi kooreetoomon, Kiristoosi no axaaxoyicha iqqi qitiye; Yaafa Macaafooch bi kooreetoomon, duukkahe; bi duukkati keeja qemooba qitii duukkatina'ochi daggoochee Yeeri biin kichiye.
46015005	Biin bi kichitoyee gub, shiichiqqi Keefich bekkahe; aree hillooch aaraa gutta mishiraachachina'oyich bekkahe.
46015006	Aree hillooch uucha balloyee besha bi dabbeena'oyich ikka wottoon bekkahe. Eboshi daggoochee meetina'o hanaach beddaahee kashoona beetina'one; tunatee ikkikkeena'o qititina'one.
46015007	Aree hillooch Yaaqoobich, daakkiqqi mishiraachachina'o bullich bekkahe.
46015008	Ciiroochaa hini yiingaalli gitto tunati taach wotta bekkahe.
46015009	Ishichii ta ii beeto, Yeerichi kittinnee guuphina'on yookkaa ta du'iitoyich, mishiraachachina'o bulliyee desho ta tunatoyichiye; "Mishiraachacho" geteenoo ceeggeeya bedaano taane.
46015010	Tunaballi hanaach mishiraachacho tunoyich taan bechito Yeerichi wojoone; Yeeri taach bi immiti wojoo duubo toonoone. Ebich bara mishiraachachina'o bulliyee beshoon aajaabee shuunato taane; tunaballi aajiqqi shuunato, taanna tookkii beeti Yeerichi wojoalli, ta toono taane.
46015011	Ebich tawoo tunaban, boonoshiyoo tunabeete, no bulli mishiraachee qaaroon ittoshich gettahone; ebinoo ittoshi mulloon Kiristoosichi toommooch too'iihotine.
46015012	Illa mishiraachachi no "Yeeri Kiristoosin qitii duukkatina'ochi daggoochee kichitone" iqqa mishiraachee qaaroon gettaa beeto no tuna gaata, ittoshi daggoochee ikkikkeena'o aabichiqqi, "Yeeri qitii duukkatina'on kichaachemmone" iyeete?
46015013	Qitii duukkatina'o keyaachemmina'o tuna gaata, ishi gaata, "Kiristoosin Yeeri qitii duukkatina'ochi daggoochee kichaanoone" getoalli amoone!
46015014	Yeeri Kiristoosin qitii duukkatina'ochi daggoochee bi kichaan gaata, ishi gaata, no gettaa beeti Yeerichi wocho duuboone; wotta Kiristoosichi toommooch ittoshi mullee too'iyoo duuboone getoalli amoone!
46015015	Nowoo wotta "Kiristoosin Yeeri qitii duukkatina'ochi daggoochee kichitone" iqqa Yeerichon no miixatoyich, kootoon miixaa beeton tunatonalli amoone! Illa qitii duukkatina'o keyaachemmina'o tuna gaata, Kiristoosin Yeeri qitii duukkatina'ochi daggoochee kichaanoone getone.
46015016	Yeeri qitii duukkatina'on kichaachemmo bi tuna gaata, ishi gaata, "Yeeri Kiristoosin qitii duukkatina'ochi daggoochee kichaanoone" getone.
46015017	Yeeri Kiristoosin qitii duukkatina'ochi daggoochee bi kichaan gaata, ishi gaata, bi toommooch ittoshi mullee too'iyoo duuboone; and beddaahee ittoshi axaaxoyich maaroon danataano ittoshine getone.
46015018	Ishi gaata, boonoshi mulloon Kiristoosichi toommooch too'iichii qititina'o andoo xuuxee toommoochiye boonoshi beeto getone.
46015019	Hini shawee toommeexi beemoyich baach Kiristoosin gibanaa beeto no tuna gaata, ishi gaata, bulliyee beshoon asho nooch ayina bedo noone getone.
46015020	Tunaballi Yeeri Kiristoosin qaabbiiqqi qitii duukkatina'ochi daggoochee bi kichoo ibara mooyone; ebina qitii duukkatina'on kichemmo bi tunoon xiishitone.
46015021	Ikka uroona qitoo bullichi toommooch waatone; ebiyoomon wotta ikka uroona qitii duukkatina'ochi daggoochee keyo waatone.
46015022	Addaamina asho bulli qitii beetoomon, ebiyoomon wotta Yeeri qitii duukkatina'o bullin Kiristoosina kashachon tuniiree kichemmone.
46015023	Tunaballi Yeeri ebin bi tuniiyemmo kaalli kaalloonaniye; shiichii Kiristoosin qaabboo tuniiqqi, qitii duukkatina'ochi daggoochee Yeeri kichitone; ebichi hillooch wotta Kiristoosi wottaqqi bi waahooba, Kiristoosicho tunatina'onoo Yeeri kichemmone.
46015024	Yeeri bi shixachina'o bullin kochii kecciqqi Kiristoosichi baatooch bi dichimmi wottoon, Kiristoosichi taato echataani mooyone. Ebich Kiristoosi taatittinoon, ukkurittinoonaa giidoo bullinon hapiree bi taatittinoon Nihoo Yeerich guudiiree immemmone. Arooba yemeenee ciiro tunemmone.
46015026	Arooba ciireexi shixacho yiikkatee aallemmone; ara shixacho qitoone.
46015027	"Yeeri mooyo bullin Kiristoosichi baatooch yittiiqqi biich hajiitone" getee Yaafa Macaafooch kooreetone; tunaballi "Bulli biich yittiqqi hajeetone" geto, mooyo bullin yittiiqqi Kiristoosich hajiiti Yeeriyee damba baroo bulliniye getone; ebiyoo xalla arichatone.
46015028	Tunaballi Yeeri bullichi toommooch hottiree bi taatemmoyich, bullin Kiristoosich bi hajiitee, arooba bi bushoo Kiristoosi wotta bullin biich hajiitoyich hajeeyemmone.
46015029	Ebi toonee gaata, qitiqqi duukkatina'ochi keroyich aacona afaallee beeti asheena'ochi, amoon gabii beeteete? Yeeri qitii duukkatina'on ibaroon kichaachemmo bi tuna gaata, boonoshi keroyich aacona afaalleyo gaaccemmi gaaco amashoone?
46015030	Yeeri qitii duukkatina'on kichaachemmo bi tuna gaata, no wotta qemi qemona qaa'i iritoyich no qelloon beshiiqqa no immaa beeto, amoyichiye?
46015031	Ta maneena'ote! No Doono Yesuus Kiristoosi nooch bi immiti ikkittinoona ittoshin ta dano geecii beetone; ebich "Qemi qemona qitoo taanna danaa beetone" iqqa gettahoye.
46015032	Efesoonaa cooxoomi asheena'ona tookkii ta qiiccato ashi doyoomon baach bi tuna gaata, amooniye taach bi gaaccemmo? Yeeri qitii duukkatina'on kichaachemmo bi tuna gaata, hini shaweexi asheena'ochi gaboochoomon "Yaach qitemmo no tunatoyich, mamone; uyone" getishiye no gettemmo,
46015033	Asho ittoshin muriciyaaye; "Gonda addaarittino gaawati qocoon gondii beetone".
46015034	Hini dookkaa beeti ittoshi mulloon kaachibote! Axaaxoon shuuno echabe. Ittoshi daggoochee ikkikkeena'o Yeerichi gommon ariyaaneena'o beetina'one. Ta ishichii beeto, "Ebina yeelli beddiyotine" getoniye.
46015035	Ikka asho "Yeeri qitii duukkatina'on aabichireeshiye bi kichemmo? Am shaaha ashittinooniye taharee boonoshi kechemmo?" getiree echemmone.
46015036	Hini mullaalli baalloocho! Aabichiqqa ishichinne? Ne shookkati yaroo qitaanoon kashachon tunaqqi collataanoone.
46015037	Ne shookkato, teepphoo tunabe, oohee bara maayi yaroo tunabe, aafoonalli, bat colla keyiree gub bekkemmi tupoonaa waamonon toonoone.
46015038	Hini ne shookkati aafoyich Yeeri bi shunniti ashittinoon immii beetone; wotta yareena'o bullich boonoshi qelli qellee hajee ashittinoon immii beetone.
46015039	Ashittino bulli ikkoo toonoone; tunaballi ashi ashittino ikkoone; cooxina'onaa gijeena'onochi ashittino baroone; gaceena'onaa kafeena'onochi ashittino baroone; haasheena'ochi ashittino baroone.
46015040	Wotta shimaaji ashittino beetone; shawee ashittino beetone; tunaballi shimaaji ashittinee gaawee mallato baroone; shawee ashittinee gaawee mallato baroone.
46015041	Aabechi gaawee mallato ikkoone; aganechi gaawee mallato baroone; xojaneena'ochi gaawee mallato bari baroone; ikka xojanoochi gaawee mallato bara xojanoochi gaawee mallatoyee baroone.
46015042	Yeeri qitii duukkatina'on bi kichiyooba ebiyoomon tunemmone. Shawooch duukkee beeto oqqemmi ashittinoone; bi duukkatoochee Yeeri kichemmo o'aachemmi ashittinooniye.
46015043	Bi duukkee bee gaata, yiiraalloone; Yeeri kichii bee gaata, yiirachone. Bi duukkee bee gaata, giidaalloone; Yeeri kichii bee gaata, giidachone.
46015044	Bi duukkee bee gaata, hallee ashittinoone; Yeeri kichii bee gaata, ayaanee ashittinoone. Halle ashittino beetone; ayaanee ashittino wotta beetone.
46015045	Ebiyoomon wotta "Wonnee asho Addaamin Yeeri kashachon tuniiqqi halliye" getee Yaafa Macaafooch kooreetone; ciireexi Addaami kashachon tunii beeti ayaanoone.
46015046	Ebiyoomon hallee ashittino shiichiyalli, ayaanee ashittino toonoone; aree hillooch ayaanee ashittino kereeyemmone.
46015047	Wonnee asho shawoochee halleetone; shawee ashoone. Guttinnee asho shimaayoochee kinditone;
46015048	shawee asheena'o shawee ashoomina'one. Shimaajachina'o wotta shimaayoochee kinditi ashoomina'one.
46015049	And shawee ashoon no shaahoomon, gub wotta shimaaji ashoon shaahemmo noone.
46015050	Ta maneena'ote! Ittoshich ta gettemmo ebiniye; meenonaa damoonoochee halleeti ashittino Yeerichi taatittineech giyaachemmone. Oqqemmi ashittino o'aachemmon woraashaachemmone.
46015051	Ellabote! Ikka maacee mooyon ittoshich getana; no bulli qitaachemmo noone; tunaballi ciireexi tiroo hugee, no bulli qillifee yexxi daar bekkach shaddeeyemmo noone. Ara tiroo huggeeyemmone; Yeeri qitii duukkatina'on o'aachemmina'on tuniiree kichemmone; noonoo bekkach shaddemmone.
46015053	Ebiyoo hini oqqemmi ashittino o'aachemmi ashittinoon taho, hini qitemmi ashittino qitaachemmi ashittinoon taho echataani mooyo bi tunatoyichiye.
46015054	Hini oqqemmi ashittino o'aachemmon bi tahahooba, hini qitemmi ashittino qitaachemmon bi tahahooba, "Yeeri qitoon kochiqqi tulloo tuniitone". "Qitoocho! Wudoon ne danemmi giidoo, neech aaye? Qitoocho! Ashoon ne dupaa beeti gayo, aaye?" getee Yaafa Macaafooch kooreeti qaaro ceennemmone.
46015056	Qitoo gayon bi danaa beeto, axaaxoocheeniye; axaaxoo wuxee giidoon bi danaa beeto, Muusichi calloocheeniye;
46015057	tunaballi no Doono Yesuus Kiristoos waanaa wudoon danee giidoon nooch immii beeti Yeerich gallato bede.
46015058	Illa ta shunnaa beeti ta maneena'ote! Manjiree neexabote! Shuuriyaahotine! Doono Yesuus Kiristoosich ittoshi aajii beeti aayo duubo bi tunee qayon ariito ittoshine. Ebich bulli aaboon Doono Yesuus Kiristoosichi shuunoyich ittoshi qelloon guudiiree imbote!
46016001	Andoo Yurisalemi kittinneena'oyich gijee buushee gommon ittoshich koorii beeto taane. Galaatee Shawooch beeti kittinnee guuphina'oyich "Tuniibote!" iqqa ta gettatoomon, ittoshiyoo ebiyoomon wotta tuniibote!
46016002	Ta waahooba ebi gijee buushoo bi tunataachemmoyich, ta waataan beetee, shiichiree ittoshi qelli qelloona shabaatti shabaattee batti batti aabooba, ebiyoo oogi oogi shambatoo getone, ara shabaattee daggooch Yeeri ittoshich wojitoomon kichiree ittoshi kexi kexooch kotiibote!
46016003	Eechi ittoshi beetee, ta waahooba, "Gibaneetina'one" iqqi ittoshi kaaccimmi asheena'ona ara ittoshi gijee wojoon woraqatoona tookkiree Yurisalem daachiiyemmo taane.
46016004	Wotta Yurisalem taan daachiiyemmi mooyo dana gaata, ara asheena'o taanna tookki hammemmina'one.
46016005	Makidoonee Shawoona hamma ta gabitoyich, aroona beshabee ittoshi waan shaggemmo taane.
46016006	Aree hillooch ta hammemmi xaa'oo aabiicholla tunabe, taan ittoshi deenee ta gommon ta yechemmoyich, diqqich ittoshi waan yagoon qayaachemmo taane; oohee yooyon ittoshi waanaa kichoon qayaachemmo taane.
46016007	Doono Yeeri daaggi gaata, meeti aaboon ittoshi waan yagiya gibanaa ta beetoyich, and gommon beshaabee neexoona ittoshi waan shaggii wottoon shunaache.
46016008	Tunaballi Efesoon baaraachoo shaggimmi wottoon yagemmo taane.
46016009	"Efesoon yagibana" ta ito, meeti asheena'o taach tollo boonoshi tunateenolla, mashaamiti shuunoon ta shuunemmoyich gabini kelloon Yeeri taach qechitoyichiye.
46016010	Wotta Ximootiyoosi taachoomon Doono Yesuusichi shuunoon shuunaa beetone; ebich ittoshi waan bi waa gaata, ittoshina tookki bi beemmi wottoon gaabbaalloon bi beeyemmoyich tuniibote!
46016011	Koniyolla biin hoxaaye! Maneena'on yeshiree ta waan woyemmo bi tunatoyich, iritiyaanoon bi woyemmoyich deenote!
46016012	Andoo no manoo Aphiloosichon ittoshich koorii beeto taane; maneena'ona tookkiree ittoshi waan bi hammemmoyich oogichiqqa biin qollato taane; tunaballi bi mullo and biin "Hambe! Hambe!" getaanoone; tunatee Yeeri biich mashaamiihooba hammemmone.
46016013	Ittoshi qelloon ariibote! Kiristoosichi toommooch beeti ittoshi mullee too'iyoona manjiree neexabote! Shattaayi kupphabote!
46016014	Ittoshi tunii beeto bullin shunoona tuniibote!
46016015	Ta maneena'ote! Isxifaanoosinaa bi kechi asheena'ona Akaayee Shawoochee Kiristoosichi toommooch mullee too'iyoona qaabbeena'o boonoshi tunoon, wotta kittinneena'on gaachiya boonoshi qelloon beshiiqqi immitina'o boonoshi tunoon arii beeto ittoshine.
46016016	And ittoshin ta qollemmi ikka mooyo beetone; ebiyoo eboshiyoomi asheena'onaa boonoshina tookkii shuunaabee yullaa beetina'o bullinoyich ittoshi de'a gettemmoyichiye.
46016017	Isxifaanoosi, Footunaatoosinaa Akayiqoosina hach boonoshi waatoyich emirito taane. Ittoshi aalli xaa'ooch ittoshin tunaqqi ta shapoon ceechitina'one.
46016018	Ittoshi mulloon boonoshi kashiitoomon, ta mulloon kashiitina'one. Ebich eboshiyoomi asheena'on manjiiree waayabote!
46016019	Isiyee Shawooch beeti kittinnee guuphina'o ittoshin diggii beetina'one. Aqilinaa Firikilina, boonoshi kexoochoo kicee beeti kittinneena'o ikkittinoon no danati no Doono Yesuusina gaawichii ittoshin diggii beetina'one.
46016020	Hiniich beeti maneena'o bulli ittoshin diggii beetina'one. Yaafeeti gommona shumeyoona ittoshinaa ittoshina ikkoo baroon diggiibe.
46016021	Ta, Phawuloosi hini diggiyoon ta hajee kishoonaniye ta koorito.
46016022	Doono Yesuusin shunaano koniyolla bi bee gaata, aroo upato tunabe. No Doonocho! Kaata wottaree wobe!
46016023	Doono Yesuusichi wojoo ittoshina tookki tunabe.
46016024	Kiristoos Yesuusina no danati ikkittinoona ta shuno ittoshina tookki beebe.
47001001	Yeerichi daaggoona Kiristoos Yesuusichi mishiraachacho tunati Phawuloosinaa wotta no manoo Ximootiyoosina; Qorontoosi kittinnee guuphi shiisheena'onaa Akaayee Shawoo bulliich beeti, Yeerina yaafeetina'onoyich;
47001002	No Nihoo Yeerinaa no Doono Yesuus Kiristoosinochi wojoonaa diggoona ittoshich tunabe.
47001003	Ariqqachi Nihoo, bulli araddoon goggii beeti Nuggushoo, no Doono Yesuus Kiristoosichi Nuggushoonaa Nihoona tunati Yeeri gallateebe.
47001004	Biyoo amashee iritolla no toommooch shaggimmi aabo bullin noon goggii beetone. Ebich amashee iritolla boonoshi toommooch shagee, asheena'o iritee beeti aabo bullin, no wotta Yeeri noon goggiitoomi gommona boonoshin goggiyoon hakkiyone.
47001005	Kiristoosichi toommooch shaggiti iritoo no toommooch woddatee no qoodeetoomon, ebiyoomon wotta Kiristoosina Yeer waanee danaa beeti goggo nooch woddatee qoodeyacho tunemmo noone.
47001006	Wotta iritoo no toommooch shaggii beeto, goggoonaa wodoonon ittoshi danemmoyichiye; no goggaa beeto wotta, no toommooch shaggitoomi iritoo ittoshi toommooch shagi gaata, goggaree haa'iyee hakkoon ittoshi danemmoyichiye.
47001007	No iriteetoomon ittoshi iritee gaata, Yeeri noon bi goggiitoomon ittoshinoo wotta goggiiyemmo bi tunoon arii beeto noone; ebich ittoshi toommooch nooch beeti gibano manjoone.
47001008	No maneena'ote! Isiyee Shawooch no beehooba, no toommooch shaggiti iritoon ittoshi ariiyemmoyich qaawii beeto noone. Ebi no toommooch shaggiti iritoo no hakkoyee beshii bi getee, Illa wodaachone iqqa qitoyich no kuxxammi wottooniye noon bi maggato.
47001009	Ibaroon qitee nalloo no toommooch nalleetochoomon nooch waayeetone; tunaballi ebi tunato, qititon qitoochee kichii beeti Yeerinalli, no qelloon no gibanataachemmoyichiye.
47001010	Biyoo ebin shaahii beeti qitoochee noon wodiihe; andoo wodiiyemmone; ittoshiyoo wotta Yeerin qolloona noon ittoshi gaacha beetee, gubboo wotta noon wodiiyemmo bi tunoon gibanaa beeto noone; wodda corootoona Yeerichi wojoon no danatee, meeti asheena'o no naboona Yeerin gallatemmina'one.
47001012	No geecii beeti mooyo ebine; hini shaweexi asheena'ochi daggooch, beshoonoo ittoshi daggooch no beemo, Yeeri nooch immiti yaafittinoonaa xalla mulloona bi tunoon no mullo miixaa beetone. Ebin no tuniito, Yeer waanee no danaa beeti wojoonalli, meechi ariyoona toonoone.
47001013	Shemmaree ittoshi shalligemmoyee beshatee bara mooyon ittoshich kooraachone; and noochon qoodiqqi ittoshi shalligii beeton gub ciichiree shalligemmo ittoshi tunoon gibanaa beeto taane; ebichi naboona no Doono Yesuusi wottaa waahooba, ittoshina no geecitoomon, ittoshiyoo wotta noonna geecemmo ittoshine.
47001015	Ebin gibanaqqa, guttinnoon diiroon ittoshi danemmoyich gabiqqa, shiichii ittoshi waan womoyich gabii kuxxoye.
47001016	Ta gabito, ittoshi waanina besharee Makidoonee Shawooch hamonaa Makidoonee Shawoochee wottaree ittoshi waan shagonoyichiye; aroochee Yihudee Shawooch ta hammemmoyich taan ittoshi deggemmoyichiye.
47001017	Ebin tuniiya ta gabiyooba, ta tunii beeton ariyaanoon gaboon shaddiibeeniya ta tuniito? Oohee hini shaweexi asheena'o tunii beetoomon, ikka heciyoona "Eeha" iichii, wochinnoon "Toonoone" ii beeti gaboon shaddii beeto ittoshich shaahii beetota?
47001018	Yeeri gibaneetone; ittoshich ta gettaa beeto "Eeha" iichii, wotta "Toonoone" ii beeti gutta heciyoona tunee bi qayon miixemmone.
47001019	No, ebi geto Silbaanoosinaa taanna, Ximootiyoosinoo, ittoshi daggooch no beehooba, Yeerichi Bushoo Yesuus Kiristoosichon ittoshich no gettato "Eeha" ii beeti qaaroonalli, "Eeha" iichii, wotta "Toonoone" ii beeti gutta heciyoona toonoone.
47001020	Yeeri nooch gibanikkiti gibano Kiristoosinaniye "Eeha" bi getteeto; ebichiye Yeerichi oogee yiiroyich Kiristoosina "Tookkona" no ii beeto.
47001021	Kiristoosina tookkii nooch beeti ikkittinoona ittoshina tookkii noon kupphii beetonaa biich no maddemmoyich noon kaaccitona Yeerine.
47001022	Wotta biine biicho no tunee xiishee mallatoon no toommooch geddito, gub nooch bi immemmi wojoonoo bekkii beeti Yaafa Ayaanoon yechiyoo tuniiqqi no mullooch kotiito.
47001023	Ta wotta Yeerichi aafooch ibaroon gettoye; wochinnoon Qorontoos womo ta qajato, ittoshin ayinikkaache iqqa ittoshich ta ariqqatoyichiye.
47001024	Yeerichi toommooch ittoshi mullee too'iyoona manjii ittoshi neexoon ariito noone; ebich ittoshina tookkii no shuunaa beeto ittoshi emiremmoyich qaawiqqaanalli, ittoshi mullee too'iyee toommooch doonjittinoon qaawiqqa toonoone.
47002001	Ebich "Guttinnoon waaree ittoshin ayinikkaache" iqqa, "Waataache" immi gaboona neechiyoye.
47002002	Ittoshin ayinikkito ta tuna gaata, illa ta ayinikkiti ashoyee beshatee, taan emirikkemmi asho konine?
47002003	Wochinnoon ta waahooba, taan emirikka beda asheena'o taan boonoshi ayinikkaachemmoyichiye ebi ara wochoon eechiqqa ittoshich ta koorito; Ebiyoo, ittoshi bullich beeti ta gibano manjoo bi tunatonaa ta emiroo ittoshi emiroo bi tunoonon ta ariitoyichiye.
47002004	Ara wochoon ta koorito, oogati ayinoona, mulloochee tiyiti xuuxoonaa wodda acimoonaniye; ta gaboo mulloochee tiijiqqa ittoshin ta shunon ittoshi ariiyemmoyichalli, ittoshin ayinikkoyich toonoone.
47002005	Ashoon ayinikkiti xu'achi uro koniyolla bi bee gaata, giishatee oogatee bi ayinikkito ittoshi bullinalli, ta ikketon baach toonoone. Giishatee ta ii beeto, mooyon maggiyoo qaawo ta qajatoyichiye.
47002006	Ebiyoomi uroochi toommooch kittinnee guuphi shiisheena'ochi daggoochee meeto ittoshi sheeriti sheeroo beddiye;
47002007	tunaballi and ebiyoomi uro oogati ayinooch bi dihaachemmoyich, wochiqqi maaroonaa biin goggiyoona ittoshich qaawiihe.
47002008	Ebina ibaroon biin ittoshi shunon ittoshi bekkiiyemmoyich, ittoshin qollaa beeto taane.
47002009	Ara aafi wochoon ittoshich ta kooriti naboo, bulli mooyona ta getoon waayaa beeto ittoshi tunoon manjiiqqi ariyoyich ta qaawitoyichiye.
47002010	Illa ittoshi maariti ashoon tawoo wotta maarito taane; ta maaremmi mooyo amasholla bi bee gaata, ittoshicha iqqa Kiristoosichi aafooch maarito taane.
47002011	Ebin ta tuniito, Sheexaanoo noon dachoona yeshoyich bi gabii beeti gonda gaboon tuushaano no tunatoyichiye.
47002012	Kiristoosichi mishiraachee qaaroon getoyich Xiroaadi Katamooch ta shaggahooba, biich ta shuunemmoyich Doono Yesuusi kelloon qechiteenolla,
47002013	ta manoo Tiitoosin dano ta qajatoyich, ta mullo kashataanoone; ebich Xiroaadi Katameexi asheena'on diggiiqqa, Makidoonee Shawooch hammaho.
47002014	Nuggushoo Yeerich gallato bede; gondoochi giidoon kochii wochiqqi Kiristoosina nooch beeti ikkittinoona keccatina'ochoomon bulli aaboon noon yaabii beetone; Kiristoosin ariyee cinno bulli xaa'ooch bi beddemmoyich noonna shuunaa beetone.
47002015	Wodiqqi Yeerichi kexooch hammii beetina'onaa shiwaree qaaqqooch hammii beetina'onochi daggooch beechaa Yeerich Kiristoosichi gaawa cinno noone.
47002016	Ebi shiwaree qaaqqooch hammii beetina'oyich wuxii beeti qitee cinno, wotta ebi wodiqqi Yeerichi kexooch hammii beetina'oyich wodii beeti kashee cinno noone. Illa ebi shuunoyich beddito konine?
47002017	Yeerichi qaaroon giixaa beeti, bara meeti asheena'oomo toono noone; tunaballi Yeerina wocheeto noone; Kiristoosichi maddacho tunaqqa Yeerichi aafooch xalla mulloona yibbaataa beeto noone.
47003001	Wochinnoon no qelloon naadoyich giyehona? Oohee ikkikkeena'o tunii beetoomon ittoshich oohee ittoshi waanee gallatee koorichoo nooch qaawii beeto tuneha?
47003002	Asho bulli shemmaa arii beeti, no mullooch kooreeti no wocho geto ittoshine.
47003003	Kiristoosi bi qelloona kooriqqi noonna bi wochati wocho ittoshi tunoon bekkiito ittoshine; hini wocho kooreeto beeyachi Yeerichi Ayaanoonalli, qalamoona toonoone; ashi mullee toommoochalli, xareeti xaqqee toommooch toonoone.
47003004	Ebin no gettaa beeti naboo Kiristoosina nooch beeti ikkittinoona Yeerin no gibanaa beetoyichiye.
47003005	Ebi shuunoon shuunoon no hakkemmoyich hakkoon no danato Yeer waaneenalli, no no qelloona amoonolla tuniyoyich "Hakkoo nooch beete" geton ciroona hakkaachone.
47003006	Biyoo Yaafa Ayaanoonalli kooreeti calloona tunataani andra wogee maddacho no tunemmoyich noon bedditon tuniihe. Kooreeti calloo wuxiye; tunaballi Yaafa Ayaano kashoon immiye.
47003007	Wonna calloo kooreeto, xareeti xaqqee toommoochiye; calloo immahooba, Yeerichi oogee yiiroo waccii bekkatone; Muusichi barooch wacciibee beeti bekko aallaa aallaa hammii beeto bi tunateenolla, Isra'eeleena'o Muusichi barooch manjiiqqi ciinon hakkaaneena'one. Illa qitoon deebiti calloo ebiyoomi oogee yiiroona bekkato bi tuna gaata,
47003008	Yaafa Ayaanee maddoo aroyee am shaaha beshaa beshi oogee yiiracho tunehe?
47003009	Asheena'ochi toommooch nalloon deebii beeti maddoo ebi shaaha oogee yiiracho bi tuna gaata, asheena'on cadiqii beeti maddoo am shaaha beshi oogee yiiracho tunehe?
47003010	Ibaroon, and besha oogee yiiroo bekkatoyich, ebi ara wonna oogee yiiracho tunaqqi beebee echato aafi bi oogee yiiroon muccatone.
47003011	Calloo beshemmi oogee yiiroona bi immateenolla, manjiree beeyemmi andra wogee oogee yiiroo oogaton beshaa beshoone.
47003012	Illa ebiyoomi gibano nooch beetoyich, aafoon kupphaqqi getoyich shataachone;
47003013	Muusi tuniitoomon tuniyaachone; biyoo bi baroochaa waccii beeti oogee yiiroo aallaa aallaa hammiyona, Isra'eeleena'o manjii boonoshi ciinaachemmoyich, bi baroon kaapiye.
47003014	Areena'ochi mullo muumatone; wonnee wogee macaafoon boonoshi shemmaa bee gaata, ebi ara kaafo tiyaanoon hanaach beddaahee boonoshi mulloon kaapitone; ebi ara kaafoon wokkii beeto Kiristoosi baachiye.
47003015	Ibaroone; hanaach beddaahee, Muusichi Callee Macaafoon boonoshi shemmaa beeti aabo bullin boonoshi mullo kaapatone;
47003016	tunaballi asho koniyolla Doono Yeer waan bi wottahooba, ebi ara kaafo tiyiye.
47003017	Illa Doono Yeeri Ayaanoone; Doono Yeerichi Ayaano beeti ara xaa'ooch guuchittinoochee keyo beetone.
47003018	Ebich no bulli kaapeyaani baroona Doono Yeerichi oogee yiiroon heeraawoochoomon waccii beeto noone; hini oogee yiiroo Ayaano tunati Doono Yeer waanee bi waa beetoyich, Doono Yeerichi mallatoon no shaahemmoyich, oogee yiiroochee beshi oogee yiirooch noon shaddii beetone.
47004001	Ebich Yeeri bi maaroona hini shuunoon nooch bi immitoyich taahaachone.
47004002	No no qelloona yeellii beeti aashee mooyo bullin Shuunataachone ito noone; dawushoona shuunataachone; Yeerichi mishiraachee qaaroon kootoona baccaachone; tunaballi ibaroon xallaayiqqi getona Yeerichi aafooch am shaaha asho gaata no tunoon asho bulli bi mulloona ariyoon hakkiye.
47004003	No gettaa beeti mishiraachee qaaro aacheeto bi tunateenolla, bi aacheeto, shiwaree qaaqqooch hammii beetina'oyichiye.
47004004	Hini shawoon hajii beeti gonda nuggushoo boonoshi mulloon Kiristoosichi toommooch too'iyaaneena'o Yeerichi shaahoo tunati Kiristoosichi oogee yiiree mishiraachee qaaree bekkoon boonoshi beegaachemmoyich, boonoshi gaboon wolliihe.
47004005	Kiristoos Yesuusi asho bullichi Doono bi tunoonalli, noon wochii getaano noone; Yesuusicha iqqa no qelloon ittoshich guunon tuniihone.
47004006	Mandarooch bekko bekkabe! iti, Kiristooshichi barooch waccii beeti bi oogee yiiree ariyoon bekkii beeti bekkoon imma no mullee daggooch aaxxiito, Yeerine.
47004007	Tunaballi ebi ooga hakkoo Yeerichoalli, noocho bi tunee qayo bekkemmoyich, nuuqqee qiicoochoomon tunaqqa no maac ebi oogaton aaxxi mooyon yechato noone.
47004008	Wodda gommona xuqqahone; tunaballi kechaa kelloon muccataachone; Aabichibona? iqqa shaammahone; tunaballi gibanoon kuxaachone;
47004009	du'ahone; tunaballi Yeeri noon dufaanoone; yexee dihiyone; tunaballi qitaachone;
47004010	Yesuusichi kashee giidoo wotta no ashittinoochaa bi bekkemmoyich, bulli araddoon Yesuusichoomon qitemmo nooch bi shaahee gabiibee guuddaa beehone.
47004011	Yesuusichi kashee giidoo wotta qitemmi no ashittinoochaa bi bekkemmoyich, kashachi no, Yesuusichi naboona bulli araddoon qitooch beshiitee immee beeto noone.
47004012	Ebich kashoon ittoshi danemmoyich, bulli araddoon qitemmo nooch bi shaahee gabiibee beehone.
47004013	Tunaballi "Ta mulloon Yeerichi toommooch too'iiho; ebich gettaho" getee Yaafa Macaafooch bi kooreetoomon, ebi ara mullee too'iyee Ayaano nooch beetoyich, nowoo wotta no mulloon Yeerichi toommooch too'ii beeto noone; ebichoo gettaa beeto noone.
47004014	Doono Yesuusin qitii bi duukkatoochee kichiti Nuggushoo, noonoo wotta Yesuusina tookkii nooch beeti ikkittinoona kichiree, ittoshina tookkii bi waan daammemmo bi tunoon arii beeto noone.
47004015	Ebi xuuxo bullin no beeggato, ittoshicha iqqaaniye; Yeerichi wojoo beshaa beshi wodda asheena'oyich bi shagee, Yeerichi oogee yiiroyich tunemmi gallato woddemmoyichiye.
47004016	Ebich taahaachone; tunaballi maachi no ashittino yicciteenolla, maaci no ashittino qemi qemona andraa beetone.
47004017	Hini andich baach beeti ketta iritoo "Ebine" getteyaani beshaa beshi oogato tunati bulli yemeenee oogee yiiroon nooch daniiyemmone.
47004018	Ebich bekkataanoonalli bekkaa beeton ciinaachone; bekkaa beeto andich baachiye; tunaballi bekkataano bulli yemeeneechone.
47005001	Bashoomi hini shaweexi no kexo, ebiyoo no meeno, bi hapee gaata, ashi kishoona shuuneyaani, bulli yemeenee kexo, ebiyoo Yeeri haggiti kexo, shimaayooch nooch beemon arii beeto noone.
47005002	Shimaayooch beeti ara no kexon tahiya oogichii qaatiibee, bashoomi hini no meenona tunaqqa gaashillaa beeto noone;
47005003	ara shimaaji no kexon tahaachi shokka achoon tunataachone.
47005004	Ibaroon bashoomi hini no meenona beechaa, no meeno noon maggatee gaashillaa beeto noone; and hini no tahati meenon shootteyoon shunnaa beeto toono noone; tunaballi qitemmi no meeno bulli yemeenee kashoona bi shaddeetee shimaaji ashittinoon tahiya qaawii beeto noone.
47005005	Ebichiye Yeeri noon bi hallito; Yaafa Ayaanoonoo woyemmi mooyon manjii beeti yechiyoo tuniiqqi nooch bi immito.
47005006	Ebich bulli araddoon gibanaqqa mulloon Yeerichi toommooch too'iyoonalli, be'ona sha'ataachone; beeyi kexo tunati no meenona no beemmi wottoon, no Doono Yesuus Kiristoos waanee wokkaqqa no beemon arii beeto noone.
47005008	Gibanaqqa, hini beeyi kexo tunati no meenoochee bariree no Doono Yesuus Kiristoos waan tunoon shunnaa beeto noone.
47005009	Ebich wotta hini no meenona no beetee, oohee no baritee, no Doono Yesuus Kiristoosin emirikkoon oogichii qaawii beeto noone.
47005010	Illa asho bi ikki ikkoona meenona beebee, gonda mooyon tunabe de'a mooyon bi tuniiti shuunoomona qocceeya, no bulli Kiristoosichi nallee gabbaree aafooch neexo echataani mooyone.
47005011	Illa Doono Yeerin shato geto ama geto gaata no arii beetoyich, asheena'o bi waan boonoshi wottemmoyich qollaa beeto noone; no mullooch beeto amo gaata Yeeri arii beetone; ittoshiyoo wotta ittoshi mulloona amoomi asho no gaata arii beeto ittoshine immi gibano taach beetone.
47005012	Mullooch beeti mooyona tunataanoon maach bekkaa beeti mooyona geecii beetina'oyich ama geti ittoshi wochemmo gaata, noonna ittoshi geecemmi gommon ittoshich immahonalli, wochinnoon ittoshina naadeya qaawaachone.
47005013	No yibbaataa beeti yibbaatoona geyachon no shaahi gaata, Yeericha iqqaaniye; oohee shalligachon no shaahi gaata, ittoshicha iqqaaniye.
47005014	Ikkoo bullicha iqqi qitito bi tunoon, ebichoo asho bulli qitito bi tunoon no ariitoyich, Kiristoosichi shuno noon hajii beetone.
47005015	Kashoona beetina'o boonoshicha iqqi qititonaa qitii duukkatina'ochi daggoochee Yeeri biin kichitonon emirikkoyichalli, gub boonoshi qelloon emirikkoyich boonoshi beetaachemmoyich bullicha iqqi qitiye.
47005016	Illa ebiyee bek koninolla ashi shalligoomona ciinaachone; ebiyee aaf Kiristoosin ashi shalligoomona ciinnaabee echato noone; tunaballi illa and ebiyoomon tuniiqqa ciinaachone.
47005017	Koniyolla Kiristoosicho bi tuna gaata, andra halloone; wonnee mooyo beshatone; andra halloonoo tunatone!
47005018	Ebi bulli tunato, Kiristoos waanaa tunaqqi biinna tookkii noon shuniiti, shuniyee shuunoonoo nooch immiti Yeerinaniye;
47005019	ebiyoo Yeeri Kiristoos waanaa shuunaabee shawee toommooch beeti asheena'on biinna tookkii shunii beehe; boonoshi xu'oonoo haddaanoone; noochoo shuniyee wochoon immiye.
47005020	Illa Yeeri no waanaa bi shoobbii beetoomon, Kiristoosichon getoyich wocheeti yakkiracho noone; Yeerina tookki shunabote! iqqa Kiristoosichi yakkiracho tunaqqa ittoshin qollaa beeto noone.
47005021	Kiristoosicho no tunoona Yeerichi cadiqo no toommooch bi tunemmoyich, axaaxoon shuunaa ariyaanoochi toommooch Yeeri no axaaxoon shaaggiihe.
47006001	Illa Yeerina tookkii shuunaa beeto tunaqqa ittoshin no qollaa beeto, ittoshi deqqiti Yeerichi wojoon duuboon ittoshi tuniyaachemmoyichiye.
47006002	Yeeri ishichiye:- Ta wojoon neech ta bekkiiyemmi aabo shagee, neechon waayahoye; neen ta wodiiyemmi aabo shagee, neen gaachahoye iye. Waayabe! Yeerichi wojoon ne danemmi araddoo hanaachiye; ne wodemmi aaboo andiye.
47006003	Yeerich no maddii beeti maddoo bara asheena'ona bi qoonneyaachemmoyich, ikka mooyona koninolla no tephaachemmoyich no qelloon quyaa beeto noone;
47006004	wotta yulloon, iritoon, xuuxoonoo haa'iyoona bulli gommona Yeerichi maddacho no tunoon bekkii beeto noone;
47006005	yexxato noone; cuchato noone; dofee asheena'o no toommooch caagaa boonoshi tiyee iriteeto noone; shuunoona maraatato noone; tokkatoon muccato noone; shaacato noone.
47006006	Xallittinoona, ariyoona, haa'iyoona, de'ittinoona, nooch beeti Yaafa Ayaanoona, mulloochee tiyiti shunoona,
47006007	ibara yibbaatoona, Yeerichi hakkoona shuunoona, ginee koyee qiicoomo tunati cadiqittinoona, no toommooch waa beeti mooyo bullin wochoona Yeerichi maddacho no tunoon bekkii beeto noone;
47006008	ikkikkeena'o noon oogii beetina'one; bareena'o noon giishii beetina'one; ikkikkoochaa gonda mooyo no toommooch yibbaatee beetoone; ikkikkoochaanoo gallatee beeto noone. Ibaroon yibbaataabee dachacho gettee beeto noone;
47006009	ikkikkeena'o "Mishiraachacho toono ittoshine" boonoshi itee, mishiraachacho no tuno amee xaa'oocholla kittinneena'oyich arichatone; qititina'o no shaahitee kashoona beeto noone; du'ahone; tunaballi qitaachone.
47006010	Ayinikkiti mooyo no toommooch bi shaggitee, bulli aaboon emiriyone; giracho no tunatee, meetina'on gaannacho tuniihone; amolla nooch aallo bi tunatee, bulli mooyo noochone.
47006011	Hini Qorontoosi asheena'ote! Xallaayiqqa ittoshich gettato noone; mulloochee tiijiqqa ittoshin shunnato noone.
47006012	Nooch beeti shunoon ittoshich woonaano noone; tunaballi ittoshi shunon nooch woonnito ittoshine;
47006013	ta bushiishoomon ittoshi tunatoyich ittoshich ishichiyoye; ittoshin no shunnatoomon wochiree noon shunote!
47006014	Boonoshi mulloon Kiristoosichi toommooch too'iyaaneena'ona tookki tamba gommona xandeyaahotine! Cadiqittinoonaa hukkoonoyich amee xibittino beete? Bekkoonaa mandaroonoyich amee ikkittino beete?
47006015	Kiristoosinaa Daabiloosinoyich amee shuno beete? Oohee bi mulloon Kiristoosichi toommooch too'iiti ashoonaa too'iyaanoonoyich amee gogittino beete?
47006016	Yeerichi yaafee kexonaa shaahiitee shuuneeti nuggushoonoyich amee danittino beete? No, Beeyachi Yeerichi yaafee kexo noone; Yeeri ishichiye:- Boonoshina tookki beeyemmo taane; boonoshi daggooch sha'emmo taane; boonoshi Nuggushoo tunemmo taane; boonoshiyoo ta asheena'o tunemmina'one iye.
47006017	Ebich wotta Doono Yeeri ishichiye:- Boonoshi daggoochee keyiree baritina'on tunabote! Axaaxoona ee'ati mooyon yechaahotine! tawoo ittoshin taacho tuniiyemmo taane;
47006018	ittoshichoo Nihoo tunemmo taane; ittoshiyoo taach anaami bushiishoonaa maacha bushiishoona tunemmo ittoshine iye Beshi Hakkachi Doono Yeeri.
47007001	Illa ta shunachina'ote! Yeeri ebi gibanoon nooch bi gibanikkitoyich, Yeerin shati oogiibee, no hullimalloon biich diireeto tuniibee, no meenonaa no ayaanoonon ee'ii beeti mooyo bulliichee no qelloon xalliibone.
47007002	Ittoshi mulloon nooch qechibote! Koninolla xu'aano noone; koninolla dachoona aalliyaano noone; koninolla dawushaano noone.
47007003	Ta ishichii beeto, ittoshi toommooch nalloyich toonoone; shiichiqqa ta gettatoomon, oogichii ittoshin shunnaa no beetoyich, no qititee, kashoonoo no beetee, ittoshiyee baraachemmo noone.
47007004	Ittoshich aafee kupphoona gettaa beeto taane; ittoshi naboyich oogaton geecii beeto taane; oogaton taan goggiito ittoshine; wodda iritoon beeggaabee no beetee, ta emiroo beshaa beshoon meettii beetone.
47007005	Makidoonee Shawooch no shaggahooba, bulli gommona iritoon beeggahonalli, no meeno kasha xaa'oon danataanoone; maach beeti asheena'o waanee kaaro, no mulloochoo shato beehe.
47007006	Tunaballi ayinii beetina'on goggii beeti Nuggushoo Yeeri Tiitoosin no waan bi deejoona noon goggiitone.
47007007	No goggato, bi waato ikketoyich baach toonoone; tunaballi taan ittoshi sharaatoon, "Ebin tuniiya bedaachone" iqqi ittoshi ayinoon, taach neexoyich ittoshi qanaatoonoo bi getee, ittoshi waanee bi danati goggoona goggato noone. Ebich and aafichoyee beshoon emirito taane.
47007008	Aaf ta kooriti wochoochaa ittoshin ayinikkito ta tunateenolla, ta kooroyich "Akkiya ebin tuniitote?" getaache; "Akkiya ebin tuniitote?" ta iteenolla, ara ta kooriti wocho giishacha wottoon baach ittoshin bi ayinikkoon beeggato taane.
47007009	And ebi ittoshi ayinoo gonda shuunoochee ittoshi wottemmoyich bi tuniitoyichalli, ittoshi ayinitoyich toonoone ta emirito. No naboona ikka gaacolla ittoshich bi shapaachemmoyich, Yeerichi daaggoomon ayinito ittoshine.
47007010	Yeerichi daaggoomona tunaa beeti ayinoo axaaxee gommoochee Yeer waan wochoona wodooch shaggii beetone; ebich "Akkiya ebin tuniitote?" getteyaache; tunaballi hini shawee toommeexi ashichi ayinoo qitooch shaggii beetone.
47007011	Waayabote! Ebi Yeerichi daaggoomona tunati ayinoo am shaaha maac kuxoon, xu'oochee xalloo ittoshi tunoon bekkiyoyich am shaaha qanaatoon, gonda moochi toommooch am shaaha kaaroon, am shaaha shaton, taach ittoshich beeti am shaaha sharaatoon, mulloochee tiyiti am shaaha qanaatoonaa xu'achochi toommooch nalloonon ittoshi daggooch tuniite! Ebi mooyoyich bulli gommona xalloo ittoshi tunoon manjiito ittoshine.
47007012	Illa ara wochoon ittoshich ta kooriteenolla, am shaahoon noon ittoshi shunnii beeto gaata Yeerichi aafooch ittoshich bekkato tunatee ittoshi shalligemmoyichalli, xuqqiti ashicha iqqa, oohee xuqqeeti ashicha iqqa toonoone ta koorito;
47007013	no goggatoo ebichi naboyichiye. No goggatoyee beshoon Tiitoosichi emiroona no wotta oogichii emirito noone; ebiyoo bi mulloon ittoshi bulli kashiitoyichiye.
47007014	Ittoshich taach beeti geecoon ebiyee aaf biich gettato taane; ittoshiyoo taan yeelliyaano ittoshine; ittoshich gettati mooyo bulli ibaroo bi tunoomon, ebi ittoshichon Tiitoosich no gettati geecoo ibaroo tunaqqi danatone.
47007015	Ebich ittoshi bulli biich de'a getona, oogati shatona oogiibee biin aabichiqqi ittoshi iibbiito gaata gabiibee, ittoshich beeti bi shuno woddaa woddaa qeyitone.
47007016	Tawoo bulli gommona ittoshin gibano ta hakkitoyich, beshoon emirito taane.
47008001	Wotta ta maneena'ote! Makidoonee Shawooch beeti kittinnee guuphina'oyich Yeeri immiti wojoon ittoshi ariiyemmoyich qaawii beeto noone.
47008002	Wodda xuuxoon beeggitina'one; tunaballi amoomon boonoshi girateenolla, boonoshi emiroo besho bi tunatoyich, beshaa beshiiqqi immitina'one.
47008003	Boonoshi hakkee wottoon baach tunataanoon, boonoshi hakkoyee beshiton boonoshi hajee daaggoona immitina'o boonoshi tunoon miixaa beeto taane;
47008004	Yerusalem beeti yaafeetina'oyich tunemmi gijee buushoon buushoona qoodeyacho tuniya qaawiqqi, "Ebi emiroon daaggibote!" iqqi noon manjii qollatina'one.
47008005	No gabitoyee beshooniye boonoshi tuniito; bulliyee shiichiqqi boonoshi qelloon Doono Yesuus Kiristoosich beshii immiyeete; daakkiqqi wotta Yeerichi daaggoomona boonoshi qelloon beshiiqqi nooch immitina'one.
47008006	Ebich ebi shuunoon shiichiqqi wonnito Tiitoosi tunatoyich, andoo wotta ebi gaawa ittoshi shuunee wojoon tuggooch bi bechemmoyich biin qollato noone.
47008007	Mooyo bullina, Yeerichi toommeexi mullee too'iyoona, yibbaatoona, ariyoona, bareena'on gaachoyich ittoshich beeti kupphittinoona, noon ittoshi shunonoo beshaa besho ittoshine; ebiyoomon ebi gaawa shuunoon shuunoona beshaa besho ittoshi tunemmoyich qaawii beeto noone.
47008008	"Tuniibote!" immi gommona ebin ittoshich getaache; tunaballi bareena'o gaachoyich am shaahoon boonoshi qiiccaa beeto gaata bekkiyoona, ittoshi shuno am shaaha ibaroo bi tunoon beegoyichiye ta gettaa beeto.
47008009	No Doono Yesuus Kiristoosichi gaawa wojoon ariito ittoshine; aroo amoomon gaannacho bi tunateenolla, Yeerichi aafooch gaannacho ittoshi tunemmoyich, ittoshicha iqqi girachon tunahe.
47008010	Ebi mooyoyich ittoshin ciicana; aannooba imo ikketoyich baach tunataanoon, ebi mooyon shiichiqqi gabito ittoshine; ebi aroon and ittoshi ceechi gaata, gaawiye.
47008011	Ebiyee aaf imma ittoshi gabbitoomon, andoo ara ittoshi gabiton ittoshi ceechemmoyich, ittoshich beetoomona tiyi shuunabote!
47008012	Imoyich daaggiti asho bi bee gaata, Yeeri qaawii beeto, biich beetoochee imonalli, aalloochee toonoone.
47008013	Ta ishichii beeto, bareena'o kashatee ittoshi toommooch shaago bi tunemmoyich toonoone;
47008014	ittoshi bullich tato bi tunemmoyichiye ta qaawii beeto; and ittoshich beshitoochee boonoshich shapiton ittoshi ceechi gaata, tatoone; aroochee gub wotta boonoshich beshitoochee ittoshich shapiton ceechemmina'one.
47008015	Yaafa Macaafooch Woddiiqqi kicitoyich daakkeeto aalloone; giishiiqqi kicitoyich shapito aalloone getee bi kooreetoomone.
47008016	Ittoshin gaachoyich no gabii beetoomon Tiitoosiyoo wotta ebiyoomon ittoshich bi gabemmoyich tuniiti Nuggushoo Yeeri gallateebe;
47008017	no ciicoyich de'a itone; ebi ikketo baach tunataanoon, ebi mooyona ittoshin gaachoon bi shunnitoyich bi daaggoona ittoshi waan hammii beetone.
47008018	Wotta mishiraachee qaaroon getona kittinnee guuphina'o bullina naadeeti no manoon biinna tookkii ittoshi waan daachii beeto noone;
47008019	ebi ikketo baach toonoone; Doono Yeerichi oogee yiiroonaa gaawa no daaggoona bekkemmoyich, ebi gijee wojoon no daamiyooba noonna tookki bi hammemmoyich kittinnee guuphina'ona wotta kaacceetone.
47008020	Ebi mulloochee tiijee immati wojoon no kicii beehoobinaa no daammaa shaggii beehoobina, koniyolla noon bi qoonaachemmoyich no qelloon quyaa beeto noone.
47008021	Doono Yeerichi aafooch ikketo baach tunataanoon, ashi aafoochoo wotta gaawato tunaton tuniyoyich qaawii beeto noone.
47008022	Ebich Tiitoosinaa ebi no manoona tookkii no daachii beeti bara no manoon wodda kaalloon wodda mooyona xiishii manjiiqqa ariito noone; ittoshin gaachoyich qiiccaa beetone. Biyoo and ittoshin oogichii bi gibanaa beetoyich, ittoshin gaachoyich woddoon qiiccemmone;
47008023	Tiitoosichon ariyoo qaawii beetoyich, ittoshin gaachoyich taanna tookkii shuunaa beeti ta addaaroone; biinna tookkii hammii beeti bara no maneena'ochon ariyoo qaawii beetoyich, kittinnee guuphina'o wochati wocheyachina'onaa Kiristoosin oogii beetina'onaniye.
47008024	Ebich boonoshin ittoshi shunonaa ittoshi toommooch nooch beeti geecoona tato bi tunoon kittinnee guuphina'o bullich bekkiibote!
47009001	Yerusalemi kittinneena'oyich tunemmi gijee buusheechon ittoshich kooroo taach qaawiyaache;
47009002	Ebiyoo, gaawa ittoshi daaggoona degoyich qannito ittoshi tunoon ta arii beetoyichiye. "Akaayee Shawooch beeti kittinneena'o aannooba tiijiqqi degoyich qannitina'one" iqqa Makidoonee Shawooch beeti kittinneena'oyich ittoshichon geecoona gettato taane. Degoyich ittoshich beeti qanaato meetina'o wotta degoyich boonoshi tiyemmoyich tuniitone.
47009003	Tunaballi boonoshich ta gettatoomon qannito ittoshi tunemmoyich, ebi mooyona ittoshi toommooch nooch beeti geecoo duuba yibbaatoo tunaree bi echataachemmoyich, ebi maneena'on ittoshi waan wochaa daachiito taane.
47009004	Diqqich ikkikka Makidoonee Shawee asheena'o taanna tookki waaree, qannaano ittoshi beetee boonoshi danatee, ittoshi yeellemmi yeelleechon getaache; tunaballi no "Ebi gijee buushoo geddeeyemmone" iqqa ittoshichon no gibano am shaahoon noon yeelliiyehe!
47009005	Ebich ebiyee aaf "Imbone" iqqi ittoshi gibano giyiti gijee wojoon ittoshich shalligichiree shiichi boonoshi kicemmoyich, maneena'on tayee shiichiree ittoshi waan boonoshi hammemmoyich qollo tato tunaqqi taach bekkatone. Ebina ta waahooba, ittoshi wojoo qannite getone; ittoshi immiti wojoo baad xu'e tunataanoon mulloochee tiyito bi tuno arichahe getone.
47009006	Eke ebin shalligibote! Giishachoon shookkito giishachoon qeccemmone; woddoon shookkito woddoon qeccemmone.
47009007	Yeeri emiroona immii beeton shunniye; ebich asho bulli ayinoona oohee baroo "Imbe!" getee tunataanoon, bi mulloona bi gabitoomon imbe.
47009008	Bulli araddoon bulli gommona ittoshich beddito danatee, gaawa shuunoo bulli woddaree ittoshich bi beeyemmoyich, Yeeri bi wojoo bullin ittoshich woddiyoon hakkiye.
47009009	Yaafa Macaafooch bi kooreetoomon, Bi mulloochee tiijii girachina'oyich immiye; bi cadiqoo bulli yemeenoon beeyemmone.
47009010	Shookkii beetoyich yaroon, mamoyich maayoon immii beeti Yeeri ittoshi shookkemmi yaroon woddiiree ittoshich immemmone; abbatiiyemmone; iriteetina'oyich imo ittoshi hakkemmoyich ittoshich daakkemmone.
47009011	Ittoshi immiti wojoo no waanaa boonoshich shagee, meeti asheena'o biin gallatemmoyich, bulli araddoon mulloochee tiijiree ittoshi immemmon Yeeri bulli gommona woddiiree ittoshich immemmone.
47009012	Ebi ittoshi immii beeti dego, Yerusalem beeti, Yeerina yaafeetina'ochi shapoon ceechoo ikketo baach tunataanoon, asheena'o Yeerin woddiiree boonoshi gallatemmoyich tuniiyemmone.
47009013	Ebi wojoon ittoshi imo gibaneeto ittoshi tunoon bekkiiyemmone; Kiristoosichi mishiraachee qaaroon ibariiqqi de'a ittoshi itoyich, boonoshinaa bara asho bullinoyich mulloochee tiijiqqi ittoshi deggitoyich, asheena'o bulli Yeerin gallatemmina'one.
47009014	Boonoshiyoo Yeeri ittoshich immiti beshaa beshi wojee naboyich ittoshin sharaatabee ittoshich Yeerin qollemmina'one.
47009015	"Ebine" getee ashi qaaroona getteyoo hakkeyaani, woriganikkiti bi wojoyich Yeeri gallateebe.
47010001	Ta Phawuloosi, ta qelloona ittoshina tookkii ta beehooba "Ga'i de'o" getteeto, ittoshiyee ta wokkahooba "Aaf kuppho" getteeto, shiimachonaa mashaamitona tunati Kiristoosichi shigoona ittoshin qollaa beeto taane.
47010002	Meechi gaboona sha'aa beeton shaahiiqqi noochon yibbaataa beeti ikkikka asheena'oyich aafee kupphoona geton gabii beeto taane; tunaballi ittoshi waan ta waahooba, aafee kupphoona ta gettemmoyich ittoshi tuniyaachemmoyich ittoshin qollaa beeto taane.
47010003	Hini shawee toommooch beeto no tunateenolla, no koyaa beeto hini shawee toommeexi asheena'ochoomon toonoone;
47010004	no koyee qiico hini shawee toommeexo toonoone; tunaballi Yeer waanee danaa beeti giidoona mishigoon hapoyich kupphoone.
47010005	Ashi gajiteyoonaa Yeerichi ariyee toommooch geecoona tiyii beeti mooyo bullinon hapemmo noone; Kiristoosich de'a boonoshi gettemmoyich ashi gaboo bullin keccemmo noone;
47010006	Kiristoosich ittoshi de'a geton manjii no ariitoyee gub, Kiristoosich de'a getti qayo bullin sheeroyich qannito noone.
47010007	Ittoshi aafooch bekkaa beeton baachiye ittoshi ciinnii beeto; koniyolla Kiristoosicho bi tunoon ibariito bi tuna gaata, aroo Kiristoosicho bi tunoomon, nowoo wotta Kiristoosicho no tunoon wochi bi qelloona gabibe.
47010008	Doono Yesuus Kiristoosi nooch bi immiti hakkoona beshoon ta geeci gaatolla, yeellataache; ebi hakkoon nooch bi immito, ittoshin no eenniiyemmoyichalli, ittoshin no hapemmoyich toonoone.
47010009	Ittoshich ta koorii beeti koorichoochaa ta qaawii beeto, ittoshin keqqichiya shaahaaye.
47010010	Ikkikkeena'o Phawuloosi koorii beeti koorichoo maggoonaa giidachonaniye; tunaballi aroo no waan bi beehooba giidaalloone; bi yibbaatoo qallaayeetone ii beetina'one.
47010011	Ishichii beeti asheena'o ittoshiyee wohooch beechaa no koorii daachii beeti wocheena'onaa katinnaa ittoshina tookkii beechaa no shuunaa beeti shuunoonochi daggooch amashee barittinolla aallo bi tunoon gabibeete.
47010012	Boonoshin wochii gallataa beeti ikkikkeena'ona tookkii no qelloon haddoyich, oohee no qelloon goomiyoyich aafoon kupphataachone; tunaballi areena'o boonoshi qelloon wochii boonoshina tachoona, boonoshi qelloonoo wochii boonoshina goomiyoona shalligachina'o tooneena'one.
47010013	Tunaballi ittoshi beetooch no shaggammi wottoonolla, Yeeri nooch immiti shuunee daaroona geeciyonalli, beshaa beshoon geecii beeto toono noone.
47010014	Kiristoosichi mishiraachee qaaroon getoyich ittoshi beetooch no shaggahoobolla, Yeeri nooch daarati shuunoyee beshataano noone; ittoshiyoo arooba ara shuunee daaree daggoochiye ittoshi beeto.
47010015	Bareena'o aajitona beshaa beshoon geecaachone; tunaballi Kiristoosichi toommooch ittoshich beeti mullee too'iyoo dicciyona, ittoshiyee bek beeti shawooch mishiraachee qaaroon no gettammi wottoon, no shuunoon daakkibee, no daaroona ittoshi daggooch no shuunaa beeti shuunee naboona no naadeeyemmoyich gibanaa beeto noone; bara ashich daaratee immati shuunoona geecaachone.
47010017	Yaafa Macaafooch bi kooreetoomon, "Geecemmo Doono Yeerina geecibe."
47010018	Asho gallateyoyich beddito tuno bi hakkemmo, Doono Yeeri biin gallatateenalli, biin wochii bi gallatatee toonoone.
47011001	Giishacha ta duurittinoon ittoshi haa'ii gaata gaawiye; eke taan haa'iibote!
47011002	Yeeri ittoshin bi qanaataa beetoomon, ebiyoomon ta wotta ittoshin qanaataa beeto taane; ebiyoo shaaggeyaani gidiirechoomon ikka anaamoyich ittoshin ta immatoyichiye; aroo Kiristoosine;
47011003	tunaballi dingaro bi acona Hewaanin bi dachoomon, diqqich ittoshi gaboo duubatee Kiristoosich beeti ibara xalla ittoshi shunoon qajemmo ittoshine iqqa shattaa beeto taane.
47011004	Eechii ta shattaa beeti naboo, ikka asho ittoshi waan waaqqi no gettati Yesuusin tunataanoon bara Yesuusin, oohee ittoshi deqqiti Yaafa Ayaanoon tunataanoon bara ayaanoon, oohee ittoshi deqqiti mishiraachee qaaroon tunataanoon bara qaaroon ittoshich bi getee, eehiiree cikki qajemmo ittoshine iqqaaniye.
47011005	Eboshi "Arichati mishiraachachina'one" ittoshi ii beetina'oyee ikka mooyonolla shappaache.
47011006	Yibbaatee hakkoo taach aallo bi tunateenolla, ariyoona boonoshiyee shapaano taane; ebinoo bulli aaboon bulli gommona xalla ittoshich gettato noone.
47011007	Yeerichi mishiraachee qaaroon damoojaallo ta getona, ittoshin oogiyoyich ta qelloon ta giishiyoona axaaxoon shuuna beeyehota?
47011008	Ittoshich ta maddemmoyich bara kittinnee guuphina'o waanee damoojoon ta de'o boonoshin bogoomone;
47011009	ittoshina tookkii ta beetee taan bi iritiyooba, Makidoonee Shawoochee waati maneena'o taach shapito bullin deebitina'one; ebich ittoshi daggoochee konichi toommoocholla shaagoon tunataano taane; mooyo bullina ittoshi toommooch shaagoon ta tunataachemmoyich ta qelloon quyato taane; gubbichoo ta qelloon quyemmo taane.
47011010	Koniyolla Akaayee Shawoochee ebi ta geecoon bayon hakkaache; ebin taach beeti Kiristoosichi ibaroona gettoye.
47011011	Ittoshi toommooch shaagoon tunataache iqqa ta gettato, ittoshin shuno ta qajatoyichiya? Ittoshin shunnaa beeto ta tunoon Yeeri arii beetone.
47011012	Tunaballi "Mishiraachacho noone" ii beeti ebi asheena'o noochoomon shuunaa beetina'o shaahiiree boonoshi geecemmi gommon bayoyich, and ta tunii beetoomon wotta gubbichoo tuniiyemmo taane.
47011013	Eboshiyoomi asheena'o Kiristoosichi mishiraachachina'on shaahiya boonoshi qelloon shaddii beeti koota mishiraachachina'onaa dachachi shuunachina'onaniye.
47011014	Ebiyoo woriganikkiti mooyo toonoone; Sheexaanolla bekkee maraakoon shaahiya bi qelloon shaddii beetone.
47011015	Illa bi maddachina'o cadiqee maddachina'on shaahiya boonoshi qelloon boonoshi shaddi gaata, ebi dallaawa mooyo toonoone; boonoshi ciiro boonoshi shuunoomo tunemmone.
47011016	Wochinnoon gettoye; asho koniyolla duuroon shaahiiree taan ciinnaaye; duuroo ta shaahi gaatolla, giishachoon ta geecemmoyich duuroon shaahiiree ellabote!
47011017	Ebiyoomon geecoona ta gettaa bee gaata, duuroochoomonalli, Doono taan "Gete!" bi getee toonoone.
47011018	Meeti asheena'o hini shaweexi mooyona boonoshi geecii beetoyich, tawoo wotta ebiyoomon geecii beeto taane.
47011019	Shalligacho ittoshi tunatoyich, tuusheena'ochi tuushoon emiroona cikkii qajii beeto ittoshine.
47011020	Ebiyoomon koniyolla ittoshin guunoomon bi tuniitee, ittoshin bi boggitee, ittoshi waanee gaacoon danoyich ittoshin bi ollatee, ittoshin bi qallaayitee, ittoshi gaakkooch bi tapatee, cikkii qajii beeto ittoshine.
47011021	Amoomon taan yeellii beeto bi tunatee, ittoshichoomon haa'iyoona kuppho toono no tunoon gettoye. Tunaballi duuroochoomon gettoye; koniyolla geecoyich aafoon bi kuppha gaata, tawoo wotta ebiyoomon aafoon kupphemmo taane;
47011022	Hibiree shiijareena'ona? Tawoo wotta Hibiree shiijaroo taane. Isra'eelee yoodeena'ona? Tawoo wotta Isra'eelee yoodo taane. Abrahamichi yareena'ona? Tawoo wotta Abrahamichi yaroo taane.
47011023	Kiristoosichi maddachina'ona? Geyachi ashoochoomon gettoye; ta boonoshiyee besh taane; boonoshichoyee beshoon aajato taane; boonoshichoyee beshoon wodda kaalloon cuchato taane; boonoshichoyee beshoon oogaton yexxato taane; wodda kaalloon qitoyich beddaahee beddato taane;
47011024	uucha wottoon shaashaa yiixiya yaraafoon Ayihudeena'o taan yexxitina'one;
47011025	keeja wottoon gumboona yexxato taane; ikka wottoon xaqqoona yexxato taane; marikaboona ta hammaa beetee, keeja wottoon marikabo tiishahe; ikka heeyonaa ikka xumoonon baharee aachi toommooch beeho;
47011026	wodda kaalloon gommi sha'oona beeho; "Aaco taan maayemmone" immi keqqoona, "Bokkeena'o taan wuxemmina'one" immi keqqoona, "Ta yoodeena'o tunati Ayihudeena'o taan wuxemmina'one" immi keqqoona, "Aagateena'o taan wuxemmina'one" immi keqqoona, katameexi keqqoona, baraheexi keqqoona, bahareexi keqqoona, koota kittinnee maneena'o waanee tunaa beeti mooyona keqqoona beeho;
47011027	wodda aayoonaa yulloona, wodda kaalloon tokkatee muccoona, shaacoona, shachawoona beeho; abata kashoona qeyaa heechato taane; ta tahemmo aallatee wodda kaalloon aqqoo taan wuxitone.
47011028	Echati mooyo bullin aaxxiyaanoon, kittinnee guuphina'ochi mooyone qemi qemona taan maggaa beeto.
47011029	Ikka asho maraata gaata, ara bi maraato taachoo waayeyaanoona? Ikka asho bi manoon tephi dichemmi gommon halliqqi axaaxooch bi dichi gaata, ipataachehota?
47011030	Geecoo taach qaawii beeto bi tuna gaata, ta geecemmo hakka guutoo ta tunoon bekkii beeti mooyonaniye.
47011031	Bulli yemeenoon gallateeti no Doono Yesuus Kiristoosichi Nuggushoonaa Nihoona tunati Yeeri kootti ta qayon arii beetone.
47011032	Damaasiqa ta beehooba, taatoo Aretaasiyee desh tunaqqi qeejii beeti Damaasiqi Katameexi iraashoo taan yecha qaawiqqi katamee kelloon quyii beehe;
47011033	asheena'o xaqqee gayee toommooch beeti kechi maskootoona taan kichiqqi mokkoona boonoshi kindiitee, bi kishoochee muriccaa wodiyoye.
47012001	Geecoo gaacaallo bi tunateenolla, geecoo taach qaawii beetone; tunaballi and Doono Yesuus waanee taach bekkati yaa'eecho waan wottabana.
47012002	Kiristoosicho tunati ikka uroon ariiho; ebi tunahooba meenona tunabe, oohee kashoona tunabe ta ariyaache; Yeeri ariihe. Ebiyoomi uro aaraa awudda natoyee aaf keejinnee shimaayooch beddaahee tiijee hammiye.
47012003	Ebiyoomi uroon ariiho; meenona tunabe, oohee kashoona tunabe ta ariyaache; Yeeri ariihe;
47012004	Yannatooch tiijee hammiye; asho koniyolla yibbaatemmoyich daaggeyaani, getteyoo hakkeyaani, woriganikkiti mooyon aroochaa waayahe.
47012005	Ebiyoomi uroochon geeciyoye; tunaballi ta qellichon hakka guutoo ta tunoyee beshatee geecaache.
47012006	Geeciya ta qaawi gaatolla, ibaroon ta gettaa beetoyich tuusho toono taane; tunaballi koniyolla bi beeggii beetonaa bi waayaa beetonoyee beshoon tuniiree taan bi haddaachemmoyich ta geecoochee kishemmo taane.
47012007	Ebi taach bekkati, woriganikkiti wodda mooyina'ona beshoon ta geecaachemmoyich, ta meenon angixochoomon kochii shooddii beeti, ebiyoo taan guripphii beeti Sheexaanee wocheyachoomo taach immahe; bi immatoo, beshoon ta geecaachemmoyichiye.
47012008	Ebi mooyo ta waanee bi wokkemmoyich, keeja wottoon Doono Yesuusin qollahoye.
47012009	Tunaballi aroo wochiqqi, "Ta giidoo kupphiiree bi shuunemmo, hakka guutoo ne tunoon ne arii gaataniye; ta wojoo neech beddiye" iye. Ebich Kiristoosichi giidoo ta toommooch yiiremmoyich, aabiyeenolla beshiiree oogati emiroona hakka guutoo ta tunoona geecemmo taane.
47012010	Illa giidoon ta danemmo, hakka guutoo ta tunahoobaniye; ebich Kiristoosicha iqqa ta maraata gaata, ta naaggee gaata, ta iritee gaata, ta du'a gaata, ta xuuxa gaata, oogichii taan emirikkiye.
47012011	Duuroochoomon gettato taane; ebin ta gettemmoyich tuniito ittoshine; taan naada bedo ittoshine; koni ta gaata arichataani asho ta tunateenolla, arichatina'o getteeti mishiraachachina'oyee amoonolla shapaache.
47012012	Ibara mishiraachacho ta tunoon bekkii beeti mooyina'o ittoshi waan ta beehooba, ooga haa'iyoona ta ceechiti shuuneena'one; eboshiyoo mallatoo, woriganikkiti mooyonaa gaakkachi mooyonaniye.
47012013	Ittoshi toommooch shaago tunee qayoyee beshatee, bara kittinnee guuphina'oyee ittoshin ta shapiito, amoonaniye? Ebi gondo tunaqqi ittoshich bi bekka gaata, taan maaribote!
47012014	Illa ittoshi waan womoyich ta qannito, hinina keejinnooniye; ittoshi toommooch shaago tunoon qaawaache. Ta qaawii beeto, ittoshinalli, ittoshi gijoon toonoone. Boonoshi bushiisheena'oyich gijoon kicemmina'o niheena'oalli, bushiisheena'o boonoshi niheena'oyich kicaacheete.
47012015	Tunaballi ta ittoshicha iqqa taach beeto bullin qayee ta qelloonolla beshiiqqa ta immi gaata, taan oogaton emirikkiye. Illa ebi shaahoon ittoshin ta shunnaa beetee, taan ittoshi shunnii beeto, ebiyoomi giishacheeniya?
47012016	Tunatee ittoshi toommooch shaago tunataano taane; tunaballi ikka asho maroona ittoshin yecha ii beeton tuniiqqi taachon ittoshich gettito tunemmone.
47012017	Ittoshi waan wochaa ta daachiiti asheena'oochee ikkoonolla ittoshin dachitota?
47012018	Tiitoosi ittoshi waan bi hammemmoyich qollahoye; biinna tookkishoo hammemmi kittinnee manoon daakkii daachiihoye; Tiitoosi ittoshin dachita? Biinnaa taanna ikka kashoona tunaqqa shuunataano noona? Ikka qocoona tunaqqa beetaano noona?
47012019	And beddaahee ittoshi gabii beeto, no qellichon taggaa beeto tuniiqqiiniya? No shunachina'ote! Kiristoosina tunaqqa no gettaa beeto Yeerichi aafoochiye; ebi bullin no gettaa beeto, ittoshin eenniyoyichiye.
47012020	Ittoshi waan ta waahooba, ta gabitoomon tunaree danataachemmo tunemmo ittoshine; tawoo wotta ittoshi gabitoomon tunaree danataachemmo tunemmo taane; diqqich hayo, qanaato, kaaro, "Ta beshi taane" geto, oono, ashi shigee shaa'iyo, geecoo, cangacho beemo qayaache iqqa shattaa beeto taane.
47012021	Wochinnoon ittoshi waan ta waahooba, ta Nuggushoo Yeeri ittoshi aafooch taan cooniiyemmone iqqa shattaa beeto taane; ebiyee aaf boonoshi shuunati axaaxoochee, ebiyoo tiyaarii beeti mooyoochee, shunee mamoochee, yeellii beeti kaayoochee Yeer waan wottataani meetina'ochi naboona diqqich ayini eepemmo taane iqqa shattaa beeto taane.
47013001	Illa ittoshi waan ta waa gaata, and hinina keejinnoone; Yaafa Macaafooch bi kooreetoomon, "Bulli mooyo gutta oohee keeja miixoona manjiye."
47013002	Guttinnoon hammaqqa ittoshina tookkii ta beehooba ta gettatoomon, andoo wotta ittoshiyee wokkaa beechaa, ebiyee aaf axaaxoo shuunatina'onaa echati asheena'o bullinoyich gettaa beeto taane; and ittoshi waan wottaa ta waahooba, konicholla ariqqataache.
47013003	Ebiyoomi gommona ta waanaa tunaqqi gettii beeto, Kiristoosi tunoon ariiyemmo ittoshine; ittoshi daggooch bekkaa beeto bi giidoalli, bi hakkee guutoo toonoone.
47013004	Biyoo hakka guutoo tunaqqi masqalee toommooch yoodee bi qititeenolla, and Yeerichi giidoona kashoona beetone. Aroo hakka guutoo bi tunatoomon, nowoo wotta biinna tookkii nooch beeti ikkittinoona hakka guutoo noone; tunaballi ittoshi daggooch no shuunaa bee gaata, Kiristoosi Yeerichi giidoona bi beemoomon, ebi ara giidoona no beemon beeggemmo ittoshine.
47013005	Kiristoosichi toommooch mullee too'iyoona beeto ittoshi tunoon, eke ittoshi qelloon wochi manjii ciinote! Kiristoosi ittoshi ikki ikkoochi mullee daggooch beemon ariyaachotina? Ebi tuno qayi gaata, beddito tunaqqi danataano ittoshine getone;
47013006	no beddito tunaqqa no danoon ariiyemmo ittoshi tunoon gibanaa beeto noone.
47013007	Amashee gonda mooyonolla ittoshi tuniyaachemmoyich Yeerin qollaa beeto noone; bedditon tunaree no bekkemmoyich toonoone; tunaballi no amoomon bedaano no shaahiteenolla, ittoshi gaawaton ittoshi tuniiyemmoyichiye.
47013008	Ibaree qaaro gabinnemmoyich baach tuniyoon hakkehonalli, ibaree qaaro gabinaachemmoyich bayon hakkaachone.
47013009	Hakka guutoo no tunatee, ittoshi giidacho tunahona noon emirikkiye; ebich kaamoo ittoshi tunemmoyich corootii beeto noone.
47013010	Ebich ittoshin ta hapemmoyich tunataanoon, ittoshin ta eenniiyemmoyich Doono Yesuusi taach bi immiti hakkoomon, ittoshi waan ta waahooba ittoshi toommooch ta manjaachemmoyich, hini wochoon bat ittoshiyee wohooch beechaa koorito taane.
47013011	Illa ta maneena'ote! Emiribote! Kaamoo tunabote! Ta ciicoon waayabote! Ikka mulloona tunabote! Diggoona beebote! Shunee Nuggushoonaa Diggee Nuggushoona tunati Yeeri ittoshina tookki tunemmone.
47013012	Yaafeeti gommona tunati shumeyoona ittoshinaa ittoshina ikkoo baroon diggiibe.
47013013	Hiniich beeti, Yeerina yaafeeti asheena'o bulli ittoshin diggii beetina'one.
47013014	Doono Yesuus Kiristoosichi wojoo, Yeerichi shuno, Yaafa Ayaanee ikkittinoo ittoshi bullina tookki tunabe.
48001001	Asho koninolla tunataanoon Yesuus Kiristoosinaa qitii duukkatina'ochi daggoochee biin kichiti Nihoo Yeerina kaacceeti Phawuloosi taane.
48001002	Taannaa taanna tookkii beeti maneena'o bullina waanee Galaatee Shawooch beeti kittinnee guuphina'oyich hini wocho bede.
48001003	No Nihoo Yeerinaa no Doono Yesuus Kiristoosinochi wojoonaa diggoona ittoshich tunabe.
48001004	Gondo meettiti hini yemeenooch beeti asheena'on shaahiree no beetaachemmoyich Kiristoosi noon wodiyoyich no Nuggushoonaa no Nihoona tunati Yeerich de'a iqqi no axaaxoyich deejoon tunahe.
48001005	Ebich Nihoo Yeerich bulli yemeenoon oogee yiiroo tunabe; tookkona.
48001006	Kiristoosina bi immiti wojoona ittoshin ceeggiti Yeerichi mishiraachee qaaroochee bara qaarooch aabichiqqi afaafinaa shokiyotine? Ebi ittoshi tuniiti mooyon ibariyoo taach maggahe.
48001007	Ebi ara qaaro mishiraachee qaaro toonoone. Tunatee ittoshin shuurikkoonaa Kiristoosichi mishiraachee qaaroon yoochiyonoyich shunnii beeti ikkikkeena'o beetina'one.
48001008	Tunaballi noolla tunatee, oohee shimaaji maraakolla tunatee, hini no gettati mishiraachee qaaroyee bariti qaaroon bi geti gaata, upaton tunabe!
48001009	Ebiyee aaf shiichiqqa ta gettatoomon andoo wochinnoon gettoye; shiichiqqi ittoshi ibariiti mishiraachee qaaroyee bariti qaaroon koniyolla ittoshich bi geti gaata, upaton tunabe!
48001010	Illa ashi waanee naadoon qaawibata? Ciroona qaawaache; naadoon daniya ta qaawii beeto, Yeer waanee baachiye. Oohee ashoon emirikkibata? Bat ashoon emirikkii beeto ta tuna gaata, Kiristoosich ta maddoo aaye?
48001011	Ta maneena'ote! Ta gettaa beeti mishiraachee qaaro ashi gaboochee kechito bi tunee qayon ittoshi ariiyemmoyich shunnoye.
48001012	Yesuus Kiristoosi taach bekkiitoalli, ashi waanee ta danato toonoone; asho koniyolla taach dojaanoone.
48001013	Ebiyee aaf Ayihudeena'ochi maddee doyoomon aabichiqqa ta beeto gaata waayato ittoshine; bulliyee beshiiqqa Yeerichi kittinnee guuphon du'iyoonaa aalliyoonoyich qiiccoona beeho.
48001014	Ta qaabbachina'ochi doyoyich bulliyee beshoon qanaataabee Ayihudeena'o tunati meeti ta goomeena'oyee Ayihudeena'ochi maddee doyoon ceechoona beshii beeho.
48001015	Tunaballi ta indee maacooch ta beetee taan biich bariiqqi bi wojoona taan ceeggito Yeerine;
48001016	aagateena'ochi daggooch bi Bushoochi mishiraachee qaaroon ta gettemmoyich, bi Bushoon taanna bekkiiya bi qaawiyooba, arooba asho koninolla boyeyaano taane.
48001017	Tayee shiichiqqi beeti, wocheeti mishiraachachina'o waan Yerusalemolla hamaano taane; tunaballi Arabee Shawooch hammo; wochiqqaanoo Damaasiqi Katamooch wottaho.
48001018	Aroochee keeja natoyee gub Keefi gettee beeti Pheexiroosin beegga Yerusalem hammaqqa biinna tookkii aaraa uucha qemon baach arooch kotaho.
48001019	Tunaballi no Doonochi manoo Yaaqoobin baachalli, wocheeti mishiraachachina'ochi daggoochee baroo koninolla beegaano taane.
48001020	Ebi ta koorii beeti mooyo ibaroone; ibaroon Yeerichi aafooch kootoon yibbaatataache.
48001021	Aroyee gub Sooriyee Shawoonaa Kilqee Shawoonooch hammoye.
48001022	Arooba boonoshi mulloon Kiristoosichi toommooch too'iiqqi beeti, Yihudee Shaweexi kittinnee guuphina'o taan beeggii ariyaaneena'one.
48001023	Tunaballi "Ebiyee aaf noon du'iiti uro, aalliiya bi iiti Yesuusichi wochoon and ashich gettii beete" getee bi getteyoon waayaheete;
48001024	ta waanaa tunaqqi Yeeri shuunati shuunoyich Yeerin gallataheete.
48002001	Aroochee aaraa awudda natoyee gub Barinabaasina tookkii Titoosin yechaqqa Yerusalem guttinnoon hamo.
48002002	Yeeri taach bi bekkiitoomon arooch hammoye; tuniiya ta gabii beeto oohee ta tuniito aafaallo tunaree bi echataachemmoyich, aagateena'ochi daggooch ta gettaa beeti mishiraachee qaaroon kittinnee guuphina'on yaabii qeejii beeto shaahiqqi bekkaa beetina'oyich bad arichiihoye.
48002003	Taanna tookkii beeti Titoosi Giriikee asho bi tunateenolla, "Dokireebe" getaaneena'one.
48002004	Kiristoos Yesuusichi gommona Ayihudee calloyich hajeyoochee kechato no tunateenolla, ebi no keyon qiidoyich aashoona giyiti, "Kittinnee manoo noone" ii beeti asheena'o calloo gettii beeton de'a no gettemmoyich qaawiyeete.
48002005	Tunatee mishiraachee qaaree ibaroo ittoshi waan manjiree bi beeyemmoyich, ciroona boonoshich de'a iqqa hajeyaano noone.
48002006	Ebi ara kittinnee guuphina'on yaabii qeejii beeto shaahiqqi bekkaa beetina'o, koni boonoshi tunato gaatolla aaxxiyaano taane; Yeeri ashoon hepaache; eboshi taach boonoshi giddiiti dallaawa mooyo aalloone.
48002007	Ebiyeenolla Yeeri bi mishiraachee qaaroon Pheexiroosi Ayihudeena'oyich bi gettemmoyich bi imon, ebiyoomon aagateena'oyich ta gettemmoyich taach bi imon beeggiyeete.
48002008	Ebiyoo, Yeeri Pheexiroosin Ayihudeena'oyich mishiraachachon tuniiqqi biinna bi shuunoomon, ebiyoomon taan wotta aagateena'oyich mishiraachachon tuniiqqi taanna bi shuunatoyichiye.
48002009	Wotta Yeeri taach bi immiti wojoon ariiqqi giimboon shaahiqqi bekkaa beeti Yaaqoobi, Keefi gettee beeti Pheexiroosinaa Yowannisina aagateena'o waan taannaa Barinabaasina hammemmoyich, boonoshiyoo Ayihudeena'o waan boonoshi hammemmoyich ikka kashoona gettiyeete.
48002010	Boonoshiyoo Yerusalem beeti girachina'on baach battiyaahotine! iqqiniye noon boonoshi qollato. Ebinoo tuniyoyich qaawii beeho.
48002011	Aroochee Pheexiroosi Antooki Katamooch bi waahooba, bi tuniiti mooyo tato tuno bi qajitoyich, kittinneena'ochi aafooch biin ittibatahoye.
48002012	Yaaqoob waanee wocheeti asheena'o bi waan womoyee shiichiqqi Ayihudo tunataani asheena'ona tookkii maa beehe; tunatee ebi wocheeti asheena'o waahooba "Dokireyoo qaawiihe" ii beeti asheena'on shattii gub shokiqqi Ayihudo tunataani asheena'o waanee bariye.
48002013	Echati Ayihudo tunati kittinneena'o wotta bi shuunati mooyo tato tunee qayon ariibee biinna tookkii ebi bi shuunati gommo waan ga'aheete; wotta Barinabaasinolla boonoshi waan wochii ga'iiheete.
48002014	Tunaballi mishiraachee qaaree ibaree kaama gommona boonoshi hammi qayon ta ciinnahooba, kittinneena'o bullichi aafooch Pheexiroosin "Ne Ayihudee asho tunaachaa, Ayihudoomon tunataanoon Ayihudo tunataani ashoomon beeto neene; illa Ayihudo tunataani asheena'o Ayihudeena'ochi doyoomon boonoshi beeyemmoyich aabichiqqa xuqqanne?
48002015	"No, Ayihudee shiijaroo noone; 'Axaxachina'o' gettee beeti, Ayihudo tunataani asho toono noone;
48002016	tunaballi asho bi mulloon Yesuus Kiristoosichi toommooch too'iyoonalli, calloon ceechii quyoona cadiqaachemmo bi tunoon ariito noone. Ebich meenon tahati asho bulli calloon ceechii quyoona cadiqaachemmo bi tunatoyich, no wotta Kiristoosichi toommooch mullee too'iyoona no cadiqemmoyich, no mulloon Kiristoos Yesuusichi toommooch too'iito noone.
48002017	Tunaballi Kiristoosina cadiqiya qaawii beeto tunaachaa no qelloona axaaxacho tunaqqa no dana gaata, illa Kiristoosi axaaxoon no shuunemmoyich noon xuqqi beete getoalli am? Ciroona tunataache!
48002018	Ta hapiti doyoon ebin wochinnoon haggaa beeto ta tuna gaata, ta qelloona callee ta shaaddoon bekkii beeto taane getone.
48002019	"Kashachon tunaree Yeerich ta beeyemmoyich, calloo waanaa calloyich qitito taane. Kiristoosina tookkii yooddato taane;
48002020	ebich tawoo ebiyee bek kashachon tunaqqa beetaache; tunaballi Kiristoosi ta mullooch giyiqqi beetone. Andoo meenona ta beeti beemo, taan shunniqqi taacha iqqi qitoyich bi qelloon beshii immiti, Yeeri Bushoochi toommooch mullee too'iyoona ta beemone.
48002021	Tawoo Yeerichi wojoon dufaache; cadiqoo calloon ceechii quyoona danemmo bi tuna gaata, illa Kiristoosi qitito duuboone" iyoye.
48003001	Gabii de'aani hini Galaatee asheena'ote! Yesuus Kiristoosi masqalee toommooch aabichiqqi bi qitito gaata xallaayiqqa ittoshich gettato taane; ishi gaata ittoshin qaaxaqqi moomito konine?
48003002	Ebin baach ittoshi waanee ariyoyich qaawiyoye; Yeerichi Yaafa Ayaanoon ittoshi danato, calloon ceechii quyoonashi oohee mishiraachee qaaroon waayaa ittoshi mulloon Yesuus Kiristoosichi toommooch too'iyoonaniye?
48003003	Aabichiqqi shalligaalli mullachon tunahotine? Yaafa Ayaanee giidoona tiyiqqi and meechi giidoona ciichiyotina?
48003004	Duubooniya ebi shaaha du'oon beeggiibee ittoshi echato? Halla ibaroon duubooniya?
48003005	Yeeri bi Yaafa Ayaanoon bi immii beetonaa ittoshi daggooch gaakkachi shuunoon bi shuunaa beetona, calloon ceechii ittoshi quyoonashi oohee mishiraachee qaaroon waayaqqi ittoshi mulloon Yesuus Kiristoosichi toommooch ittoshi too'iyoonaniye?
48003006	Ebiyoo Yaafa Macaafooch bi kooreetoomone; Abrahami bi mulloon Yeerichi toommooch too'iihe; ebi bi mullee too'iyoo Yeerichi aafoochaa biin cadiqiihe.
48003007	Illa boonoshi mulloon Yeerichi toommooch to'iitina'o Abrahamichi bushiisheena'o boonoshi tunoon ariibote!
48003008	Yaafa Macaafooch bi kooreetoomon, Yeeri aagateena'o boonoshi mulloon bi toommooch boonoshi too'iitee cadiqiiyemmo bi tunoon shiichii Abrahamich "Neenna aagateena'o bulli diireeyemmina'one" iqqi mishiraachee qaaroon gettiye.
48003009	Eboshi boonoshi mulloon Yeerichi toommooch too'iitina'o, bi mulloon Yeerichi toommooch too'iiti Abrahamina tookkii diireetina'one.
48003010	"Calloon ceechii no quyoona wodemmo noone" iqqi gibanaa beetina'o upaqqiniye boonoshi beeto; Ebiyoo, "Muusichi Callee Macaafooch kooreeti calleena'o bullin ciichii quyataano bulli upatone" getee bi kooreetoyichiye.
48003011	"Bi mulloon Yeerichi toommooch too'iyoona cadiqito kashacho tunaree beeyemmone" getee Yaafa Macaafooch kooreetone; ebich asho koniyolla calloon quyoona Yeerichi aafooch cadiqaachemmo bi tuno arichatone.
48003012	Calloon quyoonaa Yeerichi toommooch mullee too'iyoona barbareena'one. "Asho callee quyoona kashacho tunaqqi beemon bi hakkemmo, callooch kooreeto bullin shapiyaanoon ceechii bi quya gaata baachiye" getee Yaafa Macaafooch kooreetone.
48003013	"Mixooch yooddee beeto bulli upatone" getee kooreetone; ebich Kiristoosi noocha iqqi upaton tunaqqi calloo no toommooch deebemmi ufoochee noon biishahe.
48003014	Bi biishato, no mulloon bi toommooch too'iyoona Yeeri gibanikkiti Yaafa Ayaanoon no deqqemmoyich, "Abrahamich ta immati diiroo aagateena'oyich Yesuus Kiristoosichi gommona shage" iqqiniye.
48003015	Ta maneena'ote! Ashi doyee yibbaatoomon ishichiyoye; ashi wogolla bi tunatee manjito bi tuna gaata, koniyolla bayon oohee bara qaaroon daakkoon hakkaache.
48003016	Ebiyoomon wotta Yeeri Abrahaminaa bi yaroonoyich gibanee qaaroon gettiye; bi gettii bee gaata, "Ne yaroyich" iqqi ikka Abrahami yaroochon gettiyalli, "Ne yareena'oyich" iqqi meetina'oyichon getaanoone; ebi yaroo getoo Kiristoosine.
48003017	Ebinoo gettoye; shiichiqqi Yeeri Abrahamina tookkii wogoon giyiye; awudda ballaa shaasha natoyee gub immati calloo, shiichiqqi Yeeri manjiiti wogoon hapiqqi ara gibanee qaaroon shaddaache.
48003018	Yeerichi wojoo danaa beeto calloona bi tuna gaata, illa gibanee qaaroona danataache; Yeeri gibanee qaaree naboona ara wojoon Abrahamich immitone.
48003019	Illa calloo immato, amoyichiye? Gibanee qaaro immatoyee gub wotta calloo immato, axaaxoo amashoo gaata bi bekkemmoyichiye. Ara calloo immato Yeeri gibanikkiti gibanee yaroo waammi wottooniye. Bi immatoo maraakeena'ochi gommona shoobbachochi kishoonaniye.
48003020	Shoobbacho guttoochi qoodoyichalli, ikkoochi qoodoyich baach neexataache; tunaballi Yeeri ikkoone.
48003021	Illa calloonaa Yeeri gibanikkiti qaaroona kaaraa beetona? Toonoone. Kashoon imon hakkemmi calloo immato gaata, ibaroon asho cadiqemmo calloon bi quyoona tuneshone;
48003022	tunaballi Yaafa Macaafo asho bulli axaaxoyich hajeeqqi axaaxoona cuchato bi tunoon xallaayiqqi gettitone. Ebich Yesuus Kiristoosichi toommooch mullee too'iyoona danaa beeti, Yeeri gibanikkiti wojoon boonoshi mulloon bi toommooch too'ii beetina'oyich immii beetone.
48003023	Tunaballi Kiristoosichi toommooch mullee too'iyee yemeeno waataan beetee, ara Kiristoosichi toommooch mullee too'iyoo gaxxeemmi wottoon, calloona cuchaa quyeeqqa beehone.
48003024	Ebich no mulloon Kiristoosichi toommooch too'iiree no cadiqemmoyich, ara calloo Kiristoos waan shaggii beeti quyacho tunatone.
48003025	Tunaballi and ara Kiristoosichi toommooch mullee too'iyee yemeeno waatoyich, ebiyee bek ara calloo noon yechii quyataache.
48003026	Ittoshi mulloon Kiristoos Yesuusichi toommooch ittoshi too'iyee naboona ittoshi bulli Yeerichi bushiishoo ittoshine;
48003027	Kiristoosina tookkii ikkottaqqi afaalleeti ittoshi bulli Kiristoosin tahato ittoshine;
48003028	Ittoshi bulli Kiristoos Yesuusina tookkii ittoshich beeti ikkittinoona ikkoo tunato ittoshine. Ebich Ayihudee asho geto oohee Giriikee asho geto aalloone; guuchi yaroo geto oohee doonji yaroo geto aalloone; anaamo geto oohee maachee geto aalloone.
48003029	Ittoshiyoo Kiristoosicho ittoshi tuna gaata, illa Abrahamichi yaroo ittoshine; Yeeriyoo ara bi gibanikkiti wojoon ittoshich immemmone.
48004001	Tunaballi ishichiyoye; bi nihoo hajito bullin deqqemmi bushoo busha bi beemmi yemeeno bullin amoomon bullichi doono bi tunateenolla, bi qelloon bi hakkimmi wottoon guunoyee baraanoone.
48004002	Nihoo "Ebiyooba ne qelloon hakkemmo neene" iqqi bi taajati yemeenee wottoon kexon qeejii beetina'onaa gija yesheena'oyee deshoone.
48004003	Ebiyoomon no wotta ibaroo amashoo gaata ariyaanoon beebee, hini shawee toommeexi calloonaa doyoonoyich hajee, guunon tunaqqa beehone.
48004004	Tunaballi Yeeri noon bi bushiishoon tuniiya iqqi calloyich hajeeqqi beetina'on biisha bi kichemmoyich, yemeeno shaggiyooba bi Bushoon wochahe; wochee waaqqi maachee waanee shiijaqqi calloyich de'a iibee beehe.
48004006	Wotta Yeeri bi bushiishoo ittoshi tunoon bekkii beeti, "Taabbo ta Nihoocho!" getiree ittoshi ceeggemmi bi Bushoochi Ayaanoon ittoshi mullee daggooch wochatone.
48004007	Ebich ebiyee bek bushoo neyalli guuno toono neene; bushoo ne tunatoyich Yeeri bi bushiishoyich imma bi gibanikkito bullin neech immemmone.
48004008	Wonna Yeerin ariyaan beebee, nuggushoo tunataani halleena'oyich guunon tunaqqi beehotine.
48004009	Tunaballi and Yeerin ariichii, beshoonoo Yeeri ittoshin ariichee, giidaalli hoxeeti wonnee calloonaa doyoonooch wochinnoon aabichiqqi wottahotine? Guunon tunaqqi eboshich wochinnoon hajeyoon shunniyotina?
48004010	Shambatoo, aganee baaroo, yarimmee baaroo, nati baaroo iqqi eboshin manjii quyaa beehotine.
48004011	"Ittoshi daggooch tunaqqa ta aajati shuunoo bulli duubo tuno qayaache" iqqa ittoshi tunii beeti mooyoyich oogaton ayinii beeto taane.
48004012	Ta maneena'ote! "Ta ittoshin shaahito taane; ittoshiyoo wotta taan shaahibote!" iqqa ittoshin qollahoye. Amashee mooyonolla taan xu'aano ittoshine.
48004013	Ittoshi arii beetoomon, shiichiqqa mishiraachee qaaroon ittoshich ta gettato ta biiyee naboonaniye.
48004014	Ta biiyo ittoshin oogaton iritiito bi tunateenolla, taan hoxaa tiyaarataano ittoshine; tunaballi Yeer waanee waati shimaaji maraakoon iibbiyoomon, ebiyeenolla Kiristoos Yesuusin iibbiyoomoniye ittoshi iibbiito.
48004015	Arooba oogaton emirito ittoshine; illa ara ittoshi emiroo and aaye? "Ittoshich bi hakkeemmo gaata, ittoshi achee meenonolla taach maacciqqi imon qayaachotine" iqqa miixahoye.
48004016	Illa and ibaroon ittoshich ta gettatoyich gonda aafoona taan ciinniyotina?
48004017	Mishiraachee qaaroon xummiyoyich qaawii beeti ebi asheena'o boonoshi waan ittoshin wochiya qiiccaa beetina'one; ebin boonoshi tuniyoo ittoshich gaawato toonoone; boonoshich ittoshi qanaatemmoyich noonnaa ittoshinon kaariiree barbariiya shunnii beetina'one.
48004018	Tunaballi ittoshina tookkii ta beehooba baach tunataanoon, bulli araddoon ittoshi shaaddo gaawemmoyich ittoshi qanaata gaata, gaawatone.
48004019	Ta shuni bushiisheena'ote! Ibara Kiristoosichi dabboon ittoshi tunammi wottoon wochinnoon ittoshich maaxoo manjaa beeti ureyoomon tunato taane.
48004020	Ittoshich ta hallemmi mooyo taach tuusheetone. Ebich ittoshina tookki aafoona danaree ebin shaaha keqqichiti qaaroona yibbaatoon ta qayon shunnoye.
48004021	Hini Muusichi calloyich hajeeqqi beemoyich shunnii beetina'ote! Eke taach getote! Ara calloo gettii beeton waayataachehotina?
48004022	Yaafa Macaafooch bi kooreetoomon ikkoo gonnee waanee, ikkoo gennee waanee shiijati gutta bushiisheena'o Abrahamich beeheete.
48004023	Tunaballi gonnee waanee shiijato bara asho shiyii beetoomoniye bi shiijato; gennee waanee shiijato Yeeri gettiti gibanee qaaroomonaniye bi shiijato.
48004024	Ebi mooyo shaahiyoone; ebi gutta maacheena'o gutta wogee shaahiyeena'one. Siini Gepoochaa immati wogoon shaahii beeti ikkee Aggaarine. Areyoo bushiishoon guuchittinoyich shiyaa beetine.
48004025	Ebi Aggaari Arabee Shawooch beeti Siini Gepee shaahiyeene. Andoo shawooch beeti hanaachi Yerusalemichi shaahiyeene. Bi bushiishoona tookkii guuchittinooch beetine.
48004026	Tunaballi shimaaji Yerusalemi guchittinoona beetaane Yeerichi bushittinooch beetine; areyoo no indeene.
48004027	"Hini shiyaani xaafeene! Emiribe! Haane maaxoo manjaa ariyaaneene! Ililibe! Kenachichi bushiishoyee beshoon Keno qajitichi bushiishoo meettitone" getee Yaafa Macaafooch kooreetone.
48004028	Ebich ta maneena'ote! Yisaaqi Yeeri gibanikkiti gibanee qaaroona Abrahami shiyiti bushoo bi tunoomon, ittoshiyoo wotta Yeeri gibanikkiti gibanee qaaroona Yeerichi bushiishoo tunato ittoshine.
48004029	Tunatee arooba gonnee waanee shiijati bushoo Yeerichi Ayaano gibanikkiti gibanee qaaroona shiijati bushoon bi du'iyoomon, andoo ebiyoomone bi tunaa beeto.
48004030	Tunaballi Yaafa Macaafoochaa ama getteete? "Gonnechi bushoo gennechi bushoona tookki bi nihoo hajiton qoodeyaachemmone; ebich gonneen bi bushoona tookki kichi yoohe!" getteetone.
48004031	Ebich ta maneena'ote! Gennechi bushiishoo noalli gonnechi bushiishoo toono noone.
48005001	Calloyich guunon tunaa hajeeqqi beemoochee Kiristoosi noon biishaa kichitone. Illa manjiree neexabote! Wochinnoonoo callee guuchittinee waanjoona xandeyaahotine!
48005002	Ebiyoche, ta Phawuloosi ishichiyoye; ittoshi dokiree gaata, Kiristoosi ittoshich bi tuniiti mooyo bulli amoonolla ittoshich gaacaache.
48005003	Dokireyoon shunnii beetina'o bullich boonoshi ikki ikkoyich daakkii manjiiqqa gettoye; "Ara ikka calloon bi ceechi gaata, calloo bullin wotta ceechibe" iyoye.
48005004	Calloon ceechii quyoona cadiqiya ii beeti ittoshi Kiristoosiyee bariqqi, bi wojoochee kechiqqi dihito ittoshine.
48005005	Tunaballi no Yeerichi Yaafa Ayaano immii beeti giidoona no mulloon Yesuus Kiristoosichi toommooch too'iibee Yeeri nooch gibanikkiti cadiqoon quyaa beeto noone.
48005006	Ebiyoo, Kiristoos Yesuusina tookkii ikkoo no tunammona, shunoona shuunaa beeti, bi toommooch mullee too'iyoalli gaaccemmo, dokireyoo oohee dokireyee qayo bi gaaccemmo amolla aallo bi tunatoyichiye.
48005007	Kiristoosichi gommon tatoona dabbiibee echato ittoshine. Ibaree qaaroyich ittoshi de'a getaachemmoyich konine ittoshin bajito?
48005008	Ebi dachoo ittoshin ceeggii beeti Yeer waanee toonoone.
48005009	"Giishasha shittoo dofee bukoon koofiihe" gettee beetoomoniye.
48005010	Ebiyee bariti mooyon gabaachemmo ittoshi tunoon Doono Yesuusina ittoshin gibanaa beeto taane; ittoshin shuurikkii beeti asho koniyolla Yeeri nallemmi nalloo bi toommooch shaggemmone.
48005011	Tunaballi ta maneena'ote! Bat "Dokireebote!" iqqa gettaa beeto ta tuna gaata, and beddaahee asheena'o amoyich taan du'ii beeteete? Aroo ibaroo bi tunato gaata, Kiristoosi masqalee toommooch yoodee bi qitoon ta geto ashich xugo tunataacheshone.
48005012	"Dokireebote!" iqqi ittoshin shuurikkii beetina'o dokireyoo qayee nasheesholla getteete.
48005013	Ta maneena'ote! Guuchittinoochee ittoshi kechemmoyich Yeeri ittoshin ceeggitone; tunatee ebi guuchittinoochee ittoshi keyon meechi qaatoyich de'a ittoshi gettemmi gommon tuniyaahotine! Tunaballi ittoshinaa ittoshina shunaa beetoyich ittoshinaa ittoshina guunochoomon ikkoo baroyich hajeebe!
48005014	Ebiyoo, calloo bulli ikka qaaroona tacceeto bi tunatoyichiye; ebiyoo "Neenoomi ne manoon neenna tachiree shune!" ii beetonaniye.
48005015	Tunaballi ittoshinaa ittoshina ittoshi geccee bee gaata, ittoshi dafee bee gaata, ikkooch ittoshi aallataachemmoyich ittoshi qelloon ariibote!
48005016	Andoo ishichiyoye; Yeerichi Yaafa Ayaanoona yaabeeree beebote! Meechi qaatoonoo ciroona ceechiyaahotine!
48005017	Ebiyoo, no tuniiyemmoyich Yeerichi Yaafa Ayaano qaawii beeton meeno shixxii beetoyich, wotta no tuniiyemmoyich meeno qaawii beeton Yeerichi Yaafa Ayaano shixxii beetoyichiye. Ebich ittoshi shunnii beeton tuniyoon hakkaachotine.
48005018	Yeerichi Yaafa Ayaanoona ittoshi yaabee bee gaata, calloyich guunon tunaqqi hajeyaachotine.
48005019	Meechi shuunoo arichatone; ebiyoo yahoo, ee'a shuunoo, yeellii beeti kaayo,
48005020	shaahiitee shuuneeti nuggushoyich goyinno, iicoo (qaaxo), shixo, hayo (nabo), qanaato, kaaro, "Ta beshi taane" geto, barbaroo, ibaroochee muricciqqi bara guuphon halloo,
48005021	ayinoo, masho, qelloon battii beeti duubo, eboshinoo shaahii beeti mooyone. Shiichiqqa ittoshich ta gettatoomon, ebiyoomi mooyon tunii beetina'o Yeerichi shimaaji taatittineech giyaachemmina'one.
48005022	Tunaballi Yaafa Ayaanee aafo, shuno, emiroo, diggoo, haa'iyoo, ariqqo, de'ittino, Yeerichi toommooch mullee too'iyoo,
48005023	shiimacho tuno, bi qellee ariyoo, eboshine. Eboshiyoomina'on bajemmi calloo aalloone.
48005024	Kiristoos Yesuusicho tunatina'o meenon gonda bi gaboonaa bi qaatoona tookkii yoodditina'one.
48005025	Yeerichi Yaafa Ayaanoona tookkii ikkittinoona beeto no tuna gaata, Yeerichi Yaafa Ayaano wotta noon yaabibe.
48005026	Noonnaa noonna qemateyoonaa qanaatoona beebee duuboon geecaayone.
48006001	Ta maneena'ote! Ittoshi daggoochee ikkoochi toommooch amashee xu'olla bi dana gaata, Yeerichi Yaafa Ayaanoona yaabee beeti ittoshi ebiyoomi ashoon shiimoona kaachibote! Newoo wotta ebiyoomi mooyona geecheeree ne dihaachemmoyich ne qelloon ariibe!
48006002	Ittoshi daggoochee ikkoo baroochi shaagoon shaagi gaachabe; ebiyoomona Kiristoosi dojiti calloon ceechii beeto ittoshine.
48006003	Ikka asho bareena'oyee beshaanoon beebee bi qelloon beshoon shaahiqqi bi ciini gaata, bi qellooniye bi dachii beeto.
48006004	Tunaballi asho bi ikki ikkoona bi shuunati shuunoo amoomo gaata gabi ariibe; aroyee gub bi shuunoo gaawato tunoon bareena'ochi shuunoona tachaanoon bi shuunaa beeti shuunoona baach emiremmone.
48006005	Ebiyoo, asho bulli bi qelli qellee shaagoon shaago echataani mooyo bi tunatoyichiye.
48006006	Yeerichi qaaroon waayaa beeto waayii beetona tookki gaawa mooyo bullin qoodeebe.
48006007	Ittoshin wochi dachiyaahotine! Yeerichi toommooch cooqqiroo hakkeyaache; asho bi shookkii beeto bullin aroon qeccemmone;
48006008	Bi hajee meenon emirikkiya shookkii beeto meenoochee o'on qeccemmone; tunaballi Yeerichi Yaafa Ayaanoon emirikkiya shookkii beeto Yeerichi Yaafa Ayaanoochee bulli yemeenee kashoon qeccemmone.
48006009	Ebich gaawa shuunoon shuunoyich beenaayone. Taahoo no qayi gaata, qecci goorooba qeccemmo noone.
48006010	Illa no hakkimmi aabo bullin asho bullich, ebiyeenoo boonoshi mulloon Yesuus Kiristoosichi toommooch too'iiqqi ikka kechi ashoon tunatina'oyich, gaawa mooyon tuniibone.
48006011	Am shaaha ogooga biroona ta hajee kishoona ta koorito gaata ciinote!
48006012	Boonoshi meenona gaawaton tunaree bekkiya qaawii beetina'o bulli "Dokireebote!" iqqi ittoshin yullii beetina'one. Tunaballi Kiristoosi masqalee toommooch yoodee bi qiteechon boonoshi getona asheena'o boonoshin du'iyaachemmoyich baachiye.
48006013	Ebi meechi doyoyich de'a ito ittoshi tunoona boonoshi geecemmoyich ittoshi dokireyoon shunniyeetalli, ebi ara dokireetina'olla boonoshi qelloona calloon ceechii quyataaneena'one.
48006014	Tunaballi Doono Yesuus Kiristoosi yooddati masqaloyee beshatee bara geecoo ta waanee wohe; ara masqalee naboona hini shaweexi mooyo taach yoodee qititone; tawoo wotta hini shaweexi mooyoyich yooddee qitito taane.
48006015	Kiristoos Yesuusina andra halloon tunoalli, dokireyoo oohee dokireyee qayo gaaccemmo toonoone.
48006016	Ebi ta gettaa beeti doyoomona beetina'o bullinaa Yeerichi asheena'o bullinochi toommooch diggoonaa maaroona tunabe.
48006017	Yesuusichi mallatoo tunati banoo ta ashittinooch beetone. Ebich ebiyee bek koniyolla taan iritiyaaye.
48006018	Ta maneena'ote! No Doono Yesuus Kiristoosichi wojoo ittoshi bullina tookki tunabe; tookkona.
49001001	Yeerichi daaggoona Kiristoos Yesuusichi mishiraachacho tunati Phawuloosi taane; hini wocho Efesoon beeti yaafeetina'oyich, Kiristoos Yesuusina tookkii ikkittino boonoshich beeti gibaneetina'oyich bede;
49001002	No Nihoo Yeerinaa no Doono Yesuus Kiristoosina waanee wojoonaa diggoona ittoshich tunabe.
49001003	Kiristoosina tookkii nooch beeti ikkittinee naboona shimaaji xaa'ooch beeti noon Ayaanee diiroo bullina diiriti, no Doono Yesuus Kiristoosichi Nuggushoonaa Nihoona tunati Yeeri gallateebe.
49001004	Shawoonaa shimaayoona halleyaan beetee, bi aafooch yaafeetonaa bachaalloonon no tunemmoyich Kiristoosina noon kaacciye; Yeeri noon bi shunnitoyich,
49001005	gaawa bi daaggoona Yesuus Kiristoos waanaa biich bushiishoo no tunemmoyich shiichiqqi gabii kuxxiye.
49001006	Ebin gabii bi kuxxito, aaxxi bi bushoo waanaa nooch bi immiti, woriganikkiti wojoyich bi gallateeyemmoyichiye.
49001007	Bi bushoochi damoona biichato noone; ebi getoo no xu'oyich maaroon danato noone getone; ye Yeerichi wojee meetocho!
49001008	Yeeri bi wojoon nooch woddiihe. Bi ariyoo bullinaa bi shalligoo bullina
49001009	bi gabiton Kiristoos waanaa tuniiya bi shunnitoomon tuniihe; ebiyee aafoo asho ariyaani bi daaggoon nooch arichiitone.
49001010	Ebiyoo yemeeno bedee tuniiya bi gabiti mooyo, shimaayoonaa shawoonooch beeto bulli ikkoo tunaree Kiristoosich bi hajeeyemmoyichiye.
49001011	Wotta Yeeri bi daaggoona shiichiqqi bullin tuniiya gabiqqi bi kuxxitoomon, bi gaboomona, biicho no tunemmoyich Kiristoosina tookkii nooch beeti ikkittinoona noon kaacciye.
49001012	Ebin bi tuniito, shiichiqqa Kiristoosin gibanati noonna bi oogee yiiroyich bi gallateeyemmoyichiye.
49001013	Ittoshiyoo wotta ibaree qaaroon, ebiyoo ittoshi woditi mishiraachee qaaroon, waayaqqi ittoshi mulloon Kiristoosichi toommooch ittoshi too'iitee, Yeeri bi gibanikkiti Yaafa Ayaanoona biicho ittoshi tunee xiishee mallatoon ittoshi toommooch geddiye.
49001014	Ebi Yaafa Ayaano Yeeri biicho tunatina'o bullin bi biishammi wottoon bi asheena'oyich "Immemmo taane" iqqi bi gibanikkiti mooyo bullich yechiyoone; ebiyoo Yeeri bi oogee yiiroyich bi gallateeyemmoyichiye.
49001015	Ebich ta wotta Kiristoosichi toommooch ittoshich beeti mullee too'iyoonaa yaafeetina'o bullich ittoshich beeti shunoonon waayaqqa,
49001016	bulli araddoon ittoshi naboyich Yeerin gallataa beeto taane; ta corootii beeti aabo bullin ittoshichon Yeerich shalligichii beeto taane.
49001017	Oogee yiiracho tunati Nihoo, biyoo no Doono Yesuus Kiristoosichi Nuggushoo Yeeri biin ariyoona shalligachon ittoshin tuniiyemmi, biin ittoshich bekkiiyemmi Yaafa Ayaanoon ittoshich bi immemmoyich qollaa beeto taane.
49001018	Wotta ta qollaa beetoo, ittoshi mullee aafo gaxxeeree ciinee, ittoshin bi ceeggiti gibano amo gaata, bi yaafitina'oyich bi immemmi woriganikkiti diiroo amoomo gaata, no mulloon Kiristoosichi toommooch too'ii beeti nooch shuunaa beeti bi giidoo am shaaha ooga giidoo gaata ittoshi ariiyemmoyichiye.
49001020	Ara giidoona Kiristoosin qitii duukkatina'ochi daggoochee kichiqqi shimaaji xaa'ooch bi qanna bad kotiitone.
49001021	Kiristoosi aroochaa taateena'o bulliyee, iraasheena'o bulliyee, giideena'o bulliyee, doonina'o bulliyee besho tunaqqi hajii beetone; and hini shawoochaa ikketo baach tunataanoon, gub woyemmi shawoochaa ceeggee beeti shigoyee beshiti shigoone biich immato.
49001022	Yeeri bullin Kiristoosichi baatee dechiich tuniiqqi biich hajiihe; kittinnee guuphoyichoo bulli mooyona shimbo bi tunemmoyich tuniihe.
49001023	Kittinnee guuphoo bi ashittinee quumoone; bulli mooyon bulli xaa'ooch ceechii beeti biinna ceennii beetone.
49002001	Ebiyee aaf ittoshi xuu'oonaa ittoshi axaaxee naboona qitiqqiniye ittoshi beeto;
49002002	ebi ittoshi xu'oonaa ittoshi axaaxee naboona hini shawee toommooch beeti asheena'o beeti beemoomona, Yeerich de'a getaani asheena'ochi toommooch and shuunaa beeti ayaanee daaggoomona beehotine; ebi ayaanoo yongee toommooch beeti gonda ayaaneena'on hajii beeti gonda iraashoone.
49002003	Arooba ebi asheena'ochi daggooch no bulli wotta no meechi daaggoomonaa no mullee daaggoomonon tuniibee, no meechi qaatoomona beehone; bareena'o bullichoomon wotta Yeerichi kaaree shiixxoo no toommooch kindemmi asho tunaqqa beehone;
49002004	tunaballi Yeerichi ariqqo oogichii bi woddatoyich, noon bi shunniti shunee beshoochee tiyitona
49002005	no xu'ee naboona qitiqqa no beeteenolla, Kiristoosina tookkii nooch kashoon immiye; Yeeri bi wojoona ittoshin wodiitone.
49002006	Woyemmi yemeenooch Kiristoos Yesuus waanaa nooch bi bekkiiti de'ittinoona bulliyee beshiti bi wojee woddoon bekiiya, Kiristoos Yesuusina tookkii nooch beeti ikkittinoona kashacho tuniiqqi biinna tookkii noon qitoochee kichiye; shimaaji xaa'oochoo biinna tookkii noon kotiihe.
49002008	Bi toommooch ittoshi mullee too'iyoona Yeeri bi wojoona ittoshin wodiitone; ebiyoo bi immiti wojoonalli ittoshi shuunoona toonoone;
49002009	koniyolla bi geecaachemmoyich bi shuunati shuunoochee tooneene.
49002010	Yeeri halliti halloo noone; Kiristoos Yesuusina tookkii nooch beeti ikkittinoona noon bi hallito, shiichiqqi bi qanniiti gaawa shuunoon shuunabee no beeyemmoyichiye.
49002011	Ebich ittoshi shiichiqqi ittoshi shiijaroona Ayihudo tunataani aagateena'o tunatina'ote! Ashi kishoona dokireetina'o getteeti Ayihudeena'ochi daggooch dokireyaaneena'o getteetina'ote! Ebin gabibote!
49002012	Aroobee yemeenooba, Yeeri kaacciti Isra'eeleena'oyee wokkiqqi, gibanee qaaree wogoyich dallaawoon tunaqqi, hini shawee toommooch gibanoon muccaqqi, Yeeriyee bariqqinoo Kiristoosin ariyaanoon beehotine;
49002013	tunaballi ebiyee aaf wokkiqqi beeti ittoshi, Kiristoosina tookkii ittoshich beeti ikkittinee naboona, Kiristoosichi damoona and katinnito ittoshine.
49002014	Biyoo Ayihudeena'onaa Ayihudo tunataaneena'onon gutteena'on ikkochiqqi diggoona no beeyemmoyich tuniitone; daabboochoomon qoodiqqi boonoshin barbariiti kaaroon masqalee toommooch bi qitoona hapiye;
49002015	ebiyoo gutteena'on ikkochoona biinna tookkii ikkittino beeti ikka andra ashoon halliqqi, diggoon tuniyoyich, calloona tuggeeti geteena'on aalliihe.
49002016	Kaaroonoo masqalooch bi qitoona wokkiiqqi ebi masqaloona gutteena'on ikkochiqqi Yeerina tookkii shuniihe.
49002017	Ebich waaqqi Yeer waanee wokkiqqi beeti ittoshich diggoon, bi waan katinniqqi beeti Ayihudeena'oyichoo wotta diggoon mishiraacha iqqi gettiye;
49002018	bi shuunati shuunoona Ayihudeena'onaa Ayihudo tunataaneena'ona no bulli ikka Yaafa Ayaanoona Nihoo Yeer waan gimon hakkito noone.
49002019	Illa ebiyee bek yaafeetina'ona tookkiqqi ikka shawee ashoonaa Yeerichi kechi ashoona ittoshiyalli, dallaawoonaa shiqqoona toono ittoshine.
49002020	Mishiraachachina'onaa keemachina'ona baashiti baashee toommooch haggeeto ittoshine; kexon tuuggii neechii beeti giimbee guumoo Kiristoos Yesuusine;
49002021	biyoo kexo bullin kocaabee Doono Yeerichi Yaafee Kexo bi tunemmoyich neechii beetone;
49002022	ittoshiyoo wotta biinna tookkii ittoshich beeti ikkittinoona Yeerichi Yaafa Ayaano beeyemmi kexon tunoyich bareena'o bullina tookkii haggee beeto ittoshine.
49003001	Ebich Kiristoos Yesuusichi maddacho tunaqqa aagateena'o tunati ittoshi naboyich cuchati Phawuloosi ta, Yeerin qollaa beeto taane.
49003002	Yeeri ittoshich ta shuunemmoyich ebi maddee shuunoon bi wojoona taach bi imon ibaroon waayato ittoshine;
49003003	shiichiqqa ebi mooyichon qaminona ta kooritoomon, Yeeri ebiyee aaf arichataani mooyon gaxxiqqi taach bekkiihe;
49003004	ebinoo ittoshi shemma gaata aaf arichataani, and Kiristoosi ceechiti, Yeerichi gaboon aabichiqqa ta shalligii beeto gaata ariyoon hakkiyotine.
49003005	Ebiyoo wonnee yemeenooch bara shiijareena'o waan ashi bushiishoyich arichataanoone; tunaballi and Yeeri yaafeeti bi mishiraachachina'onaa keemachina'onoyich bi Ayaanoona gaxxitone;
49003006	ebi gaxxeeti mooyoo mishiraachee qaaroon getona aagateena'o Ayihudeena'ona tookkiqqi Yeerichi diiroon boonoshi dano, ikka ashittino boonoshi tunoonaa Kiristoos Yesuus waanaa Yeeri gibanikkiti gibanee qaaroon tookkiqqi boonoshi qoodeyoonaniye.
49003007	Yeeri bi hakkoona bi shuunatoomon taach bi immiti wojoona mishiraachee qaaroon getoyich Kiristoosichi maddacho tunahoye.
49003008	Yaafeetina'o bulliyee deshoo taane; tunaballi koniyolla maqqiqqi ariyoon hakkaani Kiristoosichi wojeechon aagateena'oyich ta gettemmoyich, bullinoo halliti Yeeri wonnee yemeenoochee aacheeti, shuuniya bi gabiti mooyo amo gaata asho bullich gaxxi ta gettemmoyich, hini wojoon taach immiye;
49003010	bi gabiton and kittinnee guupho waanaa bi shuunatee, meeti bari bara bi shalligoon shimaaji xaa'ooch beeti maraakeena'ochi iraasheena'onaa ukkureena'ona ariiyemmoyichiye;
49003011	bulli yemeenoyee aaf Yeeri biich beeti ebi gaboon Kiristoos Yesuusi no Doono waanaa ceechitone.
49003012	Kiristoos Yesuusina tookkii ikkittino nooch beetoyich, Kiristoosichi toommooch mulloon no too'iyoona no qollaton Yeeri waayemmo bi tunoon ibariiqqa bi waan gimoyich aafee kupphittinoon danato noone.
49003013	Ittoshicha iqqaaniye ebi iritoon ta beeggaa beeto; ebich "Taahiyaahotine!" iqqa ittoshin qollaa beeto taane; ebiyoo Yeerichi oogee yiiroochee ittoshi qoodeeyemmi gibanoone.
49003014	Ebichi naboyich shimaayoonaa shawoonooch beeti yaroo bullin halliti Nihoo Yeerichi aafooch gurataqqa corootii beeto taane;
49003016	maaci ittoshi ashittino manjemmoyich, Yeeri woriganikkiti bi diiroochee bi Ayaanoona giidoon ittoshich bi wojemmonaa Kiristoosi bi toommooch ittoshi mullee too'iyoona ittoshi mullooch bi beeyemmonoyich, corootii beeto taane; Yeerinaa ashoonon ittoshi shunnii beetoyich bulli mooyon tuniibee, Yeeri yaafiti asheena'o bullina tookki Kiristoosichi shunee gabino, gidoo, neexoonaa duchoona ebine getiree ittoshi shalligemmi hakkoo ittoshich bi beeyemmoyich corootii beeto taane;
49003019	wotta ariyoyee beshiti Kiristoosichi shunoon ittoshi ariiyemmoyich, ebina Yeerin ciroona shaahoyich ittoshi beddemmoyich corootii beeto taane.
49003020	Illa noonna bi shuunaa beeti bi giidoomon no qollaa beetoyee oohee no gabii beeto bulliyee beshaa beshiiqqi tuniyoon hakkii beeti Yeerich,
49003021	shiijareena'o bulliich beddaahee Kiristoos Yesuusinaa kittinnee guuphi shiisheena'ona waanee bulli yemeenoon oogee yiiroo tunabe; tookkona.
49004001	Illa Doono Yesuusichi maddacho ta tunatoyich and cuchaqqa beeti ta, Yeeri ittoshi mulloon Kiristoosichi toommooch ittoshi too'iiyemmoyich ittoshin bi ceeggiyooba bi gettitoomon, mooyo bullina biin emirikkiya biich bedditon tunaree ittoshi beeyemmoyich ittoshin qollaa beeto taane;
49004002	bulli araddoon qellee giishiyoona, shiimacho tunoona, haa'iyoona ittoshinaa ittoshina ikkoo baroon shunibee haa'iibote!
49004003	Ittoshinaa ittoshina diggittinoona yesharee Yeerichi Ayaano immii beeti ikkittinoon quyoyich kupphabote!
49004004	Yeeri ittoshin bi ceeggiyooba ikka gibanoyich bi ceeggitoomon, ittoshi bullich ikka Yaafa Ayaano beetoyich ikka ashittinee quumo ittoshine.
49004005	Doono Yeeri ikkoo baachiye; Kiristoosichi toommooch mullee too'iyoo ikkoo baachiye; aacona afaalleyoo ikkoo baachiye;
49004006	bulliyee besho tunato, bulli waanaa shuunaa beeto, bulli waan beeto, bullichoo Nihoo tunati ikka Nuggushoo beetone.
49004007	Kiristoosi immiti wojee woddoomona, no ikki ikkoo wojoon danato noone.
49004008	Ebich Yaafa Macaafoochaa "Damba bi kechiyooba keccati dofeena'on yechiqqi daammiye; Asheena'oyichoo wojoon immiye" iye.
49004009	Ebi "Kechiye" getochi, ama getone? Shiichiqqi shawee dechi duchooch "Kinditone" getone.
49004010	Ebi kindito, bulli xaa'ooch beeti bulliich bi ceennemmoyich shimaayoo bulliyee damba kechitone.
49004011	Aroo ikkikkeena'o mishiraachachina'o, bareena'o keemachina'o, bareena'o Yeerichi qaaree gettachina'o, bareena'oo qiddeena'onaa dojachina'ona boonoshi tunemmoyich asheena'oyich wojoon immiye.
49004012	Ebin bi tuniito, no bulli Yeeri Bushoochi toommooch mullee too'iyoonaa biin ariyoona danaa beeti ikkittinooch, Kiristoosichi toommooch mullee too'iyoona kachiti ashoon tunooch, bullina Kiristoosin shaahooch no beddammi wottoon, yaafeetina'o bareena'oyich gaachee shuunoyich qannitina'o boonoshi tunemmoyichiye; Kiristoosichi quumo tunati kittinnee guuphoo eennemmoyichiye.
49004014	Arooba acona muriciyoyich qanniti asheena'ochi dawushee naboona, yongoochoomon shaddee beeti doyoona wullaawullabee aachi toommooch holliti kokashoochoomon ok hach tegeggabee gubbich gaggara bushiishoomon tunataachone.
49004015	Tunaballi noonnaa noonna shunabee Yeeri nooch bekkiiti ibaroon yibbaatabone; eechibee shimbo tunati Kiristoosin shaahoyich bulli mooyona dicone.
49004016	Ashittinee quumo bulli tatoona bi shuunemmoyich tunii beeto Kiristoosine; quumeena'o bulli gawato maqqoonaniye; ebich quumo bi qelli qelloona bi yeshi yeshi shuunoon bi shuunammona ashittino bulli diccii beetone; shunoonoo eennii beetone.
49004017	Illa Yeerin ariyaani asheena'o duubati gaboona boonoshi beemoomon, ebiyee bek ittoshiyoo ebiyoomon duubati gaboona ittoshi beetaachemmoyich Doono Yesuusina ittoshin manjii ciiccaa beeto taane.
49004018	Boonoshi tuushoonaa mullee muumoonoochee tiyitona boonoshi mullo kaapahe; ebich boonoshiyoo Yeer waanee danaa beeti andra kashoochee wokkiyeete;
49004019	boonoshi gaboona dingiraataqqi, hiriggiibee ee'a shuunoo bullin tuniyoyich yeellii beeti kaayoyich boonoshi qelloon beshiiqqi immiyeete.
49004020	Tunaballi Kiristoosichon ittoshi ariito ebiyoomona toonoone;
49004021	ibaroon biichon waayato ittoshine; bi dabboo tunaqqi Yesuusichon tunati ibaroon ariito ittoshine;
49004022	ebich aafi ittoshi beemon gabibee dachii beeti qaatoona duubaa beeti wonnee qocoon ittoshi waanee shootote!
49004023	Ittoshi gaboonaa ittoshi ayaanoona andrabote!
49004024	Ibara cadiqittinoonaa yaafittinoona Yeerin shaahoyich halleeti andra ashoon tahabote!
49004025	Ebich kootoon ittoshi waanee wokkiibote! No bulli ikka ashittinee quumo no tunatoyich, ittoshi bulli ittoshiyoomi ittoshi maneena'ona tookki ibaroon yibbaatabote!
49004026	Ittoshi kaara gaatolla, ebi ittoshi kaaro axaaxooch ittoshin bechii beeto tunaaye; ittoshi kaaree daggooch aabo giyaaye.
49004027	Daabiloosichoo kelloon bekkiyaahotine!
49004028	Gaajiibee echato ebiyee bek gaajaaye; ebi aree qoodoon iriteetoyich qoodi bi immemmo biich beeyemmoyich, bi hajee kishoona gaawaton aayi shuunabe.
49004029	Waayaa beetina'oyich diiroo tunemmi, aasheena'on eenniiyemmi, boonoshichoo gaaccemmi gaawati mooyon getotalli, amashee gonda mooyolla ittoshi noonoochee kechaaye.
49004030	Yeeri ittoshin biishemmi aabo woyemmo tunoon xiishii beeti yechiyoo, ebiyoo ittoshi toommooch mallatoon tuniiqqi Yeeri gedditi bi Yaafa Ayaanoon ayinikkiyaahotine!
49004031	Caamittino, ipo, kaaro, caagoonaa naagoona gondo bullina tookki ittoshi waanee ciroona wohe.
49004032	Ittoshinaa ittoshina de'oonaa ariqqachona tunabote! Yeeri Kiristoosichi naboona ittoshin bi maaritoomon ittoshinaa ittoshina maareebote!
49005001	Illa shunnati bushiishoochoomon Yeerin shaahii beeto tunabote!
49005002	Kiristoosiyoo wotta ittoshin bi shunnitoomon, Yeerin emirikkii beeti cinnachi buuroomonaa deejoomonon tuniiqqi noocha ii bi qelloon beshiiqqi bi immitoomon, shunoona beebote!
49005003	Yeerina yaafeeti asho ittoshi tunatoyich, yahoonaa ee'a mooyo bullina oohee hiriggoo ittoshi daggooch bi beemo ciroona waayeyaaye;
49005004	ittoshich bi tuniiti mooyo bullich Yeerin gallatabotalli, ittoshich tata shuunoo tunataani, yeellii beeti mooyon, bacha yibbaatoon oohee gonda naacoon tuniyaahotine!
49005005	Ebin ariibote! Shunee maayacho, oohee ee'a shuunacho, oohee hiriggacho Kiristoosinaa Yeerinochi taatittinee daggooch qoodeyacho tunataachemmone; hiriggoo shaahiitee shuuneeti nuggushoyich goyinnoomone.
49005006	Eboshichi naboona Yeerichi kaaree shiixxoo biich de'a getaaneena'ochi toommooch kindemmone; ebich koniyolla duuba yibbaatoona ittoshin dachaaye.
49005007	Illa ebiyoomi asheena'ona tookki ikkottiyaahotine!
49005008	Ebiyee aaf mandaroo ittoshine; tunaballi and Doono Yesuusina tookkii ittoshich beeti ikkittinoochee tiyitona bekko ittoshine; bekko aafaa beeti aafo de'ittino, cadiqittinoonaa ibarittino bullinaniye; ebich Doono Yeerin emirikkemmo aabi gaata bariiree, bekkee bushiisheena'ochoomon beebote!
49005011	Aafaalli mandaree shuunoona tookki ikkottiyaahotine! Beshoonoo ebi shuunoon bekkooch kichibote!
49005012	Tunaballi Yeerich de'a getaani asheena'o aashoona boonoshi tunii beeti mooyon yibbaatolla yeellii beetone.
49005013	Bekkii beeto bulli bekko bi tunatoyich, bulli mooyo bekkooch bi keyi gaata, amashoo bi tuno bekkaa beetone. Ebich ikkikkeena'o gettii beetoomon, H"ini tokkataa beetocho! Qitoocheenoo tibe! Kiristoosiyoo bi bekkoon neech ceechi bekkiiyemmone."
49005015	Illa aabichiree ittoshi beeyemmo gaata ariyoona ittoshi qelloon quyabote! Shalligachina'ochoomonalli tuusheena'ochoomon tunaree beeyaahotine!
49005016	Hini yemeeno gondo bi tunatoyich, shuunoyich kelloon ittoshi danammi aabo bullin gaawaton shuunabote!
49005017	Ebich Doono Yesuusichi daaggoo amo gaata shalligibotalli, tuushoon tuniyaahotine!
49005018	Yaafa Ayaano ittoshi kashooch ceenalli, woyinee uyoona mashiyaahotine! Masho bechii beeto cooneyoochiye.
49005019	Bari bara yaafee shoddee qaaroona ittoshinaa ittoshina yibbaatabote! Doono Yeerich ittoshi mulloona shoddabote!
49005020	Tunati mooyo bullich bulli araddoon no Doono Yesuus Kiristoosichi naboona no Nihoo tunati no Nuggushoo Yeerin gallatabote!
49005021	"Kiristoosi Doonone" iqqi ittoshi oogii beetoomon, ittoshinaa ittoshina ikkoo baroyich hajeebe.
49005022	Mecheena'ote! Kiristoosi kittinnee guuphochi shimbo bi tunatoomon, biyoo bi ashittinee quumo tunati kittinnee guuphochi wodiyacho bi tunatoomon, keno mechechi shimboone. Ebich Doono Yesuusich ittoshi hajee beetoomon, ebiyoomon ittoshi keneena'oyich hajeebote!
49005024	Kittinnee guupho Kiristoosich bi hajee beetoomon, ebiyoomon mechee wotta bulli mooyona bi kenoyich hajeeboye.
49005025	Keneena'ote! Kiristoosi kittinnee guuphon shunnii, biicha iqqi bi kashoon beshii bi immitoomon, ebiyoomon keno bi mecheen shune;
49005026	Kiristoosi bi kashoon kittinnee guuphoyich beshiiqqi bi immito, aacona machii, bi gettiti mishiraachee qaaroona xalliiqqi yaafoyichiye;
49005027	bi yaafitoo kiinachi oohee qillifa gonda oohee ebi shaaha gonda mooyo bi waan danataani, yaafoonaa bachaalloona tunati oogee yiirachi kittinnee guuphon biich tuniyoyichiye.
49005028	Ebiyoomon keno wotta bi hajee meenon tuniiqqi bi mecheen shuno biich beda mooyone; bi mecheen shunnii beeto bi qellooniye bi shunnii beeto.
49005029	Koniyolla bi hajee meenon shixxii beeto ciroona aalloone; bi ashittinee quumo no tunatoyich, Kiristoosi wotta kittinnee guuphoyich bi tunii beetoomon, asho koniyolla bi hajee meenon shiimaa beetone; quyaanoo beetone;
49005031	Yaafa Macaafoochaa bi getteetoomon, "Ebich asho bi nihoonaa bi indeenon qayiree bi mecheena tookki ikkoo tunemmone; gutteena'oo ikka meeno tunemmina'one."
49005032	Ebi ara qaaroona ebiyee aaf gaxxeyaani ooga mooyo beetone; ebi mooyo Kiristoosichonaa kittinnee guuphochonaniye iqqa gabii beeto taane.
49005033	Tunatee ebi qaaro wotta ittoshichoonaniye; asho bi ikki ikkoona bi mecheen bi qelloomon tuniiree shune; mecheyoo bi kenoon oogiiboye.
49006001	Bushiisheena'ote! Doono Yesuusicho ittoshi tunatoyich, ittoshi niheena'onaa ittoshi indeena'onoyich de'a getote! Ebiyoo ittoshi tuniiya beda mooyone.
49006002	"Gaawato neech bi tunemmoyich, ne kashoo hini shawee toommooch bi genjemmoyich, ne nihoonaa ne indeenon oogiibe!" ii beeto gibanee qaaro beeti batti batti Yeerichi getoone.
49006004	Niheena'ote! Doono Yesuusicho ittoshi tunatoyich, ittoshi bushiisheena'on ciici dojibee shiimaree dichibotalli, ittoshi yibbaatoonaa ittoshi tunii beeti mooyona boonoshin shewiyaahotine!
49006005	Guunina'ote! Kiristoosich ittoshi de'a ii beetoomon oogiyoonaa shatona mulloochee tiijiree ittoshi doonina'oyich de'a getote!
49006006	Mulloochee tiijiqqi Yeerichi daaggoon tunii beeti Kiristoosichi guunochoomonalli, ashoon emirikkoyich ashi be'anoyich hajee beeton tuniyaahotine!
49006007	Ashich tunataanoon Doono Yesuusich ittoshi hajee beetoomon gaawa ittoshi daaggoona hajeebote!
49006008	Asho koniyolla guuno bi tunatee, tuno bi qajitee, bi tunii beeti gaawa mooyo bullich Doono Yesuus waanee gaacoon danemmo bi tunoon arii beeto ittoshine.
49006009	Doonina'ote! Miichoon qayiichi, ebiyoomi beda mooyon boonoshich tuniibote! Boonoshinaa ittoshinon hajii beeti Doono shimaaj bi beemon, ashoon hepaanoon nallii beeto bi tunoonoo arii beeto ittoshine.
49006010	And illa Doono Yesuusina tookkii ittoshich beeti ikkittinoona ittoshich bi immii beeti ooga giidoona kupphabote!
49006011	Daabiloosichi dachoon wochoo ittoshi hakkemmoyich, Yeeri ittoshich immii beeti ginee qiico bullin cuyabote!
49006012	No koyaa beeto, shimaaji xaa'ooch beeti yinnee ginachina'ona tookkii, ukkureena'onaa iraasheena'ona tookkii, hini mandaree yemeenooch asheena'on hajii beeti gonda ayaaneena'ona tookkiinalli, ashoona tookkii toonoone;
49006013	ebich gonda mooyo ittoshi toommooch bi shaggimmi aabooba, koyaree bullinoo wochiree, gub kishataanoon neexoon ittoshi hakkemmoyich, Yeeri ittoshich immii beeti ginee qiico bullin tiiji cuyabote!
49006014	Illa ittoshi shimatoon ibaroona cuyaree, ginee naayina'o boonoshi getoon qeroyich boonoshi geddii beeti xuuroochoomon cadiqittinoon taharee,
49006015	diggee mishiraachee qaaroon getoyich qannoon caammoochoomon gediree neexabote!
49006016	Bulli araddoon Yeerichi toommooch mullee too'iyoon gaachoochoomon yeshote! Aroonoo cobcobbimii aaxxaa beeti gondoochi nihoo shango bullin aalliyoon hakkemmo ittoshine.
49006017	Yeeri immii beeti wodiyoon ginee naayina'o ukaa beeti ukoochoomon ukabote! Yaafa Ayaano immii beeti sheefoonoo yeshote! Aroo Yeerichi qaaroone.
49006018	Yeerin qollabee bulli araddoon Yaafa Ayaano immii beeti hakkoona corootibote! Ebi gaboonoo yaafeetina'o bullich Yeerin qollabee qaalliree corootoona kupphabote!
49006019	Wotta ebiyee aaf arichataani mishiraachee wochoon aafee kupphoona getoyich ta noonoon ta qechee, qaaroon taach Yeeri immemmoyich qollabote!
49006020	And cuyee kexooch cuchaqqa beeto ta tunateenolla, hini mishiraachee qaaroon getoyich Doono Yesuus Kiristoosina wocheeti yakkiracho taane; ebich biichon geto taach qaawii beetoomon aafee kupphoona ta gettemmoyich Yeerin qollabote!
49006021	Ittoshi wotta aabichiqqa ta beeto gaata ta beemichon ittoshi ariiyemmoyich, shunnati no manoonaa Doono Yesuusichi shuunoyich gibaneeti maddachona tunati Tikiqoosi bullin ittoshich gettemmone;
49006022	ittoshi waan biin wochaa ta daachii beeti naboo, no mooyon bi getee ittoshi ariiyemmonaa ittoshi mullo kupphemmonoyichiye.
49006023	Nihoo Yeerinaa Doono Yesuus Kiristoosina waanee danaa beeti diggoonaa shunoona, Yeerichi toommooch mullee too'iyoona tookki kittinnee maneena'oyich tunabe;
49006024	shaddeyaani shunoona no Doono Yesuus Kiristoosin shunnii beetina'o bullina tookki Yeerichi wojoo tunabe.
50001001	Kiristoos Yesuusichi maddacho tunati Phawuloosinaa Ximootiyoosina Filipphisiyoos beeti, Kiristoos Yesuusicho tunati yaafeetina'o bullich; ebiyeenoo kittinneena'o kicee beeti kechi guuphi geeneena'onaa wocheyachina'onoyich hini wocho bede;
50001002	no Nihoo Yeerinaa no Doono Yesuus Kiristoosina waanee tunati wojoonaa diggoona ittoshich tunabe.
50001003	Ta corootii beeti aabo bullin ittoshi bullichon emiroona Yeerin qollaabee, shiichiqqi ittoshi mulloon Yesuus Kiristoosichi toommooch ittoshi too'iiti aaboochee tiijiqqi hanaach beddaahee, Yeerichi mishiraachee qaaree shuunoona taanna tookkii ittoshi ikkottatoyich, ittoshin ta shalligihi aabo bullina ta Nuggushoo Yeerin gallatahoye.
50001006	Ebi gaawa shuunoon ittoshi mullooch shuunaa beeti Yeeri, Yesuus Kiristoosi wottaree bi woyemmi aabooch beddaahee ara shuunoon shuuna ciichemmo bi tunoon manjiiqqa ariito taane.
50001007	And cuyee kexooch cuchaqqa ta beetee, ebiyee aaf wotta mishiraachee qaaroon shixxii beetina'ochi echoon wochii ta beetee, mishiraachee qaaroon ibariiqqi boonoshi mulloon Yesuus Kiristoosichi toommooch too'iitina'on goggii ta beetee, ittoshi bulli ebi shuunoyich taanna tookkii Yeerichi wojee qoodeyacho ittoshi tunatoyich ta mulloochee batteyaachotine. Ebichoo ebi ittoshi bullichon ta gaboo tatoone.
50001008	Yesuus Kiristoosi ittoshin bi shunnii beeti shunoona ittoshi bullin aabichiqqa ta sharaataa beeto gaata ibaroon Yeerichi aafooch gettoye.
50001009	Yeeri oogemmonaa gallateeyemmonoyich Yesuus Kiristoos waanee danaa beeti cadiqo aafaa beeti aafo ittoshi kashooch ceenee, Kiristoosi wottaa bi waammi aabooba qanniree xalloonaa oonaalloona ittoshi tunemmoyich, gaawati mooyo aabi gaata ciiniree ittoshi shunnemmoyich, ittoshichi shuno, ariyoonaa shalligoo bullina aafichoyee beshoon dici woddemmoyich Yeerin qollaa beeto taane.
50001012	Ta maneena'ote! Ebi ta toommooch shaggiti mooyo ibaroon mishiraachee qaaroon bi gamichoon ittoshi ariiyemmoyich shunnoye.
50001013	Ebich cuyee kexooch ta cucheyo Kiristoosichi naboyich bi tunoon taatoochi kellee quyachina'o bullinaa bara asheena'o bullina arii beetina'one.
50001014	Kittinnoo tunati maneena'ochi daggoochee meetina'o ta cucheyee naboona beshoon Doono Yeerin gibanatina'one; shataanoonoo Yeerichi qaaroon getoyich aafichoyee beshoon aafoon kupphaa beetina'one.
50001015	Ikkikkeena'o ta toommooch qanaatoonaa taan shixonoochee tiyitona gettii beetina'one; bareena'oo wotta shunniqqi gaawa gaboona Kiristoosichi mishiraachee qaaroon gettii beetina'one.
50001016	Eboshi taan boonoshi shunnii beetoyich, Yeerichi mishiraachee qaaree ibaroon gaxxiree ta gettemmoyich ebi shuunoo taach immeyoon ariiqqi shunoona gettii beetina'one.
50001017	Tunaballi ohoshi cuyee kexooch cuchaqqa ta beetee xuuxoon ta toommooch deebi daakkemmo boonoshich bi shaahee, beshi bekkiya iqqi xalloo tunataani gaboona Kiristoosichi mishiraachee qaaroon gettii beetina'one.
50001018	Ake! Bulli gommona boonoshi gaboo tato bi tunatee, oohee tuno bi qajitee, Kiristoosichi mishiraachee qaaro gettee beetone. Ebichoo oogichii emiriyoye; gubbichoo wotta emiremmo taane.
50001019	Ebiyoo taach Yeerin ittoshi qollatee, Yesuus Kiristoosichi Ayaanoo taan gaachatee, taach wodoo bi tunemmon ta ariitoyichiye.
50001020	Kashoona ta beemo Kiristoosichiye; ta qiteenoo gaacachi mooyone. Ebich kashoona ta beetee oohee ta qititee, ikka mooyonolla yeellataanoon aafoon kupphaqqa gettaabee ebiyee aafichoomon andoo wotta ta tunii beeti mooyo bullina Kiristoosin oogiyo ta qaatoonaa ta gibanoonaniye.
50001022	Tunaballi meenona ta bee gaata, bara shuunoon daakkiree shuunoon ta hakkemmoyichiye; tunatee aabi gaawato gaata taach bekkataanoone.
50001023	Ebi gutta mooyona shaammahoye; hamma Kiristoosina tookkiree beeya sharaatahoye; ebiyoo bulliyee beshaa beshi gaawatone.
50001024	Tunaballi meenona ta beemo ittoshich oogaton gaaccemmone.
50001025	Ebinoo ibariiqqa meenona ta beeyemmonaa ittoshi bullina tookki ta yagemmonon arii beeto taane. Arooba ittoshi mulloon Kiristoosichi toommooch too'iyoona diccemmo ittoshine; emirishoo gettemmo ittoshine.
50001026	Wochinnoonoo ittoshin beegga ittoshi waan ta waahooba ta naboona Kiristoos Yesuusina ittoshich beeti geecoo woddemmone.
50001027	Tunaballi waa ittoshin ta beeggatee oohee ittoshiyee ta wokkatee, "Mishiraachee qaaroon waayoona no danati mullee too'iyoon qayaachone" getona ikka kashoona qiiccaabee ikkittinoona ittoshi neexoon ta waayemmoyich, Kiristoosichi mishiraachee qaaroyich bedditon tunaree beebote!
50001028	Ittoshi mulloon Kiristoosichi toommooch too'iyoyich baach tunataanoon, biicha getiree du'oon wotta ittoshi beeggemmoyich ittoshich immatone; ebich ittoshin shixxiqqi du'ii beetina'oyich ikka mooyonolla keqqiyaahotine! Ebi ittoshi keqqee qayo boonoshich aallee mallatoo, ittoshich wotta wodee mallatoone. Ebi ittoshi wodoo bi danato Yeeri waaneeniye.
50001030	Ittoshinaa taanna ikka shaaha qiiccee toommoochiye no beeto. Ebiyoo ebiyee aaf taanna ittoshi beeggitoomon, andoo taanna bi beemon ittoshi waayaa beetoomone.
50002001	Kiristoosina tookkii ittoshich beeti ikkittinoona kupphaa beeto ittoshine; bi shunoo ittoshin goggii beetone; bi Ayaanoo ittoshin kupphii beetone; ittoshinaa ittoshina shoodee beeto ittoshine; ariqqee beetoo ittoshine.
50002002	Illa ta emiroon ceechibote! Ikka gaboona ikkottabote! Ikka shuno, ikka kasho, ikka mullo ittoshich beebe.
50002003	Beshi bekkiya getiree oohee duuba naadoon daniya getiree ikka mooyonolla tuniyaahotine! Tunaballi bi ikki ikkoo bi qelloon giishiyoona "Ta manoo tayee gaawiye" getiree gabibe.
50002004	Bi ikki ikkoo bi manoyich gaaccemmi mooyonalli bi qellich gaaccemmi mooyon baach gabaaye.
50002005	Kiristoos Yesuusi tuniitoomon ittoshiyoo wotta ebiyoomon tuniibote!
50002006	Biyoo Yeerichi shaahoona beebee, Yeerina tookkii tato tunaqqi echoon shunaanoone;
50002007	tunatee bi qelloon shokko tuniihe; guuchi mallatoon yechiqqi ashi shaahoon tunahe. Ashi shaahoona danaqqi ashoomon tunahe;
50002008	bi qelloon giishiihe; bi qelloon giishiiqqi qitooch beddaahee, ebiyoo masqalee toommooch yooddeeqqi qitooch beddaahee, Yeerich de'a iye.
50002009	Ebich wotta Yeeri beshiiqqi beshaa beshoon biin oogiihe; oogoyee beshiti oogoon biich immiye;
50002010	ebin bi immito, shimaayoonaa shawoonooch, shawoyee deshoo beeto bulli Yesuusin oogiyoyich bi guratemmonaa
50002011	heciyoo bulli Nihoo Yeerin oogiyoyich Yesuus Kiristoosi Doono bi tunoon bi miixemmonoyichiye.
50002012	Gaawa bi daaggoon ittoshi qaawemmoyich, ara bi daaggoonoo ittoshi ceechemmoyich, bulli araddoon ittoshina shuunaa beeto Yeerine. Ebich shunnati ta maneena'ote! Bulli araddoon ta ciicoyich ittoshi de'a itoomon, ittoshina tookkii ta beetee baach tunataanoon beshoon and ittoshi waanee ta wohi beetee, ta ciicoyich de'a getote! Ittoshi danati wodoon giishacheenolla shapiyaanoon Yeerich diireeton tunaree Yeerin oogiibee kuppharee shuunabote!
50002014	Gondoona xummoona tunati shiijaroochi daggooch qoonaallo, diqqo, oonaalli xalla Yeerichi bushiishoo ittoshi tunemmoyich, guruuxaanoon, hayataanoon bulli mooyon tuniibote! Kashoon immii beeti Yeerichi qaaroon boonoshi daggooch getibee hini shawee toommooch xojanoochoomon bekkemmo ittoshine. Ebich ta woconaa ta aayona duubo bi tunee qayo Kiristoosi wottaqqi bi waahooba taach geecco tunemmone.
50002017	Ittoshi mulloon Yeerichi toommooch too'iiqqi biich ittoshi deejii beeti deejee toommooch daakkeeqqa ta deejeeto gaatolla emiriyoye; ittoshina tookkii emirito taane.
50002018	Ittoshiyoo wotta ebiyoomon emiribote! Taana tookkishoo emiribote!
50002019	Ittoshi beemo amoomo gaata waayaree ta emiremmoyich, Doono Yesuusichi daaggoo tuna gaata, Ximootiyoosin ittoshi waan kaata wocha ta daachiiyemmoyich gibanaa beeto taane.
50002020	Ta gabooch beetonaa ta maacee mooyon qoodeyoona ittoshichi beemoyich xalla mulloona gabii beeto biinoomi bara asho koniyolla taach aalloone.
50002021	Bulliyoo boonoshi qelli qellichon baachiye boonoshi gabii beeto; Kiristoos Yesuusichon toonoone.
50002022	Tunaballi bi gibaneeto bi tuno manjitone. Bushoo bi nihoyich aajii bi shuunoomon taanna tookkii mishiraachee qaaree shuunoon aabichiqqi bi shuunato gaata arii beeto ittoshine.
50002023	Illa ta mooyo nalleetee ta biicheyoonaa ta biicheyee qayonon ariichi bekkach biin ittoshi waan wocha ta daachiiyemmoyich gibanaa beeto taane.
50002024	Doono Yesuusichi daaggoo tuna gaata, ta ta qelloona ittoshi waan kaata woyemmo ta tunoon gibanaa beeto taane.
50002025	Taach manoo, taanna tookkii Kiristoosichi shuunoon shuunoona ginee naayoomo tunati, ittoshi waanee wocheeqqi waa taan gaachaa beeti Efiroodiyoosin ittoshi waan daachiyo qaawii beeti mooyo bi tunoon gabito taane.
50002026	Ebiyoo ittoshin oogichii bi sharaataa beetoyichiye; wotta bi biiyoon ittoshi waayatoyich keqqi ayinii bi beetoyichiye.
50002027	Ibaroone; biiyaqqi qitooch bedditone; tunaballi Yeeri biin ariqqaa gaachatone. Ta ayinee toommooch ayinoo daakkeyaachemmoyich taacha iqqinalli bi ikketoyicha iqqi toonoone Yeeri biin ariqqaa bi gaachato.
50002028	Illa wochinnoon biin beegiree ittoshi emiremmoyich, taachoo ta ayinoo kettemmoyich, kaataree ittoshi waan daachiiyemmo taane.
50002029	Taan gaachoon ittoshi hakkaani aabooch taach shapiti mooyon ceechoona bi kashoonolla aaxxiyaanoon Kiristoosichi shuunoyich qitoyich beddaahee yaadii kuxxitone. Ebich ceeni emiroona Doono Yesuusicha getiree biin iibbiibote! Biinoomo tunati bareena'onoo oogiibote!
50003001	Illa ta maneena'ote! Doono Yesuusina tookkii ittoshich beeti ikkittinoona emiribote! Ikka mooyon wochinnoon wochii ta koori gaata taan taahiyaache; ittoshichoo wotta gaaccemmone.
50003002	Kunaanoon shaahii beetina'o waanee ittoshi qelloon quyabote! Gondoon shuunaa beetina'o waanee ittoshi qelloon quyabote! "Dokireebote!" iqqi ittoshin xuqqi beetina'o waanee ittoshi qelloon quyabote!
50003003	Yaafa Ayaanee giidoona Yeerich goyinnaa beeto, Kiristoos Yesuusina geecii beeto, meechi doyoona geecaano, ibaroon dokireeto noalli, boonoshi tooneena'one.
50003004	Tunaballi meechi doyoona geecoon wotta hakkesho taane. Bara asho koniyolla bi tunatee meechi doyoona geecoon wotta geecemmi mooyo biich beeto bi shaahi gaata, ta ishichiqqi gaboyich beshi mooyo taach beete.
50003005	Ta shiijati shimitta qemona dokireeto, Isra'eelee shiijaroochee tunato, Biiniyaamichi yoodo, Hibireena'ochi daggeexi Hibaroo taane. Ayihudee callee doyeechon ittoshi echa gaata, manjiiqqa quyati Farisoo taane.
50003006	Qanaateechon ittoshi echa gaata, Yesuusich goyinniya kicee beetina'on du'iibee echati asho taane. Calloon ceechii quyoona danaa beeti cadiqeechon ittoshi echa gaata, ikkeenolla shapiyaanoon bullin ceechii quyaabee echati asho taane.
50003007	Tunaballi taach "Gaaccemmone" iqqa ta gabiti mooyo bullin and Kiristoosicha iqqa ciroona gaacaachemmo tuniiqqa haddito taane.
50003008	Ebi ikketo tunataanoon, bulliyee beshiton danoyich ebiyoo Kiristoos Yesuusi ta Doonon ariyoyicha iqqa ebi mooyina'on ciroona gaacaachemmina'on tuniiqqa haddito taane. Biicha iqqa eboshi bullin qajato taane. Kiristoos Yesuusichi toommooch mullee too'iyoona danaa beeti cadiqo, ebiyoo calloon ceechii ta quyoona danati cadiqo tunataanoon, Yesuus Kiristoosichi toommooch mullee too'iyoona Yeer waanee danaa beeti cadiqo taach bi beeyemmoyich, Kiristoosin danoyicha iqqa bullin guudoon shaahiiqqa dupato taane.
50003010	Qitii duukkatina'ochi daggoochee kechemmo ta tunoon gibanaqqa Kiristoosinaa qitii duukkatina'ochi daggoochee biin kechiti giidoonon ta ariiyemmoyich, bi xuuxoon ta qoodeeyemmoyich, bi qitoonoo biin ta shaahemmoyich qaatii beeto taane.
50003012	"And yechato taane" oohee "And shapaalli asho taane" getaache; tunablli Kiristoos Yesuusi taan bi yeshiyooba bi gabiti gaboon aroon wotta "Ceechemmo taane" iqqa woccaa beeto taane.
50003013	Ta maneena'ote! Bat "Yechato taane" iqqa haddaache. Tunaballi ikka mooyon baach tunii beete. Ta gub beeton battaabee, ta aaf beeton yeshoyich yafiyoye.
50003014	Yeeri Kiristoos Yesuus waanaa damba beeti kashoyich ceeggiti naadee wojoon ta danemmoyich, tuggooch shagga woccaa beeto taane.
50003015	Illa manjii kupphati kittinnoo no bulli ebin gabibone; ittoshin barbarii beeti gaboo ittoshi daggooch bi bee gaata, ebi gaboon Yeeri ittoshich gaxxi bekkiiyemmone.
50003016	Tunatee ebiich beddaahee noon bechiti ara gommona hambone.
50003017	Ta maneena'ote! Taan shaahii beeton tunabote! No tunii beeti gaawa shaahiyoon dabbii beetina'on ciinote!
50003018	Ebiyee aaf meeti kalloon ebin ittoshich gettato taane. Andoo eepaabee daakkii gettoye; meetina'ochi beemi qoco masqalee toommooch yooddee qititi Kiristoosin shixxii beetina'ochoomone;
50003019	boonoshi ciiro shiwaree qaaqqoone; boonoshi meechi qaatoo boonoshich nuggushoone; yeellii beeti boonoshi shuunoona geeciyeete; boonoshi gaboo shawee toommeexi mooyoyich baachiye.
50003020	Tunaballi no beeyemmi xaa'oo shimaayoochiye. Aroochee woyemmi wodiyacho, biyoo Doono Yesuus Kiristoosin quyaa beeto noone.
50003021	Biyoo hini yiingaalli, qitemmi no ashittinoon shaddiree, woriganikkiti oogee yiirachi bi ashittinoon shaahiiyemmone. Ebin bi tuniiyemmo bullin bi oogee dechiich tuniyoon bi hakkemmi giidoonaniye.
50004001	Oogichii shunnaa ta sharaataa beeti ta maneena'ote! Ta emiroonaa ta naadee gubbichoona ittoshine; shunnati ta maneena'ote! Ittoshich ta gettatoomon ebiyoomon no Doono Yesuusina tookkii ittoshich beeti ikkittinoona manjiree neexabote!
50004002	Doono Yesuusina ikkoon tunaree ikka gaboona boonoshi shunemmoyich Ewoodinaa Sixookinon ciiccoye.
50004003	Ne wotta Yeerichi shuunoona taanna tookkii xaaqqeeti ibara ta addaaroocho! Ebi genneena'on shuniyoona ne gaachemmoyich neen qollahoye; boonoshiyoo taanna tookkii, kashee macaafooch boonoshi shigo kooreeti Qelimixoosinaa wotta taanna tookkii shuunati bareena'ona tookkii mishiraachee qaaroon gamichoyich aajitina'one.
50004004	Doono Yesuusina tookkii ikkoo ittoshi tunatoyich emiribote! Daakkiqqa gettoye; emiribote!
50004005	Ittoshi de'ittino asho bullich arichabe. Doono Yesuusi kaataree woyemmone.
50004006	Ittoshi corootii beeti mooyo bullich Yeerin qollabee, gallatabeeshoo, Yeerichi aafooch ittoshi qolloon arichiibotalli, ikka mooyoyicholla xuuxiyaahotine!
50004007	Ittoshi shalligoo bulliyee beshiti Yeerichi diggoo Yesuus Kiristoosina tookkii itooshich beeti ikkittinoona ittoshi mulloonaa ittoshi gaboonon quyemmone.
50004008	Illa ta maneena'ote! Gaawa mooyon oohee gallateeya beda mooyon baach gabibote! Eboshiyoo ibara mooyo bullin, gaawa mooyo bullin, kaama mooyo bullin, xalla gaboo beeti mooyo bullin, emirikkii beeti mooyo bullinaa naadoo beeti mooyo bullinon gabibote!
50004009	Ittoshich ta dojitonaa ittoshich beshiiqqa ta immatonon, ittoshi waayati ta qaaroon, ittoshi beeggiti ta shuunoon, eboshi bullin shuunee toommooch heechiibote! Arooboo diggee Nuggushoo Yeeri ittoshina tookki tunemmone.
50004010	And meeti aaboyee gub ta mooyon wochinnoon gabooch ittoshi giyitoyich, Doono Yesuusina tookkii taach beeti ikkittinoona oogaton emirito taane. Taach ittoshi shaggiiyemmi gommon muccahotinalli taan ibaroon gabii beeto ittoshine.
50004011	Ishichii ta ii bee gaata, "Iritacho taane" geto toonoone. "Ta beeti beemo taach beddiye" geton doyito taane.
50004012	Muccaqqi beemonoo doyito taane; beshaa beshoon danaqqi beemonoo doyito taane; amashee moochi daggoocholla ta tunatee, mooyo bullina, miyonaa shaacoonon, beshaa beshiiqqi danoonaa muccaqqi beemonon doyito taane.
50004013	Giidoon taach immii beeti Kiristoosina bulli mooyon tuniyoon hakkii beeto taane.
50004014	Tunatee ta iritoon qoodeyoona taan ittoshi gaachatoyich gaawichito ittoshine.
50004015	Shunnati Filipphisiyoosi kittinneena'ote! Shiichiqqa mishiraachee qaaroon ittoshich ta gettatoyee gub Makidoonee Shawoochee ta kechahooba, gijee wojoon imona taan gaachato ittoshi baachalli, bara kittinnee guupho koniyolla tunee qayon arii beeto ittoshine.
50004016	Tasalonqi Katamooch beebee ta iriteetee, gutta kaalloon taach tunemmi gijee wojoon deejito ittoshine.
50004017	Ebi ittoshi shuunoo Yeer waan beeti, gaawa shuunoo kooree beeti macaafooch bi daakkeeyemmoyichalli ta qaawii beeto, ittoshi gijee wojoon toonoone.
50004018	Ittoshi deejiti gijee wojoon Efiroodiyoos waanee deqqato taane; illa and bulli mooyo taach beetone; beshaa beshoonoo woddatone. Ebi ittoshi immiti gijee wojoo Yeerich giddaa beeti cinnachonaa biin emirikkii beetona tunati deejoone.
50004019	Ta Nuggushoo Yeeri ceeni bi gaannoochee ittoshich shapihi mooyo bullin Kiristoos Yesuus waanaa ceechemmone.
50004020	No Nuggushoo tunati Nihoo Yeerich bulli yemeenoon oogee yiiroo tunabe; tookkona.
50004021	Kiristoos Yesuusina tookkii ikkittino beeti Yeerichi asheena'o bullich ta diggiyoon bechibote! Taanna tookkii beeti kittinnee maneena'o ittoshin diggiitina'one.
50004022	Hiniich beeti Yeerichi asheena'o bulli, beshoonoo taatoochi kexooch beetina'o ittoshin diggiitina'one.
50004023	No Doono Yesuus Kiristoosichi wojoo ittoshi bullina tookki tunabe[; tookkona].
51001001	Yeerichi daaggoona Yesuus Kiristoosina wocheeti mishiraachachi Phawuloosi taane; Qolaasiyaas beeti Yeerina yaafeeqqi Kiristoosina tookkii boonoshich beeti ikkittinoona gibaneeti maneena'oyich hini wocho bede; No nihoo Yeerinaa no Doono Yesuus Kiristoosinochi wojoonaa diggoona ittoshich tunabe. No manoo Ximootiyoosiyoo ittoshin diggiitone.
51001003	Shiichiqqi ebi mishiraachee ibaree wochoon ittoshi waayahooba, shimaaji kexooch ittoshich qanniti gibaneechi naboyich ittoshi mulloon Kiristoos Yesuusichi toommooch ittoshi too'iyoonaa Yeerichi asheena'o bullin ittoshi shunonon waayato noone; ebich ittoshich Yeerin no qollaa bee gaata, no Doono Yesuus Kiristoosichi Nihoo Yeerin bulli araddoon gallataa beeto noone.
51001006	Ebi mishiraachoo ittoshi waan shagee, Yeerichi wojee ibaroon waayaqqi gaawichii ittoshi ariiti aaboochee tiijiqqi ittoshi daggooch bi tuniitoomon, wotta ebiyoomon shawee toommo bulliich aafoon aafaa beetone; gabinniinoo beetone.
51001007	Kiristoosich noonna tookkii maddii beeti, shunnati manoo Ephaafir waanee ara Yeerichi wojeechon ariito ittoshine; biyoo noonna tookkii Kiristoosichi maddachon tunaqqi no keroyich shuunaa beeti gibaneeti ashoone.
51001008	Wotta Yeerichi Yaafa Ayaanoochee danati ittoshichi shunoon nooch gettitone.
51001009	Ebich no wotta ishin no waayati aaboochee tiijiqqa, Yeeri bi Ayaanoochee danaa beeti ariyoonaa shalligoo bullinon ittoshich ceenoona imiree bi daaggoon ittoshich bi arichiiyemmoyich, qollaabee ittoshich corootoon kuxaano noone.
51001010	Gaawa shuunoo bullina aafoon aafabee, Yeerin ariyoona dicibee, bulli mooyona kupphoonaa haa'iyoona woriganikkii beeti bi giidoomon oogichi kupphabee, Yeeri biich yaafeetina'oyich bi qanniiti wojoon bi taatittinee bekkoochee no qoodeeyemmoyich noon bechiti Nihoo Yeerin emiroona gallatabee, mooyo bullina biin emirikkiya Doonoyich bedditon tunaree ittoshi beeyemmoyich Yeerin qollaa beeto noone.
51001013	Biyoo mandaree taatoochi kishoochee noon kichiye; biishahe; ebi getoo no axaaxoyich maaroon no danati bi shuni Bushoochi taatittineech noon giijiye.
51001015	Kiristoosi bekkataani Nuggushoo Yeerichi shaahiyoone; halleetina'o bulliyee shiichiqqi beeti qaabboone;
51001016	bekkaa beetina'onaa bekkataaneena'ona, taatittino tunabe, oohee doonjittino tunabe, oohee iraashittino tunabe, oohee ukkurittino tunabe, shawoonaa shimaayoonooch beetina'o bulli biinna halleetina'one. Bulli mooyo biinna halleetone; biichoo halleetone.
51001017	Biyoo bulliyee shiichiqqi beetone; bulli mooyoo gawato biinnaniye.
51001018	Biyoo bi ashittino tunati kittinnee guuphina'ochi shimboone. Biyoo mooyo bullichi toommooch besho bi tunemmoyich, bulliyee shiichoone; qitii duukkatina'ochi daggoochee keyonoo qaabboone.
51001019	Yeeri ceeni bi Nuggushittino Kiristoosina bi beeyemmoyich emiroona daaggitone;
51001020	biyoo "Kiristoos magaa, bi masqalooch ufati bi damoona taanna tookki diggoon bi tuniitee, shawooch tunabe oohee shimaayooch tunabe beeti mooyo bullin shuniiyemmo taane" iye.
51001021	Ebiyee aaf wokkiqqi beeti ittoshin, gonda mooyon shuunoonaa gonda mooyon gaboona biinna shixacho tunati ittoshin, qooneyaani oonaalli yaafeeton tuniiqqi Yeerichi aafooch ittoshin giddiyoyich, Kiristoosi meenon tahaqqi bi qitoona and ittoshin shuniitone.
51001023	Ebi bi tunemmo, Kiristoosichi toommooch ittoshi mullee too'iyoona manjiqqi ittoshi waayati mishiraachee qaaree gibanoochee shokaanoon ittoshi bee gaataniye. Ara mishiraachoo shimaayoyee desh beeti halleetina'o bullich getteetone; ta Phawuloosiyoo ebi mishiraachee qaaree maddachon tunahoye.
51001024	Andoo ittoshi naboyich ta toommooch shaggiti iritoyich emiriyoye; ebiyoo Kiristoosichi ashittino tunati kittinnee guuphochi naboyichiye; Kiristoosi xuuxatoomon bi shuunee naboona ta toommooch shaggii beeti xuuxoon haa'iibee bi xuuxoon ceechii beeto taane.
51001025	Yeeri taan bi ceeggitoomon ittoshicha getee taach immati shuunoomon, ceeni bi qaaroon ta gettemmoyich kittinnee guuphi maddachon tunahoye.
51001026	Hini qaaro wonnee yemeenoochee tiijiqqi shiijareena'o bullich aacheeti maacee mooyone; tunaballi and ebi ara maacee mooyo Yeerich yaafeetina'oyich gaxxeetone.
51001027	Boonoshichoo Yeeri ebi aacheeti maacee mooyo am shaahoon woriganikkii beeto gaata bi tunoon aagateena'ochi daggooch arichiyoyich shunniye; ebi aacheeti maacee mooyo Yeerichi oogee yiiroon danee gibano tunati Kiristoosi ittoshi mullee daggooch beemone.
51001028	Bullich no gettaa beeto Kiristoosichoniye. Asho bulli bi ikki ikkoo Kiristoosina biich beeti ikkittinoona bedditi ashoon bi tunatee Yeer waan giddiyoyich ariyoo bullina asho bullin kaaraa ciiccaabee arichii beeto noone.
51001029	Kiristoosi taach bi immii beetonaa taanna shuunaa bi beeti ooga bi giidoomona ebin ceechoyich oogichii qiiccaa beeto taane.
51002001	Ittoshinaa Lodooqi kittinneena'onoyich, wotta aafoona taan beeggii ariyaaneena'o bullichoo am shaaha ooga qiiccee toommooch ta beeto gaata ittoshi ariiyemmoyich shunnoye.
51002002	Boonoshi mullo kupphemmoyich, shunoona ikkottaree shalligoona danaa beeti ceeni mullee too'iyooch boonoshi shaggemmoyich, Yeerichi maacee mooyo, aroo Kiristoosin boonoshi ariiyemmoyich qiiccaa beeto taane;
51002003	aacheeti shalligoonaa ariyoo bullina bi waan beetone.
51002004	Ishin ta ii beeti naboo koniyolla dawushee qaaroona ittoshin bi muriciyaachemmoyichiye.
51002005	Amoomon meenona ittoshi waanee ta wokkateenolla, bulli araddoon ittoshin gabii beeto taane; ikka kashoona ittoshi neexoon, wotta Kiristoosina ittoshich beeti mullee too'iyee kupphoon ta beeggatoyich emirii beeto taane.
51002006	Illa "Kiristoos Yesuusi Doonone" iqqi ittoshi miixatoomon, biinna tookkii ittoshich beeti ikkittinoona beebote!
51002007	Ephafir waanee ittoshi ariitoomon mixo cammon awuraqqi manjii bi neexoomon Kiristoosichi toommooch degeeree manjibote! Kiristoosichi toommooch mullee too'iyoona kupphabote! Yeerich gallatoon woddiiree imbote!
51002008	Kiristoosi dojiti doyoomon tunataanoon, ashi doyoomonaa hini shaweexi ariyoomona, ariyoon shaahii beeti yibbaatoonaa duuba acona koniyolla ittoshin olla yeshiree guunon bi tuniyaachemmoyich ittoshi qelloon ariibote!
51002009	Ceeni Nuggushittino bulli Kiristoosi tahati meechi ashittinooch beetone.
51002010	Shawoonaa shimaayoonooch taataa beetina'onaa hajii beetina'o bullinochi toommooch shimbo tunati biinna tookkii ittoshich beeti ikkittinoona ceeni kasho ittoshich immatone.
51002011	Wotta ashi kishoona tunataanoon Kiristoosina dokireeqqi, ebi getoo axaaxoo waan ga'aa beeti gonda shuriyoon shoottiqqi Kiristoosina tookkii ittoshich beeti ikkittinoona dokireeto ittoshine.
51002012	Aacona afaalleyoona ittoshi miixatoomon Kiristoosina tookkii duukkahotine; aacona afaalleyoona ittoshi miixatoomon wotta qitii duukkatina'ochi daggoochee biin kichiti Yeerichi shuunee toommooch ittoshi mulloon ittoshi too'iitoyich Kiristoosina tookkii kashachon tunahotine.
51002013	Ittoshi xu'oonaa Yeerichi wogoochee wokkiti shiqqoo ittoshi tunee naboona qititoomon tunaqqi ittoshi beetee, Yeeri Kiristoosina tookkii ittoshich kashoon immiye; ebi ittoshi xu'o bullinoo maariye.
51002014	No toommooch beechii, noon taggaa beeti hiishee cuufoon, noon hajii beeti callee getoonoo Yeeri hidii aalliihe. Ara hiishee cuufoon masqalee toommooch xogiqqi wokkiitone.
51002015	Hini ara masqalee toommoochaa Kiristoosi yongee toommooch beeti gondeechi iraasheena'onaa ukkureena'onon kochii wochiqqi, boonoshi giidoon shoottiqqi bullichi aafooch cooqqireetina'on tuniihe.
51002016	Illa maayee naboona, oohee uyee naboona, oohee nati baaroon, oohee batti keyi aganee baaroon, oohee Shambatoon ittoshi quyee qaji naboona koniyolla ittoshi toommooch nallaaye.
51002017	Eboshi bulli woyemmi moochi yiiritteena'one; tunaballi ibaroo Kiristoosine.
51002018	Be'anee qellee giishiyoonaa maraakeena'oyich goyinnoonon shunibee, "Ta beshi taane; yaa'oon beeggato taane" getibee Yeeri aalli gaboona duuboon geecibee koniyolla ittoshi toommooch nallaaye.
51002019	Ebiyoomi asho kittinnee guuphi shimbo tunati Kiristoosin yeshon qajitone. Bi ashittino tunati kittinnee guupho bulli, shimbo tunati Kiristoos waanee bulli mooyon danaabee, maqqoona gawaa yeshaabee Yeerina eennii beetone.
51002020	Illa hini shaweexi ashoon hajii beeti ariyoomi gaboochee biichaqqi Kiristoosina tookkii ittoshi qititoyee, hini shaweexoomon tunati ashi doyoomon "Hinichi achooch shaggaahine! Hinin nappha beeggaahine! Ebinoo yechaahine!" ii beeti getoyich amoyichiye ittoshi hajee beeto?
51002022	Eboshi bulli maatee uyee aallaa beetina'one; asho halliti calleena'onaa doyeena'onaniye.
51002023	Ebi mooyina'o bi qelli daaggoomona goyinnoonaa shaahiyee qellee giishiyoona, meenonoo maajiyoona ariyachon shaahiiheete; tunaballi meechi qaatoon bayoyich amoonolla gaacaaneena'one.
51003001	Illa Kiristoosina tookkii qitoochee ittoshi tiyitoyee, Yeerichi qanna bad Kiristoosi kotaqqi beetooch damba shimaaj beeti mooyon gabibote!
51003002	Qitiqqi and ittoshi kasho Yeerina tookkii ittoshich beeti ikkittinoona Kiristoosina tookkii aashatone. Ebich damba shimaaj beeti mooyon gabibotalli, shawooch beeton toonoone.
51003004	Ittoshi kasho tunati Kiristoosi bekkammi aabooba, arooba ittoshi wotta biinna tookki oogee yiiroona bekkemmo ittoshine.
51003005	Illa ittoshi meechi qaatoon wuxibote! Eboshiyoo yahoo, ee'a shuunoo, bushittinee cakkoo, gonda qaatoo, hiriggoone. (Hiriggoo geto, bi hiriggiti mooyon nuggushoomon tuniiqqi goyinnoone getone.)
51003006	Ittoshi naboochee tiyitona Yeerichi kaaree shiixxoo biich de'a getaaneena'ochi toommooch kindemmone.
51003007	Ittoshiyoo wotta ebiyee aaf ebi qaatoo ittoshin bi hajee, de'a iqqi beehotine;
51003008	tunaballi and wotta kaaroonaa ipoonon, ayinoonoo, naagoonoo, yeellii beeti yibbaatoonoo, eboshi bullin wokkiibote!
51003009	Wonnee geena ashoon bi shuunoona tookkii shoottiqqi, andra ashoon ittoshi tahatoyich ittoshinaa ittoshina kootoon yibbaatiyaahotine!
51003010	Ebi andra asho Yeeri bi hajee shaahoon bi tunemmoyich, biinoo ariyooch bi beddemmoyich bi andrii beeti ashoone.
51003011	Ebich and Giriikee ashoonaa Ayihudee ashoona geto, dokireetonaa dokireyaanoona geto, shiqqoonaa woheexi yaroona geto, guunonaa doonji yaroona geti barittino aalloone. Kiristoosi bulliyee beshoone; boonoshi bullichi daggooch beetone.
51003012	Illa Yeeri ittoshin shunniqqi biich bi kaaccitonaa biich bi yaafiti ashoona ittoshine; ebich ariqqittinoon, de'ittinoon, qellee giishiyoon, shiimoon, haa'iyoon, ebi bullin tahabote!
51003013	Ittoshinaa ittoshina ikkoochi mooyon baroo haa'iibe! Koniyolla bi manoochi toommooch bi qoonniti mooyo bee gaata, maaribote! Kiristoosi ittoshin bi maaritoomon ittoshiyoo wotta ebiyoomon maaribote!
51003014	Eboshi bullichi toommooch ceeni ikkittinoona bullin cuchii beeti shunoon daakkiree tahabote!
51003015	Ikkittinoona ikka ashittino ittoshi tunemmoyich ittoshin ceeggiti Kiristoosi immii beeti diggoo ittoshi mullooch taatabe. Yeerinoo gallataa beeto tunabote!
51003016	Kiristoosichi qaaro ceenoona ittoshi mullooch beebe; ariyoo bullina ikkoo ikkoon dojibee, ittoshinaa ittoshina ciiceebote! Bari bara yaafee shoddoona Yeeri immii beeti wojoona ittoshi mulloona Yeerich shoddabote!
51003017	Kiristoos waanaa ittoshich bi shuunati mooyo bullich Nihoo Yeerin gallatabee, ittoshi yibbaataa beeti yibbaatoon oohee ittoshi shuunaa beeti shuunoo bullin Doono Yesuusicha getiree tuniibote!
51003018	Mecheena'ote! Doono Yesuusichi dabboo ittoshi tunatoyich ittoshi keneena'oyich hajeebote!
51003019	Keneena'ote! Ittoshi mecheena'on shunote! Sheenii beeto tuniyaahotine!
51003020	Bushiisheena'ote! Ebi Doono Yeerin emirikkii beeto bi tunatoyich, bulli mooyona ittoshi nihoonaa ittoshi indeenoyich de'a getote!
51003021	Niheena'ote! Boonoshi sheweyaachemmoyich ittoshi bushiisheena'on ipiyaahotine!
51003022	Guunina'ote! Ittoshi doonina'oyich bulli mooyona de'a getote! Ashoon emirikkoonaa ashi be'anoonoyich tunataanoon, kaama mulloona Doono Yeerich shatibee boonoshich hajeebote!
51003023	Ittoshi maddii beeto Doono Yesuus Kiristoosich bi tunatoyich, Doono Yeeri ittoshich bi qanniiti shuunee gaacoon danemmo ittoshi tunoon ariiree, ashich tunataanoon Doono Yesuus Kiristoosich shuunabote!
51003025	Yeeri ashoon ciinniqqi hepaache; ebich xuqqi beeto bullich bi xu'ee gaacoon qoccemmone.
51004001	Doonina'ote! Ittoshi wotta shimaayooch Doono ittoshich beemon ariiree, ittoshi guunina'oyich kaamoonaa tata mooyonon tuniibote!
51004002	Yeerin gallatabee kuxaanoon corootoona kupphabote!
51004003	Yeerichi qaaroon ta getti naboonaniye and cuyee kexooch cucheeqqa ta beeto; ebich ittoshi corootii bee gaata, Kiristoosichi qaaree maacee mooyon gaxxi no gettemmi bi qaaree kelloon Yeeri qechemmoyich, noochoo Yeerin qollabote!
51004004	Yeeri qaawii beetoomon geton ta hakkemmoyich taachoo wotta qollabote!
51004005	Yeeri ittoshich immii beeti gommo bullina Kiristoosichon miixaabee boonoshi mulloon Kiristoosichi toommooch too'iyaani asheena'ochi daggooch ariyoona sha'abote!
51004006	Boonoshi ikki ikkoyich aabichiree tatoona ittoshi wochemmo gaata ittoshi ariiyemmoyich, ittoshi yibbaatoo bulli aaboon kiihochoomon nooccii beetonaa emirikkii beetona tunabe.
51004007	Shunnati no manoo, gibaneeti maddacho, taanna tookkiinoo Kiristoosich guuno tunaqqi shuunaa beeti Tikiqoosi ta beemichon ittoshich gettemmone.
51004008	Biin ittoshi waan ta wochaa daachii beeto, no mooyon bi getee ittoshi mullo kupphemmoyichiye.
51004009	Ittoshi waanee tunati, gibaneetonaa shunnati manoona Anaasimoosi biinna tookkii hammii beetone. Boonoshiyoo hiniich tunati mooyo bullin ittoshich gettemmina'one.
51004010	Barinabaasi manoochi bushoo Maariqoosi, Yosxoosi getteeti Yaasi, taanna tookkii cuchati Axirikoosi, eboshi bulli ittoshin diggiitina'one. "Maariqoosi ittoshi waan bi waa gaata, iibbiibote!" ii beeti wocho ittoshich shaggitone. Boonoshi mulloon Kiristoosichi toommooch too'iiti Ayihudeena'ochi daggoochee Yeerichi taatittino gabinnemmoyich taanna tookkii shuunaa beetina'o eboshi ikketina'o baachiye; taanoo goggiitina'one.
51004012	Ittoshi waanee tunato Kiristoos Yesuusichi guuno Ephaafiri ittoshin diggiitone. Biyoo Yeeri ittoshin bi neechee, Kiristoosina manjiti mullee too'iyoochee shuuraanoon ittoshi kupphemmoyich, bulli araddoon ittoshich corootoona qiiccaa beetone.
51004013	Ittoshichoo, Lodooqi Katamoo naa Hiraapooli Katamoonooch beetina'oyichoo oogichii bi yulloon miixaa beeto taane.
51004014	Shunnati manoo attee ariyachi Luqaasi, wotta Deemaasiyoo ittoshin diggiitina'one.
51004015	Lodooqi Katamooch beeti maneena'onaa manee Nifooninoyich, bi kexoochoo kicee beeti kittinnee guuphoyich ta diggiyoon bechibote!
51004016	Hini ta kooriti wocho ittoshi daggooch bi shemmeetoyee gub, Lodooqi kittinnee guuphi daggooch bi shemmeeyemmoyich tuniibote! Lodooqee ittoshich immeeyemmi, ta kooriti wochoon wotta shemmabote!
51004017	Arikiphichoo " 'Ne shuunemmoyich Doono neech bi immiti maddoon ceechoyich kupphabe!' itone" getote!
51004018	Ta, Phawuloosi ta hajee kishoona ta kooriti diggiyo hinine; cuyee kexooch cucheeqqa ta beemon battiyaahotine! Yeerichi wojoo ittoshina tookki tunabe.
52001001	Nihoo Yeerichonaa Doono Yesuus Kiristoosichona tunati, Tasalonqi kittinnee guuphoyich, ta Phawuloosi, SiLibanoosinaa Ximootiyoosina tookkii tunaqqa hini wochoon koorito noone. Yeerichi wojoonaa diggoona ittoshich tunabe.
52001002	No corootii bee gaata, kuxaanoon ittoshin gabiibee, ittoshi bullichi naboyich bulli araddoon Yeerin gallataa beeto noone;
52001003	Kiristoosichi toommooch beeti ittoshi mullee too'iyoon shuunee toommooch ittoshi heechiyoon, shunoochee tiyitona aajii ittoshi shuunoon, no Doono Yesuus Kiristoosi gibanikkiti gibanoona ittoshi kupphoon no Nuggushoonaa no Nihoona tunati Yeerichi aafooch shalligii beeto noone.
52001004	Yeerina shunnati no maneena'ote! Biicho ittoshi tunemmoyich Yeeri ittoshin bi kaacon ariito noone.
52001005	Ittoshi waan no waahooba, mishiraachee qaaroon ittoshich no gettato, xiishiqqa no ibariyoon bekkiyoonaa Yaafa Ayaanee giidoona no shuunoonalli, noonoona baach toonoone. Ittoshina tookkii no beehooba, ittoshich gabiibee aabichiqqa no beeto gaata arii beeto ittoshine.
52001006	Wotta wodda iritoo ittoshi toommooch bi shaggiteenolla, Yaafa Ayaano ittoshich immiti emiroona mishiraachee qaaroon ibariiqqi, noonnaa Doono Yesuus Kiristoosinochi qocoon dabbito ittoshine;
52001007	ebich Makidoonee Shawoonaa Akaayee Shawoonooch beeti kittinneena'o bullich gaawa shaahiyoo tunato ittoshine.
52001008	Doono Yesuusichi mishiraachee qaaro ittoshi waanee tiyiqqi Makidoonee Shawoonaa Akaayee Shawoonooch baach toonoone bi shaggito; Yeerichi toommooch ittoshi mullee too'iyoo bulli xaa'ooch beeti asheena'oyichiye bi waayeeto; ebich ittoshichon no gettemmi bara mooyo amolla aalloone.
52001009	Ittoshi waan no waahooba, aabichiqqi noon ittoshi iibbiito gaata hini ara asheena'o bulli gettii beetina'one; wotta beeyachonaa ibara Nuggushoonoyich ittoshi maddemmoyich, qitii bi duukkatoochee bi kichiti bi Bushoo, aroo woyemmi kaaree shiixxoochee noon wodiiyemmi Yesuusi, shimaayoochee bi womon ittoshi quyemmoyich, shaahiitee shuuneeti nuggushoyich goyinnoochee Yeer waan aabichiqqi ittoshi wottato gaata gettii beetina'one.
52002001	No maneena'ote! ittoshi waan no womo duubo tunee bi qayon ittoshi ittoshi qelloona arii beeto ittoshine.
52002002	Ittoshi waan no womoyee shiichiqqa Filipphisiyoosaa wodda xuuxoon no beegonaa no naaggeyoonon arii beeto ittoshine; meetina'o bayoyich boonoshi qiiccateenolla, Yeeri immiti mishiraachoon ittoshich no gettemmoyich no Nuggushoo Yeeri no waanee shaton bi wokkiitee aafoon kupphato noone.
52002003	No gettaa beeti wochoon ittoshi waayemmoyich ittoshin no qollaa bee gaata, kootoona oohee gonda gaboona oohee dawushoona toonoone.
52002004	Tunaballi Yeeri mishiraachee qaaree getti shuunoon nooch guudii bi immemmoyich gibaneeto tunaqqa no danatoyich, arooniye no gettaa beeto; no gettaa bee gaata emirikkoyich no qaawii beeto, ashi mulleexi gaboon maqqiqqi arii beeti Yeerinalli, ashoon toonoone.
52002005	Ittoshi arii beetoomon koninolla maanjiibee getaano noone; Yeeri beeggii beetoomon ittoshi waanee gaacoon no danemmoyich damakaabee getaano noone.
52002006	Kiristoosichi mishiraachacho no tunatoyich, bari bara mooyon ittoshi tuniiyemmoyich echo nooch hakkee beetone; tunaballi ittoshi waanee tunabe, bareena'o waanee tunabe, koni waaneenolla oogoon qaawaano noone; indee bi hajee bushoon bi shiimoomon, no wotta ittoshi daggooch no beehooba ittoshin shiimahone.
52002008	Ebiyoomon ittoshin oogichii no shunnatoyich, Yeerichi mishiraachee qaaroon geto ikketo baach tunataanoon, no hajee kashoonolla wotta ittoshich no qoodemmoyich mulloochee tiijiqqa daaggito noone; nooch oogichii shunnato tunaqqi bekkato ittoshine.
52002009	No maneena'ote! No aayonaa no yulloona ittoshich batteyaanoone; ikka amashee mooyonolla ittoshin iritiyaanoon xumoonaa araddoonon shuunaabee Yeerichi mishiraachee qaaroon ittoshich gettahone.
52002010	Kittinnoo ittoshi daggooch am shaaha yaafittinoonaa kaamittinoona, ikka qoonaalli shaaddoonoo no beemon ittoshinaa Yeerina miixoo ittoshine;
52002011	Bi taatittinoonaa bi oogee yiiroonoochee ittoshi qoodeeyemmoyich ittoshin ceeggiti Yeerin emirikkii beeti beemona ittoshi beeyemmoyich, ittoshin ciiccaabee, kupphiibee, xalla gettaabee, nihoo bi bushiishoyich tunii beetoomon, ittoshi ikki ikkoyich no tuniyoon arii beeto ittoshine.
52002013	Wotta kuxaanoon Yeerin no gallataa beeti bara mooyo beetone; Yeerichi qaaroon no waanee waayaqqi ittoshi ibariihooba, ibara qaaro tunati Yeerichi qaaroochoomonalli, ashi qaaroochoomon tuniiqqi toonoone ittoshi ibariito; ebi tunato, ittoshi mulloon Yesuusichi toommooch too'ii beeti ittoshi mullooch Yeerichi qaaro shuunaa beeto bi tunatoyichiye;
52002014	No maneena'ote! Kiristoos Yesuusicho tunati, Yihudee Shawooch beeti Yeerichi kittinnee guuphi asheena'ochi toommooch shaggitoomo ittoshi toommooch shaggitone; ebiyo Ayihudeena'o boonoshin xuuxiitee xuuxoon boonoshi beegoomon, ittoshiyoo wotta ittoshi shawee asheena'o ittoshin xuuxiitee, xuuxoon beeggito ittoshine.
52002015	Ebi ara Ayihudeena'o Doono Yesuusin wuxitina'one; ebiyee aaf beeti keemachina'on wuxitina'one; noonoo du'iitina'one; Yeerinoo emirikkiton shuunataaneena'one; wotta asho bullin shixxii beetina'one;
52002016	aagateena'o waayaree wodemmi Yeerichi qaaroon no getaachemmoyich baja qiiccaheete. Ebin tuniyoona ebiyee aaf bulli araddoon boonoshi shuunaa beeti axaaxee toommooch wotta hinin daakkiyeete. And ciiroochaa Yeerichi kaaree shiixxoo boonoshi toommooch shaggitone.
52002017	Illa no maneena'ote! Mulloona baroo no qajateenolla, meenona ittoshiyee giishacha aaboon no baritoyee gub oogati sharaatoona no beetoyich wochinnoon ittoshin aafoona ciinoyich woddoon qiiccato noone.
52002018	Ittoshi waan womoyich qaawito noone. Phawuloosi ta, ta qelloona womoyich gutta keeja kaalloon qiiccato taane; tunaballi Sheexaanoo gommon hicciye.
52002019	No Doono Yesuus Kiristoosi wottaa waahooba, bi aafoochaa no gibano, oohee no emiroo, oohee no geecee naboo konine? Ittoshi toona?
52002020	Ibaroone; no geecee naboonaa no emiroona geto ittoshine.
52003001	Ebich haa'iyo nooch hakkeyo bi qajitoyich, Phawuloosi taannaa Silaasina Ateeni Katamooch no ikketo echaachaa,
52003002	Kiristoosichi mishiraachee qaaroon gettiibee noonna tookkii Yeerich shuunaa beeti no manoo Ximootiyoosin ittoshi waan wochaa daachiito noone; ebi ittoshi toommooch shaggiti du'oona koniyolla Kiristoosichi toommooch mullee too'iyoochee bi shuuraachemmoyich ittoshin ciici bi goggiiyemmoyichiye wochaa no daachiito. Ebi du'o no toommooch shago Yeerichi daaggoo bi tunoon ittoshiyoo arii beeto ittoshine.
52003004	Du'o no toommooch shagga ii beeto bi tunoon ittoshina tookkii beebee shiichiqqa gettato noone; no gettatoomon wotta tunatone; ebinoo ittoshi arii beeto ittoshine.
52003005	Ebich wotta haa'iyoo taach hakkeyoo bi qajitoyich, "Dachachi Daabiloosi diqqich ittoshin dachi dichi beeyemmone; no aayo duubo tuno qayaache" iqqa Kiristoosichi toommooch ittoshich beeti mullee too'iyoona am shaahoon ittoshi manjito gaata ariyoyich wochaa daachiito taane.
52003006	Tunaballi and Ximootiyoosi ittoshi waanee no waan wottaqqi Kiristoosichi toommooch ittoshich beeti mullee too'iyee kupphoonaa ittoshinaa ittoshinoyich beeti shunoonon "Mishiraacha" iqqi gettitone; bulli araddoon nooch gaawa gaboo ittoshich beemon, wotta ittoshin beegoyich no sharaataa beetoomon, ittoshiyoo wotta noon beegoyich sharaataa beeto ittoshi tunoon gettitone.
52003007	Ebich ta maneena'ote! Meeti iritoonaa xuuxee toommonooch no beeteenolla, ittoshi naboona goggato noone; no goggatoo, Kiristoosichi toommooch ittoshich beeti mullee too'iyee kupphoyichiye.
52003008	Doono Yesuusina tookkii ittoshich beeti ikkittinoona manjiqqi ittoshi neexa gaata, andoo emiribee kashoona beeyemmo noone.
52003009	Ittoshi aafoon beegoyich, Kiristoosichi toommooch ittoshich beeti mullee too'iyooch shapiti mooyo bi bee gaata ceechoyich, xumoonaa araddoonon oogichii corootiibee, no Nuggushoo Yeerichi aafooch ittoshi naboyich no emirii beetoyich, ebi ittoshi naboona nooch beeti emiroo bullich Yeerich am shaaha gallatooniye no giddiiyemmo?
52003011	No Nuggushoonaa no Nihoona tunati Yeeri bi qelloona, no Doono Yesuusiyoo ittoshi waan no hammemmoyich no gommon nooch kaachibe;
52003012	no wotta ittoshin no shunoomon, ittoshinaa ittoshinochi daggooch beeti shunoonaa bara asheena'o bullich ittoshich beeti shunoonon Doono Yesuusi ittoshich daakkibe; woddiishoo gete.
52003013	Ebin bi tuniyoona no Doono Yesuusi bi yaafiti asheena'o bullina tookkii wottaa bi waahooba, no Nuggushoonaa no Nihoona tunati Yeerichi aafoochaa yaafeetonaa qoonaalloonon tuniiree ittoshin neechemmone.
52004001	Illa ciiroochaa no maneena'ote! Yeerin emirikkoyich gaawa qocoona ittoshi beemo beda mooyo bi tunoon ittoshich no dojee waayato ittoshine; andoo ebiyoomi gaawa qocoona beeto ittoshine; tunaballi wotta ebiyee beshoon ittoshi tuniiyemmoyich no Doono Yesuusina tookkii nooch beeti ikkittinoona ittoshin qollaa beeto noone; ciiccaanoo beeto noone;
52004002	Doono Yesuusina wocheeqqa, "Ebin tuniibote!" iqqa ittoshich no gettati mooyon arii beeto ittoshine.
52004003	Yeeri qaawii beeto, shunee mamo bulliichee wokkiqqi yaafittinoona ittoshi beemoniye;
52004004	Biin ariyaani aagateena'ochoomon cakkii qaatoona tunataanoon, ittoshi bulli ittoshi qelli qelloona ittoshi ashittinoon yaafittinoonaa oogiyoona quyaa yeshon ittoshi doyooniye;
52004006	wotta shiichiqqa ittoshich manjii gettaa no shalligichitoomon, ebi mooyo bullin Doono Yeeri wochi gaaccemmo bi tunatoyich, koniyolla ebi mooyon shaaddaaye; biinoomi bi manoonoo xuqqaaye;
52004007	Yeeri noon bi ceeggito, yaafittinoona no beeyemmoyichalli, tiyaarii beeti mooyon no shuunemmoyich toonoone.
52004008	Illa ebi no dojiti mooyon shixxii beeti asho, ittoshich bi Yaafa Ayaanoon immii beeti Yeerinalli, ashoon toonoone bi shixxii beeto.
52004009	Ittoshinaa ittoshina shuneechon ittoshi qelloona Yeer waanee ariito ittoshine; ebich manaa manoochoomon ittoshi shunemmoyich koniyolla ittoshich koorii arichiyoo qaawiyaache.
52004010	Ebiyoomon Makidoonee Shawoo bulliich beeti kittinnee maneena'on shunnii beeto ittoshine. Illa ta maneena'ote! Ittoshin no qollaa beeto, aafichoyee beshoon ebin ittoshi tuniiyemmonaa
52004011	diggoona beemon manjiiree ittoshi qaawemmonoyich, bara ashi mooyooch gimoochee ittoshi qelloon ittoshi quyemmonaa, shiichiqqa ittoshich no dojitoomon ittoshi kishoona ittoshi shuunemmonoyichiye;
52004012	ebin ittoshi tunii gaata, boonoshi mulloon Kiristoosichi toommooch too'iyaani asheena'ochi aafooch naadeeto tunemmo ittoshine; ittoshichoo qaawii beeti amashee mooyoyicholla bara ashoona degeyaachemmo ittoshine.
52004013	Andoo no maneena'ote! Gibanaalli bara asheena'ochoomon ittoshi ayinaachemmoyich, qititi asheena'ochon ittoshi ariiyemmoyich shunnahone.
52004014	Yesuusi qitoonaa qitii duukkatina'ochi daggoochee bi keyonon ibariito noone; ebiyoomon wotta boonoshi mulloon Kiristoosichi toommooch too'iichii qititina'on Yeeri Yesuusina tookki bi waan daammemmo bi tunoon ibarii beeto noone.
52004015	And no gettaa beeti mooyo Doono Yesuusi dojiti mooyoniye; Doono waammi wottoon bat kashoona beeti no, qititi asheena'on shiichaachemmo noone.
52004016	Yeerichi getee qaaro, shimaaji maraakeena'ochi ukkuroo qaaro, Yeerichi tiree qaaroo waayeeyemmone; arooba Doono Yesuusi bi qelloona shimaayoochee kindemmone; boonoshi mulloon bi toommooch too'iichii qititina'o boonoshi duukkatoochee shiichiree kechemmina'one.
52004017	Aroyee gub bat kashoona beeti no, yongee toommoochaa Doono Yesuusina danoyich, boonoshina tookki tiijeeree quboona hammemmo noone; ebiyoomon bulli araddoon Doono Yesuusina tookki beeyemmo noone.
52004018	Ebich ittoshinaa ittoshina ebi qaaroona ikkoo baroon goggii kupphiibe.
52005001	Illa no maneena'ote! Ebi mooyo tunemmi yemeenoonaa aaboonochon ebine iqqi ittoshich amoonolla kooroo qaawiyaache;
52005002	Doono woyemmi aabo, gabaan beeti xaa'ooch gaayo xumoona bi womoomon, ebiyoomon shaggemmo bi tunoon manjiiqqi arii beeto ittoshine.
52005003	Asheena'o "Diggoone; wodoone" boonoshi ii beetee, yeqqafachi maacheen maaxoo mamoomon arooba qaa'i iritoo diqqoona boonoshi toommooch shaggemmone; ciroona muriccii wodoon hakkaachemmina'one.
52005004	Tunaballi no maneena'ote! Ebi ara aabo gaayo xumoona womoomon diq shagiree ittoshin bi keqqichaachemmoyich, ittoshi mandaree asho toono ittoshine;
52005005	ittoshi bulli bekkee asho, araddee ashoo ittoshine; no, xumee asho oohee mandaree asho toono noone.
52005006	Illa qaalliree tatoona beebonalli, bareena'ochoomon tokkataayone.
52005007	Tokkataa beetina'o xumoonaniye boonoshi tokkataa beeto; mashaa beetina'oo xumoonaniye boonoshi mashaa beeto;
52005008	tunaballi araddee asho no tunatoyich, Yeerichi toommooch mullee too'iyoonaa shunoonon ginee naayina'o boonoshi getoon qeroyich geddii beeti xuuroochoomon gediree, "Yeeri noon wodiiyemmone" imi gibanoon xuuree ukoochoomon ukaree tatoona beebone;
52005009	Yeeri noon bi kaaccito, no Doono Yesuus Kiristoos waanaa wodoon no danemmoyichalli, bi kaaree shiixxoon no toommooch kindiyoyich toonoone.
52005010	Kashoona no beetee, oohee no qititee, biinna tookki kashoona no beeyemmoyich Kiristoosi noocha iqqi qitiye.
52005011	Ebich and ittoshi wotta tunii beetoomon, ittoshinaa ittoshina ikkoo baroon goggiibe; ikkoo baroon eenniibe.
52005012	No maneena'ote! Ittoshi daggooch beechii aajii shuunaa beetina'on, Doono Yesuusichi gommona ittoshin yaabii beetina'on, ittoshin kaaraa ciiccii beetina'onoo ittoshi ariiyemmoyich, boonoshi shuunaa beeti shuunoo bullich shunoona beshaa beshiiree boonoshin ittoshi oogiiyemmoyich ittoshin qollaa beeto noone. Ittoshinaa ittoshinoo diggoona beebote!
52005014	Wotta no maneena'ote! Ittoshin ciiccaa beeto noone; shuuna biisheena'on kaara ciicote! Aafi shateena'on kupphiibote! Yesuusichi toommooch mullee too'iyoona kupphataaneena'on gaachabote! Asho bullin haa'iibote!
52005015	Ittoshi daggoochee koniyolla baroyich gondoochi qoodoon gondoona bi wochaachemmoyich bayote! Tunaballi bulli araddoon ittoshinaa ittoshina, wotta asho bullich gaawaton tuniyoyich qiiccabote!
52005016	Bulli araddoon emiribote!
52005017	Kuxaanoonoo corootibote!
52005018	Amee mooyolla ittoshi toommooch bi shaggitee, Yeerin gallatabote! Kiristoos Yesuusina ittoshich beeti ikkittinoona Yeeri ittoshi waanee bi qaawii beeto ebiniye.
52005019	Yaafa Ayaano shuunemmoyich gommon bajaahotine!
52005020	"Yeer waaneeniye" getteeti wochoon qallaayiyaahotine!
52005021	Ebiyoomi wocho Yeer waanee bi tunoonaa tunee qayonon xiishibote! Gaawato tunaton shuunee toommooch heechiibote!
52005022	Amashee gonda mooyonolla shuuniyaahotine!
52005023	Diggee Nuggushoo Yeeri bi qelloona ittoshi hulli malloon yaafibe; no Doono Yesuus Kiristoosi wottaa waahooba ikka qoonaallo tunaree ittoshi danemmoyich, ittoshi ayaanoon, ittoshi kashoonaa ittoshi meenonon quyabe.
52005024	Ittoshin ceeggiti Yeeri gibaneetone; biyoo ebin ittoshich ceechemmone.
52005025	No maneena'ote! Nooch [wotta] Yeerin qollabote!
52005026	Kittinnee maneena'o bullin yaafeeti gommona tunati shumeyoona ittoshinaa ittoshina ikkoo baroon diggiibe.
52005027	Hini wochoon kittinnee maneena'o bullich ittoshi shemmemmoyich, Doono Yesuusina ittoshin callaa beeto taane.
52005028	No Doono Yesuus Kiristoosichi wojoo ittoshina tookki tunabe.
53001001	Nihoo Yeerichonaa Doono Yesuus Kiristoosichona tunati, Tasalonqi kittinnee guuphoyich, ta Phawuloosi, Silbaanoosinaa Ximootiyoosina tookkii tunaqqa hini wochoon koorito noone.
53001002	Nihoo Yeerinaa no Doono Yesuus Kiristoosinochi wojoonaa diggona ittoshich tunabe.
53001003	No maneena'ote! Yeerichi toommooch mullee too'iyoona oogichii ittoshi diccii beetoyich, ittoshi ikki ikkoyich ittoshinaa ittoshina shunaa beeti shuno woddaa woddaa bi qeyii beetoyich, bulli araddoon ittoshi naboyich Yeerin gallato nooch qaawii beeti mooyone; wotta ebiyoo beda mooyone.
53001004	Ebich ittoshi toommooch shaggii beeti du'oonaa xuuxoonon haa'iibee, and beddaahee ittoshi mulloon Yeerichi toommooch too'iyoona ittoshi manjii beetoyich Yeerichi kittinnee guuphina'ochi daggooch no no qelloona ittoshichon geecoona yibbaataa beeto noone.
53001005	Ebi bulli Yeerichi kaama nalloo bi tunooniye bi bekkii beeto. Wotta biicha iqqi xuuxoon ittoshi beeggii beeti, Yeerichi taatittinee shimaaji kexooch gimoyich bedditon tunemmo ittoshine.
53001006	Yeeri nallemmi nalloo kaamoone; ittoshin xuuxii beetina'ochi toommooch xuuxoon wochi gaaccemmone;
53001007	and xuuxoon beeggii beeti ittoshin ebi xuuxoochee kichiree noonna tookki kashiiyemmone; ebin bi tuniiyemmo, Doono Yesuusi giidachi bi maraakeena'ona tookkii shimaayoochee bi waahoobaniye.
53001008	Arooba qaaqqee aaxxoona waaree, Yeerin ariyoo qaawaaneena'onaa no Doono Yesuusichi mishiraachee qaaroyich de'a getaaneena'onochi toommooch nichoon kichemmone.
53001009	Ebiyoomi asheena'o Doono Yesuusichi aafoochee, bi giidee oogee yiiroocheenoo bariree bulli yemeenoon shiwaree qaaqqoona xuuxemmina'one.
53001010	Ebi arooba biinna yaafeetina'o, eboshiyoo boonoshi mulloon bi toommooch too'iiti asheena'o bulli, biin oogiiyemmina'one; bi oogee yiiroona woriganemmina'one. Ittoshi wotta ittoshich no gettati wochoon ittoshi ibariitoyich, ebi ara yaafeetina'ona tookki tunemmo ittoshine.
53001011	Ebich wotta no Nuggushoo Yeeri bi ceeggiti gaboyich bedditon ittoshin bi tuniiyemmoyich, tuniyoyich ittoshi gabii beeti gaawa gaboon bi giidoona ceechiree, Kiristoosichi toommooch ittoshi mullee too'iyoona ittoshi tunii beeti shuunoyich ittoshin bi gaachemmoyich, bulli araddoon ittoshich Yeerin qollaa beeto noone.
53001012	Ebiyoomi gommona no Nuggushoo Yeerinaa no Doono Yesuus Kiristoosinochi wojoomona no Doono Yesuus Kiristoosi ittoshi waanaa oogemmone; ittoshiyoo bi waanaa oogemmo ittoshine.
53002001	Andoo no maneena'ote! No Doono Yesuus Kiristoosi wottaa womichonaa bi waan no kiceyeechonon ittoshin no qollaa beeto,
53002002	ikkikkeena'o "No Doono wottaa womi aabo shaggitone" getee, kaata ittoshi shaddeyaachemmonaa ittoshi keqqaachemmonoyichiye. Nooch bekkati keemoona oohee no gettati qaaroona oohee koorii no wochati wochoona ishichii gettato shaahiitee ittoshich getteeto tunemmone.
53002003	Tunaballi asho koniyolla amashee gommona ittoshin muriciyaaye; shiichiree meetina'o Yeerichi toommooch tiyiree hukkoon boonoshi shuunammi wottoon, hukkachi uro, aroo shiwaree qaaqqooch dupeya qannito bekkammi wottoon, ebi ara aabo tunataachemmone.
53002004	Hini ara hukkacho nuggusheena'o getteetina'o bulliyee, asheena'o goyinnaa beeti mooyo bulliyee bi qelloon besho tuniiree, boonoshin qeexxee kiin bechaachemmone. Yaafee Kexooch giyi kotaree, "Taane Yeeri" getooch beddaahee beddemmone.
53002005	Ebiyee aaf ittoshina tookkii ta beehooba, ebi mooyo tunemmo bi tunoon ittoshich ta geton shalligaachotina?
53002006	And bi tunataachemmoyich bajii beeto amashoo gaata arii beeto ittoshine; ebi hukkachi uro biich daaggeeti aabooba bekkemmone.
53002007	Tunaballi Yeeri gaxxi gaata baach shalligoo hakkeeyemmi ebi hukkee shuunoo and shuunaa beetone; ebi and tunataachemmoyich bajii beeton Yeeri wokkiimmi wottoon ebi ara mooyo tunataachemmone.
53002008	Arooba hukkachi uro bekkemmone; Doono Yesuusi bi waahooba bi kookkeexi hiinnoona hini ara hukkachi uroon hidi, bi oogee yiiree waccoona aalliiyemmone.
53002009	Ebi hukkachi uro waaree, Sheexaanoochi shuunoomon bari bara giidoona koota mallateena'onaa woriganikkiti mooyina'onon shuunemmone.
53002010	Bi hukkoonoo biich hakkeemmi gommo bullina shiwaree qaaqqooch dupeeyemmina'on dachemmone; shiwaree qaaqqooch boonoshi dupeeyemmo, boonoshi wodemmi ibara qaaroon waayoonaa boonoshi mulloona de'onoyich shunaaneena'o boonoshi tunatoyichiye.
53002011	Ebichi naboona koota mooyon boonoshi ibariiyemmoyich, Yeeri muriccii beeti giidoon boonoshi toommooch deejii beetone.
53002012	Yeeri ebin bi tunii beeto, ibaree qaaroon ibariyaaneena'onaa axaaxoon shuunoona emirii beetina'o bullinochi toommooch bi nallemmoyichiye.
53002013	Tunaballi Doono Yeerina shunnati no maneena'ote! Bulli araddoon ittoshi naboyich Yeerin gallat beddahon; ebiyoo Yeeri bi Yaafa Ayaanoona ittoshin yaafiqqi, ibaree qaaroon ibariiree ittoshi wodemmoyich qaabbeena'on tuniiqqi ittoshin bi kaaccitoyichiye.
53002014	Ebichiye Yeeri no Doono Yesuus Kiristoosichi oogee yiiroochee ittoshi qoodeeyemmoyich, no gettati mishiraachee qaaroona ittoshin bi ceeggito.
53002015	Illa no maneena'ote! Manjiree neexabote! Noonoona no gettaton tunatee, oohee ebiyee aaf no kooriti wochoona ittoshich no beshiiti ibaree mooyon yeshote!
53002016	Bi qelloona no Doono Yesuus Kiristoosinaa noon shunniti, bi wojoona bulli yemeenee goggoonaa manja gibanoonon nooch immiti no Nihoo Yeerina ittoshi mulloon goggiibeete; bulli araddoon gaawa mooyon ittoshi shuunemmonaa yibbaatemmonoyich ittoshin kupphiibeete.
53003001	Illa no maneena'ote! Ittoshi waan bi tunatoomon, no Doonochi qaaro gabinnemmonaa bi oogemmonoyich nooch Yeerin qollabote!
53003002	Wotta asho bulli no gettaa beeti qaaroon ibarii beeto toonoone; ebich hukkachina'onaa gonda asheena'onochi kishoochee noon bi wodiiyemmoyichoo qollabote!
53003003	No Doono gibaneetone; biyoo ittoshin kupphiiyemmone; gondoochi nihoo kishoocheenoo ittoshin quyemmone.
53003004	Ittoshich no gettaa beeti mooyina'on and tunii beeto ittoshi tunoon, gubboo tuniiyemmo ittoshi tunoon Doono Yesuusina ittoshin gibanaa beeto noone.
53003005	Yeeri ittoshich bekkiiti shunoonaa Kiristoosi ittoshicha iqqi bi haa'iiti mooyo bullinon beshoon ittoshi shalligemmoyich, no Doono Yesuus Kiristoosi ittoshin yaabibe.
53003006	No maneena'ote! Shuuna biisheena'onaa ittoshich no dojiti doyoona hamaani maneena'ona waanee ittoshi wokkemmoyich, no Doono Yesuus Kiristoosichi yakkiracho tunaqqa ittoshich gettaa beeto noone.
53003007	Ittoshina tookkii no beehooba, shuuna biisho toono noone. Ebich noon shaahoo ittoshich beda mooyo bi tunoon ittoshi ittoshi qelloona arii beeto ittoshine.
53003008	Ittoshi daggoochee ikka ashoonolla iritiyaanoon xumoonaa araddoonon aajaa yullaa shuunaabeenalli, koni waaneenolla baad cikkii koshon maataano noone.
53003009	Ebin no tuniito, no shaahiyoon ittoshi dabbemmoyichalli, kittinneena'on "No maayemmonaa no uchemmonon nooch imbote!" geto nooch bajatee toonoone.
53003010	Wotta ebiyee aaf ittoshina tookkii no beehoobolla, "Shuunee shuunoon shunaano maayaaye" iqqa gettato noone.
53003011	Ishichii no iti naboo, ittoshi daggooch ikkikka shuuna biisheena'o beemon no waayatoyichiye; eboshi boonoshin gedaani mooyooch giyiibee baad cikkii guuddii beetina'one.
53003012	Eboshiyoomi asheena'o yiti shuunaree boonoshi hajee koshon boonoshi maayemmoyich, no Doono Yesuus Kiristoosichi yakkiracho tunaqqa gettaa beeto noone; manjiiqqaanoo ciiccaa beeto noone.
53003013	Illa no maneena'ote! Gaawa shuunoon shuunoyich taahiyaahotine!
53003014	Hini wochooch kooriqqa no daachiiti qaaroyich de'a getaani ashoon ariibote! Bi yeellemmoyich biinna tookki ikkottiyaahotine!
53003015	Tunaballi manoochoomon kaara ciicotalli, shixxachon shaahiree ciinnaahotine!
53003016	Diggoon immii beeti Doono Yesuus Kiristoosi bi qelloona bulli gommona bulli araddoon diggoon ittoshich imbe. Doono Yesuus Kiristoosi ittoshi bullina tookki tunabe.
53003017	Ta hajee kishoona hini wochoon ittoshich koorito Phawuloosi taane; ta koorii beeti wocho bullin ittoshi xiishemmo ebinaniye; ta koorii beetoo eechiqqaaniye.
53003018	No Doono Yesuus Kiristoosichi wojoo ittoshi bullina tookki tunabe.
54001001	Noon Wodiyachi Yeerinaa no gibano tunati Kiristoos Yesuusina wocheeti, Kiristoos Yesuusichi mishiraachachi Phawuloosi taane;
54001002	hini wocho Kiristoos Yesuusichi toommooch bi mullee too'iyoona ibara ta bushoo tunati Ximootiyoosich bede; no Nihoo Yeerinaa no Doono Kiristoos Yesuusina waanee wojoo, ariqqoonaa diggoona neech tunabe.
54001003	Ebiyee aaf Makidoonee Shawooch hamma ta tiyahooba, Efesoon koota doyoon gamichii beeti ikkikka asheena'o beetoyich, "Ara Efesoon kotaree ara asheena'on 'Ebi koota doyoon gamichoon qayote!' gete!" iqqa neech gettato taane.
54001004	Wotta boonoshich "Tochee tochoonaa beshati qaabbachina'ochi shigoon genjii haddoonoyich ittoshi qelloon hajiyaahotine!" gete! Eboshiyoomi mooyo hayoonalli (naboonalli) bi tiijemmo, Yeerichi shuunoyich bi gaaccemmi gaaco aalloone; Yeerichi shuunoon no shuunaa beeto, no mulloon Yeerichi toommooch too'iyoonaniye.
54001005	Ebin neech ta gettaa beeto, "Noonnaa noonna shunabone" getoyichiye. Ebi shuno bi danemmo axaaxoon tiyaaraa beeti xalla mulloonaa Kiristoosichi toommooch mulloon ibara too'iyoonaniye.
54001006	Ikkikkeena'o ebi mooyina'on qajiichii ibaree gommoochee bara wottaqqi duuba hayooch (nabooch) giyitina'one.
54001007	Boonoshiyoo Muusichi callee dojachina'o tunoon shunniibee, boonoshi yibbaataa beeton oohee aafoon kupphaqqi ashich boonoshi gettii beeti mooyon shalligaaneena'one.
54001008	Tunaballi asho tachii bi shuuna gaata, Muusichi calloo gaawato bi tunoon ariihone;
54001009	Yeeri hini calloon bi immito, calloon shaaddaa beetina'oyich, hukkachina'oyich, Yeerin dabboochee wokkii beetina'oyich, axaaxachina'oyich, Yeerin oogiyaaneena'oyich, Yeerichi yaafa mooyon ee'ii beetina'oyich, boonoshi indeenaa boonoshi nihoonon wuxii beetina'onaa ashi kashoon kichii beetina'onoyich, shuni maayeena'oyich, anaamona tookkii shuno maa beeti anaamina'oyich, ashoon giidoona yechii kemmachina'oyich, koottii beetina'oyich, kootoon wogaa beetina'oyich, gaawa kittinnittinee doyoon shixxii beetina'o bullichalli, cadiqeena'oyich toonoone.
54001011	Hini ariyoo gallateeya beda, Yeerichi oogee yiiroon gettii beeti mishiraachee qaaroocheeniye bi danato; bi ceegoon ta bechemmoyich Yeeri taan gibanaqqi taach guudiitone.
54001012	Biich maddiya ta bedon gabiqqi taan bi kaaccitoyich, biich ta maddemmoyich giidoon taach immiti no Doono Kiristoos Yesuusin gallatahoye.
54001013	Ta mulloon bi toommooch too'iyaan ta beehooba, biin naaggacho, yookkachonaa sharachonon ta tunateenolla, Yeeri taan bi ariqqato ta shuunaa beeton ariyaano ta tunatoyichiye.
54001014	No Doono Yeerichi wojoo beshaa besho bi tunatoyich, Kiristoos Yesuusichi toommooch mullee too'iyoonaa biinna tookkii nooch beeti ikkittinee gommona shunoonon taach immiye.
54001015	"Axaaxachina'on wodiyoyich Kiristoos Yesuusi hini shawee toommooch waahe" ii beeti qaaro ibaroone; asho bulliyoo ibariiqqi yech beda mooyone. Axaaxachina'o bulliyee beshi axaaxacho taane;
54001016	tunaballi Yesuus Kiristoosi beshi axaaxachi ta toommoochaa ciyaani ooga bi haa'iyoon bi bekkiiyemmoyich, "Gubbich boonoshi mulloon Kiristoosichi toommooch too'iiree bulli yemeenee kashoon danemmi asheena'o bulli beegeete" iqqi Yeeri taach ariqqahe.
54001017	Bulli Yemeenee Taatoo, aallataano, bekkataano, bi ikketo baach tunati Nuggushoyich gallatoonaa oogee yiiroona bulli yemeenoon tunabe! Tookkona.
54001018	Ta bushoo Ximootiyooso! Ebiyee aaf neechon keemoona bi getteetoomon, hini wochoon neech guudiito taane. Ara keemoon shalligibee, kuppharee gaawati koyoon koyabe!
54001019	Kiristoosichi toommooch mullee too'iyoonaa axaaxoon tiyaaraa beeti xalla mulloonon manjiiree yeshe! Ikkikkeena'o boonoshi mulloona "Axaaxoon tiyaarataachone" iqqi, aachi yopacho aalli marikabo xaqqoona qiccaqqi aacona qooxxaa bi aalloomon, Yesuusichi toommeexi boonoshi mullee too'iyoon aalliitina'one.
54001020	Heemanoosinaa Iskindiroosina eboshichi daggeexina'one; guttinnoon Yeerichi shigoon ee'iyoochee boonoshi cuuqqemmoyich, "Sheexaanoo boonoshin sheeribe" iqqa biich beshiiqqa boonoshin immato taane.
54002001	Illa Yeerin oogiibee, asho bullinoo ibbayabee keqqaalli beemon diggoona no beeyemmoyich, bulliyee shiichiree ta boyemmi boyo, kittinneena'o asho bullich, taateena'oyich, iraasheena'onaa ukkureena'o bullinoyich Yeerin boonoshi qollemmoyich, boonoshi corootemmoyich, boonoshi maaggemmonaa Yeerin boonoshi gallatemmonoyichiye.
54002003	Ebiyoo asho bulli ibaroon ariiree bi wodemmoyich shunnii beeti, noon Wodiyachi Yeerichi aafoochaa gaawatonaa biin emirikkii beeti mooyonaniye.
54002005	Ikka Yeeriyee damba bara Nuggushoo aalloone; wotta Yeerinaa ashoonochi gutta daggooch beeti ikka shoobbachoyee damba bara shoobbacho aalloone; biyoo asho tunati Kiristoos Yesuusine.
54002006	Biyoo asho bullin biisharee wodiiya iqqi bi kashoon deejitone; Yeeri ebina asho bullichi wodoon bi shunon bi daaggiti tata yemeenooba miixatone.
54002007	Ebi mooyo asho bullich bi getteeyemmoyich, ceegee bechachonaa mishiraachachona, aagateena'oyichoo Kiristoos Yesuusichi toommooch mullee too'iyoonaa ibaroonon xiishii beeti dojacho ta tunemmoyich, Kiristoos Yesuusi taan kaaccii neechiye. Ebi ta gettaa beeto, ibaroalli kooto toonoone.
54002008	Illa boonoshi mulloon Kiristoos Yesuusichi toommooch too'iiti asheena'o corootiya boonoshi kicee beeti kexo bulliichaa anaamina'o kaaroonaa hayoonon (naboonon) qayiichi, boonoshi kishoon damba tiijiree boonoshi qollemmoyich daaggiyoye.
54002009	"Maacheena'o wotta yeelliyaani tata tahoon tahabeete" iqqa daaggiyoye. "Yeerich no qelloon diiriito noone" ii beeti maacheena'oyich tato bi tunatoomon gaawa shuunoon shuunoonalli, tatoyee beshati qellee shipoona oohee aachoonaa bara aaxxi mooyona, oohee aaxxoo tunati tahoona boonoshi ashittinee muureyoon daaggaache.
54002011	Bulli mooyoyich maacheena'o boonoshi qelloon yeepphaayi cikkiree (udiree) ellabeete;
54002012	maacheena'o cikkiree beebeetalli (udeetalli), boonoshi qelloon oogichii anaamina'on wochoonaa kittinneena'o kicee beeti kexoochaa anaamina'oyich boonoshi dojoonon daaggaache.
54002013	"Ebin daaggaache" ta ii beeti naboo, Yeeri batti bat Addaamin halliichii, gub Hewaanin bi hallitoyichiye;
54002014	wotta dacheeqqa Yeerichi getoon shaaddati, maachealli Addaami toonoone;
54002015	tunaballi maachee bi mulloon Kiristoosichi toommooch too'iiqqa, kittinneena'on shunnaqqa, dag tata gaawa shuriyoona bi qelloon xallittinoona bi quya gaata, Yeeri shimi maaxoochee diggoona biin biichemmone.
54003001	"Koniyolla kittinnee guuphon yaabii qeejii beeti geeno tunoon bi qaati gaata, gaawati shuunoon qaatitone" ii beeti qaaro ibaroone.
54003002	Illa kittinnee guuphon yaabii qeejii beeti geeno tunemmi asho, gonda mooyona oonneyaano, ikka mechacho, dag tato, bi qelloon quyacho, gaawa shuriyacho, iibboon iibbii beeto, Yeerichi qaaroon dojoon hakkito,
54003003	mashataano, damo gufeyaano, shiimacho, hayataano (nabataano), gijoyich dakaano,
54003004	bi bushiishoo waanee ibbayoonaa de'a getonon danaa beeto, bi kechi asheena'onoo gaawichiqqi qeejii beeti uro tunabe.
54003005	Asho bi kechi asheena'on gaawichiqqi qeejoon bi mawii gaata, kittinnee guuphon aabichiree qeejoon hakkehe?
54003006	Biyo, Daabiloosi geeciqqi gonda nallee toommooch bi dihoomon, ebiyoomon bi geecee naboona gonda nallee toommooch bi dihaachemmoyich, kashaani kittinnoo tunaaye.
54003007	Wotta gonda mooyona oonneeree Daabiloosi shaachiti ollooch bi yechataachemmoyich, boonoshi mulloon Kiristoosichi toommooch too'iyaani asheena'o waanaa gaawa mooyona naadeeto tunabe.
54003008	Ebiyoomon wotta kittinnee guuphi wocheyachina'o boonoshi de'a mooyoyich asho bulli naaditina'o, heciyoon shaddaaneena'o, wodda woyinee uyoon wotaaneena'o, gijoyich dakaaneena'o,
54003009	axaaxoon tiyaaraa beeti xalla mullachina'o, Kiristoosichi toommooch ceeni mullee too'iyoonaa Yeeri gaxxiti ibaree ariyoona kupphatina'o tunabeete.
54003010	Eboshiyoo wotta shiichiree xiishee bekkabeete; ebichi hillooch oonneyaaneena'o boonoshi tuno xiishee gaata, kittinnee guuphi wocheyachina'o tunaree Yeerich maddibeete.
54003011	Ebiyoomon kittinnee guuphi wocheyachi maacheena'o boonoshi de'a mooyoyich asho bulli naaditina'o, oonaaneena'o, dag tata gaawa shuriyachina'o, mooyo bullina gibaneetina'o tunabeete.
54003012	Kittinnee guuphi wocheyacho ikka mechacho, bi bushiisheena'o waanee ibbayoonaa de'a getonon danaa beeto, bi kechi asheena'onoo gaawichiqqi qeejii beeti uro tunabe.
54003013	Ebi tuna gaata, kittinnee guuphi wocheyachina'o tunaree Yeerich gaawichi maddibeete. Boonoshi eechi gaata, kittinneena'ochi aafoochaa gaawa shigoonaa Kiristoos Yesuusichi toommooch mullee too'iyee doyoon getoyich mullee kupphoonon danemmina'one.
54003014	Kaataree ne waan woya gibanaa beeto taane; tunaballi yagemmo ta tuna gaata, Yeerichi kechi asheena'ochi daggoochaa no shuun beda mooyo amo gaata ne ariiyemmoyich, hini mooyon neech koorii beeto taane. Giimboonaa cangiyoona kexon tuuggiqqi bi neechoomon, Yeerichi kechi asheena'o ibaree ariyoon tuuggiqqi neechii beetina'one; boonoshiyoo Beeyachi Yeeri ceeggiti kittinnee guuphi asheena'one.
54003016	Biich diireeti kittinnee qocoona beemichon Yeeri gaxxiti maacee mooyo woriganikkii beeti ooga mooyo bi tunoon koniyolla nookkataache; ebiyo Kiristoosi asho tunaqqi nooch bekkato, cadiqo bi tuno Yaafa Ayaanoona miixeeto, bi oogo shimaaji maraakoo bullina bekkato, bi mishiraachee ceego aagatoo bulliich beddito, aagatoo bulliichee meetina'o boonoshi mulloon bi toommooch boonoshi too'iito, oogee yiiroona shimaaj kechii kotato ii beetone.
54004001	Yeerichi Yaafa Ayaano "Yemeenee ciirooba ikkikkeena'o, ashoon muricii beeti yinneena'ochi getoon waayaree, boonoshi maacoon xalloo shaahii beeti kootachina'ona getteeti yinnee doyoon dabbibee, Kiristoosichi toommeexi mullee too'iyoon qajemmina'one" iqqi xallaayii gettitone. [Hini kootachina'o, gaamiti xuuroona micciti ashittino dingiraatoomon, axaaxoon boonoshi tiyaarataachemmoyich boonoshi mullo dingiraatatone.]
54004003	Eboshiyoo shaageyoon, wotta maayi daggoochee ikkikkeena'on mamon bajii beetina'one; tunaballi boonoshi mulloon Kiristoosichi toommooch too'iiqqi ibaroon ariitina'o Yeerin gallataachi boonoshi maayemmoyich, Yeeri ara maayeena'on hallitone.
54004004	Yeeri hallito bulli gaawatone; Yeeri gettiti qaaroonaa biich ittoshi bechii beeti corootoona diireeto bi tunatoyich, Yeerin gallataachii ittoshi maa gaata, gaawatone; Yeeri halliti maayoochee dupeeyemmi amolla aalloone.
54004006	Hini neech ta gettati mooyina'on kittinnee ne maneena'oyich ne shalligichi gaata, Kiristoos Yesuusich gaawa maddachon tunemmo neene. Maayoon maabee ne ashittinoon ne kupphiyoomon, Kiristoosichi toommooch mulloon too'iyee qaaroonaa and beddaahee ne dabbii beeti gaawa ariyoonon maabee maaci ne ashittinoon kupphiibe!
54004007	Wotta Yeerichi yaafa mooyon ee'ii beeti, amoonolla gaacaani geena genneena'ochi tochoochee wohe! Yeerich diireeti kittinnee qocoona beemoyich ne qelloon dojibe!
54004008	Iiwittinoon danoyich ashittinoon kupphiyee dojoo giishacha mooyoyich gaaccemmone; tunaballi Yeerich diireeti kittinnee qocoona beemoyich qellee dojoo, and hini shawee toommooch no beeti beemonaa gubbichoo shimaaji kexooch no beeyemmi beemonoyich gibanikkii beeto bi tunatoyich, mooyo bullich gaaccemmone.
54004009	Ebi yibbaatoo kootaanoone; asho bulliyoo ibariiqqi yech beddiye.
54004010	Ebinoo asho bullin, beshoonoo Kiristoosichi mishiraachee qaaroon ibarii beetina'o bullin, wodii beeti Beeyachi Nuggushoochi toommooch no gibanoon manjiito noone; ebin no gibanatoyich, kittinnoo no, no maraatoonaa no qiiccoonon kuxaachone.
54004011	Kittinneena'oyich hini mooyina'on dojiibee, ebi bullin "Tuniibote!" gete!
54004012	Ne yibbaatoonaa ne qocoona, ashee shunonaa ashich gibaneyoona, ne shigoon ee'iyaanoon quyoonoo boonoshi mulloon Kiristoosichi toommooch too'ii beetina'oyich de'a mooyon bekkiyacho tunashalli ne gettemmo, koniyolla ne bushittinoon hoxaaye!
54004013	Ne waan ta waammi wottoon, kittinneena'oyich Yaafa Macaafoon shemmoonaa ciicona, dojoonoo kupphabe!
54004014	Yeeri gettiti mooyo keemmee beetee, kittinnee guuphi geeneena'o ne shimbooch boonoshi kishoon kotiihooba, neech immaqqi ne toommooch beeti Yeerichi wojoona shuunataanoon qajaahine!
54004015	Ebich hini ara mooyina'on manjiiree gabibe! Asho bulli Kiristoosichi toommooch mullee too'iyoonaa shuunoona ne dicon bi beeggemmoyich, hini mooyina'oyich ne qelloon hajiibe!
54004016	Ne kittinnittinee qocoyich ne qelloon quyabe! Ne dojii beeti mooyo tato bi tunoon xiishibe! Eboshi bullin tuniyoyich kupphabe! Ebin ne tunii gaata, neennaa ne waanee waayaa beetina'onon wodiiyemmo neene.
54005001	Geenaton ne nihoon tuniiree ciicalli noggiyaahine! Gurimaashoon ne manoon tuniiree,
54005002	geenati maacheen ne indeen tuniiree, gurimaasha maacheen ne maneen tuniiree kiinaalli xallittinoona ciice!
54005003	Degaalli xuuma maacheena'on oogiibe!
54005004	Xuume tunati urech bushiishoo oohee bi bushee bushiishoo bee gaata, ara bushiisheena'o Yeerin boonoshi oogiyoon shiichiqqi boonoshi kechi asheena'oyich bekkiyoonaa boonoshi indeenaa nihoonoyich keree gaaconon doyibeete. Ebi Yeerichi aafoochaa shunnati mooyone.
54005005	Degaalli xuume tunaqqa bi ikketi beeti maachechi gibano Yeeri baachiye; ebich xumoonaa araddoonon Yeerin qolloonaa corootoona kupphaa beetine.
54005006	Tunaballi "Emiroon ta shuuna" iqqa gaddoon qapaabee heechaa beeti xuuma maachee kashoona beebee qititine.
54005007	Xuumeena'o oonneyaanoon boonoshi beeyemmoyich, ebin boonoshich gete!
54005008	Tunaballi koniyolla bi xibeena'on, ebiyee beshoon bi kechi asheena'on degaano bi tuna gaata, Kiristoosichi toommeexi mullee too'iyoon qajiti, boonoshi mulloon Kiristoosichi toommooch too'iyaani asheena'oyee beshoon gondati uroone.
54005009	Xuumeena'ochi shigoon yechii beeti mazgabooch bi shigoon kobareeyemmi maachechi shiijee nato shicha natoyee shapaaye; ebiyee wotta ikka kenoon baach shaagati tunaboye;
54005010	gaawati shuunoon shuunoona miixeeti tunaboye; ebiyoo, bushiishoon gaawichiqqi dichoo, iibbee iibbiyoo, kittinneena'ochi baatee machiyoo, iriteetina'on degonaa gaawati shuunoo bullin shuunoona miixeeti tunaboye.
54005011	Tunaballi gurimaasha xuumeena'on ebi xuumeena'ochi shigoon yechii beeti mazgabooch kobariyaahine! Boonoshi ashittino qaatiyooba shaagoon shunnemmina'one; ebich Yeerich boonoshi giyiti wogoon biishiree, Kiristoosichi hilloochee gub wottemmina'one;
54005012	shiichii boonoshi giyiti wogoon boonoshi biichitoyich, Yeerichi nalloo boonoshi toommooch kindemmone.
54005013	Ebichi toommooch katamee kelloon koyibee shuunee biishon doyemmina'one; shuunee biisho ikketo toonoone; tunataani mooyon yibbaatabee oonachina'onaa ashi mooyooch giyachina'ona tunemmina'one.
54005014	Ebich kittinnee gurimaasha xuuma maacheena'o wochinnoon boonoshi shaagi gaata, bushoonoo boonoshi shiyi gaata, boonoshi kexonoo gaawichiqqi boonoshi yeshi gaata, daaggiyoye; ebina noon shixxii beetina'o naaggemmi kelloon danataachemmina'one.
54005015	Ishichiqqa ta gettaa beeto, ebiyee aaf ikkikkeena'o Sheexaanoon dabbiya iqqi Kiristoosichi hilloochee gub boonoshi wottatoyichiye.
54005016	Kittinneena'o cir degaalli kittinnee xuuma maacheena'on baach boonoshi deggemmoyich, kittinne tunati ikka ureyich xuumoo tunati maacha xibeena'o bee gaata, ebi bi xibeena'on deggualli, ara xuuma bi xibeena'o kittinnee guuphoyich shaago tunaayeete.
54005017	Kittinnee guuphi asheena'on gaawichiqqi yaabii qeejii beeti geeneena'on gutta kishoon oogiyoo beda mooyone; beshoonoo Yeerichi qaaroon getonaa dojoona yullaa beetina'on oogiyoo qaawiihe.
54005018	Ebi mooyoyich Yaafa Macaafoochaa "Maayoon buchii beeti gattoochi noonoon cuchaaye!" getteetone; wotta "Shuunacho bi shuunati shuunoyich damoojoon dan beddiye" getteetone.
54005019	Gutta oohee keeja miixaalloon, geeneena'ochi toommooch yaaqqeemmi taggoon waayiyaahine!
54005020	Bareena'o wotta shattemmoyich, axaaxoon shuunatina'on bullichi aafoochaa kaara ciice!
54005021	"Hini ta gettati mooyina'ochi daggoochee ikka mooyonolla ikka bad dabiyaanoon, tachi nallibee quyabe!" iqqa Yeerichi aafoochaa, Doono Kiristoos Yesuusinaa Yeeri kaacciti maraakeenanochi aafoochaanoo hini mooyon neech guudiito taane.
54005022	Koninolla "Yeerich maddoyich diireeto tunabe!" getiree afaafinoona ashi shimbooch ne kishoon kotiyaahine! Bareena'o shuunaa beeti axaaxooch giyiree guuphiyaahine! Kiinaalli xallittinoona ne qelloon quyabe!
54005023	Maacee biiyoonaa bari bara biiyoona meeti aaboon neen bi biijii beetoyich, atto neech bi tunemmoyich, giishacha woyinee uyoon uyalli, gubbich aacon baach uchaahine!
54005024	Ikkikka asheena'ochi axaaxoo xallooch bekkaa beetone; Yeerichi nallee aabooba boonoshi toommooch nalloo kindemmo tuno arichatone; tunaballi bareena'ochi axaaxoo aashabee Yeerichi nallee aabooba baachiye boonoshina bi danemmo.
54005025	Ebiyoomon ikkikka asheena'ochi gaawa shuunoo wotta xallooch bekkaa beetone; xallooch bekkataano bi tunateenolla, aachee echataachemmone.
54006001	Yeerichi shigoonaa no dojii beeti bi qaaroona naaggeyaachemmoyich, guuchittinee qoqqaanooch beeti, kittinnoo tunati guunina'o bulli boonoshi doonina'on "Bulli gommona oogoon dan beddiyeete" getiree gabibeete.
54006002	Boonoshi mulloon Kiristoosichi toommooch too'iiti doonjachi guunina'o, ara doonina'o boonoshich kittinnee maneena'o boonoshi tunatoyich hoxaayeete; tunaballi qocachi boonoshi shuunoona degee beeti boonoshi doonina'o boonoshi mulloon Kiristoosichi toommooch too'iitina'onaa shunnatina'ona boonoshi tunatoyich, aafichoyee beshiiree maddibeete. And neech ta gettaa beeti mooyina'on kaachi dojibee ciice!
54006003	Koniyolla ebiyee bariti mooyon bi doji gaata, no Doono Yesuus Kiristoosi gettiti iiwa qaaroonaa Yeerich diireeti kittinnee qocoona beemonon dabbii beeti doyoyich de'a geto bi qayi gaata,
54006004	geecoo biin nafiitone; amoonolla shalligaani tuushoone; biiyachochoomon kittinnittinee doyoon qallaayoyich taggoonaa hayoononiye (naboononiye) bi qaatii beeto. Ebi mooyina'oochee qanaato, kaaro, naago, biinnaa biinna mateyoo,
54006005	kuxataani kaaree tiijoo, eboshi kechemmina'one. Gaboon hakkaaneena'o tunaqqi dacheebee, "Yeerich diireeti kittinnee qocoona beemo gaanniiyemmone" ii gabiqqi ibaroon muccatina'one.
54006006	Tunaballi asho Taach beeto beddiye bi geti gaata, Yeerich diireeti kittinnee qocoona beemo biin ibara gaannachon tuniiyemmone.
54006007	No shiijahooba hini shawee toommooch amoonolla deebaano noone; ebiyoomon no qitiyooba wotta, amoonolla yeshiree hamaachemmo noone;
54006008	ebich "Tahoonaa maayoona nooch bi bee gaata, ebi beddiye" getone.
54006009	Tunaballi "Gaannachon tunabone" iqqi gabii beetina'o gondoochi nihoona dacheeree bi shaachiti ollooch yecharee dihemmina'one; yecharee boonoshi dihemmi ollo, mulloon muccii beetonaa qaaqqi beeti meeti qaatoonaniye; ebi qaatoo keyo hakkeyaani shiwaree qaaqqoochiye bi shaggiiyemmo.
54006010	Ebi gijee shuno meeti gonda mooyon shuunooch bechemmone; ebiyoomon ikkikkeena'o gijoon qaatiibee, Kiristoosichi toommooch mullee too'iyoon qajiqqi shattii giiriti ayinee daggooch boonoshi hajee kishoona giyitina'one.
54006011	Tunaballi haano Yeerichi ashoocho! Ebi mooyo bulliichee wohe! Cadiqittinoon, Yeerich diireeti kittinnee qocoona beemon, Kiristoosichi toommooch mullee too'iyoona manjoon, maneena'on shunon, haa'iyoon, shiimacho tunoonoo dabbiree yeshe!
54006012	Kiristoosichi toommooch mullee too'iyoona koniyolla qiiccaa dichoo hakkaani kuppho tunaree, bulli yemeenee kashee wojoon yeshe! Yeeri hini bulli yemeenee kashoon ne danemmoyich neen ceegee, meeti miixeena'ochi aafoochaa Kiristoosichi doonjittinoon gaawichiqqa miixato neene.
54006013	Bulli mooyoyich kashoon immii beeti Yeerichi aafooch, Faantoosachi Phelaaxoosichi aafoochaa Shimaaji Taatoo bi tunoon gaawichiqqi miixati Kiristoos Yesuusichi aafooch,
54006014	"No Doono Yesuus Kiristoosi waammi wottoon kiinaalli, oonaalli beemona hini getteeti mooyina'on ceechibe!" iqqa neech guudiito taane.
54006015	Gallateeya beda ikka mixxo tunati Mawa Yeeri, taateena'ochi Taatoonaa doonina'ochi Doonona bi daaggiti aabooba ara Doono Yesuus Kiristoosichi womon bekkiiyemmone.
54006016	Bi ikketo baachiye qitaano; koniyolla shago hakkaani waccii beeti bekkoochiye bi beeto; aafoona biin beeggito koniyolla aalloone; biin beego ashich hakkeyaache. Oogoonaa giidoona bulli yemeenoon biich tunabe; tookkona.
54006017	And hini yemeeneexi gaannachi kittinneena'oyich ishichibe! Qelloon yeepphaahotine! Bulli mooyon nooch ceechiqqi bi imee, ebina no emiremmoyich tunii beeti Yeerin gibanabotalli, gibaneyaani gaannoon gibaniyaahotine!
54006018	Gaawa shuunoon shuunabee, de'a shuunee gaannachon tunabote! Ittoshich beetoochee qoodiya qannibote! Kishoon maggiiree imbote!
54006019	Ebiyoomon ibara kashoon ittoshi yechemmoyich, woyemmi yemeenoochoo gaawati dego ittoshich tunemmi gaannoon kicemmo ittoshine getiree ciice!
54006020	Ximootiyooso! Yeeri neech guudiiqqi bi immiti mooyon quyabe! Yeerin oogiyaani moochaalli yibbaatoochee, kootoon ariyoo tuniiqqi wonaaxiyee yibbaatoochee wohe!
54006021	Ikkikkeena'o ebin "Ariyoo nooch beetone" iibee, Kiristoosichi toommooch mullee too'iyoochee muriccitina'one. Yeerichi wojoo neenna tookki tunabe.
55001001	Yeeri nooch bi immitoomon Kiristoos Yesuusinaa noonnochi daggooch beeti ikkittinoona no danati kasheechi gibanee wochoon bechiya Yeeri daaggee Yesuus Kiristoosina wocheeti mishiraachachi Phawuloosi taane;
55001002	hini wocho ta shunnaa beeti ta bushoo Ximootiyoosich bede. No Nihoo Yeerinaa no Doono Kiristoos Yesuusina waanee wojoo, ariqqoonaa diggoona neech tunabe.
55001003	Ta qaabbachina'ochoomon axaaxoon tiyaaraa beeti xalla mulloona ta goyinnaa beeti Yeerin ne naboyich gallataabee, xumoonaa araddoonon ta qollaa bee gaata kuxaanoon neen gabii beeto taane.
55001004	Qoodeeqqa no barbariyooba acimoona taan ne deenon gabiibee, ne aafoon beegoyich sharaataa beeto taane; neen beegiree oogichi emiremmo taane.
55001005	Kiristoosichi toommooch ibara ne mullee too'iyoon gabii beeto taane; shiichiqqi ne indinde Loyidinaa ne indee Ewuqina boonoshi mulloon Kiristoosichi toommooch too'iitina'one; and ne wotta ebiyoomon ne mulloon Kiristoosichi toommooch ne too'iyoonoo xiishito taane.
55001006	Ebich neech ta shalligichii beeto, ta kishoon ne shimbooch ta kotiihooba ne danati Yeerichi wojoon qaaqqoon shoohoomon ne shookkemmoyichiye.
55001007	Neech ta ishichii beeto, Yeeri nooch bi immiti Ayaano noon kupphiyeecho, noonnaa noonnon shuniyeechonaa qellee quyeechonalli, shatti ayaano tuno bi qajitoyichiye.
55001008	Illa no Doonochi qaaree miixoyich, oohee bi mishiraachee qaaroon ta getona cuchati ta naboyich yeelliyaahine! Tunaballi Yeer waanee danemmi giidoona kuppharee taanna tookki xuuxoon beege!
55001009	Noon wodiito, biichoo diireeto no tunemmoyich noon ceeggito Yeerine. Noonoo bi ceeggito bi hajee gaboonaa bi wojoonalli, no shuunati gaawa no shuunee naboona toonoone. Ebi bi wojoo bulli yemeenoyee aaf "Kiristoos Yesuus waanaa shage" iqqi nooch immitone.
55001010	Andoo hini wojoo, noon Wodiyachi Yesuus Kiristoosi hini shawee toommooch bi womona bekkatone. Biyoo qitee giidoon aalliitone; bulli yemeenoon kashoona no beeyemmi gommonoo mishiraachee qaaroona gaxxii xalliiqqi bekkiitone.
55001011	Ebichoo ceegee bechacho, wocheeti mishiraachachonaa Yeerichi qaaree dojachona ta tunemmoyich Yeeri taan kaaccitone.
55001012	Ebichi naboyichiye hini xuuxo bullin ta beeggaa beeto; tunaballi ta mulloon bi toommooch ta too'iiti Kiristoosin ta arii beetoyich, wotta hini taach guudiiqqi bi immiti mishiraachee qaaroon ciireexi aabooch beddaahee quyoon hakkemmo bi tunoon ta xiishitoyich yeellataache.
55001013	Kiristoos Yesuusina nooch beeti ikkittinoochee danaa beeti mullee too'iyoonaa maneena'on shunona manjiree beebe! Ta waanee ne waayati gaawa qaaroon tachiqqi getonaa dojoona taan shaahibe!
55001014	Noonna tookkii beeti Yaafa Ayaanee giidoona Yeeri neech guudiiqqi bi immiti mishiraachee qaaroon aaxxi mooyon tuniiree quyabe!
55001015	Isiyee Shawooch beeti kittinneena'o bulli ta waanee boonoshi shokoon arii beeto neene; Fagiloosinaa Hemogeeneesina ara shokitina'ochi daggeexina'one.
55001016	Tunaballi Hoonesifoori Room beddaahee waaqqi, bulli xaa'oon guuddiibee taan qaawii danatone; meeti aaboonoo taan bi kupphiitonaa ta cuchoyich yeello bi qajitonoyich, Doono Yesuus Kiristoosi biinnaa bi kechi asheena'onoyich de'oon wojibe.
55001018	Nallee aabooba Doono Yeeri maaroon biich imbe. Efesoon ta beetee, am shaahoon taan bi gaachato gaata gaawichiqqa arii beeto neene.
55002001	Illa ta bushoocho! Kiristoos Yesuusina tookkii nooch beeti ikkittinoona Yeer waanee danaa beeti wojoona kupphabe!
55002002	Meeti miixeena'ochi aafoochaa ta getee ne waayati mooyo bullin, bareena'oyich dojoon hakkemmi gibaneeti asheena'oyich wotta guudiibe!
55002003	Kiristoos Yesuusich gibaneeti koyachon tunaree taanna tookki xuuxoon beege!
55002004	Ginee koyooch ceegee hammii beeto bulli ara koyoyich biin ceeggiton emirikkoyich gabiyalli, koyoyich ceeggataani asheena'ochi shuunooch giyiqqi bacceyaache.
55002005	Wotta qiiccaa kaachii beeto koniyolla qiiccee doyoon quyaqqi qiicco bi qayi gaata, naaddee wojoon danataache.
55002006	Ebiyoomon wotta goyacho aajiqqi bi gochiti maayoon shiichiqqi bi mamo beda mooyone.
55002007	Doono Yeeri mooyo bullich shalligee mulloon neech immemmone; ebich ebi neech ta gettati mooyon gabibe!
55002008	Mishiraachee qaaroona ta gettaa beetoomon, Yeeri qitii duukkatina'ochi daggoochee bi kichiti, Daawiti yoodoochee shiijati Yesuus Kiristoosin shalligibe!
55002009	Hini mishiraachee qaaroon ashich ta gettatoyich, gondo shuunaton shaahiiqqi taan boonoshi cuyee, xuuxoon beeggaa beeto taane; tunaballi Yeerichi qaaro cuchataanoone.
55002010	Ebiyeenoo Kiristoosichi toommooch boonoshi mullee too'iyoona wodoonaa bulli yemeenee oogee yiiroonon bi waanee danabeete getee kaaccatina'oyicha iqqa hini xuuxo bullin haa'ii beeto taane.
55002011	"Biinna tookkiqqa no qiti gaata, Bulli yemeenoon biinna tookkiree beeyemmo noone;
55002012	Wotta xuuxoonaa du'oonon no haa'ii gaata, Biinna tookkiree taatemmo noone; Biin no nookka gaata, Bi wotta noon nookkemmone;
55002013	Bi toommooch no mullee too'iyoon no qayi gaata, Bi gettiti qaaroon nookko hakkaachemmo bi tunatoyich, Bi gibaneyoo shaddeyaache" getteeti yibbaatoo ibaroone.
55002014	Ebichi hillooch ta gettammon ne waan beeti kittinneena'oyich shalligichibe! Yeerichi qaaree maacee mooyon biishoyich boonoshi haya (naba) gaata waayaa beetina'on shacishalli bi gettemmo, amoonolla gaacaachemmone; ebich boonoshi hayataachemmoyich, Yeerichi aafoochaa guyibe!
55002015	Ibaree mishiraachee qaaroon tachiqqi gettii beeti, bi shuunati shuunoona yeellataani shuunachon tunaree, Yeer waanee gallatoon danoyich kupphabe!
55002016	Yeerin oogiyaani, moochaalli yibbaatoochee wohe! Ebiyoomi yibbaatoo asheena'on beshoon Yeer waanee wokkiiyemmone;
55002017	boonoshi yibbaatoo wodaani mayoochoomon hoocciiniye bi beeto. Heemanoosinaa Faliixoosina ebiyoomon yibbaataa beetina'ochi daggeexina'one.
55002018	Boonoshiyoo "Qitii duukkatina'ochi daggoochee keyo ebiyee aaf ceennii beshatone; illa ebiyee gub qitii duukkatina'ochi daggoochee keyo aalloone" iibee ibaroon muricciqqi, ikkikkeena'oyich beeti Kiristoosichi toommeexi mullee too'iyoon shuurikkii beetina'one.
55002019	Tunaballi koniyolla shuurikkoo hakkaani kechi giimboon Yeeri neechitone; ara giimboo "Yeeri biichina'on arii beetone", wotta " 'Ta, Doono Yeericho taane' " ii beeto bulli gondoochee wohe!" ii beeti mallatachone.
55002020	Wotta ooga ashi kexooch beeti qiiceena'o aachoonaa birawoonoochee baach toonoone boonoshi shuuneeto; arooch mixonaa nuuqqoonoocheenoo shuuneetina'o wotta beetina'one; aroochee ikkikkeena'o aaxxi shuunoyich, ikkikkeena'oo qallaayeeti shuunoyich heechii beetina'one.
55002021	Illa "Kittinnoo taane" ii beeto bulli ebi gonda mooyina'oochee bi qelloon bi xallii gaata, aaxxi qiicoon tunemmone; bi Doonoyich diireeqqi bi Doono biinna shuun bedo, gaawa shuunoo bullich qanniti qiicoon tunemmone.
55002022	Ebich gonda gurimaashittinee qaatoochee wohe! Xalla mulloona Doono Yeerin qollaa beetina'ona tookkiree cadiqittinoon, Kiristoosichi toommooch mullee too'iyoon, maneena'on shunon, asho bullina tookki diggoona beemonoo kupphiiree dabbibe!
55002023	Wotta kaaroon deebemmo bi tunoon ariiree mullaalli tuushee gajiteyoochee wohe!
55002024	Doono Yeerich maddiya beda kittinnoo, asho bullin shiimacho, Yeerichi qaaroon dojoon hakkitonaa haa'iyachonalli, kaarachon tunaaye.
55002025	Bi dojii beeti mooyon hapiya qiiccaa beetina'on shiimoona dojibee ciice. Diq Yeeri ibaroon boonoshi ariiyemmoyich, axaaxee gommoocheenoo bi waan boonoshi wottemmoyich bi daaggi gaata,
55002026	boonoshi mullo yeshee, Daabiloosichi daaggoon ceechiya kashoona beechii boonoshi yechati bi olloochee muriccemmina'one.
55003001	Ebin ariibe! Ciireexi aabo katiniyooba, xuuxiiyemmi yemeeno woyemmone.
55003002	Asheena'o boonoshiyee damba bareena'oyich gabaaneena'o, gija shuneena'o, naadeyachina'o, babbareena'o, naagachina'o, boonoshi nihoonaa indeenoyich de'a getaaneena'o, gallatataaneena'o, Yeerichi yaafa mooyon ee'ii beetina'o,
55003003	ashoon shunaaneena'o, ashich maaroon imon shunaaneena'o, oonachina'o, boonoshi qelloon quyataaneena'o, maac manjeena'o, de'a mooyon shixxii beetina'o,
55003004	ashoon beshii immachina'o, afaafinachina'o, geecachina'o, Yeeriyee beshiiqqi boonoshi qaatee ceechoon shunnii beetina'o tunemmina'one.
55003005	Boonoshiyoo Yeerich goyinnaa beetina'on shaahibeetalli, Yeerichi giidoo boonoshina bi shuunoon boonoshi gonda shuunoona nookkatina'one; eboshi waanee wohe!
55003006	Eboshichi daggoochee ikkikkeena'o ashi kexooch shokii giyiibee, boonoshi yibbaatoona mullaalli maacheena'on nirii beetina'one; ebi ara maacheena'o meeti bari bara qaatoyich boonoshi hajeetee, dofee axaaxoo boonoshi toommooch kiceetone.
55003007	Bulli araddoon waayaa beeheetalli, ibaroon xiishoon cir hakkaaneena'one;
55003008	Muusichi mooyon hapiya qiiccati, Gibicee Shawee allaameena'o tunati Yaaneesinaa Yambareesinochoomon, hinoshi wotta tachii gaboon hakkaaneena'o tunaqqi dacheebee, Kiristoosichi toommooch mullee too'iyoon qajiichii, Yeeri boonoshin dufee, ibaroon hapiya qiiccaa beetina'one.
55003009	Tunaballi ara gutta allaameena'ochi mullee mucco xalla bi arichoomon hinoshichi mullee mucco wotta bullich gaxxeeree bekkemmo bi tunatoyich, ebiyee damba boonoshich kaamataachemmone.
55003010	Tunaballi ne ta dojii beeti doyoonaa ta qocoonon, ta gaboonoo, Kiristoosichi toommooch taach beeti mullee too'iyoonoo, ta haa'iyoonoo, maneena'on ta shunonoo, eboshi bullina ta kupphoonoo,
55003011	ta du'oonoo, ta xuuxoonoo gaawichiqqa beeggato neene. Galaatee Shawooch beeti Antooki Katamoochaa, Iqooniyooni Katamoonaa Lisxiri Katamoonoochaa ta toommooch shaggiti du'oon ta haa'iyoon arii beeto neene; Doono Yesuusiyoo ebi bulliichee taan wodiitone.
55003012	Ebiyoomon Kiristoos Yesuusina tookkii ikkottaqqi yaafeeti qocoona beemon shunnii beetina'o bulli du'emmina'one.
55003013	Tunaballi gondeena'onaa kaayachina'ona boonoshich dacheebee, ashoonoo dachiibee, gonda mooyona beshiiniye boonoshi qeyii beeto.
55003014	Tunatee ne hini yaafeeti qocoon koni koni waanee ne doyito gaata arii beeto neene; ebich waayaqqa ne xiishiti mooyona kuppharee beebe!
55003015	Kiristoosichi toommooch mullee too'iyoona wodoo danaa beeti shalligoon neech imon hakkii beeti Yaafa Macaafeena'on ne bushittinoochee tiijiqqa ariito neene.
55003016	Yaafa Macaafooch kooreeto bulli Yeerichi kashachone; ibaree dojoyich, ciicoyich, mullee kaachoonaa ashich cadiqee gommi dojoonoyich gaaccemmone;
55003017	ebina Yeerich maddii beeti asho, bulli mooyona kiinaallo muricaallo, de'a shuunoo bullin shuuniya qannito bi tunemmoyich gaaccemmone.
55004001	Kiristoos Yesuusi hini shawooch wottaree taatemmo bi tunatoyich, Yeerichi aafoochaa, kashachina'onaa qititina'onochi toommooch nallemmi Doono Yesuus Kiristoosichi aafoochaanoo hini mooyon neech guudiito taane;
55004002	mishiraachee qaaroon ashich bechibe! Yemeeno mashaamitee, mashaamoo bi qajiteenoo, ebina kupphabe! Bulli mooyon haa'iibee, Yeerichi qaaroon dojibee, "Axaaxee shuunoon qayote!" getiree ittibatabe! Kaara ciice! Boyashoo gete!
55004003	Ebin ta gettaa beeto, asho hini gaawa kittinnittinee doyoon qaje bi gettemmi yemeeno woyemmo bi tunatoyichiye. Bari bara ariyoon waayiya waamon qaacharee boonoshi qaatoon ceechemmi dofee dojachina'on boonoshi waan ceegiree kicemmina'one
55004004	Ebich ibaroon waayoochee boonoshi waamon bajemmina'one; aroochee tochee waayoyich shokemmina'one;
55004005	tunaballi ne, bulli gommona ne qelloon quyabe! Xuuxo shagiyooba kupphabe! Mishiraachee qaaree getonoo kuxxaaye! Kiristoosich maddoyich ne waanee qaaweemmi mooyo bullin ceechiree maddibe!
55004006	Hini mooyo bullin neech ta guudii beeto, Yeer waan ta hammemmi aabo katinnitoyichiye; deejoo deejeyoomon ta kasho deejee beetone.
55004007	Gaawati qiiccoon qiiccato taane; ciirooch beddaahee dihaanoon woccato taane; Kiristoosichi toommooch mullee too'iyee doyoonoo manjiiqqa quyato taane.
55004008	Illa echato, Yeeri taach wojiya bi qanniiti cadiqee gubbichoone; aroonoo kaachii nallachi Doono Yesuus Kiristoosi nallee aabooba taach immemmone; bi immemmo, ta ikketoyich baach toonoone; bi womon sharaataa beetina'o bullichiye.
55004009	Kaataree ta waan ne woyemmo tunabe.
55004010	Deemaasi hini yemeenoyich baach beemon shunniqqi taan qajii Tasalonqa hammitone; wotta Qiriqoosiyoo Galaatee Shawooch, Titoosiyoo Dalimaatee Shawooch boonoshi hammiichee,
55004011	Luqaasi baachiye taanna tookkii beeto. Maariqoosi mishiraachee qaaree shuunoona taan degon hakkemmo bi tunatoyich, biinoo yeshi wobe!
55004012	Tikiqoosin Efesoon wochato taane.
55004013	Hach waabee Xiroaadi Katameexi Kaariphoosichi kexooch ta geddati kobbaritoonaa macaafeena'onon, ebiyeenolla gooqqooch kooreetina'on yeshiree wobe!
55004014	Gooshi ukkoo Iskindiroosi oogichii taan xuqqitone; Yeeri bi shuunoon wochiree biich gaaccemmone.
55004015	No gettaa beeti mooyon hapiya oogichii bi qiiccatoyich, ne wotta bi waanee ne qelloon quyabe!
55004016	Batti batti ta taggoyich ikkolla taan gaachataanoon bul qajitina'one; Yeeri ebi xu'oon boonoshi toommooch haddaaye;
55004017	tunaballi mishiraachee qaaroon bechee shuunoo taanna bi ceennemmonaa aagateena'o bulli waayemmonoyich, Doono Yesuus Kiristoosi ta ga'ooch neexaqqi taan kupphiitone; ta toommoochoo gabeeti qitee nalloochee taan echiitone.
55004018	Doono Yesuus Kiristoosi gonda mooyo bulliichee taan echiiyemmone; wodiiree shimaaji bi taatittineech taan giijemmone; bulli yemeenoon oogee yiiroo biich tunabe; tookkona.
55004019	Firikilinaa Aqilinoyich, Hoonesifoorinaa bi kechi asheena'onoyich ta diggiyoon beechibe!
55004020	Eraaxoosi Qorontoosiye bi echato; Xiroofimoosiyoo biiyaa bi getee, Miliixi Katamooch echiito taane.
55004021	Yooyo giyaani beetee, ta waan ne woyemmo tunabe! Ebuloosi, Phuudeesi, Liinoosi, Qelawudinaa hiniich beeti kittinnee maneena'o bullina neen diggii beetina'one.
55004022	Doono Yesuus Kiristoosi neenna tookki tunabe. Yeerichi wojoo ittoshi bullina tookki tunabe.
56001001	Yeerichi maddacho, Yesuus Kiristoosina wocheeti mishiraachacho tunati Phawuloosi taane; ta wocheeto, Yeeri kaaccitina'o boonoshi mulloon Kiristoosichi toommooch too'iiree, bulli yemeenee kashoon quyoyich, gaawati kittinnee qocoona beemoyich ibaroon boonoshi ariiyemmoyichiye; ebi Kiristoos Yesuusichi toommooch mullee too'iyoonaa ibaroon ariyoona bulli yemeenee kashoon danee gibanee toommooch neexatone; ebi kashoyichoo kootaanee Yeeri, yemeeno bulliyee aaf gibanikkitone.
56001003	Bi daaggiti yemeenooba, noon Wodiyachi Yeeri gettitoomon taach bi guudiiti wochoona bi qaaroon gaxxiye.
56001004	Hini wocho Kiristoos Yesuusichi toommooch mulloon no too'iyoona ibara ta bushoo tunati Titoosich bede; no Nihoo Yeerinaa noon wodiyachi Kiristoos Yesuusina waanee wojoonaa diggoona neech tunabe
56001005	Qerixeesee Shawooch neen ta echiiti naboo, neech ta gettatoomon echati shuunoon ne ceechemmoyich, Katamoo bulliich beeti kittinnee guuphoyich geeneena'on kaaciree shuunoyich ne neechemmoyichiye.
56001006	Kittinnee guuphi geeno tunemmi asho, gonda mooyona oonneyaano, ikka mechacho, boonoshi mulloon Kiristoosichi toommooch too'iiti, gonda qocoonaa wochee waayee qayona taggeyaani bushiishacho tunabe.
56001007	Hini ara kittinnee guuphon yaabii qeejii beeti geeno Yeerichi shuunoon kaachi bi shuunemmoyich, gonda mooyona oonneyaano, babbarataano, kaataa kaarataano, mashataano, damoo gufeyaano, gijoon hiriggaano tunabe;
56001008	wotta iibboon iibbii beeto, de'a mooyon shunnii beeto, bi qellee ariyacho, kaamoo, Yeerich diireeto, bi qelloon quyacho tunabe.
56001009	Gaawati kittinnee doyoona bi ciiccemmoyich, wotta gaawa doyoon shixxii beetina'on bi xoobiiyemmoyich, ibara doyoo beeti, gibaneeti qaaroon manjiiree yeshe.
56001010	Ishichiqqa neech ta gettaa beeto, gaawa kittinnee doyoyich de'a getaaneena'o, baada hayachina'onaa (nabachina'onaa) dachachina'ona, eboshiyeenolla "Ayihudeena'ochi calloon ceechibote!" ii beeti meeti asheena'o beetoyichiye;
56001011	areena'oo "Ebina gijoon danemmo noone" iqqi yeellii beeti gaboona tiyiqqi tunataani mooyon ashich dojiibee, ikkikka kechi asheena'o bullin hapiqqi Kiristoosi toommeexi boonoshi mullee too'iyoon aallii beetina'one; ebich hini asheena'o hini dachee doyoon boonoshi gamichaachemmoyich baye!
56001012	Wonna Qerixeesee Shaweexi ikka keemachi uro "Qerixeesee Shawee asheena'o bulli aaboon koottii beetina'o, gonda cooxoomina'o, maayi buujeena'onaa shuuna biisheena'onaniye" iqqi,
56001013	bi miixati miixittino ibaroone. Ebichi naboyich Ayihudeena'ochi tochoonaa ibaree qaaroyich de'a getaani dojachina'o "Tuniibote!" iqqi boonoshi gettii beeti mooyonon "Elliyaahotine!" gete! Kiristoosichi toommooch mullee too'iyoona boonoshi manjemmoyich manjii ittibatabe!
56001015	Boonoshi mulloon Kiristoosichi toommooch too'iiqqi xallatina'oyich mooyo bulli xalloone; tunaballi ee'aqqi boonoshi mulloon Kiristoosichi toommooch too'iyaaneena'oyich xalloo tunemmi amolla aalloone; axaaxoo boonoshi gaboonaa boonoshi mulloonon ee'iitone.
56001016	"Yeerin arii beeto noone" iqqi xalla yibbaataa beetina'one; tunaballi Yeerin tiyaarii beetina'onaa biich de'a getaaneena'ona, ikka de'a mooyon shuunoyicholla bedaaneena'oo boonoshi tunatoyich, boonoshi shuunaa beeti shuunoona Yeerin nookkaa beetina'one.
56002001	Tunaballi ne, gaawa kittinnittinee doyoyich mashaamiton dojibe!
56002002	Geena anaamina'o dag tateena'o, gaxa maggeena'o, boonoshi qellee ariyachina'o, Kiristoosichi toommooch mullee too'iyoonaa maneena'on shunona, haa'iyoonoo kuppheena'o boonoshi tunemmoyich ciice!
56002003	Ebiyoomon wotta geena genneena'o boonoshi qocoona Yeerich diireetina'o, oonaaneena'o, wodda woyinee uyoon wotaaneena'o, de'a mooyon dojii beetina'o boonoshi tunemmoyich ciice!
56002004	Ebin boonoshi tunii gaata, Yeerichi qaaro naaggeyaachemmoyich, gurimaasha maacheena'on dojemmina'one; boonoshi dojemmoo boonoshi keneena'onaa boonoshi bushiisheena'onon shunnii beetina'o, boonoshi qellee ariyachina'o, kiinaalli xalleena'o, boonoshi kexooch shuunaa beetina'o, maaci de'eena'o, boonoshi keneena'oyich de'a ii beetina'o boonoshi tunemmoyichiye.
56002006	Gurimaasha anaamina'o ebiyoomon boonoshi qellee ariyachina'o boonoshi tunemmoyich ciice!
56002007	No dabbii beeti kittinnittinee doyoon shixxii beeti asho no shigoon bi gondiiyemmi mooyon muccaree bi yeellemmoyich, bulli gommona gaawaton shuunabee de'a mooyon bekkiyacho tunabe! Ne dojii beeti doyoona de'a moochacho, gaxa maggoo, koniyolla oonon hakkaani iiwa yibbaatacho ne tunoon bekkiibe!
56002009	Boonoshi mulloon Kiristoosichi toommooch too'iiti guunina'o noon Wodiyachi Yeerichi doyoon bulli gommona gallatiyoyich, boonoshi doonina'oyich de'a boonoshi gettemmoyich, amee gommonolla boonoshin boonoshi emirikkemmoyich, boonoshi yibbaatoon yexaanoon, gaayaanoon, bulli gommona gibaneetina'o tunoon boonoshi bekkiiyemmoyich ciice!
56002011	Ebi bullin kittinneena'o tunii beeti naboo, Yeeri asho bullin wodiyoon hakkemmi wojoon bi gaxxitoyichiye.
56002012	Ebi wojoo noon dojii bi beeto, axaaxee shuunoonaa hini shaweexi mooyon qaatoonon qayiree, no bulli gibanaa beeti, diireeti emiree aaboon quyabee, and hini yemeenee daggooch no qellee ariyoona, cadiqee shuunoonaa yaafeeti qocoona no beeyemmoyichiye. Ara diireeti emiree aabo noon Wodiyachi Qaabba no Nuggushoo Yesuus Kiristoosi oogee yiiroona waaree bi bekkemmi aaboone.
56002014	Biyoo axaaxoo bulliichee noon biishiya, wotta de'oon shuuniya qaatii beeti, biich tunemmi asheena'on xalliiya noocha iqqi bi kashoon beshiiqqi immitone.
56002015	Ebin Yeeri neech immiti hakkoona getiree ciice! "Axaaxee shuunoon qayote!" getiree ittibatabe! Koniyolla neen hoxaaye.
56003001	Ne waan beeti kittinneena'on, iraasheena'onaa ukkureena'onoyich hajee beetina'onaa de'a ii beetina'ona, de'a shuunoo bullichoo qannitina'o,
56003002	koninolla oonaaneena'o, hayoochee (naboochee) wokkitina'o, shiimachina'o, asho bullich de'ittinoon bekkii beetina'o boonoshi tunemmoyich shalligichibe!
56003003	"Ebin tuniibeete" ta ii beeti naboo ebine; ebiyee aaf no wotta mullaallo, Yeerich de'a getaano, dachee beeto, emiroo danemmi gommo bullin qaawiibee, "No qaatoon ceechibone" ii beeti gaboyich guunochoomon hajee beeto, gonda moochacho, ashi wodoon shixxaa beeto, ashoona shixxee beeto, noonnaa noonna matee beeto noone;
56003004	tunaballi noon Wodiyachi Yeeri bi de'ittinoonaa ashee bi shunonon bi gaxxiyooba,
56003005	noon bi wodiito bi maaree beshoonalli, no shuunati cadiqee shuunoona toonoone; noon bi wodiito guttinnee shiijoon no danati machoonaa Yaafa Ayaanee andriyoonaniye;
56003006	ara Ayaanoon noon Wodiyachi Yesuus Kiristoos waanaa no toommooch ceenona kindiihe;
56003007	ebin bi tuniito, bi wojoona noon axaaxaalli cadiqoon tuniiree bi gibanikkiti bulli yemeenee kashoon nooch bi immemmoyichiye.
56003008	Ebi bullich bi qaaro gibaneetone; boonoshi mulloon Yeerichi toommooch too'iiti asheena'o de'a shuunoon shuunoona boonoshi kupphemmoyich, eboshin gaawichiree gete! Ebi mooyo de'oone; asho bullichoo gaaccemmone.
56003009	Tunaballi mullaalli tuushittinee gajiteyoochee, qaabbachina'ochi shigee haddoochee, hayoochee (naboochee), callee naboona tiyii beeti kaaroochee wohe! Eboshi bulli gaacaani duubeena'one.
56003010	Kittinneena'ochi daggooch giyiqqi barbarittinoon hallii beeti uro xummaqqi axaaxee bi shuunoon ariibe! Bi shuunaa beeti shuunoo bi toommooch nallemmone. Ebich ara uroon "Hini ne shuunaa beeti shuunoon qaye!" getiree ikkaa guttaa ne ittibatatee bi mawi gaata, biyee wohe!
56003012	Hini yooyon Niqoophilooni Katamoochaa kichiya ta gabii beetoyich, Ariximoonin oohee Tikiqoosin ne waan ta daachii gaata, ta waan kaataree wobe!
56003013	Wottoo callee ariyachi Zemaasinaa Aphiloosinon gommoochaa boonoshi iriteyaachemmoyich, bulli mooyon ceechi imiree kaata deene!
56003014	No asheena'o wotta aafaalloon tunaree boonoshi echataachemmoyich, boonoshich qaawii beeti mooyo beeyemmoyich buushaarachi shuunee yeshon doyibeete.
56003015	Taanna tookkii beeti kittinneena'o bulli neen diggii beetina'one. Shunnati kittinnee no maneena'oyich no diggiyoon bechibe! Yeerichi wojoo ittoshi bullina tookki tunabe.
57001001	Kiristoos Yesuusichi qaaroon ta geti naboona cuchati Phawuloosi, no shunnaa beetonaa noonna tookkii Kiristoosich maddii beeti Filimoonich, ne kexooch kicee beeti kittinnee guuphoyich, no manee Afiyabich, noonna tookkii Kiristoosichi shuunoona ginee naayoomo tunati Akiphich, no Nihoo Yeerinaa no Doono Yesuus Kiristoosinochi wojoonaa diggoona ittoshich tunabe. No manoo Ximootiyoosiyoo tookkii ittoshin diggiitone.
57001004	Shunnati ta manoo Filimoono! Yeerina yaafeeti asheena'o bullin ne shunonaa Doono Yesuusichi toommooch mullee too'iyoona ne manjoonon waayaqqa corootoona neen gabiibee ta Nuggushoo Yeerin gallataa beeto taane.
57001006	Kiristoosina tookkii nooch beeti ikkittinee naboona Yeeri nooch immiti gaawa mooyo bullin ne shalligemmoyich, wotta Yesuus Kiristoosichi toommooch ne mullee too'iyoona, noonnaa neennochi ikkittino Kiristoos Yesuusich aafoon bi aafemmoyich Yeerin qollaa beeto taane.
57001007	Shunnati ta manoocho! Yeerichi asheena'o mulloon kashiito neene. Ebich Yeerichi asheena'on eechii ne shunnaa beetoyich ne shunoona oogichii emirito taane; oogatonoo goggato taane.
57001008	Ebi shaahoon Yeerichi asheena'on ne shunnaa beetoyich, Yeeri ne waanee qaawii beeti mooyon neech getoyich Kiristoosichi gommona amoomon wodda aafee kuppho taach bi beeteenolla,
57001009	geeno tunati ta Phawuloosi Kiristoosichi gumbacho, andoo wotta Kiristoos Yesuusichi qaaroon ta getti naboona cuchato, neen ta shunnaa beetoyich neen qollahoye.
57001010	Hini cuyee kexooch cuchaqqa beebee, Kiristoosichi qaaree gommona taach bushoo tunati Anaasimoosichon neen qollaa beeto taane.
57001011	Ebiyee aaf neech gaacaanoone; tunaballi and ne ikketoyich baach tunataanoon, taachoo wotta gaaccemmone.
57001012	And biin ne waan daachii beeto taane. Ta kashoona tachiqqaaniye biin ta shunnaa beeto.
57001013	Tawoo mishiraachee qaaroon ta geti naboona cuchaqqa ta beetee, ne qoodoon taan bi gaachemmoyich ta waan biin echiyoon ta shunnateenolla,
57001014	ne ariqqittino ne daaggoonalli bi tunemmo, giidoona bi tunataachemmoyich ne daaggaanoon amoonolla tuniyoon qaawaano taane.
57001015	Anaasimoosi giishacha aaboyich baach ne waanee baritone. Ebin bi tunato, wochinnoon wottaree bulli yemeenoon neenna tookki bi beeyemmoyich shaahiye.
57001016	Illa ebiyee bek neech guunoomon baach tunataache; tunaballi Doono Yesuusina tookkii taach beeti ikkittinoona shunnati manoon taach bi tunatoyeena, neechochi guunoyee beshoon shunnati manoon amoyich tunataache?
57001017	Illa taan nuuchoomon tuniiqqa ne ciini gaata, taan tuniiree ne kexooch biin giijibe!
57001018	Neen bi xuqqiti amashee mooyolla bi bee gaata, oohee bi toommooch hiishoo bee gaata, ebin ta toommooch dufe!
57001019	"Ta Phawuloosi, ta neech qoccemmo taane" iqqa ta kishoona koorito taane; ebiyee damba taach Kiristoosin ne danati kashee hiishoo ne toommooch beetone getaache.
57001020	Ebich ta manoocho! Doono Yesuusicha getiree ne ariqqemmo tunabe. Kiristoosicha getiree ta mulloon kashiibe!
57001021	Ta gettatoyee beshoon tuniiyemmo ne tunoon ariiqqa de'a ne gettemmonoo gibanaqqa koorii beeto taane.
57001022	Ebichi toommooch ta daakkemmo wotta ta kashemmi kexonoo taach qanniibe! Yeeri ittoshi qollati qolloon waayaree ittoshi waan taan wochi daachiiyemmo bi tunoon gibanaa beeto taane.
57001023	Kiristoos Yesuusichi naboona cuyee kexooch taanna tookkii cucheeqqi beeti Ephaafiri neen diggiitone.
57001024	Ebiyoomon wotta taanna tookkii shuunnaa beeti Maariqoosi, Asxiroosi, Deemaasinaa Luqaasina neen diggiitina'one.
57001025	No Doono Yesuus Kiristoosichi wojoo ittoshina tookki tunabe.
58001001	Wonnee yemeenoochee tiijiqqi, Yeeri wodda kaalloon bari bara gommona no qaabbachina'oyich keemachina'ochi noonoona gettiye.
58001002	And hini yemeenee ciiroochaanoo nooch bi gettito, bulli mooyon bi kishooch tuniiya bi kuxxiti, wotta shawoonaa shimaayoonon biinna bi halliti bi Bushoonaniye.
58001003	Biyoo woriganikkiti Yeerichi oogee yiiree bekkoonaa bi shuriyoonochi shaahoona tunaachii, bulli mooyon giidachi bi qaaroona deggiibee, no axaaxoon bi xalliitoyee gub, shimaayooch Yeerichi oogee yiiree qannooch kotahe.
58001004	Yeeri bi bushoyich maraakeena'oyee beshaa beshiti shigoon bi immitoomon, ebiyoomon biin ebi ara maraakeena'oyee beshaa beshoon tuniitone.
58001005	Shimaaji maraakeena'ochi daggoochee konichiye Yeeri "Ta and 'Ne, ta Bushoo neene' iqqa gettato taane" bi ito? Wotta konichiye "Ta biich Nihoo tunemmo taane; biyoo taach Bushoo tunemmone" bi ito?
58001006	Wotta Yeeri Qaabba bi Bushoon hini shawooch wochaa bi deejiyooba, "Yeerichi maraakeena'o bulli biich goyinnabeete" iye.
58001007	Yeeri shimaaji maraakeena'ochon gettiibee, "Bi maraakeena'on yongoomina'on, Bi wocheyachina'onoo conjii beeti qaaqqoomina'on tuniiyemmone" iye.
58001008	Tunaballi Yeeri bi Bushoochon gettiibee, "Nuggushoo Yeero! Ne taatee qeeno bulli yemeenoon beeyemmone; Ne taatittinee daggooch beetina'o bullin tatoona qeejihine.
58001009	Cadiqoon shunnatine; hukkoon shixxatine; Ebich ta Yeeri ne Nuggushoo ne nuucheena'oyee ne beshemmoyich neen oogiiqqa emirikkiyoye" iye.
58001010	Daakkiqqinoo, "Doonocho! Shiichiqqa shawoon neechitine; shimaayoo ne kishee shuunoone;
58001011	Boonoshi bulliyoo aallemmina'one; tunaballi ne beeyemmo neene. Boonoshi bulliyoo qoraddoochoomon geenemmina'one.
58001012	Boonoshin bullikkoochoomon qoddemmo neene; boonoshiyoo shaddeeyemmina'one; Tunaballi ne halla neene; shaddeyaachine; ne beemi yemeeno ciirataache" iye.
58001013	Tunaballi maraakeena'ochi daggoochee konichiye Yeeri "Neen kochii beetina'on ne baatooch ta dichimmi wottoon ta qannooch kotabe!" bi ito?
58001014	Maraakeena'o bulliyoo Yeeri wodiiyemmi asheena'on boonoshi gaachemmoyich wochee beetina'o, Yeerichoo maddii beetina'o tooneena'ona?
58002001	Ebich no waayati ibaree qaaroochee shokiree diqqoona aacona manjati ashoomon no tunataachemmoyich, beshoon no qelloon quyabone.
58002002	No qaabbachina'oyich maraakeena'o gettiti qaaro manjoone; ara qaaroon shaaddatonaa de'a getaache ito bullinochi toommooch tato tunati beda nalloo nalleetone.
58002003	Ebich nowochi, ebiyoomi woriganikkiti wodoon no qayana gaata, aabichiree muricon hakkehone? Ebi wodeechon shiichiqqi gettito Doono Yesuusine; waayatina'oo ebi ibaroo bi tunoon nooch manjiitina'one.
58002004	Arooba Yeeri mallatoonaa woriganikkiti mooyonon, bari bara gaakkachi mooyonoo bi shuunoona, bi bi qelloona bi daaggitoomon, Yaafa Ayaanee wojoonoo qoodoona boonoshina tookkii miixatone.
58002005	Asheena'o beeyemmi, gub woyemmi andra shawoon, aroo no gettaa beeti shawoon maraakeena'oyich hajiyaanoone.
58002006	Tunaballi ikka asho Yaafa Macaafooch ikka xaa'ooch ishichitone:- "Biin ne gabemmoyich asho amashoone? Oohee biin ne ciinnemmoyich ashi bushoo amashoone?
58002007	Maraakeena'oyee giishacha wottoon baach shapiihine; oogee yiiroonaa oogoonon biich immahine; [ne hallitina'ochi toommooch biin iraashiihine;]
58002008	Bullin biyee deshoon tuniiqqa biich hajiihine" iqqi miixatone. Bullin biyee deshoon tuniiqqi biich bi hajiihooba, ikka mooyonolla echiyaanoone; tunatee and bulli mooyo biich hajeeto bi tunoon bat beegaano noone.
58002009	Tunaballi Yeeri bi wojoona asho bullicha getiree bi qitemmoyich bi tuniiti, giishacha wottoon baach maraakeena'oyee bi shapiiti, qitee xuuxoon bi beeggitoyich, oogee yiiroonaa oogoonon biich bi immiti Yesuusin beeggahone.
58002010	Bulli mooyon halliti, bulli mooyo biich beeti Nuggushoo Yeeri meeti bushiisheena'o bi oogee yiiroochee boonoshi qoodeeyemmoyich deeba qaawiye; ebich "Yesuusi wodooch boonoshin shaggiibe" iqqi bi toommooch shaggiti xuuxoona beddito bi tunemmoyich Yeeri tuniyoo tatoone.
58002011	Yaafii beetonaa yaafee beetina'o bullina ikka Nihoo Yeerichi bushiisheena'one; ebichi naboyich Yesuusi "Ta maneena'ote!" iqqi ceegoyich yeellataanoone.
58002012	Ebich ishichiye:- "Ne mooyon ta maneena'oyich gettemmo taane; Neech goyinniya kicee beetina'ochi daggoochaa shoddoona neen gallatemmo taane" iye.
58002013	Daakkiqqi wotta, "Yeerin gibanaa beeto taane" iye. Daakkiqqinoo wotta, "Ebiyoche, taannaa Yeeri taach immiti bushiisheena'ona!" iye.
58002014	Illa ebi bushiisheena'o meenon tahati asheena'o boonoshi tunatoyich, Yesuusiyoo wotta boonoshichoomon meenon tahati ashoon tunahe. Ebin Yesuusi tunato, bi qitoona ashoon wuxee hakkoo biich beeti Daabiloosin ebi bi hakkoon bi mucciiyemmoyichiye;
58002015	wotta boonoshi beemi yemeeno bullin qitoyich boonoshi shattitoyich guunoomo tunaqqi cuchaqqi beetina'o bullinoo biisha bi kichemmoyichiye.
58002016	Ebina Abrahamichi yaroon gaachahalli, maraakeena'on toonoone.
58002017	Ebich asheena'ochi axaaxoon maariiya, Yeerich bi maddoona ariqqachonaa gibaneetona tunati qeeshee guudo bi tunemmoyich, mooyo bullina bi maneena'on shaahoo biich qaawiitone.
58002018	Yesuusi bi qelloona Daabiloosi biin gondoon shuuniiya bi qiiccatee xuuxoon bi beeggitoyich, and Daabiloosi boonoshin gondoon shuuniiya bi qiiccaa beeti asheena'on gaachoon hakkiye.
58003001	Ebich noonna tookkii Yeerina ceeggaqqi yaafeeti ta maneena'ote! Ibariiqqa no miixaa beeti mooyo bullina noon gaachiya wocheeti mishiraachachonaa qeeshee guudoona tunati Yesuusin gabibote!
58003002	Muusi wotta Yeerichi asheena'on yaabiibee bi tuniiti mooyo bullina gibaneeto bi tunatoomon, ebiyoomon Yesuusiyoo ebi shuunoyich biin iraashiiti Yeerich gibaneetone.
58003003	Kexon haggii beeti asho ebi ara kexoyee beshi oogo biich beemoomon, ebiyoomon Yesuusi Muusiyee beshiti oogee yiiracho tun bi bedon Yeeri gettitone.
58003004	Kexo bullich biin haggiti asho beetone; tunaballi bulli mooyon shuunato Yeerine.
58003005	Muusi gub Yeeri gettemmi mooyoyich miixoo tuniya Yeerichi kechi asheena'o bullichi daggooch aafee bushoochoomon gibaneetone.
58003006	Tunaballi Kiristoosiyoo Yeerichi kechi asheena'o bullichi toommooch bushoochoomon gibaneetone. No wotta noon aafo kupphii beeti, geecii beeti gibanoon [ciirooch beddaahee manjiiqqaa] no yeshi gaata, Yeerichi kechi asho noone.
58003007	Ebich Yaafa Ayaano gettii beetoomon, "Hanaach Yeerichi qaaroon ittoshi waaya gaata,
58003008	ittoshi qaabbachina'o barahooch beebee, 'Noon kaarehashi oohee cikki qajehe?' iqqi, Yeerichi toommooch hukkoon boonoshi shuunahooba, boonoshi mulloon muumiitina'one. Ittoshi wotta ebiyoomon ittoshi mulloon muumiyaahotine!
58003009	Yeeri ishichiye:- 'Aabba naton boonoshich ta shuunati shuunoon beeggitina'o boonoshi tunateenolla, taan "Noon kaarehashi oohee cikki qajehe?" iqqi, ta toommooch hukkoon shuunatina'one.
58003010	Ebich ara shiijaroon kaarahoye; "Bulli aaboon taan dabboon qajiyeete; ta gommon ariyaaneena'one" iyoye;
58003011	Ebiyoomon "Boonoshi kashemmoyich imma ta gabiti shawooch ciroona giyaacheete" iqqa kaaroona wogahoye' itone."
58003012	Ta maneena'ote! Beeyachi Yeerin qajiiyemmi, Yeerichi toommooch mullee too'iyoon bajemmi gonda mullo diqqich ittoshi daggoochee ikkoyicholla bi beetaachemmoyich, ittoshi qelloon quyabote!
58003013	Tunaballi ittoshi daggoochee kittinnoo koniyolla axaaxoona dacheeree mulli manjoo bi tunataachemmoyich, "Hanaacha" getee bi ceeggee bee gaata, qemi qemona ittoshinaa ittoshina ikkoo baroon kupphiibe.
58003014	Shiichiqqa Yeerichi toommooch mulloon no too'iihooba, nooch beeti mullee too'iyoon ciirooch beddaahee manjiiqqa no yeshi gaata, Kiristoosicho tunato bullin qoodeyacho noone.
58003015	Yaafa Macaafooch getteetoomon, "Hanaach Yeerichi qaaroon ittoshi waaya gaata, Ittoshi qaabbachina'o Yeerichi toommooch hukkoon boonoshi shuunahooba, Boonoshi tuniitoomon, ittoshi mulloon muumiyaahotine!"
58003016	Yeerichi qaaroon waayaachii, bi toommooch hukkoon shuunatina'o aaboshine? Muusina yaabeeqqi Gibicee Shawoochee kechitina'o bulli tooneena'ona?
58003017	Aabba naton Yeeri boonoshi toommooch kaaratina'o, aaboshine? Axaaxoon shuunaqqi boonoshi dubano barahooch dihii echatina'o, tooneena'ona?
58003018	"Boonoshi kashemmoyich imma ta gabiti shawooch giyaachemmina'one!" iqqi Yeeri wogati asheena'o, aaboshine? Yeerichi toommooch hukkoon shuunatina'o tooneena'ona?
58003019	Illa boonoshi mulloon Yeerichi toommooch too'iyoon boonoshi qajitoyich, Yeeri imma bi gabiti shawooch gimon hakkaaneena'o boonoshi tunoon beeggahone.
58004001	Illa Yeeri no kashemmoyich imma bi gabiti xaa'ooch no giyemmoyich gibano nooch beetone; diqqich ittoshi daggoochee koniyolla bedaano tunaree bi danataachemmoyich shatone.
58004002	Isra'eeleena'o barahooch boonoshi beehooba mishiraachee qaaro boonoshich getteetoomon, noochoo getteetone; tunaballi mulloon Yeerichi toommooch too'iyaaneena'o boonoshi tunatoyich, boonoshi waayati qaaro amoonolla boonoshich gaacaanoone.
58004003	Illa no mulloon Yeerichi toommooch too'iiti no, Yeeri no kashemmoyich imma bi gabiti xaa'ooch giyaa beeto noone. Yeeri tuniiya bi gabiti gaboo shawoonaa shimaayoona halleetoochee tiijiqqi ceeno bi tunateenolla, Yeeri "'Boonoshi kashemmoyich imma ta gabiti shawooch giyaachemmina'one" iqqa kaaroona wogato taane bi itoomone.
58004004	Shabaattinnee qemichon Yaafa Macaafooch ikka xaa'oochaa Yeeri shawoonaa shimaayoonon halliqqi, shabaattinnee qemooba bi shuunati shuunoo bulliichee kashahe" itone.
58004005	Wotta Yaafa Macaafooch bara xaa'oochaa Yeeri "Boonoshi kashemmoyich imma ta gabiti xaa'ooch ciroona giyaachemmina'one" itone.
58004006	Illa shiichiqqi mishiraachee qaaro boonoshich getee waayatina'o de'a getaache boonoshi itoyich, ara boonoshi kashemmoyich Yeeri imma gabiti xaa'ooch giyaaneena'one; tunaballi arooch boonoshi giyemmoyich Yeeri daaggiti ikkikkeena'o beetina'one.
58004007	Ebin no arii beeto, Yeeri "Hanaacha" iqqi ikka bara araddoon wochinnoon bi taajatoyichiye. Wodda yemeenoyee gub Yaafa Macaafooch Daawitichi noonoona ebichon gettiibee, "Hanaach Yeerichi qaaroon ittoshi waaya gaata, ittoshi mulloon muumiyaahotine!" itone.
58004008	Yaasi Yeeri gibanikkiti gommona boonoshin bi kashiito gaata, Yeeri aroyee gub bara araddeechon getaacheshone.
58004009	Illa Yeeri bi shuunoo bullin ciichiqqi, shabaattinnee qemooba bi kashatoomon, ebiyoomon Yeerichi asheena'oyich boonoshi kashemmi aabo beetone.
58004010	Yeeri gibanikkiti xaa'ooch giyiti asho, Yeeri bi shuunoo bullin ciichiqqi bi kashatoomon, biyoo wotta bi shuunoochee kashatone.
58004011	Illa ebi areena'o de'a boonoshi getti qayi naboona boonoshi dihitoomon koniyolla bi dihaachemmoyich, Yeeri nooch bi immemmi kashee xaa'ooch gimoyich kupphabone.
58004012	Yeeri gettiti qaaro beeyachone; Yeeri bi gabiton ceechii beetone; gutta baddaa gayireeti sheefoyee beshi acone; kashoonaa ayaanoonochi daggooch, achee quumee kocoonaa haashoonochi daggooch hottii giyiqqi, boonoshi barbarimmi wotton kochii beetone; mullee gaboonaa qaatoonon gaxxiqqi gondoonaa de'oonon barbariiqqi nallii beetone.
58004013	Halleeti mooyina'o bulli Yeerichi aafooch xalla bekkatina'oalli, bi aafooch aacheeti, opeeti ikka mooyolla aalloone; Yeerichi aafoochaaniye no shuunati mooyo bullich no echeeyemmo.
58004014	Illa shimaayoon beshaqqi Yeer waan giyiti, bulliyee beshiti qeeshee guudo, Yeerichi Bushoo Yesuusi nooch beetone. Ebich ibariiqqa no mulloon no too'iiti mooyon manjiiree yeshone.
58004015	Axaaxoon baach shuunataachalli, bulli gommona noochoomon Daabiloosi biin gondoon shuuniiya qiiccatee beeggitone; ebich no maraato biich waayeyaani, qeeshee guudo toonoone.
58004016	Illa Yeerichi ariqqittinoon no danemmoyich, wotta nooch qaawiihooba, noon gaachemmi bi wojoon no deqqemmoyich, wojoon immii beeti Yeerichi aafooch gaabbaanoon giddabone.
58005001	Qeeshee guudo bulli, asheena'o shuunati axaaxoon wokkiyoyich buuroonaa deejoonon bi giddiiyemmoyich, ashi daggoochee Yeeri biin kaacciqqi, Yeerichi maddee shuunoo bullich asheena'ochi qoodoon neechiye.
58005002	Ebi ara qeeshee guudo bi qelloona wotta meeno tahati asho bi tunatoyich, tuushoo tunaqqi muriccii beetina'oyich ariqqoon hakkiye.
58005003	Ebich asheena'ochi axaaxoyich deejoon Yeerich bi giddii beetoomon, ebiyoomon bi qelli axaaxee deejoon wotta giddiyoo biich qaawiihe.
58005004	Haroonin qeeshee guudo bi tunemmoyich kaaccito, Yeerine; ebiyoomon Yeeri kaaccitoyee beshatee, koniyolla qeeshee guudoon tunee oogoon bi qellich qaawiree danemmo aalloone.
58005005	Ebiyoomon Kiristoosi wotta "Qeeshee guudo tunabana" iqqi bi qelloon oogiyaanoone; tunaballi Yeeri biich "Ne ta Bushoo neene; hanaach neech Nihoo tunato taane" iye.
58005006	Ebiyoomon Yaafa Macaafooch bara xaa'oochaa wotta "Malkacadiqi qeeshee guudo bi tunatoomon, Ebiyoomon ne bulli yemeenoon qeeshee guudo neene" iye.
58005007	Yesuusiyoo hini shawee toommooch bi beehooba, qitoochee biin wodiyoon hakkemmi Yeer waan oogati eefonaa acimoona corootoonaa qolloonon giddiihe; bi qelloon giishiiqqi Yeerich bi hajeetoyich, Yeeriyoo waayahe.
58005008	Amoomon Yeerichi Bushoo bi tunateenolla, bi toommooch shaggiti qaa'i mooyona Yeeri "Tuniibe!" iti mooyo bullin tuniyoon doyiye.
58005009	Ebi bullin bi ceechitoyee gub, biich de'a ii beeto bullich bulli yemeenee wodoon immii beeto tunatone.
58005010	Yeeri "Malkacadiqi qeeshee guudo bi tunatoomon, ebiyoomon qeeshee guudo neene" iqqi gettitone.
58005011	Yesuusi Malkacadiqichoomon qeeshee guudo bi tuneechon ta gettemmi wodda mooyo beetone. Waayoyich ittoshi waamo qecheyaano bi tunatoyich, ebin ittoshich ama immi qaaroona biishiree ta gettemmo gaata oogaton taach maggatone.
58005012	And ebichi wottoon bareena'on dojiya bedo ittoshine; tunaballi ikka asho ittoshich Yeerichi wochoon bat ikka getiree xepphooch beeti mooyina'on bi dojemmoyich wochinnoon ittoshich qaawiihe. Kuppha maayoon ittoshi maayemmi qoodoon gaggara bushiishoochoomon bat ittoshich qawii beeto ejoone.
58005013	Bat ejo biich qaawii beeto bulli gaawatonaa gondoonon bariiqqi doyaani gaggaroomone;
58005014	tunaballi kuppha maayo qaawii beeto, gaawatonaa gondoonon bariiqqi doyiti, mullachi, ariiti asheena'oyichiye.
58006001	Kiristoosichi mooyon gettii beeti aafi wocho, ebiyoo axaaxoochee xalliyoon hakkaani, gaacaalli doyoochee wottaqqi, mulloon Yeerichi toommooch too'iyeechon, aacona afaalleyeechon, ashoon diiroyich kishoon bi shimbooch kotiyeechon, qitii duukkatina'o keyichon, Yeeri nallemmi bulli yemeenee nalleechon dojoone. Ebi ara aafi wochoon wochinnoon tiiji geti beeyaayone. Ebi aroon qayiichi, mullachi ariiti asheena'oyich tunemmi doyooch beshabone.
58006003	Yeerichi daaggoo bi tuna gaata, ebin tuniiyemmo noone.
58006004	Ikka wottoon Yeerichi wocho ibaroo bi tunoon ariitina'on, Yeerichi wojoochee quupphii beeggitina'on, Yeerichi Yaafa Ayaanoochee qoodeyacho tunatina'on,
58006005	Yeerichi qaaro gaawato bi tunoon ariiqqi, gub woyemmi yemeenooch Yeeri taatemmi giidoon quupphii beeggitina'on,
58006006	aroyee gub qajii wottaqqi nookkatina'on, wochinnoon Yeer waan wochiqqi boonoshin andriyoo hakkeyaanoone; Ebiyoo, Yeerichi Bushoon wochinnoon boonoshi yooddii beetoyich, ashi aafoochoo boonoshi giishii beetoyichiye.
58006007	Wodda kaalloon bi toommooch dihii beeti amiyon uchaa beeti, biin gochii beetina'oyich maayoon collii beeti shawe Yeer waanee diiroon danemmine;
58006008	tunaballi angixonaa guccinonon bi collii gaata, gaacaalleene; Yeerina upeeyaniye bi ii beeto; ciiroochaanoo qaaqqoona miccemmine.
58006009	Tunaballi ta shunachina'ote! Ittoshich ebiyoomi magga qaaroona ta gettateenolla, Yeerina wodiqqi ittoshi danati wojoo beshaa beshoo bi tunoon xiishito taane.
58006010	Yeeri cadiqoone; Yeerina yaafeeti kittinneena'on ittoshi deggitoyich, and beddaaheenoo ittoshi deggii beetoyich, ittoshi shuunati shuunoonaa biich ittoshi bekkii beeti shunoonon battataache.
58006011	Kiristoosichi toommooch mullee too'iyoonaa haa'iyoona Yeeri gibanikkiti mooyon danaa beetina'ochoomon ittoshi tunemmoyichalli, beenachina'o ittoshi tunemmoyich ta qaatoo toonoone; ara gibano ceennimmi wottoon ittoshi ikki ikkoo ebiyee aaf ittoshi kupphatoomon, ciirooch beddaahee ittoshi kupphemmoyich qaatii beeto taane.
58006013	Yeeri Abrahamich bi gibanikkiyooba, "Ibaroon neen diiremmo taane; ne yaroon meechemmo taane" iqqi, biyee besha baroo aallo bi tunatoyich, bi qelloona wochii wogahe.
58006015	Ebich Abrahami haa'iiqqi ebi gibano biich ceenee danoon hakkitone.
58006016	Asheena'o boonoshi wogaa bee gaata, boonoshiyee beshoochi shigoona wogaheete; boonoshi yibbaatoon wogoona manjiiqqi boonoshi daggooch beeti hayo (nabo) bullin wokkiiheete.
58006017	Ebich Yeeri gibanikkiti mooyon danemmina'oyich, bi gabiti gaboon shaddaachemmo bi tunoon xalla bekkiiya bi qaawitoyich, bi gibanikkiti gibanee toommooch wogoon daakkiye.
58006018	Illa hini ara gutta mooyina'o shaddeyaachemmina'one; Yeeri "Kootoone" getaachemmi mooyina'one; ebich bi waan shokiqqa woditi no, no aafooch beeti, Yeeri nooch gibanikkiti mooyon danoyich kuppha qaatoona quyaa beeto noone.
58006019	Shuuraanoon no beeyemmoyich, ebi no gibanaa beeti gibano no kashoon quyaa beetone; ebi ara gibano no geddaa beeto, Yesuusine; biyoo shimaaji yaafa kechi maaci yaafa xaa'ooch maccillaatoon beshaa giyitone.
58006020	Malkacadiqi qeeshee guudo bi tunatoomon, Yesuusi bulli yemeenoon qeeshee guudo tunaqqi, noyee shiichii arooch noocha iqqi giyitone.
58007001	Ebi Malkacadiqi Saalemi Shawechi taatoonaa Beshi Nuggushoo Yeerich maddii beeti qeeshoonaniye. Abrahaminaa bi aafee bushiisheena'ona awudda taateena'on kochii wochiqqi boonoshi wottahooba, Malkacadiqi Abrahamina tookkii danaqqi biin diiriye.
58007002	Abrahami wotta keccii bi deebiti mooyo bulliichee, aashira kishoochee ikka kishoon Malkacadiqich immiye. Ebi Malkacadiqichi shigo shiichiqqi "Cadiqee Taatoo" getone; wotta Saalemee Taatoo getteehe; "Saalemee Taatoo" geto, "Diggee Taatoo" getone.
58007003	Malkacadiqichi nihoonaa indeenocho, bi shiijee yoodoochoo kooreeti mooyo aalloone; bi shiijati aaboonaa bi qititi aaboonon gettii beeti mooyo kooreyaanoone; tunaballi Yeerichi bushoona shaahiitee bulli yemeenoon qeeshoo tunaree beeyemmone.
58007004	Illa ebi uro am shaaha ooga uro bi gaata ciinote! Qaabbachina'ochi nihoo Abrahami keccii bi deebiti mooyoochee aashira kishoochee ikka kishoon biich immiye.
58007005	Boonoshi maneena'o tunati Isra'eeleena'o Abrahamichi guratoochee shiijatina'o boonoshi tunateenolla, qeesheena'o tunaqqi kaaccati Lewichi bushiisheena'o boonoshi waanee aashira kishoochee ikka kishoon boonoshi kichiiyemmoyich Muusichi callooch kooreetone.
58007006	Malkacadiqichi shiijaroo Lewichi yaroochee toonoone; tunaballi Abraham waanee aashira kisheexi ikka kishee wojoon deqqitone; Yeeri gibanee qaaroon bi gibanikkiti Abrahamin diiritone.
58007007	Diiree beeti asho diirii beeti ashoyee desho bi tuno arichati mooyone.
58007008	Ebi Lewichi yareena'o tunati qeesheena'o, boonoshiyoo qitemmi asheena'o tunaachii, aashira kishoochee ikka kishoon kichiiqqi deqqi beetina'one; tunaballi ara aashira kishoochee ikka kishoon deqqiti Malkacadiqi kashoona beeto bi tunoon Yaafa Macaafoochaa miixeetone.
58007009	Ishichii geton hakkiyo; aashira kishoochee ikka kishoon de'on hakkimmi Lewiyolla, Abrahami aashira kishoochee ikka kishoon immiyooba, biyoo wotta immitone.
58007010	Ebiyoo, Malkacadiqi Abrahamina bi danahooba, Lewi qaabbachi bi nihaa nihoo Abrahamichi guratooch bi beetoyichiye.
58007011	Illa Muusichi calloo Lewichi qeeshittinee ukkurittinoona tookkii Isra'eeleena'oyich immatone; ebi ara qeeshittinee ukkurittino shapaano bi tunato gaata, Harooni qeeshoo bi tunatoomon tunataanoon, Malkacadiqi qeeshoo bi tunatoomi bara qeeshoo gubbich amoyich qaawiihe?
58007012	Qeeshittinee ukkurittino shaddee gaata, calloo wotta shaddeyoo echataani mooyone.
58007013	Yaafa Macaafooch bi mooyon getteeto, no Doono Yesuusine; biyoo bara yoodoocheeniye; ebi ara yoodoochee qeeshoo tunaqqi deejoon Yeerich giddiyoona maddito, koniyolla aalloone.
58007014	No Doono Yesuusi Yihudichi yoodoochee bi shiijo arichatone; tunaballi Muusi qeeshoo tuneechon ebi yoodoochee bi gettiti mooyo aalloone.
58007015	Hini mooyo beshaa beshoon xalla bekkato tunahe; Malkacadiqin shaahii beeti, bara qeeshoo bekkatone;
58007016	Biyoo ashi calloona tunataanoon, ciiro aalli kashoochee danaa beeti giidoona qeeshoo tunahe.
58007017	Yaafa Macaafo "Malkacadiqi qeeshoo tunatoomi gommona Bulli yemeenoon qeeshoo neene" iqqi miixahe.
58007018	Muusichi calloo ikka mooyinolla ceeno tuniyaanoone; ebich yiingaalli, gaacaallo bi tunatoyich, ara wonnee calloo echatone; tunaballi and Yeer waan noon giddii beeti beshi gaawa gibano immatone.
58007020	Eboshi qeesheena'o tunaqqi boonoshi ukkurahooba, Yeeri wogo giyaanoone; tunaballi Yeeri Yesuusich "Doono Yeeri ta 'Ne bulli yemeenoon qeeshoo neene' iqqa wogato taane; Ta heciyoon shaddaache" iqqi bi gettiti wogoona qeeshoo tunatone.
58007022	Ebich ebi wogoona Yesuusi besha andra wogee buushaaroo tunatone.
58007023	Ebi qeesheena'o meetina'o boonoshi tunato, shuunee toommooch boonoshi yagaachemmoyich qitachi asheena'o boonoshi tunatoyichiye.
58007024	Tunaballi Yesuusi bulli yemeenoon beeyacho bi tunatoyich, shaddeyaani qeeshittinee ukkurittino biich beetone.
58007025	Biyoo boonoshicha iqqi shoobba bulli araddoon kashoona beetone; ebich wotta bi waanaa Yeer waan giddaa beetina'on andoo bulli yemeenoonoo wodiyoon hakkiye.
58007026	Yaafoo, qoonaallo, muricaallo, axaaxachina'oyee Yeeri biin bariito, shimaayoyee damba Yeeri biin kichito, ebiyoomi qeeshee guudo nooch qaawiihe.
58007027	Biyoo bara qeeshee guudeena'oomo toonoone; ebi areena'ochoomon shiichiqqi bi qelli axaaxoyich, gub wotta asheena'ochi axaaxoyich qemi qemona deejoon Yeerich giddiyoo biich qaawiyaache. Asheena'ochi axaaxoyich bi qelloon deejoo tuniiqqi Yeerich bi giddiihooba, ebi deejoon ikka kaalloon ceechiqqi tuniitone.
58007028	Muusichi calloo Yeeri gabito bullin ceechoo hakkaani ashoon qeeshee guudoon tuniiqqi ukkuriihe; tunaballi Muusichi callooyee gub waati, Yeerichi wogee qaaro Yeeri gabito bullin ceechiti bi Bushoon ukkuriihe.
58008001	No gettaa beeti mooyoochee aafachi mooyo ebine:- Shimaayooch oogee yiirachi Yeerichi qannooch kotati, ebiyoomi qeeshee guudo nooch beetone;
58008002	biyoo yaafa kechi daggeexi yaafa xaa'ooch, ebi getoo ibara Yeerichi danee duukkaanooch, qeeshee guudo tunaqqi biich maddii beetone; ebi duukkaanoonoo xogito asho tunataanoon Doono Yeerine.
58008003	Qeeshee guudo bulli bi ukkuraa beeto buuroonaa deejoonon Yeerich bi giddiiyemmoyichiye; ebich hini ara qeeshee guudo Yeerich bi giddiiyemmi ikka mooyo biich beemo qaawiihe.
58008004	Illa aroo shawee toommooch beeto bi gaata, qeeshoo tunataacheshone; Ebiyoo, Ayihudeena'ochi callee doyoomon buuroonaa deejoonon Yeerich giddii beeti qeesheena'o beetina'o boonoshi tunatoyichiye.
58008005	Boonoshiyoo Muusi Yeerichi danee duukkaanoon shuuniya bi ii beehooba biich getteetoomon, shimaaji mooyoyich shaahiyoonaa yiirittoona baach tunatoochaa maddii beetina'one; Yeeriyoo Muusich "Siini Guudoochaa neech ta bekkiiti shaahoomon bullin ceechi ne tuniiyemmoyich neen ariibe!" itone.
58008006	Tunaballi and Yeeri gibanikkiti besha gibanoona manjiti besha wogoona Yesuusi shoobbacho bi tunatoomon, ebiyoomon Yeeri beshaa beshi qeeshee guudee maddoon biich immitone.
58008007	Aafi wogo shapaano gaata, guttinnee wogo qaawiyaacheshone.
58008008	Yeeri bi asheena'ochi toommeexi gondoon ciinniqqi boonoshich ishichitone:- "Ebiyoche, Isra'eeleena'onaa Yihudee asheena'ona tookki andra wogoon ta giyemmi yemeeno woyemmone iye Doono Yeeri.
58008009	Ebi wogo boonoshi qaabbachina'on Gibicee Shawoochee kichiya boonoshi kishoon ta yechahooba, boonoshina tookkii ta giyati wogoomo toonoone. Boonoshin cikkii qajahoye; Ebiyoo, boonoshi ta wogoona manjaaneena'o boonoshi tunatoyichiye iye Doono Yeeri.
58008010	Ebi ara yemeenoyee gub Isra'eeleena'ona tookki ta giyemmi andra wogo ebine iye Doono Yeeri:- Ta calleena'on boonoshi mullooch kotiiyemmo taane; Boonoshi mullee cilloochoo kooremmo taane; Tawoo boonoshi Nuggushoo tunemmo taane; Boonoshiyoo ta asheena'o tunemmina'one.
58008011	Asho koniyolla bi shawee ashoon, asho koniyolla bi manoon 'Doono Yeerin ariibe!' getiree dojaachemmone. Ebiyoo, gishiisheena'oochee tiijiree ogoogeena'ooch beddaahee, Bulli taan arii beetina'o boonoshi tunemmoyichiye.
58008012	Boonoshi xu'oon maaremmo taane; Boonoshi axaaxoonoo wochinnoon gabaachemmo taane" itone.
58008013	Andra wogo bi ito, "Aaficho geenatone" getone. Echatonaa geenatona tunati wogo aallemmi aabo katinnitone.
58009001	Aafi wogoyich wotta Yeerich maddee doyoonaa ashi kishoona shuuneeti yaafee kexona beetone.
58009002	Gutta gatoona kuxxati duukkaanoo xogeetone. Duukkaanee ikka kuxi yaafee xaa'oo getteetooch maqirajoonaa Yeerich giddaa beeti deejee kosho arooch beeti gafatoona beetone.
58009003	Maaci gat maccillaatoyee bek yaafa xaa'eexi yaafoo beetone.
58009004	Ebi ara xaa'ooch ixaano shookkaa beeti deejee qiico beetone; ebi deejee qiico aachoona dikkeetone; wotta bi guuda gawo bulli aachoona dikkeeti wogee taaboote beetine; ebi taabootee daggooch mannoo beeti aachee qullo, ataa waajati Haroonichi gumbeenaa Yeerichi calloo kooreeti gutta xaqqeena'ona beetina'one.
58009005	Ebi ara taabootee toommooch axaaxoon maariyee guufoon boonoshi qoshoona yiiraa beeti, gutta Yeerichi oogee yiiree kurubeena'o beetina'one. Ebi boonoshi ikki ikkeena'ochon getoyich and hakkaachone.
58009006	Ebi bulliyoo ebiyoomon qanniqqi bi beetee, qeesheena'o boonoshi maddee doyoon ceechiibee, bulli araddoon duukkaanee daggeexi kella bad giyii beetina'one.
58009007	Tunaballi duukkaanee daggooch gati maac qeeshee guudo natooch ikka kaalloon bi ikketo baach giyii beetone; biyoo biinnaa asheena'ona tuushoona shuunati axaaxoyich deejee damoon yeshaanoon giyaanoone.
58009008	Aafi duukkaanoo bat xogeeqqi beetee, shimaaj beeti yaafa xaa'eexi yaafooch giijii beeti gommo bat qecheyaano bi tunoon Yaafa Ayaano ebiyoomona bekkii beetone.
58009009	Ebiyoo andi yemeenooch beetina'oyich bekkii beeti shaahiyoone. Ebiyoomon Yeerich giddaa beeti buuroonaa deejoona Yeerich goyinnaa beeti ashi mulloon xalliyoon hakkaanoone.
58009010	Ebiyoo, eboshi Yeeri bullin bi andriimmi yemeenee wottoon tunaa beeti maayoonaa uyoonochi doyoo, bari bara xallittinee doyoo tunaa beeti maach bekkaa beeti ashittinee doyeena'o baach boonoshi tunatoyichiye.
58009011	Tunaballi Kiristoosi bi waanaa nooch shaggiti gaawa mooyoyich qeeshee guudo tunatone; beshoonaa gaawatona, ashi kishoona shuuneyaani, ebi getoo hini halleeti shawoochee tunataani duukkaanooch
58009012	ikka kaalloon ciichiqqi, shimaayooch beeti yaafa xaa'ooch emmisheena'onaa gubbaneena'onochi damoona tunataanoon, bi hajee damoona giyiye; arooch giyiqqi bulli yemeenoon axaaxoochee biicheyoon nooch daniihe.
58009013	Qeesheena'o ee'ati asheena'ochi ashittinoon xalliyoyich gubbaneena'ochi damoon oohee emmisheena'ochi damoon boonoshi wucee, oohee gidaree meeno miccii oojiti tulloon boonoshi shahee, ebi doyoo asheena'on yaafemmo bi tuna gaata,
58009014	kiinaallo tunaqqi, bulli yemeenoon beeyemmi Yeerichi Ayaanoona bi qelloon deejoo tuniiqqi, Yeerich giddiiti Kiristoosichi damoo aabichiree beshoon Beeyachi Yeerich no maddemmoyich, axaaxoochee xalliyoon hakkaani, gaacaalli doyoochee no mulloon xalliiyemmo tunehe?
58009015	Ebich aafi wogo bat manjiqqi bi beetee, calloon shaaddatina'on boonoshi shuunati axaaxoochee biisha kichiya Kiristoosi qititoyich, Yeeri bi ceeggiti asheena'oyich bi gibanikkiti bulli yemeenee wojoon boonoshi deqqemmoyich Kiristoosi andra wogee shoobbachone.
58009016	"Immabe" getee aanneeti mooyo bee gaata, aanniti uro qitito bi tunoon manjiiqqi ariyoo qaawiihe.
58009017	Ebich ikka asho bi aanniti mooyo manjoo bi tunemmo bi qititoyee gub baachiye; tunaballi aanniti uro qitaani bi beetee, bi aanniti aannoo amoonolla gaacaache.
58009018	Ebich aafi wogolla damoonaniye bi diireeto.
58009019	Muusiyoo shiichiqqi callooch kooreeti mooyo bullin asheena'oyich gettiye; aroyee gub maamina'ochi damoonaa emmisheena'ochi damoonon aacona bacciqqi ceella bagee eexona cuchati husoophee michi waamona haccii yechiqqi tiyii, "Yeeri ittoshin 'Quyabote!' iqqi bi gettiti wogoon manjiiti damoo hinine" iqqi Callee Macaafoonaa asheena'o bullinochi toommooch wuciye.
58009021	Ebiyoomon danee duukkaanoonaa maddee qiiceena'o bullinochi toommooch damoon wuciye.
58009022	Callooch kooreetoomon, giishacha mooyoyee beshatee bulli mooyo guureeti deejee damoona xallahe. Damoo ufataanoon Yeeri ashi axaaxoon maaraache.
58009023	Illa shimaayooch beeti mooyina'ochi shaahiyeena'o ebiyoomi gommona xallo boonoshich qaawiihe; tunaballi shimaayooch beeti mooyina'o boonoshi qelloona ebi aroyee beshi deejoona xallo boonoshich qaawiihe.
58009024	Kiristoosi ashi kishoona shuuneeti yaafee xaa'ooch, ebiyoo ibara yaafee xaa'eexi shaahiyoona tunati xaa'ooch giyaanoone; tunaballi shimaayooch giyiichii, and noocha iqqi Yeerichi aafooch giddatone.
58009025	Qeeshee guudo nati natona gijeena'ochi damoon yechiqqi, yaafee xaa'eexi yaafooch giyii beetone; tunaballi Kiristoosi ebiyoomon shimaaj beeti yaafa xaa'ooch bi giyito, wochii wochii bi qelloon deejoon tuniiqqi giddiyoyich toonoone.
58009026	Ebi tunesho gaata, hini shawoo halleetoochee tiijiree, wodda kaalloon xuuxoon beego biich qaawiiyeshone; tunaballi and yemeenee ciiro katinee, bi qelloon beshii deejoon tuniiqqi, axaaxoon wokkiiya ikka kaalloon bekkatone.
58009027	Ikka kaalloon qitemmo bi tuno asho bullich echataani mooyone; aroyee gub Yeeri boonoshi toommooch nallemmone;
58009028	ebiyoomon Kiristoosi wotta meetina'ochi axaaxoon shaagga ikka kaalloon bi qelloon deejoo tuniiqqi bi giddiitoyee gub, axaaxoon shaagoyich tunataanoon, biin quyaa beetina'on wodiyoyich, boonoshicha getiree guttinnoon woyemmone.
58010001	Isra'eeleena'oyich immati calloo woyemmi gaawa mooyochi yiiritto baachalli, shimaayooch beeti ibara mooyina'ochi shaahoo toonoone. Ebich qemi qemonaa nati natona kuxaanoon boonoshi giddii beeti deejoona Yeer waan giddaa beetina'on ara calloo axaaxaalleena'on tuniyoon hakkaanoone.
58010002	Ebin bi tuniito gaata, Yeerich goyinnaa beeti asheena'o boonoshi axaaxoochee ikka wottoon xalleshina'one; axaaxoo boonoshi toommooch aallo bi tunoon ariiyeshina'one; ebiyee gub, Yeerich deejoon giddiyaacheshina'one.
58010003	Tunaballi ebi deejoo nati natona asheena'oyich boonoshi axaaxoon shalligichii beetone.
58010004	Ebiyoo, gubbaneena'onaa emmisheena'onochi damoo axaaxoon wokkiyoon hakkaano bi tunatoyichiye.
58010005	Ebich Kiristoosi hini shawee toommooch woya bi iyooba Yeerich ishichitone:- "Asheena'o giddii beeti deejoonaa buuroonon shunaano neene; Tunaballi ashittinee quumoon qanniiqqa taach immahine;
58010006	Deejee toommoochaa bul miccii beeti deejoon, Oohee axaaxoon wokkiyoyich deejoon neech boonoshi giddiitee neen emirikkaanoone.
58010007	Arooba 'Ta Nuggushoocho! Ebiyoche, Muusichi Callee Macaafooch taacho bi kooreetoomon, Ne daaggoon ceechiya waato taane' iyoye" iye.
58010008	Shiichiqqinoo Kiristoosi Yeerich ishichiye:- "Asheena'o giddii beeti deejoonaa buuroonon, deejee toommoochaa bul miccii beeti deejoon, axaaxoon wokkiyoyich neech boonoshi giddii beeti deejoon shunaano neene; ebi aroonoo emiraano neene" iye. Eboshi bulli calloo gettii beetoomon biich giddaa beetina'o boonoshi tunateenolla, Kiristoosi ishichii gettitone.
58010009	Wotta daakkiqqi Yeerich ishichitone:- "Ta Nuggushoocho! Ebiyoche, ne daaggoon ceechiya waato taane" itone. Ebich Kiristoosi wonnee deejee doyoon echiiqqi, ebi aree qoodoon bi qelloon bi giddiiti deejoon keritone.
58010010	Ebina Yesuus Kiristoosi Yeerichi daaggoon ceechitone. Bi qelloon deejoo tuniiqqi Yeerich ikka kaalloon bi giddiitoyich, axaaxoo bulliichee yaafeeto noone.
58010011	Qeesheena'o bulli axaaxoon ciroona wokkiyoon hakkaani ebi ara deejeena'on wodda kaalloon Yeerich giddiibee qemi qemona neexaa maddii beetina'one;
58010012	tunaballi Kiristoosi bulli yemeenoon axaaxoon wokkiyoon hakkemmi ikka deejoon, ebiyoo bi qelloon deejoo tunii giddiiqqi, Yeerichi qanna bad kotahe;
58010013	andoo ebi arooch kotaachii, biin shixxii beetina'on bi baatooch Yeeri dichimmi wottoon quyaa beetone;
58010014	Ebiyoo, ikka deejoon Yeerich giddiyoona boonoshi axaaxoochee Yeerich yaafee beetina'on bulli yemeenoon axaaxaalleena'on bi tuniitoyichiye.
58010015	Yaafa Ayaano wotta ebichon nooch miixaa beetone; shiichiqqi ishichitone:-
58010016	" 'Ebi ara yemeenoyee gub Isra'eeleena'ona tookki ta giyemmi wogo ebine' iye Doono Yeeri; 'Ta calleena'on boonoshi mullooch kotiiyemmo taane; Boonoshi mullee cilloochoo kooremmo taane' iye"
58010017	iqqi bi gettitoyee gub, "Boonoshi axaaxoonaa boonoshi xu'oonon wochinnoon gabaachemmo taane" itone.
58010018	Yeeri ebi axaaxoonaa xu'oonon bi maaritoyee gub, axaaxoyich Yeerich giddemmi, deejoo ii beeti mooyo ebiyee damba ciroona aalloone.
58010019	Illa ta maneena'ote! Ufati Yesuusichi damoona Yeer waan yaafa xaa'eexi yaafooch no giyemmoyich, aafee kupphoon danato noone.
58010020	Yesuusi bi qelloon deejoo tuniiqqi bi giddiitoyich, tipeeti macillaatoyee besharee Yeer waan no giyemmi beeyachonaa androona tunati gommon nooch qechiye.
58010021	Yeerichi shimaaji kexooch beeto bullin qeejii beeti, ooga qeeshee guudo nooch beeto bi tunatoyich,
58010022	no shuunati axaaxoo no toommooch deebii beeti mullee ittibatoochee xalloyich no mulloon wuceeree, no ashittinoon xalla aacona macharee, ibara mulloona Yeerichi toommooch manjiti mullee too'iyoona bi waan giddabone.
58010023	Gibanikkiti Yeeri gibaneetone; ebich shuuraanoon manjiree no gibanaa beeti mooyon miixoon qajaayone.
58010024	Shunoonaa gaawa shuunoonoyich no qaallemmoyich noonnaa noonna ikkoo baroyich gabibe.
58010025	Noonnaa noonna ikkoo baroon ciicalli, ikkikkeena'o doyoo tuniiqqi boonoshi qajitoomon, ikkooch no kiceyoon qajaayone; Doono Yesuusi wotta woyemmi aabo katinnito tunoon shalligibee aafichoyee beshiiree ebin tuniibote!
58010026	Mishiraachee qaaree ibaroon no ariitoyee gub, shunnaqqa axaaxoon no shuuna gaata, ebiyee damba no axaaxoon wokkiyoyich giddemmi bara deejoo aalloone.
58010027	Echati mooyo bi bee gaata, shattii beeti Yeerichi nalloonaa Yeerin shixxii beetina'on michi aalliiyemmi giidachi qaaqqoonon quyo baachiye.
58010028	Muusichi calloon qallaayiti asho gutta oohee keeja miixoo bi toommooch bi miixa gaata, ariqqaalloon qitii beetone.
58010029	Illa Yeerichi Bushoon qallaayito, bi axaaxoocheenoo bi yaafeeti, ebi andra Yeerichi wogoon manjii beeti Yesuusichi damoon hoxeeti mooyoomon tuniiqqi haddito, Yeerichi wojoon bi danati Yaafa Ayaanoon naaggito, amoon tunemmo ittoshich shaahii beete? Am shaahoon beshi shattii, giiriiti naxo bi toommooch kindemmo tunehe?
58010030	"Gondoon shuunatina'ochi toommooch nichoon gaaccemmo taane; bareena'on boonoshi xuuxiitoomon, ta boonoshin xuuxiiyemmo taane" bi iton, ebiyee wotta "Doono Yeeri ta, ta asheena'ochi toommooch nallemmo taane" bi iton arii beeto noone.
58010031	Beeyachi Yeerichi kishooch dihoo am shaaha shattiiti mooyone!
58010032	Tunaballi mishiraachee qaaree bekko ittoshich bekkatoyee gub, xuuxo tunatee oogati qiiccoona haa'iibee ittoshi beshiiti wonnee yemeenoon gabibote!
58010033	Asheena'o ittoshi daggoochee ikkikkeena'on coonaabee, xuuxoon bekkiibee kaachitina'one; ebiyoomon boonoshi toommooch shaggiti iritoon boonoshina tookkii qoodeyacho tunato ittoshine.
58010034	Bulli yemeenoon beeyemmi beshi gaanno shimaayooch ittoshich beemon ariiqqi cuchatina'ona tookkii xuuxahotine; ittoshi hajito bullin bareena'o bogee, cikkii emiroona ciinniyotine.
58010035	Illa oogati gaacoon ittoshich daniiyemmo bi tunatoyich, andoo ittoshi aafee kupphoon qajaahotine!
58010036	Yeerichi daaggoon ceechiree bi gibanikkiti gibanoon ittoshi danemmoyich haa'iyoo ittoshich qaawiihe.
58010037	Yaafa Macaafooch bi kooreetoomon, "Katinoon tunemmone; woya ii beeto woyemmone; yagaachemmone;
58010038	Tunaballi boonoshi mulloon ta toommooch too'iyoona cadiqiti ta asheena'o kashacho tunaree beeyemmina'one; Tunatee boonoshi daggoochee gub shokemmi asho bi bee gaata, biinna emiraache" itone.
58010039	No, boonoshi mulloon Yeerichi toommooch too'iiqqi wodii beeti asheena'ochi daggeexo noalli, gub shokiree shiwaree qaaqqooch giyemmina'ochi daggeexo toono noone.
58011001	Illa mulloon Yeerichi toommooch too'iyoo geto no gibanaa beeti mooyon manjiyoo, no beegaani mooyonoo xiishoo getone.
58011002	Wonnee yemeenooch beeti asheena'o boonoshi mulloon Yeerichi toommooch too'iyoona bi waanee naadoon danatina'one.
58011003	Yeeri shimaayoonaa shawoonon bi qaaroona bi halloonaa ebich bekkaa beeti mooyo bekkataani mooyoochee halleeto bi tunoonon no shalligii beeto, no mulloon Yeerichi toommooch too'iyoonaniye.
58011004	Abeeli bi mulloon Yeerichi toommooch too'iyoona Qaayeelichoyee besha deejoon Yeerich giddiihe; Yeeri Abeeli giddiiti ebi deejoona emirito bi tunoon bekkiiqqi, Abeeli cadiqito tunoon miixahe; Abeeli bi qititeenolla, bi mulloon Yeerichi toommooch bi too'iyoona hanaach beddaahee nooch miixaa beetone.
58011005	Heenooki bi mulloon Yeerichi toommooch bi too'iitoyich qitaanoone; qitaanoon kashoona bi beetee, Yeeri biin daammitoyich, koniyolla biin danoon hakkaanoone; Yeeri biin daamoyee shiichiqqi, biin emirikkito bi tunoon miixatone.
58011006	Asho koniyolla bi mulloon Yeerichi toommooch bi too'iyaan gaata, Yeerin emirikkoon hakkaache; Yeer waan giddaa beeti asho Yeeri beemon, biin qaawii beetina'oyichoo bi wojoon wojii beeto bi tunoon ibariyoo biich qaawiihe.
58011007	Noohi bi mulloon Yeerichi toommooch too'iyoona bat bekkataan beeti mooyon Yeeri biich arichiitee, Yeerich de'a iqqi biinnaa bi kechi asheena'onon wodiiyemmi marikaboon shuunaa qanniihe. Ebina aroobee yemeenooch beeti asheena'ochi gonda mooyon xalla bekkiihe; Yeerichi toommoochoo mullee too'iyoona danaa beeti cadiqoon Yeer waanee danahe.
58011008	Abrahamin "Ne beeti shawoochee keyiree neech ta gibanikkiti shawooch hambe!" iqqi Yeeri ceeggiyooba, bi mulloon Yeerichi toommooch too'iiqqi de'a iye; amooch bi hammii beeto gaata ariyaanoon kechiye.
58011009	Yeeri gibanikkee bi hammiti shawooch iibboo tunaqqi duukkaanooch beehe; ebi Yeeri gibanikkiti gibanoon biinna tookkii qoodeyacho tunati bi bushoo Yisaaqinaa bi bushoochi bushoo Yaaqoobina tookkii shiqqoo tunaqqi, Yeerichi toommooch mullee too'iyoona ebi ara shawooch kotahe.
58011010	Bulli yemeenoon beeyemmo tuniiqqi, Yeeri bi gabitoomi gommona haggiti katameen gibanoona quyaa beehe.
58011011	Saari gibanikkiti Yeeri gibaneeto bi tunoon ibariiqqa, amoomon shimon hakkaani geenaa baayati ure bi tunateenolla, bi mulloon Yeerichi toommooch too'iyoona yeqqafoyich hakkoon danahan.
58011012	Ebich wotta qititoomi asho shaahiti ikka uro Abraham waanee boonoshi haddoo shimaaji xojanoomo, haddee ciiyaani baharee gasheexi qacoomo tunati asheena'o shiijaheete.
58011013	Eboshi bulli boonoshi mulloon Yeerichi toommooch too'iichii, Yeeri gibanikkiti gibanoon danataanoon qitiyeete; tunaballi wohooch tunaachii ciinniqqi emiriyeete; "Hini shawee toommooch iibboonaa shiqqoona noone" iqqi miixaheete.
58011014	Ishichii beetina'o boonoshicho tunati shawoon qaawii beetina'o boonoshi tunoon bekkii beetina'one.
58011015	Ara boonoshi kechiti Kaaldeena'ochi shawoon boonoshi gabito gaata, wottaa hamon hakkeshina'one.
58011016	Tunaballi beshoon, ebiyoo shimaaji xaa'oon qaatii beeheete. Ebich Yeeri boonoshi beeyemmi katamoon boonoshich qanniitone; "Yeeri no Nuggushoone" iqqi boonoshi ceegi gaata, biyoo boonoshin "Taachina'o tooneena'one" getaache.
58011017	Yeeri "Abrahami eke taach bi qemon beegana" iqqi, "Ikka ne bushoon taach deejoon tuniiree deejibe!" bi iyooba, Abrahami bi mulloon Yeerichi toommooch too'iyoona "Yisaaqichi shiijaroona ceeggeeyemmo neene" iqqi Yeeri gibanikkiti ebi ara ikka bi bushoon Yeerich giddiihe.
58011019	Ebiyoo, Yisaaqi qititeenolla, Yeeri biin qitoochee kichoon hakkemmo bi tunoon Abrahami ibariitoyichiye; ebina Abrahami Yisaaqin qitoochee kechitoomi shaahoona danahe.
58011020	Yisaaqi wotta bi mulloon Yeerichi toommooch too'iiqqi, bat woyemmi mooyichon gettiibee Yaaqoobinaa Eesayinon diiriye.
58011021	Yaaqoobi qitiya iqqi bi mulloon Yeerichi toommooch bi too'iitoyich, Yooseefichi bushiisheena'on boonoshi qelli qelloona diiriye; gumboon tugaqqi Yeerich goyinnahe.
58011022	Yooseefi bi mulloon Yeerichi toommooch bi too'iitoyich, qitiya beddiichii, "Isra'eeleena'o Gibicee Shawoochee kechemmina'one" iqqi bi dubanoon aabichi boonoshi gettemmo gaata gettiye.
58011023	Muusichi nihoonaa indeena Muusi shiijatoyee gub mallat gaawa bushoo bi tunoon beeggiqqi, boonoshi mulloon Yeerichi toommooch too'iyoona Gibicee Taatoo gettiti calloon shataanoon keeja aganoon aachiyeete.
58011024	Muusi diccii bi oogatoyee gub, bi mulloon Yeerichi toommooch too'iyoona "Taatoo Faaroonichi bushee bushoo getteyaache" iqqi qajiye.
58011025	Gibicee Shawoochee bi danemmi gaannoyee beshoon Kiristoosicha iqqi hoxee qallaayeyoo beshaa beshi gaanno bi tunoon gabitone. Axaaxoon shuunoona danaa beeti, andich baach tunaa beeti emiroyee Yeerichi asheena'ona tookkii xuuxoon beegon shunniye. Ebin bi shunniti naboo, bi danemmi gaacoon manjiiqqi bi ciinnitoyichiye.
58011027	Bi mulloon Yeerichi toommooch bi too'iitoyich, Gibicee Taatoochi kaaroon shataanoon Gibicee Shawoon qajii kechii hammiye; bekkataani Yeerin bekkaa beeton tuniiqqi, "Gub wottataache" iqqi qaxiriye.
58011028	Muusi bi mulloon Yeerichi toommooch bi too'iitoyich, wuxii aalliyachi maraakoo Isra'eeleena'ochi qaabbi qaabboon bi wuxaachemmoyich, boonoshi kechi kellooch damoon boonoshi wucemmoyich gettiye; ebina ebi aaboon Beshee Baaroon boonoshi baaremmi baaree aabo tuniihe.
58011029	Isra'eeleena'o boonoshi mulloon Yeerichi toommooch too'iyoona Ceella Baharee gutta daggoona kuxxiqqi shuu'a shawoona kimmiyeete; tunaballi Gibicee Shawee asheena'o kimma boonoshi giyee, baharee aaco boonoshin qooxxiye.
58011030	Isra'eeleena'o boonoshi mulloon Yeerichi toommooch too'iyoona Yaariki Katamee xaqqee gayoon shabaatta qemon boonoshi guudditoyee gub, ebi ara gayo dihiye.
58011031	Yahachi Raabi bi mulloon Yeerichi toommooch too'iiqqa, Yaariki Katamoon qiidi (maaci) boonoshi beeggemmoyich, Isra'eeleena'o waanee wochatee waati asheena'on diggoona bi kexooch bi iibbiitoyich, Yeerich de'a getaani Yaariki asheena'ona tookkii aallataaneene.
58011032	Illa ama getate? Geediyoonichon, Baariqichon, Samsoonichon, Yofitaahichon, Daawitichonaa Saameelichonon, keemachina'ochonoo, and gettaa ciichoon hakkaache.
58011033	Ebi asheena'o boonoshi mulloon Yeerichi toommooch boonoshi too'iitoyich, bara taatee ginachina'on kochii wochiyeete; cadiqa mooyon shuunaheete; Yeeri boonoshich gibanikkiti mooyon danaheete; daahareena'ochi gaakkoon hicciyeete;
58011034	qaaqqee giidoon aalliiheete; sheefoona qitoochee muricciyeete; hakka guuteena'o boonoshi tunateenolla, kupphaheete; ginee koyoona kuppheena'o tunaheete; bara shawee ginee naayina'on kochii yookkiyeete.
58011035	Genneena'o qititi boonoshi xibeena'o qitoochee tiyee danatina'one; tunaballi bareena'o qitoochee andich muricon qajiqqi, "Qitiqqa no duukkatoochee no keyiyooba, besha kashoon danemmo noone" getona qitooch beddaahee yexxaheete.
58011036	Bareena'o cooneetina'o tunoonaa yexxeyoona, ebiyee beshiton wotta qoqqaannoona cucheyoonaa cuyee kexooch xuuxoonon beeggiyeete;
58011037	xaqqoona yexee qitiyeete; magaajoona kappheeheete; sheefoona qitiyeete; bulli mooyon muccaabee, iritoon beeggiibee, xuuxaabeenoo bagoonaa emmishoonochi daroon tahaqqi guuddiyeete.
58011038	Kaameena'o boonoshi tunatoyich, boonoshi daggooch beemoyich Yeerich de'a getaani hini shawee toommeexi asheena'o bedditina'o tunaqqi danataaneena'one; ebich boonoshiyee bariqqi opoonaa kubbeexi gofoonooch qeyiibee, barahoonaa gepee toommonooch yalyallimii beeheete.
58011039	Eboshi bulli boonoshi mulloon Yeerichi toommooch boonoshi too'iyee naboona Yeer waanee naadoon danatina'one; tunaballi Yeeri gibanikkiti mooyon danataaneena'one.
58011040	Danoon boonoshi qajiti naboo, Yeeri besha mooyon nooch bi gabitoyichiye; ebiyoo noonna tookkii bi tuno qayi gaata, kiinaalli muricaalleena'o boonoshin tuniyaachemmo bi tunatoyichiye.
58012001	Illa ebi shaaha miixeena'o quboochoomon no guudoona boonoshi beetoyich, no wotta shaago bullin, kaafi noon yechemmi axaaxoonoo wokkiibone; no mullee too'iyee shimboonaa tuggoonon tunati Yesuusin ciinibee, noyee aaf beeti gommon haa'iyoona wocone. Biyoo gub bi danemmi emiroon ciinniqqi, masqalee toommooch qitoo yeellii beeto bi tunateenolla, yeellataanoon bi haa'iitoyee gub and Yeerichi taatee qeenooch qanna bad kotatone.
58012003	Ittoshi qelloona taahiree gub ittoshi echataachemmoyich, axaaxachina'o bi toommooch deebiti ebi shaaha xuuxoon bi haa'iyoon gabibote!
58012004	Axaaxachina'o ittoshi toommooch boonoshi tiyee, qitooch beddaahee bat qiiccataano ittoshine.
58012005	Yeeriyoo bi hajee bushiishoomon tuniiqqi ittoshina tookkii bi yibbaataa beeti ciicoon battiyaahotine! "Ta bushoocho! Doono Yeeri ta, ta shunnaa beeti asho bullin sheerii beeto taane; 'Ta bushoone' ta iti asho bullin yexxaa beeto taane; Ebich Doono Yeeri ta sheeroon gaciyaahine! Kaaraa ciiccaa ta beehooba, taahiyaahine!" itone.
58012007	Yeeri ittoshin sheeri gaata, haa'iibote! Ebiyoo, Yeeri ittoshin bi hajee bushiisheena'oomon tuniiyemmo bi tunatoyichiye. Bi nihoo biin sheeraani bushoo, konine?
58012008	Yeeri bi bushiisheena'o bullin sheerii beetone; sheereyaanoon ittoshi bee gaata, dabboo waati bushoomoalli, bi hajee bushoomo toono ittoshine getone.
58012009	Ebiyee aaf wotta noon sheerii beeti no niheena'o nooch beetina'one; boonoshinoo oogii beeto noone. Ebich wotta shimaaji no Nihoo Yeerich amoyich beshoon hajeeqqa kashoona beetaachone?
58012010	No hajee niheena'o gaawato tunaqqi boonoshich bi bekkatoomon, bushaa no beetee, noon sheerii beetina'one; tunaballi Yeeri noon bi sheerii beeto, bi yaafittinoochee no qoodeeyemmoyich nooch bi gaaccemmoyichiye.
58012011	Sheeroo bulli andich ayinikkii beetoalli, emirikkii beeto nooch shaahaanoone; tunaballi ebi sheeroona doyitina'o bulli cadiqee shuunoon boonoshi shuunaa beetoyich diggoona beeyemmina'one.
58012012	Taahiti ittoshi kishoon, qewaa beeti ittoshi tingoonoo kupphiibote!
58012013	Hekkallaa beeti baatoo wodemmoyichalli, ara bi hekkallato waan dega bi echataachemmoyich, ittoshi baatoyich naqqa gommon hallibote!
58012014	Asho bullina tookki diggoona beebote! Yaafeyaanoon Doono Yeerin beegon hakkemmo aalloone; ebich yaafittinoona beemoyich qaawibote!
58012015	Koniyolla Yeerichi wojoon qayiree gub bi wottataachemmoyich, meetina'on ee'iiyemmi, caammii beeti xepphoomi amashee mooyolla kaama diciree kittinnee guuphon bi xuuxiyaachemmoyich,
58012016	ittoshi daggooch yahii beeti asho bi danataachemmoyich, oohee ikka wottoon bi maayemmi maayoyicha iqqi bi qaabbittinoon kemmiti Eesayichoomon, yaafa mooyina'on qallaayemmi asho bi danataachemmoyich, ittoshi qelloon ariibote!
58012017	Aroyee gub Eesayi bi nihoochi diiroon daniya bi qaawiteenolla, bi muccoon arii beeto ittoshine; amoomon acimoon eepii bi qollateenolla, ebiyee aaf bi shuunati mooyon bi tachemmi gommo biich danataanoone.
58012018	Isra'eeleena'o boonoshi kishoona yeshon boonoshi hakkii beeti Siini Guudooch shagaano ittoshine; boonoshiyoo aroochaa miccii beeti qaaqqoon, magga yiiboon, mandaroon, yongee yuboonoo beeggiyeete;
58012019	tiree qaaroon Yeerichi yibbaatee qaaroonoo waayaheete. Ara Yeerichi qaaroon boonoshi waayati hillooch Yeeri daakkiree bara qaaroon bi getaachemmoyich qollaheete.
58012020	Ebiyoo, "Ebi Siini Guudi achooch gijolla tunabe bi shagi gaata, xaqqoona yexee qitibe" Yeeri iti getoon haa'iyoon hakkaaneena'o boonoshi tunatoyichiye.
58012021	Bekkaa beeti mooyo oogichii shattiito bi tunatoyich, Muusi "Oogaton shattaqqa qewaa beeto taane" itone.
58012022	Tunaballi ittoshi Ciyooni Guudooch, shimaayooch beeti Yerusalem, Beeyachi Yeerichi katamooch shaggito ittoshine; humaa xuma maraakeena'o waan,
58012023	boonoshi shigo shimaayooch kobareeqqi bi waan emiroona kiceeti, Yeeri kaacciti bi bushiisheena'o waan shaggito ittoshine; wotta asho bullich bi shuuni shuunoomona nallemmi nallacho tunati Yeer waan, Yeeri boonoshin shapaalleena'o tuniiti cadiqeena'o waan,
58012024	andra wogee shoobbacho tunati Yesuus waan, Abeelichi damoyee beshiti mooyon gettii beeti, wucee xallii beeti damooch shaggito ittoshine.
58012025	Gettii beeti Yeerin "Waayataache" ittoshi getaachemmoyich ittoshi qelloon ariibote! Ebi areena'o shawee toommoochaa Yeeri gettiton "Waayataachone" boonoshi iyooba, Yeerichi nalloochee muricaaneena'one; ebich no wotta shimaayoochaa gettii beeti Yeer waanee gub no shoki gaata, aabichiree Yeerichi nalloochee muriccehone?
58012026	Arooba Yeerichi qaaro shawoon shuurikkiye; tunaballi "Wochinnoon ikka kaalloon shawoo ikketon baach tunataanoon, shimaayoonoo wotta shuurikkemmo taane" iqqi hini yemeeneechon gettitone.
58012027	Tunatee Wochinnoon ikka kaalloon bi geto, shuuraachemmi mooyina'o manjiree beeyemmina'o boonoshi tunoon, halleeti mooyina'o shuuriree hidee aallemmina'o boonoshi tunoon xalla bekkii beetone.
58012028	Ebich shuuraachemmi taatittinee xaa'ooch gimo nooch bi immatoyich, Yeerin oogiyoonaa shatona biin gallatabee, biin emirikkibee biich no maddemmi wojoon yeshone;
58012029	Ebiyoo, ibaroon no Nuggushoo Yeeri michii aallii beeti qaaqqoomo bi tunatoyichiye.
58013001	Kittinnee maneena'ochoomon ittoshinaa ittoshina shunoona beebote!
58013002	Iibbeena'on iibbiyoon battiyaahotine! Ikkikkeena'o ariyaanoon eechii iibbiibee Yeerichi maraakeena'on iibbiitina'o beetina'one.
58013003	Cuyee kexooch cuchaqqi beetina'on boonoshina tookkii cuchaton shaahi gabiree boonoshin gaachabote! Xuuxee toommooch beetina'on ittoshi wotta boonoshichoomon xuuxee toommooch beeton shaahiree gabibote!
58013004	Asho bulli shaageyoon oogiibe; kenoonaa mecheena ikkoo baroyich gibaneeto tunabe; tunaballi shuni maayeena'onaa yahachina'onochi toommooch Yeeri nallemmone.
58013005	Ittoshi beemo gijee shunona tunaaye; ittoshich beeto baach beddiye. Yeeri bi qelloona "Neen gawukkaache; ciroona neen qayaache" itone.
58013006	Ebich aafee kupphoona "Taan gaachaa beeto Doono Yeerine; shataache; Asho taan amoon halleshone?" geton hakkiyone.
58013007	Ebiyee aaf Yeerichi qaaroon ittoshich gettiti, bi gommoochoo ittoshin yaabiti asheena'on gabibote! Boonoshi beemi qocoon ciiniree, Yeerichi toommooch boonoshi mullee too'iyoomon, ebiyoomon ittoshiyoo boonoshin shaahibote!
58013008	Yesuus Kiristoosi yiichoo, hanaachoo, bulli yemeenoonoo biine.
58013009	Kiristoosichi mishiraachee qaaroyee bariti bari bara dallaawa mooyon dabbiree tata gommoochee kechaahotine! Maayoon mamichonaa mami qayichonon gettii beeti calloyich de'a geto tunataanoon, Yeerichi wojoona mullee kupphoon dano gaawatone. Ebi maayichon gettii beeti calloo de'a iqqi hajeetina'oyich bi gaacciti gaaco aalloone.
58013010	Ayihudeena'o Yeerich boonoshi goyinnaa beeti yaafee kexooch maddii beeti qeesheena'o Yeerich no goyinnaa beeti xaa'oochaa Yeerich no giddii beeti gallatee deejoochee qoodeyoyich bedditina'o tooneena'one.
58013011	Ayihudeena'o Yeerich boonoshi goyinnaa beeti qeeshee guudo asheena'ochi axaaxee deejoo tunemmi gijeena'ochi damoon yechiqqi, yaafeexi yaafa xaa'ooch giyiqqi, Yeerich giddii beetone; ebi deejoyich giddati gijeena'ochi meeno asheena'o beeti xaa'oyee maach kichee micciye.
58013012	Ebich Yesuusi wotta bi hajee damoona Yeerichi asheena'on boonoshi axaaxoochee yaafiya Yerusalemiyee maach kichee qitiye.
58013013	Illa no wotta asheena'o beeti xaa'oyee maach keyone. Bi cooneetoomon cooneebee bi waan hambone.
58013014	Bulli yemeenoon beeyemmi katamoo hini shawooch nooch aalloone; tunaballi gubbich no beeyemmi katamoon sharaataa beeto noone.
58013015	[Illa] bulli araddoon Yesuus waanaa Yeerich gallatoon deejoomon tuniiree giddiibone; ebiyoo "Yeeri no Doonone" ii no miixee deejoone.
58013016	Tunaballi gaawaton tuniyoon, ittoshich beetoochee bareena'oyich qoodoonoo battiyaahotine! Ebiyoomi deejoon no giddiyoo Yeerin emirikkii beetone.
58013017	Doono Yeerichi gommona ittoshin yaabii beetina'oyich de'a getote! Boonoshi getoonoo waayabote! Ittoshichon Yeerichi aafoochaa echeeyemmina'o boonoshi tunatoyich, tokkataalli aafoona qeyiibee ittoshin gabii beetina'one. Boonoshich ittoshi de'a geti gaata, boonoshi shuunoon emiroonalli ayinoona tuniyaachemmina'one. Ayinoona boonoshi tunii gaata, ittoshich amoonolla gaacaache.
58013018	Nooch Yeerin qolloon qajaahotine! Bulli araddoon gaawa qocoona beemon no qaawii beetoyich, xalla mullo nooch beemon ariito noone.
58013019	"Ittoshi waan kaata ta woyemmoyich, Yeerin qollabote!" iqqa ittoshin manjii qollaa beeto taane.
58013020	Ufati bi damoona bulli yemeenee wogoon manjiiti, bi bageena'ochi ooga Qiddoo tunati no Doono Yesuusin qitii duukkatina'ochi daggoochee kichiti Diggee Nuggushoo Yeeri,
58013021	bi daaggoon ittoshi tuniiyemmoyich, gaawato tunati mooyo bullin ittoshich imbe; biin emirikkii beeti mooyon Yesuus Kiristoos waanaa no bullina shuunabe. Yesuus Kiristoosichoo bulli yemeenoon gallato tunabe; tookkona.
58013022	Ta maneena'ote! Ebin qaminona ittoshich koorito taane. Ebich ebi ta ciicoon haa'iyoona ittoshi waayemmoyich ittoshin qollaa beeto taane.
58013023	No manoo Ximootiyoosi cuyee kexoochee biichato bi tunoon ittoshi ariiyemmoyich shunnoye. Kaataqqi ta waan bi waa gaata, biin yeshi ittoshi waan waaree ittoshin beeggemmo taane.
58013024	Doono Yeerichi gommona ittoshin yaabii beetina'o bullinaa Yeerina yaafeeti kittinneena'o bullinoyich ta diggiyoon getote! Xaaliyaanee kittinneena'o ittoshin diggiitina'one.
58013025	Yeerichi wojoo ittoshi bullina tookki tunabe.
59001001	Yeerinaa Doono Yesuus Kiristoosinochi maddacho tunati Yaaqoobi taane. Ittoshi shawoyee maach shacaqqi beeti, aaraa gutta Ayihudee yoodeena'oyich diggoo tunabe.
59001002	Ta maneena'ote! Bari bara iritoo ittoshi toommooch bi shagee, ittoshi mulloon Kiristoosichi toommooch too'iyoona ittoshi manjoo haa'iyoon immii beeto bi tunoon ariiree, ebiyoomi iritoon ceeni emiroomon shaahiree ciinote!
59001004	Ittoshich shapiti mooyo amolla aalli, shapaalli ceeno ittoshi tunemmoyich haa'iyoo bi shuunoo bullin shuunabe.
59001005	Ittoshi daggoochee koniyolla shalligoo biich shapi gaata, qoonaanoon mulloochee tiijiqqi bullich immii beeti Yeerin qollabe; biichoo immeeyemmone.
59001006	Tunaballi amashoonolla bi mulloon guttiyaanoon Yeeri immemmo bi tunoon ibariiree qollabe; mulloon guttii beeti asho yongo shuurikkii beeti aachi aayoniye bi shaahii beeto.
59001007	Gutta gabachi asho, bi shuunaa beeti shuunoonoo ok hach ii beeti ara asho Doono Yeer waanee ikka mooyinolla danemmo shaahiree biich bekkaaye.
59001009	Giracho tunati kittinnoo Yeeri biin oogiihooba geecibe;
59001010	gaannacho tunati kittinnoo bi gaanno mocee bungoochoomon oojemmo bi tunatoyich, Yeeri biin bi giishiihooba geecibe;
59001011	aabeyo oogati gaamoona keyiree mocoon shoolliiyemmine; mocee bungoo oojemmone; bi mallatee gaawoo aallemmone; ebiyoomon gaannacho shuunee toommooch beebee aallemmone.
59001012	Iritoo bi toommooch shagiyooba haa'ii beeti asho diireetone; iritoon haa'iyoona bi beshiitoyee gub, Yeeri biin shunnii beetina'oyich bi gibanikkiti bulli yemeenee kashee gubbichoon danemmone.
59001013	Koniyolla bi toommooch shaggiti iritee naboona axaaxoon shuuniya bi gabi gaata, "Yeerine axaaxoon ta shuunemmoyich tunii beeto" gettaaye. Yeerinaa gondoonoyich ikkittino aalloone; bi, bi qelloona koninolla "Axaaxoon shuuniibana" iqqi gabaache.
59001014	Tunaballi asho bi ikki ikkoon gonda bi qaatoo dachiqqi biin bi geechenaniye axaaxoon shuuniya bi gabii beeto.
59001015	Aroyee gub ebi uroochi gonda qaatoo yeqqafaqqi axaaxoon shiyiye; axaaxoo diccii oogaqqi bulli yemeenee qitoon shiyiye.
59001016	Ta shunnaa beeti ta maneena'ote! Ittoshi qelloon wochi dachiyaahotine!
59001017	Gaawa wojoo bulli, beshaa beshiti diiroo bulliyoo damba shimaayoochee, aabeen, aganeenaa xojanoonon halliti Yeer waaneeniye bi waa beeto. Biyoo shaddeyaachemmone; no waanee bad shokiree noon mandarooch qayaachemmone.
59001018	Biyoo gabiqqi ibaree qaaroona noon shiyiye; ebich bi hallitina'ochi daggooch qaabboo tunato noone.
59001019	Ta shunnaa beeti ta maneena'ote! Ebin shalligibote! Asho bulli waayoyich afaafinacho, yibbaatoyich nibbacho, kaaroyichoo nibbacho tunabe.
59001020	Ashi kaaro Yeerin emirikkii beeti cadiqee shuunoon shuunataachemmone.
59001021	Ebich tiyaarii beeti shuunoo bullinaa gonda qoco bullinon bayiichi, ittoshi kashoon wodiyoon hakkii beeti, Yeeri ittoshi mullooch bechiti qaaroyich ittoshi qelloon yittiiree de'a getote!
59001022	Ittoshi waayaa beeti Yeerichi qaaroon shuunee toommooch heechiibotalli, ittoshi qelloon wochi dachibee waayaa beeton baach tuniyaahotine!
59001023	Yeerichi qaaroon waayaachii, shuunee toommooch heechiyaani asho bi bee gaata, bi aafoon heeraawoona beeggii beeti ashooniye bi shaahii beeto;
59001024	ebi ara asho bi shaahoon beeggiichii hammiye; bi shaahoo amoomo gaata bekkach battahe.
59001025	Tunaballi axaaxoochee biishaa beeti, shapaalli ceeni calloon ciinniqqi ara calloona manjii beeti, waayaanoo battataanoon shuunee toommooch heechii beeti asho, bi shuunaa beeti shuunoo bullina diireeyemmone.
59001026	"Yeerich goyinnaa beeto taane" ii beeti asho bi heciyoon quyo bi qayi gaata, bi goyinno duuboone; bi qellooniye wochii bi dachii beeto.
59001027	Nihoo Yeer waanaa xalloo tunati ibara goyinno ebine:- nihaalli bushiisheena'onaa xuuma maacheena'onochi iritoon gaacho, hini shawee toommooch beeti, tiyaarii beeti mooyoocheenoo bi qelloon quyoone.
59002001	Ta maneena'ote! Oogee yiiracho tunati no Doono Yesuus Kiristoosichi toommooch ittoshi mulloon too'iito ittoshine; ebich ashoon barbariiree hepiyaahotine!
59002002	Ikka asho aachee axxaamittoon bi kishooch geddii, aaxxi tahoon tahaqqi ittoshi kiceeti xaa'ooch bi giyi gaata, wotta ikka giracho keexa tahoon tahaqqi bi giyi gaata,
59002003	aaxxi tahoon tahaton ciinniqqi, "Ne hach waaree oogee xaa'ooch kotabe!" ittoshi geti gaata, wotta oha girachon "Ne ok ebiich neexabe!" oohee "Desh ta baata kotabe!" ittoshi geti gaata,
59002004	ittoshi daggooch barbarittinoon halliin toona ittoshi beeto? Gonda gaboona ashi toommooch nalliiniye ittoshi beeto.
59002005	Ta shunnaa beeti ta maneena'ote! Ellabote! Yeeri biin shunnii beetina'oyich bi gibanikkiti bi taatittinee shimaaji kexooch giyiree boonoshi beeyemmoyich, hini shawee toommooch beeti asheena'o "Girachina'one" boonoshi ii beeti asheena'on, eboshiyoo Kiristoosichi toommooch boonoshi mullee too'iyoona ayaanee gaannachina'on kaacaanoona?
59002006	Tunaballi ittoshi girachina'on coonahotine! Ittoshin xuqqi beetina'o gaannachina'o tooneena'ona? Nallee gabbaree aafooch ittoshin geechii beetina'o boonoshi tooneena'ona?
59002007	Ittoshi ceeggati gaawa Kiristoosichi shigoon naaggii beetina'o boonoshi tooneena'ona?
59002008	Yaafa Macaafoochaa "Neenoomi ne manoon neenna tachiree shune!" ii beeti Taatoo Yeerichi calloon ittoshi ceechi gaata, gaawaton shuunaa beeto ittoshine;
59002009	tunaballi ashi aafoon ciinniqqi ittoshi hepi gaata, axaaxoon shuunaa beeto ittoshine; "Calloon shaaddato ittoshine" getee calloona ittibateeyemmo ittoshine.
59002010	Calloo bullin ceechii quyaabee, tunaballi ikkeena muriccii beeto koniyolla bi tuna gaata, calloo bullin shaaddatone getone.
59002011	"Shuno maayaahine!" iti Yeeri, wotta "Ashi kashoon kichiyaahine!" itone. Ebich shunee mamo qajaachaa, ashi kashoon ne kichi gaata, calloon shaaddato neene.
59002012	Axaaxoochee xallii beeti calloona Yeeri nallemmi asheena'ochoomon getote! Ebiyoomon shuunabote!
59002013	Yeeri bi nallemmi aabooba ashoon maaraani ashi toommooch maaraalli nalloon nallemmone; tunaballi ashoon maarii beeti ashi toommooch nallaachemmone.
59002014	Ta maneena'ote! "Ta mulloon Kiristoosichi toommooch too'iito taane" ii beeti asho, de'a shuunoona bekkiyaano bi tuna gaata, amoon biich gaaccehe? Ebiyoomi mullee too'iyoo biin wodiiyeha?
59002015	Kittinnoo tunati bi manoo, oohee bi manee boonoshi tahemmi tahoonaa boonoshi maayemmi maayoonon boonoshi mucca gaata,
59002016	ittoshi daggoochee ikkoo boonoshich qaawii beeton imon qajiichii, "Diggoona hambote! Ittoshi tahatee qeece! Maaree miyote!" bi geti gaata, amoon gaaccehe?
59002017	Ebiyoomon ikka asho "Ta mulloon Kiristoosichi toommooch too'iito taane" iibee gaawa shuunoon shuunoona bi bekkiyoo qayi gaata, ebi bi mullee too'iyoo ikketo baach bi tunatoyich duuboone.
59002018	Ikka asho I"kkikka kittinneena'o boonoshi mulloon Kiristoosichi toommooch too'ii beetina'one; bara kittinneena'o wotta de'a shuunoon shuunaa beetina'one" iye. Ta biich wochiqqa, "Eke bi hakkee gaata, asho koniyolla bi mulloon Kiristoosichi toommooch bi too'iitoyee gub de'a shuunoon shuunee hakkoo bi qayon taach bekkiibe! Tunaballi tawoo ta shuunaa beeti de'a shuunoona ta mulloon Kiristoosichi toommooch to'iito ta tunoon bekkiiyemmo taane" gettemmo taane.
59002019	Yeeri ikkoo bi tunoon ibarii beeto neene; gaawiye; yinneena'olla wotta ebiyoomon ibarii beetina'one; qewaanoo beetina'one.
59002020	Hini mullaalli baalloocho! Asho bi mulloon Kiristoosichi toommooch bi too'iitoyee gub de'a shuunoon shuuno bi qayi gaata, ebi ara bi mullee too'iyoo duubo bi tunoon ariyoon qaawii beetine?
59002021	No qaabbachi Abrahami bi bushoo Yisaaqin deejiya deejee gudee toommooch bi giddiihooba, shuunoona cadiqito toona?
59002022	Bi mullee too'iyoon shuunee toommooch heechiito bi tunoon beegaachine? Ebich bi shuunati shuunoona bi mullee too'iyoo shapaalli ceeno tunatone.
59002023	Yaafa Macaafo "Abrahami bi mulloon Yeerichi toommooch bi too'iyoo Yeerichi aafoochaa biin cadiqiihe" bi ito ceennitone; biyoo Yeerichi shunnacho getteetone.
59002024	Illa asho Yeerichi toommooch biich beeti mullee too'iyoona baach tunataanoon, ara mullee too'iyoon shuunee toommooch bi heechiyoona cadiqii beeto bi tunoon beeggii beeto ittoshine.
59002025	Ebiyoomon wotta yahachi tunati Raabi Yaasi wochati asheena'on bi kexooch giijii aachiqqa, bara gommona boonoshi muriccemmoyich bi gaachahooba, bi shuunati shuunoona cadiqitine.
59002026	Kashoyee bariti meeno qitito bi tunoomon, ebiyoomon wotta shuunee toommooch heeyaani mullee too'iyoo qititone.
59003001	Ta maneena'ote! Dojacho tunati no toommooch beshi nalloo nalleeyemmo bi tunoon arii beeto ittoshine; ebich ittoshi daggoochee meetina'o dojachina'o tunaayeete.
59003002	Kittinnoo tunati no bulli wodda mooyona muriccaa beeto noone; bi yibbaataa beeti yibbaatoona muricaano koniyolla bi bee gaata, ara asho bi hulli malloon quyo hakkii beeti, shapaalli ceeni ashoone.
59003003	Harashoo nooch de'a bi gettemmoyich lugaamoo qapphii beeto noone; ebina no shunnaa beeti xaa'oo bulliich bi hammemmoyich tunii beeto noone.
59003004	Ebiyoomon wotta, marikabo amoomon oogato bi tunatee, ooga yongoonoo bi xuqqatee, gashaa beeto qaawii beeti xaa'oo waan bi hammemmoyich, ara marikaboyee gub beeti giishacha mooyina gasheeqqi hammiye.
59003005	Ebiyoomon wotta heciye giishacha quume tunaachaa ogooga mooyina'on bi tuniyoona geecii beetine. Giishacha qaaqqee am shaaha oogati kubboon bi michii beeto gaata shalligibote!
59003006	Heciyoo qaaqqoomone; heciyoo gondoyich hajeeti ikka aagatee ashoomon tunaqqiniye no quumee daggooch bi beeto; no ashittino bullin ee'ii beetone; no kashee gommo bullin michii beetone; ebi gondo bullin bi shuunemmoyich giidoon bi danaa beeto shiwaree qaaqqoocheeniye; ebi getoo Daabiloos waaneeniye getone.
59003007	Kubbi cooxina'onaa gaceena'onon, shawoona sha'aa beetina'onaa aachi daggooch beeti halleena'o bullinon asho dojii beetone; wotta doyitina'one;
59003008	tunaballi koniyolla heciyoon dojoon hakkaanoone; wuxii beeti attoona ceennitone; konicholla de'a getaani gondoone.
59003009	Ara heciyoona no Doononaa no Nihoona tunati Yeerin naadiyone; ara heciyoonoo Yeerichi shaahoomona halleeti asheena'on upahone;
59003010	ikka noonoochee naadoonaa ufona kechiye. Ta maneena'ote! Bi mulloon Kiristoosichi toommooch too'iiti ashich ebiyoomo tuno tato toonoone.
59003011	Ikka aachi xuuphoochee nooccii beeti aaconaa caammii beeti aacona kecheha?
59003012	Ta maneena'ote! Balasee mixo zayitee michi aafoon aafo, oohee woyinee qomboo balasee aafoon aafo hakkeha? Kiiho beeti aaco kechii beeti aachi xuuphoochee gaawa aaco keyaanoone.
59003013	Ittoshi daggoochee ariyachonaa shalligachona konine? Shalligoonaa shiimoona de'a shuunoon shuunabee gaawa bi qocoona ebin bekkiibe.
59003014	Tunaballi kuppha qanaatoonaa bara guuphon hallee qaatoona ittoshi mullooch bi bee gaata, ariyachon shaahiree geeciyaahotine! Ibaree toommoochoo koottaahotine!
59003015	Ebiyoomi shalligoo damba Yeer waanee waa beeto toonoone; shawee toommeexone; meechi qaateexone; yinneena'o waaneechone;
59003016	qanaatoonaa bara guuphon hallee qaatoona beeti xaa'ooch, aroochoo wotta hukkoonaa gonda shuunoo bullina beetone;
59003017	tunaballi damba Yeer waanee waa beeti shallige shiichiqqa xalleene; daakkiqqa diggoona beetine; shiimachine; de'a ii beetine; maaroonaa de'a shuunoo bullina ceennatine; hepoonaa mulloon xalloo shaahiyoona bi waan aalloone.
59003018	Ashoonaa ashoonon shunii beetina'o diggoon halliya shookkati yaroochee boonoshi macii beeto cadiqee aafooniye.
59004001	Ittoshi daggooch hayoonaa kaaroona amoochee waahe? Ittoshi daggooch koyaa beeti, hini shaweexi beemi gaawoon ittoshi qaatii beeti qaatoochee waato toona?
59004002	Qaatiyotine; ittoshich tunataache; ashoon wuxii beeto ittoshine; kupphiinoo qanaatahotine; ittoshi qaatiton danoon hakkaachotine. Ebich kaarahotine; hayaanoo iyotine; Yeerin qolloon ittoshi qajitoyich, ittoshich tunataache.
59004003	Ittoshi qaatii beeti mooyon Yeeri ittoshich bi immemmoyich qollahotine; tunaballi ittoshi qaatoon ceechoyicha iqqi gonda gaboona ittoshi qollaa beetoyich, bi waanee danataachotine.
59004004	Yeerich gibaneyaaneena'ote! Hini shawee toommeexi mooyon shuno Yeerina tookkii kaaro bi tunoon ariyaachotina? Illa Yeerich de'a getaani hini shawee toommeexi asheena'ocho tunoon daaggii beeto bulli, Yeerina shixacho tunatone.
59004005	Yaafa Macaafoochaa "Yeeri no mullooch bi kotiiti Yaafa Ayaano qanaatoona qaatii beetone" getee kooreeto duuboon getteeto ittoshich shaahii beeta?
59004006	Yeeri beshiti wojoon immii beetone; ebich Yaafa Macaafoochaa "Yeeri geecachina'ochi shuunoon shixxii beetone; tunaballi boonoshi qelloon giishii beetina'oyich wojoon immemmone" getee kooreetone.
59004007	Illa Yeerich hajeebote! Daabiloosinoo koyabote! Biyoo ittoshi waanee wokkemmone.
59004008	Yeer waan katinote! Biyoo ittoshi waan katinnemmone. Hini axaaxachina'ote! Ittoshi kishoon xalliibote! Gutta gabachina'ote! Ittoshiyoo wotta ittoshi mulloon xalliibote!
59004009	Tuumiree oogichi ayinibote! Eefote! Ittoshi miico oogati ayinooch, ittoshi emiroo tuumooch shaddeebe!
59004010	Doono Yeerichi aafooch ittoshi qelloon giishiibote! Biyoo ittoshin oogiiyemmone.
59004011	Ta maneena'ote! Ittoshinaa ittoshina ooneyaahotine! Bi manoon oonnii beeto, callooniye bi oonnii beeto; bi manoochi toommooch nallii beetoo, callee toommoochiye bi nallii beeto. Wotta callee toommooch ne nalli gaata, nallee gabbarooch kotato ne'alli, calloon quyaa beeto toono neene.
59004012	Calloon immachonaa nallachona ikka Yeeri baachiye; bi baachiye wodiyoonoo wuxoonoo hakkii beeto; tunaballi neenoomi ne manoochi toommooch nallemmi ne, koni neene?
59004013	"Hanaach oohee yaach ebiyoomi katamooch hammemmo noone; arooch naton kotemmo noone; giixaree shiijemmo noone" ii beetina'ote! Ellabote!
59004014	Yaach tunemmon ariyaano ittoshine. Ittoshi kashe amasheene? Ciinniyee bekkaachii, bekkach aallaa beeti hiinneyoomi tooneena?
59004015	Ebich aree qoodoon "Doono Yeeri daaggii gaata, beeyemmo noone; hininoo, oohee ok ebinoo tuniiyemmo noone" getote!
59004016	Tunatee and ittoshi qelloon oogiibee geecii beeto ittoshine; ebiyoomi geecee yibbaatoo bulli gondoone.
59004017	Illa koniyolla bi tuna gaata, de'oon shuunoon ariibee shuuno bi qayi gaata, ara ashoyich axaaxoone.
59005001	Wotta hini gaannachina'ote! Ittoshi toommooch shaggemmi xuuxoyich "Woowo!" getibee eefote!
59005002	Ittoshi gaanno oqqii duubatone; ittoshi tahoon pillo maatone;
59005003	ittoshi aachoonaa ittoshi birawoona osharatone; nallee aabooba ebi osharo ittoshi toommooch miixoo tunemmone; ittoshi meenonoo qaaqqoochoomon michemmone. Hini ciireexi aabooch gaannoon kicito ittoshine.
59005004	Ittoshi maayoon qecciti shuunachina'ochi damoojoon bajii boggito ittoshine. Ittoshi toommooch boonoshi cookii beeton eke ellabote! Ebi ittoshi maayoon qeccii beetina'ochi qaaroon Beshi Mawa Doono Yeeri waayatone.
59005005	Shawee toommooch mashaamiti beemonaa emiroona beemoyich ittoshi qaatoon ceechito ittoshine. Gub bi bashemmi maa'oon asho aangiyoomon, ebiyoomon ittoshi ashittinoon aangiito ittoshine.
59005006	Cadiqo tunati ashi toommooch nalliqqi biin wuxito ittoshine; biyoo cikkii qajiye.
59005007	Illa ta maneena'ote! Doono Yesuusi waammi wottoon haa'iibote! Eke goyachon ciinote! Biyoo qaabba amiyonaa gub amiyona dihimmi wottoon haa'iibee shawoochee danaa beeti, aaxxoo tunati maayi aafoon quyaa beetone.
59005008	Ittoshiyoo wotta haa'iibote! Doono Yesuusi woyemmi aabo katinnito bi tunatoyich kupphabote!
59005009	Ta maneena'ote! Yeeri ittoshi toommooch bi nallaachemmoyich, ittoshinaa ittoshina guruuxiyaahotine! Ebiyoche, nallacho kellatooch katinniqqi neexatone.
59005010	Ta maneena'ote! Doono Yeerichi wochoon gettiti keemachina'on shalligibote! Boonoshiyoo xuuxoon haa'iyoona nooch shaahiyoon tunatina'one.
59005011	Haa'iyoona manjitina'on "Diireetina'one" ii beeto noone. Yoobichi haa'iyoon waayato ittoshine; wotta ciiroochaa Doono Yeeri biin bi diiroon beeggito ittoshine; Doono Yeeri oogati de'oone; ariqqachoonaniye.
59005012	Ta maneena'ote! Bulliyee beshoon ebin gabibote! Shimaayoona tunabe, shawoona tunabe, bara mooyonoo tunabe, amoonolla wogiyaahotine! Yeeri ittoshi toommooch bi nallaachemmoyich, ittoshi yibbaatoo "Eeha" geto bi tuna gaata, "Eeha" baach getote! "Toonoone" geto bi tuna gaata, "Toonoone" baach getote!
59005013	Ittoshi daggoochee koniyolla iritoo bi toommooch shaggito bi bee gaata, Yeerin qollabe. Emirii beeto koniyolla bi bee gaata, gallatee shoddoon shoddabe.
59005014	Ittoshi daggoochee koniyolla biiyato bi bee gaata, kittinnee guuphon yaabii beeti geeneena'on bi waan ceege; boonoshiyoo Doono Yesuusichi shigoona zayitoon huutiree Yeeri biin wodiiyemmoyich corootibeete.
59005015	Boonoshi qollaa beeti qolloon Yeeri waayaa beeto bi tunoon ibarii beeti asheena'ochi corooto biiyaton wodiiyemmone; Doono Yeeriyoo bi biiyoochee biin wodiiyemmone; axaaxoon shuunato bi tuna gaatoo, biin maaremmone.
59005016	Ebich ittoshinaa ittoshina ittoshi axaaxoon aannibote! Ittoshi biiyoochee ittoshi wodemmoyich ikkoo baroyich Yeerin qollabe; cadiqa ashi corooto giidachi shuunoon shuunaa beetone.
59005017	Eliyaasi noonoomi ashoone; amiyo dihaachemmoyich kupphiiqqi corootiye; ebich Isra'eelee Shawooch keeja nattaa shiritta aganoon amiyo dihaanoone.
59005018	Wochinnoon bi qollatee, shimaayoochee amiyo dihiye; shaweyoo maayoon immahane.
59005019	Ta maneena'ote! Ittoshi daggoochee koniyolla ibaree gommoochee bi muricee, ikkoo biin bi wochi gaata,
59005020	axaaxachon muriccii bi hammiti gommoochee wochii beeto, ara ashoon bulli yemeenee qitoochee wodii beeto bi tunoon, wotta bi shuunati wodda axaaxoonoo bi echiyoon ariibe.
60001001	Yesuus Kiristoosi wochati mishiraachachi Pheexiroosi taane. Faantoosee Shawooch, Galaatee Shawooch, Qedooqee Shawooch, Isiyee Shawoonaa Bitaanee Shawoonooch beeti katamoo bulliich shiqqoo tunaa shacaqqi beeti, Yeerina kaaccati asheena'oyich hini wocho bede.
60001002	Nihoo Yeeri shiichiqqi bi gabitoomon, ittoshin kaaccitone; Yesuus Kiristoosich de'a ittoshi gettemmonaa bi damoona ittoshi xallemmonoyich, Yaafa Ayaanoona yaafeeto ittoshine. Yeerichi wojoonaa diggoona ittoshich woddabe.
60001003	No Doono Yesuus Kiristoosichi Nuggushoonaa Nihoona tunati Yeeri gallateebe. Yesuus Kiristoosin qitii duukkatina'ochi daggoochee bi kichoona, gibanoona ceenniti kasho nooch bi beeyemmoyich, bi maaree beshoona guttinnoon no shiijemmoyich tuniitone.
60001004	Ebich Yeeri shimaaji kexooch ittoshich aallataani, duubataani, ciirataani wojoon kotiitone.
60001005	Ittoshi mulloon Kiristoosichi toommooch ittoshi too'ii beetoyich, yemeenee ciirooba bekkiya qanniti wodoyich Yeerichi giidoona quyeeqqi beeto ittoshine.
60001006	Ebich oogaton emiribote! Tunaballi and asheena'o bari bara gommona ittoshin boonoshi xuuxii beetoyich, giishacha aaboyich baach ayinii beeto ittoshine.
60001007	Aallemmi aacholla qaaqqooch bi geddee beeto, amoomo gaata bi tunoon xiishoyichiye; ebiyoomon wotta aachoyee beshi oogati aaxxoo tunati, Kiristoosichi toommooch ittoshich beeti mullee too'iyoo xuuxee daggoona bi beshaa beeto, ibaroo bi tuno xiisheeyemmoyichiye; Yesuus Kiristoosi bekkahooba, gallato, oogee yiiroonaa naadoonon ittoshi danemmoyichiye.
60001008	Biin aafoona beegaano ittoshi tunateenolla, shunnii beeto ittoshine; and biin beegaano ittoshi tunateenolla, ittoshi mulloon bi toommooch too'iito ittoshine; ebich qaaroona "Ebine" getee getteyoo hakkeyaani, oogichii woriganikkiti emiroon emirii beeto ittoshine.
60001009	Ittoshi emirii beeto, Yeeri ittoshin wodii bi beetoyichiye; ebiyoo ittoshi mulloon bi toommooch ittoshi too'iitoyichiye.
60001010	Yeeri ittoshich immemmi wojeechon keemmiti keemachina'o ebi wodoon kupphiiqqi maqqiibee, qaawiibeenoo kichii kindiiqqi gabiyeete.
60001011	Boonoshich beeti Kiristoosichi Ayaano, Kiristoosichi xuuxeechonaa ara xuuxoyee gub bi danemmi oogee yiireechonon shiichiqqi miixaabee, ebi mooyo bi tunemmo amee yemeenooch gaata, aabichiree bi woyemmo gaata bi bekkiiton kichii kindiiqqi ariyoyich qaawii beeheete.
60001012	Ara keemachina'o boonoshi gettiti wochoona boonoshi maddito, ittoshichalli, boonoshich tunee qayo boonoshich bekkahe; wotta shimaayoochee wochatee waati Yaafa Ayaanee giidoona mishiraachee qaaroon ittoshich miixati asheena'o and ara wochoon ittoshich gettitina'one; maraakeena'olla ebi mooyon maqqiqqi ariyoyich qaatii beetina'one.
60001013	Illa shuunoyich cuya tiyiree qannibote! Tatoona beebote! Yesuus Kiristoosi bekkahooba ittoshi danemmi wojoon ceenoona gibanabote!
60001014	Yeerich de'a ii beeti bushiishoon tunabotalli, ebiyee aaf tuushoona ittoshi shuunatoomi qaatoon dabbiyaahotine!
60001015	"Ta yaafoo taane; ebich ittoshi yaafeeton tunabote!" getee Yaafa Macaafooch bi kooreetoyich, ittoshin ceeggiti Yeeri yaafoo bi tunatoomon, ittoshi wotta ittoshi qoco bullina yaafeeton tunabote!
60001017	Koninolla hepaanoon bi ikki ikkoyich bi shuunati shuunoomona bi toommooch nallii beeti Yeerin "Ta Nihoocho!" iqqi ittoshi ceeggii beetoyich, illa hini iibboomo tunaqqi, ittoshi beeti yemeeno bulliich biin shatona beebote!
60001018	Ittoshi qaabbachina'o waanee yeshaabee ittoshi waan shaggiti duuba doyoochee ittoshi biisheeto, birawoochoomon oohee aachoochoomon aallemmi mooyona tunataanoon, bachaalli xalla bagee damoochoomon tunati, aaxxi Kiristoosichi damoona bi tunoon arii beeto ittoshine.
60001020	Biinoo Yeeri shawoonaa shimaayoona halleyaan beetee kaaccitone; wotta qitii duukkatina'ochi daggoochee biin kichiti, oogee yiiroonoo biich immiti Yeerichi toommooch bi naboona ittoshi mulloon too'ii beeti ittoshicha iqqi hini yemeenee ciiroochaa bekkahe. Ebich ittoshi mullee too'iyoonaa gibanoona Yeerichi toommooch tunatone.
60001022	Guttinnoon ittoshi shiijato, kashachonaa bulli yemeenoon beeyachona tunati Yeerichi qaaroocheeniye; ebiyoo aallataani yaroocheenalli, aallemmi yaroochee toonoone; and ibaree qaaroyich de'a getona xallaqqi kittinnee ittoshi maneena'oyich ibara shuno ittoshich beetone; ebich mulloochee tiijiree ittoshinaa ittoshina manjiiree shunabote!
60001024	Yaafa Macaafooch bi kooreetoomon, "Meeno tahati asho bulli mocoomone; Bi oogee yiiroo bulliyoo mocee bungoomone; Mocoo shoolliye; mocee bungoo oojiye;
60001025	Tunatee Doono Yeerichi qaaro bulli yemeenoon beetone." Ittoshichoo mishiraachee qaaroochaa getteeti wocho ebine.
60002001	Illa gondo bullin, dawushoo bullin, mullee xalloo shaahoon, qanaatoon, oono bullinoo ittoshi waanee wokkiibote!
60002002	And shiijati gaggara bushiisheena'o ejoon qaatoomon, ittoshi wotta xalloo tunati Yeerichi qaaree ejoon qaatibote! Aroona diciree wodemmo ittoshine.
60002003	Yaafa Macaafooch bi kooreetoomon, "Doono Yeeri de'o bi tunoon ariito ittoshine."
60002004	Ashi waanaa hoxatee dupato, tunatee Yeer waanaa kaaccati kashachi aaxxi xaqqoomi Yesuus Kiristoos waan giddabote!
60002005	Ittoshi wotta yaafeeree qeesheena'ochoomon Yaafa Ayaano shalligichii beeti deejoon, ebiyoo Yeerin emirikkii beeti deejoon Yesuus Kiristoos waanaa biich giddiibee ittoshi maddemmoyich, kashachi xaqqoomon tunaree Yeerichi Yaafa Ayaano haggii beeti kexon tunabote!
60002006	"Yeeri 'Ebiyoche! Kexon deggii neechii beeti giimbee guummoomon tuniiqqa ta kaaccati, Taach aaxxoo tunati xaqqoon Ciyoon neechemmo taane; Bi mulloon ara xaqqee toommooch too'ii beeto ciroona yeellataachemmone' itone" getee Yaafa Macaafooch kooreetone.
60002007	Illa ittoshi mulloon bi toommooch too'iiti ittoshich ebi xaqqo aaxxoone; tunaballi boonoshi mulloon bi toommooch too'iyaaneena'oyich "Xaqqee kechi haggachina'o hoxaa dupiti xaqqo, Aroo kexon tuuggii neechii beeti giimbee guummon tunatone."
60002008	Wotta Yaafa Macaafooch bi kooreetoomon, "Asheena'on tephemmi xaqqoon, Yexi dichemmi xaqqoon tunahe." Yeerichi qaaroyich de'a geto boonoshi qajitoyich, tepheeqqi dihii beetina'one; ebiyoo shiichiqqi Yeeri boonoshich gabitoomoniye.
60002009	Tunatee mandaroochee keyiree woriganikkiti bi bekkooch ittoshi giyemmoyich, ittoshin ceeggiti Yeerichi de'ittinoon ittoshi gettemmoyich, kaaccati shiijaroo, Taatoo Yeerich maddii beeti qeeshoo, biich maddoyich yaafeeti aagatoo, bi hajoo tunati yoodo ittoshine;
60002010	ebiyee aaf Yeerichi yoodo toono ittoshine; tunaballi and Yeerichi yoodo tunato ittoshine; ebiyee aaf Yeerichi ariqqittinoon ariyaano ittoshine; tunaballi and bi ariqqittinoon ariito ittoshine.
60002011	Ta shunachina'ote! Kashoona koyaa beeti meechi qaatoochee ittoshi wokkemmoyich, hini shawee toommooch iibboomonaa shiqqoomona tunati ittoshin qollaa beeto taane;
60002012	Yeerin ariyaani asheena'o ittoshin "Gondoon shuunaa beetina'one" iqqi boonoshi oonniteenolla, ittoshi gaawa shuunoon beegiree, Yeeri nalloyich bi waahi aabooba biin boonoshi oogiiyemmoyich, boonoshi daggooch ittoshi beemi qoco gaawato tunabe.
60002013	Doono Yesuus Kiristoosicha getiree ukkureena'o bullich de'a getote! Wotta bulliyee besho tunaqqi qeejii beeti taatoyich,
60002014	gondoon shuunaa beetina'on sheeroonaa de'oon shuunaa beetina'on naadonoyich bi waanee wocheeti iraasheena'oyichoo de'a getote!
60002015	Ebiyoo de'a shuunoon shuunabee, ibaroon ariyaani tuusheena'o ittoshi toommooch boonoshi yibbaatemmi yibbaatoon ittoshi mucciiyemmoyich, Yeerichi daaggoo bi tunatoyichiye.
60002016	Sheexaanee guuchittinoochee keyiree Yeerichi guunina'ochoomon beebotalli, ara guuchittinoochee ittoshi keyon gonda shuunee qeroon tuniyaahotine!
60002017	Asho bullin oogiibote! Kittinnee ittoshi maneena'on shunote! Yeerich shatote! Taatoon oogiibote!
60002018	Guunina'ote! De'eena'onaa ariqqachina'ona tunati ittoshi doonina'on baach tunataanoon, xummeena'o tunati ittoshi doonina'onoo wotta oogiibote! Boonoshichoo de'a getote!
60002019	Xuqqaabee xuuxoon beeggii beeti asho Yeerin gabiibee ara xuuxoon bi haa'ii gaata, gallateeyemmone.
60002020	Ittoshi shuunati axaaxoyich yexxaabee ittoshi haa'ii gaata, amee naadoon danehotine? Tunaballi gaawa mooyon shuunaachii xuuxoon beeggiibee ittoshi haa'i gaata, ebi mooyo Yeerichi aafoochaa ittoshin gallatiiyemmone;
60002021	Yeeri ittoshin bi ceeggito ebichiye. Wotta Kiristoosi bi qelloona ittoshicha ii xuuxoon beeggiqqi, bi hilloon dabbibee, bi shuunatoomon ittoshi shuunemmoyich ittoshich bekkiitone.
60002022	Biyoo axaaxoon shuunataanoone; kooto bi noonoochee keyaanoone;
60002023	biin naaggii boonoshi beehooba, wochiqqi naagaanoone; biin boonoshi xuuxii beehooba, miichataanoone; tunaballi cadiqoona nallii beeti Yeerich bi qelloon beshiiqqi immiye.
60002024	Axaaxoyich qitiree cadiqee shuunoon shuunabee no beeyemmoyich, bi bi qelloona meenona michi toommooch yooddaqqi no axaaxoon shaaggiye; yexxaqqi bi mayatoyich, wodito ittoshine.
60002025	Ebiyee aaf aallati bagoochoomon yalyallii beeto ittoshine; tunaballi and ittoshi kashee qiddoonaa quyachona tunati Kiristoos waan wottato ittoshine.
60003001	Mecheena'ote! Ebiyoomon wotta ikkikka ittoshi keneena'o Kiristoosichi wochoon ibariyaaneena'o boonoshi tuna gaata, noonoona getona tunataanoon, boonoshin oogiibee, gaawa qocoona ittoshi beemon boonoshich bekkiibee, ebi ittoshi gaawa beemi qoco boonoshin Kiristoos waan bi deebemmoyich boonoshich de'a getote!
60003003	Qellee shipeyoonaa aachee gudichoon gedona oohee gatiyoo aaxxoo tunati qoraddoon tahoona ashi be'anoyich tunaa beeti maachi mashaamoon qaawiyaahotine!
60003004	Tunaballi Yeerichi aafooch bi gatiyoo oogaton aaxxoo tunati maacaa mashaamiti ashoon tunabote! Ga'i de'oonaa gaawa shuriyachonon tunaree aallataani mallatoon qaawibote!
60003005	Ebiyoomon wotta wonnee yemeenooch Yeerin gibanaqqi biich diireeti genneena'o boonoshi keneena'oyich de'a getona mashaamitina'o tunatina'one.
60003006	Eboshichi daggoochee Saari ikkeene; biyoo Abrahamin "Ta doonocho!" iqqa ceeggaabee biich de'a iyane. Ittoshiyoo wotta amashee mooyoyicholla shataanoon gaawa shuunoon ittoshi shuuna gaata, Saarichi bushiishoo ittoshine.
60003007	Keneena'ote! Ebiyoomon wotta hakka guuteena'o boonoshi tunoon ariiree, gaawa shalligoona ittoshi mecheena'ona tookki beebote! Yeerichi aafooch giddaqqi corootoyich bajii beeti amashee mooyolla bi beetaachemmoyich, boonoshiyoo wotta ittoshina tookki bulli yemeenee kashee wojoon Yeer waanee danemmina'o boonoshi tunoon gabibee boonoshin oogiibote!
60003008	And ciiroochaa ta gettaa beeto, ittoshi bulli ikka mulloona beebote! Ikka ashi iritoon ittoshi qelli iritoochoomon tuniiree ciinote! Manaa manoochoomon ittoshinaa ittoshina shunabote! Ariqqachonaa ga'i de'oonon tunabote!
60003009	Yeeri bi diiroon ittoshi danemmoyich ittoshin bi ceeggitoyich, asheena'o ittoshi toommooch gondoon boonoshi shuuna gaata, gondoon gaaccaahotine! Boonoshi naagi gaata, boonoshin diiribotalli, wochiree naaggaahotine!
60003010	Yaafa Macaafooch bi kooreetoomon, "Emiree kashoona beemon shunnii beeto, bi beeti yemeenooch gaawa mooyon beegoyich qaawii beeti asho, bi heciyoona gondoon, bi noonoonoo dawushee yibbaatoon yibbaataaye;
60003011	Gonda mooyoochee bara shokiree, gaawa mooyon shuunabe; ashoona tookkiree diggoona beemon kupphiiree qaawibe;
60003012	Doono Yeerichi aafo cadiqeena'o waan ciinnii beetone; boonoshi qolloon waayoyich bi waamo qechoone; tunaballi Doono Yeeri gondoon shuunaa beetina'on kaaremmone."
60003013	De'a shuunoon shuunoyich ittoshi qiicca gaata, ittoshi toommooch gondoon hallemmo konine?
60003014	Tunaballi cadiqee shuunoon ittoshi shuunatoyich ittoshin xuuxoon boonoshi bekkii gaata, diireeto ittoshine. Asheena'ochi miichoon shattaahotine! Keqqiyaahotine!
60003015	Tunaballi Kiristoosi yaafoo bi tunoon shalligibee biich goyinnabote! Doono bi tunoon shalligibee biin oogiibote! "Gubbich ittoshich beeti gibano amashoone?" iqqi ittoshin echammina'ochi echoon ittoshi wochemmoyich, bulli aaboon qanniton tunabote!
60003016	Tunaballi shiimabee boonoshi yibbaatoon qallaayaanoon oogiibee yibbaatabote! Kiristoosina tookkii ittoshich beeti ikkittinee naboona ittoshi danati gaawa qocoon naagaa beeti asheena'o "Gonda mooyoniye boonoshi shuunaa beeto" iqqi boonoshi oonnii beeti oonoyich boonoshi yeellemmoyich, xalla mullo ittoshich beebe.
60003017	Ebiyoo ebi Yeerichi daaggoo bi tuna gaata, gondoon shuunoona tunataanoon de'oon shuunoona xuuxoon ittoshi beego gaawato bi tunatoyichiye.
60003018	Ebiyoomon Kiristoosi Yeer waan noon giddiyoyich, bi bi qelloona cadiqo tunaabee, hukkoon shuunatina'oyicha iqqi ikka kaalloon ashi axaaxee naboona meenona qititone; tunaballi ayaanoona beeyachon tunatone.
60003019	Ara beeyachon bi tunati ayaanoona hammiqqi, cuyee kexooch cuchaqqi beeti kasheena'oyich Yeerichi qaaroon gettiye;
60003020	wonna Noohi marikaboon bi qannii beeti yemeenooba, Yeeri hini ara asheena'o bi waan boonoshi wottemmoyich haa'iyoona bi quyateenolla, arooba bi waan wottataaneena'one; giishacheena'o, eboshiyoo shimitta asheena'o baach aacona wodiyeete.
60003021	Ebi aaco wotta and noon wodii beeti, aacona afaalleyee shaahiyoone; aacona afaalleyoo geto, Yeer xalla mulloon nooch bi immemmoyich no qollaa beeti qolloalli, ashi qeddooch beeti kiinoon machii bayo geto toonoone; ebiyoo bi tunaa beeto, Yeeri Yesuus Kiristoosin qitii duukkatina'ochi daggoochee bi kichoonaniye.
60003022	Yesuus Kiristoosiyoo damba shimaayooch kechiqqi Yeerichi qanna bad beetone; arooch beeti maraakeena'o, shimaayeexi ukkureena'onaa giidachina'o bullina biich hajee beetina'one.
60004001	Kiristoosi meenona xuuxoon bi beeggitoyich, ittoshi wotta ebi shaaha gaboon yeshoyich qannibote! Ebiyoo bi meenona xuuxoon bi beeggito, axaaxoon shuunoon qajito bi tunatoyichiye.
60004002	Illa ebiyee gub meenona beemoyich ittoshich echati yemeenooch Yeerichi daaggoyichalli, ittoshi gonda qaatoyich hajeeree beeyaahotine!
60004003	Yeerin ariyaani asheena'o tunii beetoomon, yeellii beeti kaayo, meechi qaatoo, masho, qelloon battii beeti duubo, beshiiqqi uyonaa tiyaarii beeti gommona shaahiitee shuuneeti nuggushoyich goyinnoona ebiyee aaf ittoshi beshiiti yemeeno illa beddiye.
60004004	Ebi mooyoyich boonoshina tookkii ikkottaqqi meechi qaatoo bullin ceechoyich ittoshi woco qajitoyich woriganaabee, ittoshin naagaa beetina'one;
60004005	tunaballi kashoona beetina'onaa qititina'onochi toommooch nalloyich qanniti Kiristoosichi aafooch neexaree boonoshi shuunati shuunoyich echeeyemmina'one.
60004006	Kiristoosi mishiraachee qaaroon qititina'oyich bi gettito, asho bullichoomon meenona qitee nalloo boonoshi toommooch nalleeto bi tunateenolla, Yeeri Beeyachon tunaqqi bi beemoomon ayaanoona beeyachon tunaree boonoshi beeyemmoyichiye.
60004007	And illa bulli moochi ciiro katinnitone. Ebich corootoon ittoshi hakkemmoyich ittoshi qelloon quyaree tatoona beebote!
60004008	Shuno bareena'o shuunati axaaxoon maariye; ebich bulli mooyoyee shiichiree ittoshinaa ittoshina mulloochee tiijiree shunabote!
60004009	Guruuxeyaanoon ittoshinaa ittoshina ikkoo baroon iibbiibe.
60004010	Asho bi ikki ikkoona Yeeri biich immiti bari bara wojoona tatoona shuunaree, ara Yeer waanee bi deqqiti wojoon bareena'oyich gaaccemmon tuniibe.
60004011	Yesuus Kiristoos waanaa mooyo bullina Yeeri oogemmoyich, Yeerichi qaaroon gettii beeti asho koniyolla bi tuna gaata, Yeerichi qaaroon bi gettemmoyich wocheeti ashoochoomon gete; maddii beeto bi tuna gaata, "Yeeri taach immii beeti giidoonaniye ta maddii beeto" getiree maddibe; oogee yiiroonaa giidoona bulli yemeenoon Yeerich tunabe; tookona.
60004012	Ta shunachina'ote! Kiristoosichi toommooch ittoshi mullee too'iyoo ibaroo bi tuno xiisheeyemmi, qaaqqoomo tunaqqi ittoshi toommooch shaggii beeti xuuxoyich "Dallaawa mooyo no toommooch waatone" getiree keqqiyaahotine!
60004013	Tunaballi Kiristoosichi oogee yiiroo gaxxeehooba oogati emiroona ittoshi wucwuccemmoyich, and ittoshi toommooch shaggii beeti xuuxo bi toommooch shaggiti xuuxoon shaahoo bi tunatoyich emiriibote!
60004014	Kiristoosicho ittoshi tunatoyich ittoshin boonoshi naaggitee, diireeto ittoshine; ittoshi diireetoo, oogee yiiree Ayaano, ebiyoo Yeerichi Ayaano, ittoshi toommooch bi beetoyichiye.
60004015	Ittoshi daggoochee konichi toommoocholla xuuxo shagi gaata, ashi kashoon bi kichitoyich, oohee bi gaajitoyich, oohee gonda shuunoon bi shuunatoyich, oohee ashi mooyooch bi giyitoyich tunaaye.
60004016	Tunaballi kittinnoo getee bi ceeggeetoyich xuuxo bi toommooch shagi gaata, ara shigoona bi ceeggeetoyich Yeerin gallataballi, yeellaaye.
60004017	Yeeri nallemmi aabo shaggitone; shiichiree bi kechi asheena'ochi toommooch nallemmone. Shiichiree no toommooch nallemmo bi tuna gaata, Yeerichi mishiraachee qaaroyich de'a getaani asheena'ochi ciiro amoon tunehe?
60004018	Yaafa Macaafooch bi kooreetoomon, "Cadiqa asho giishacheech bi wodemmo tuna gaata, hukkachina'onaa axaaxachina'onochi toommooch amo tunehe?"
60004019	Ebich Yeerichi daaggoona xuuxo beeggii beetina'o, de'a mooyon tuniibee, gibaneeto tunati, halliti Yeerichi kishooch boonoshi kashoon quyiibeete.
60005001	Illa boonoshina tookkii geeno, Kiristoosichi xuuxee miixoo, wotta bekkiya ii beeti Kiristoosichi oogee yiiroochee qoodiyacho tunati ta, ittoshi daggooch beeti geeneena'on ciiccaa beeto taane;
60005002	asho bi bagoon bi quyoomon, ittoshi waan beeti Yeerichi asheena'on quyabote! Asho ittoshin "Shuunabote!" iqqi iritiitoyich tunataanoon, Yeeri daaggitoomon ittoshi mulloochee tiiji shuniree shuunabote! Ittoshich gaacoon qaawoona tunataanoon, de'a ittoshi daaggoona quyabote!
60005003	Kittinnee guuphina'oyich gaawa shaahiyoon tunaree bekkabotalli, boonoshin giidoona hajiyaahotine!
60005004	Ebi mooyina'on ittoshi tunii gaata, qiddeena'ochi qiddoo bi waahi aabooba, aallataani oogee yiiree gubbichoon ittoshich immemmone.
60005005	Gurimaasheena'ote! Ebiyoomon wotta geeneena'oyich de'a getote! Yaafa Macaafo "Yeeri geecachina'ochi shuunoon shixxii beetone; tunaballi boonoshi qelloon giishii beetina'oyich wojoon immemmone" iye; ebich kittinnoo tunati ittoshi bulli ikkoo baroyich bi qelloon giishiibee qellee giishiyoon tahoochoomon tahabote!
60005006	Illa Yeeri bi daaggiti aabooba ittoshin bi oogiiyemmoyich, Beshi Mawa Yeerichi aafooch ittoshi qelloon giishiibote!
60005007	Biyoo ittoshich gabii beeto bi tunatoyich, ittoshin iritii beeti mooyo bullin bi toommooch dufote!
60005008	Tatoona beebote! Qaallibote! Ittoshi shixacho tunati Daabiloosi bi qooxxemmon qaawiqqi, ciddii beeti daaharoochoomon guuddii beetone;
60005009	shawee toommooch beeti kittinnee ittoshi maneena'o ebiyoomi xuuxo bullin beeggii beetina'o boonoshi tunoon ariiree, Yeerichi toommooch ittoshi mullee too'iyoona manjiree koyabote!
60005010	Kiristoosi Yesuusina tookki ikkoo tunaree, bulli yemeenee bi oogee yiiroochee ittoshi qoodeeyemmoyich ittoshin ceeggiqqi wojoo bullin immii beeti Nuggushoo Yeeri, giishacha aaboon xuuxoon ittoshi beeggitoyee gub, bi bi qelloona ittoshich mooyo bullin tachemmone; ittoshin manjiiyemmone; ittoshin kupphiiyemmone; ittoshi mulloon Kiristoosichi toommooch too'iyoochee ittoshi shuuraachemmoyich ittoshin neechemmone.
60005011	Biichoo bulli yemeenoon giidoo tunabe! Tookkona.
60005012	Ittoshin ciiccaabee, hini wojoo ibara Yeerichi wojoo bi tunoon ittoshich miixaabee, gibaneeti manoomon ta tuniiti Silibanoosichi kishoona hini qamini wochoon ittoshich koorii daachii beeto taane. Ebi ara Yeerichi wojoona manjiree neexabote!
60005013	Ittoshina tookkii wotta Yeeri biich kaacciti, Baabilooni kittinnee guuphi asheena'o, ta bushoo Maariqoosiyoo ittoshin diggii beetina'one.
60005014	Kiristoosichi shunoona tunati shumeyoona ittoshinaa ittoshina ikkoo baroon diggiibe! Kiristoosina tookkii ikkittino beeti ittoshi bullich diggoo tunabe.
61001001	Yesuus Kiristoosichi maddachonaa mishiraachachona tunati Simoon Pheexiroosi taane. No Nuggushoonaa noon Wodiyachona tunati Yesuus Kiristoosi cadiqo bi tunatoyich, Kiristoosichi toommooch nooch beeti, aaxxoo tunati mullee too'iyoon no danatoomon danati ittoshich;
61001002	Yeerinaa no Doono Yesuusinon ittoshi ariyoona wojoonaa diggoona ittoshich woddabe.
61001003	Yesuus Kiristoosi bi oogee yiiroonaa bi de'ittinoonoochee no qoodeeyemmoyich, noon ceeggiton no ariyoona yaafeeti kashoonaa Yeerin oogii beeti qocoona no beeyemmoyich bi nuggushittinee giidoona qaawii beeti mooyo bullin nooch immiye.
61001004	Ebina aaxxoonaa oogatonon tunati gibanoon nooch gibanikkiye; ebi gibanoon bi gibanikkito, Yeerich de'a getaani hini shawee toommeexi asheena'ochi toommooch beechii, duubii beeti gonda qaatoochee muriciree Nuggushoo Yeerichi shuriyoochee qoodeyachon ittoshi tunemmoyichiye.
61001005	Ebich kuppharee shuunabee Kiristoosichi toommooch ittoshi mullee too'iyee toommooch de'ittinoon, de'ittinee toommooch Yeerinaa bi daaggoonon ariyoon,
61001006	Yeerinaa bi daaggoonon ariyee toommooch qellee quyoon, qellee quyee toommooch haa'iyoon, haa'iyee toommooch Yeerin oogii beeti qocoona beemon,
61001007	Yeerin oogii beeti qocoona beemi toommooch kittinnee manittinee shunoon, kittinnee manittinee shunee toommooch asho bullin shunon daakkibote!
61001008	Ebi mooyina'o ittoshich bee gaata, woddaanoo boonoshi geti gaata, Doono Yesuus Kiristoosin beshaa beshiiqqi ariyoona gaacachonaa aafachonon ittoshin tuniiyemmina'one;
61001009	ebi mooyina'o biich aalli asho, katinooch beeti mooyina'on baach ciinnii beeti aaf yaama ashoomone; ebiyee aafi bi axaaxoochee bi xalloon battatone.
61001010	Ebich ta maneena'ote! Yeeri ittoshin bi ceegonaa bi kaacona xiisheeto bi tunoon ittoshi bekkiiyemmoyich, aafichoyee beshoon shuunoyich kupphabote! Ebi mooyina'on ittoshi tunii gaata, ittoshin tephi dichemmi mooyo ciroona aalloone.
61001011	Ebina no Doononaa noon Wodiyachonon tunati Yesuus Kiristoosichi bulli yemeenee taatittinee shimaaji kexooch gimi hakkoo ittoshich immeeyemmone.
61001012	Ebich ebi mooyina'on ariito ittoshi tunateenolla, ittoshi waan beeti ibaree qaaroona manjito ittoshi tunateenolla, wochi wochiree ittoshich shalligichemmo taane.
61001013	No Doono Yesuus Kiristoosi taach xalla bi gettitoomon, ta meenonaa ta kasheena barbaremmi aabo katinnito bi tunoon ta ariitoyich, bat kashoona beebee ebi mooyina'on wochii wochiqqi shalligichiibee ittoshin qaalliyoo taach qaawii beeto tunaqqi bekkahe.
61001015	Wotta ta qititoyee gub, bulli aaboon ebi mooyina'on ittoshi shalligemmoyichiye ta qiiccemmo.
61001016	"No Doono Yesuus Kiristoosi oogati giidoona woyemmone" iqqa no gettaa bee gaata, bi oogee yiiroon no hajee aafoona beeggaqqaanalli, maroona asho yibbaatati tochoon waayaqqa toonoone no ittoshich arichiito.
61001017	Woriganikkiti shimaaji oogee yiirachi, damba Yeer waanee "Biinna ta emiriti, ta shunnaa beeti ta Bushoo aroone" ii beeti qaaro biich waahooba, Nihoo Yeeri biin oogiihe; oogee yiiroonoo biich immiye;
61001018	nowoo yaafeeti guudi toommooch biinna tookkii no beetee, hini qaaro shimaayoochaa bi gettii beetee waayahone.
61001019	Ebich keemachina'o keemmiti qaaroon beshoon xiishiqqa ibarii beeto noone; shawoo harimmi wottoon haree xojano aaxxoomon Kiristoosichi bekko ittoshi mullooch bi aaxxammi wottoon, asho mandara xaa'ooch aaxxaa beeti ceechoon bi yeshoomon hini keemee qaaroon ittoshi yeshi gaata, ittoshich gaawato tunemmone.
61001020	Bulliyee shiichiree ebin shalligibote! Asheena'o Yaafa Ayaanoona yaabeeqqi Yeeri boonoshich immiti wochoon gettiyeetalli, keemo ciroona ashi daaggoona waataanoone; ebich asho koniyolla Yaafa Ayaanee gaachaalloon, Yaafa Macaafooch kooreeti keemoon bi hajee gaboona tachiqqi biishoon hakkaache.
61002001	Wonna Isra'eeleena'ochi daggooch kootoon keemmii beeti keemachina'o beetina'one; ebiyoomon wotta koota dojachina'o ittoshi daggoochee tiyemmina'one; eboshiyoo boonoshin biishaa wodiiti Doono Yesuus Kiristoosin nookkaree, kittinneena'ochi mullee too'iyoon aallii beeti koota gaboon shokiibee giijemmina'one; ebina kaataa aalloon boonoshi toommooch deebemmina'one.
61002002	Yeellii beeti boonoshi gonda qocoon beegiree meetina'o dabbemmina'one; eboshichi naboona ibaree gommon bekkii beeti mishiraachee qaaro naaggeeyemmone.
61002003	Gijoon hiriggiqqi boonoshi halliti mooyon getona ittoshin dachibee ittoshi waanee gaacoon danemmina'one; nallachi Yeeri boonoshi toommooch nalliya qannitone; biyoo tokkatataachemmone; bi gettitoomon boonoshin shiwaree qaaqqooch dupemmone.
61002004	Yeeriyoo axaaxoon shuunati maraakeena'oyich ariqqataanoon, qititina'o kiceeti hoonee xuuxee xaa'ooch dupiqqi, mandarooch cucharee nallee aabooch beddaahee boonoshi quyeeyemmoyich bi tuniitoyee,
61002005	wonna shawee toommooch beeti asheena'oyich ariqqataanoon, axaaxachi asheena'ochi toommooch aallii beeti aacon kindiiqqi, cadiqee gommichon boonoshich gettii beeti Noohin bara shabaatta asheena'ona tookkii bi wodiitoyee,
61002006	axaaxoon shuuniya gabii beetina'on cuu'iiya Sodoominaa Gamoorinon tulloo tunii michii aalliiqqi boonoshi toommooch bi nallitoyee,
61002007	cadiqo tunati Looxiyoo boonoshi daggooch beebee boonoshi hukkee shuunoon beegonaa waayoona qemi qemona oogaton xuuxaabee ebi ara hukkachina'ochi yeellii beeti qocoona oogaton iriteeti ara cadiqa uro Looxin bi wodiitoyee,
61002009	Doono Yeeri biin oogii beetina'on boonoshi toommooch shaggiti iritoochee aabichiree bi wodiiyemmo gaata, axaaxachina'on, beshoon wotta ee'ii beeti meechi qaatoon ceechii beetina'onaa boonoshiyee damba beeton hoxaa beetina'onon nallee aabooch beddaahee cuyiree aabichi bi quyemmo gaata arii beetone. Hini ara koota dojachina'o aaf kuppheena'onaa geecachina'ona tunaqqi damba shimaayooch beeti oogee yiirachina'on boonoshi naaggii bee gaata, yeellataacheete;
61002011	tunaballi maraakeena'o giidoonaa hakkoona boonoshiyee amoomon beshitina'o boonoshi tunateenolla, Doono Yeerichi aafoochaa eboshichi toommooch naagaabee boonoshin taggataaneena'one.
61002012	Ebi ara asheena'o boonoshi ariyaani mooyoyich naagaa beetina'one; ollatee aalloyich shiijati, boonoshi halloona shalligoon hakkaani kubbi cooxoomina'one; kubbi cooxina'oo ollatee aallemmoomon ebiyoomon aallemmina'one.
61002013	Boonoshi gonda shuunoomona qoccatee xuuxoon beeggemmina'one; araddee aaboona meechi qaatoon boonoshi ceechii bee gaata, oogati emirooniye boonoshich bi shaahii beeto; kiineena'onaa ee'eena'ona tunaabee ittoshin dawushii boonoshi itoyich emirii beetina'one; ittoshina tookkiinolla bacceeqqi uchii maa beetina'one.
61002014	Maacheen beeggii beshiiyaaneena'one; "Beddiye" iqqi axaaxee shuunoochee wottataaneena'one; Yeerichi toommooch mullee too'iyoona manjaani asheena'on dachii beetina'one; gonda qaatoon doyiti mullo boonoshich beetone; upati shiijareena'one.
61002015	Kaama gommon qajiqqi muriccitina'one; Be'oorichi bushoo keemachi Balaamichi gommon dabbitina'one; biyoo gondoon shuunoona danaa beeti gijoon qaatiye.
61002016	Tunaballi Balaami Yeerichi getoon bi shaaddatoyich, noonaalli miima kure ashi qaaroomi qaaroona yibbaataqqa ara keemachon kaaraa bi geyee shuunoochee wochiyane.
61002017	Eboshi gaacaalli, shuuqqiti aachi xuuphoomina'one; yubee yongo yongaqqi shaccii aallii beeti quboochoomon aallemmina'one; boonoshinoo dunna mandaroo quyaa beetone.
61002018	Geeciibee tuusha yibbaatoon yibbaataa beetina'one; axaaxoona beetina'ochi daggoochee muriccii kechii beetina'on, bekkach bat boonoshi kecha iyee, yeellii beeti meechi qaatoona dachii beetina'one.
61002019	"Guuchittinoochee kechemmo ittoshine" iibee boonoshich gibanikkii beetina'one; tunaballi boonoshi qelloona axaaxoyich hajee beeti guunina'one. Asho biyee besho tunaqqi biin qiiccaa dichiti amashee mooyoyicholla bi hajee gaata, ara biin hajiti mooyoyich guunone.
61002020	No Doononaa noon Wodiyachona tunati Yesuus Kiristoosin ariiqqi, Yeerich de'a getaani asheena'ona tookkii boonoshi shuunaa beeti ee'a shuunoochee boonoshi kechitoyee gub, wochinnoon ara ee'a shuunoona olleeqqi boonoshi yecha gaata, aafi boonoshi beemoyee beshoon gubbi beemo sheeqqito tunemmone.
61002021	Cadiqee gommon boonoshi ariitoyee gub, mishiraachachina'o boonoshich gettiti mishiraachee qaaroochee gub boonoshi wottoyee, ara cadiqee gommon boonoshi ariyaan gaata, boonoshich gaaweshone.
61002022	"Kunaanoo bi cooyoon napphiya wottahe"; wotta Gudini machaa bi itoyee gub wochinnoon dengooch gediriya wottahane" ii beeti tochoo boonoshina ibaratone.
61003001	Ta shunachina'ote! And ittoshich ta koorii beeti wocho hini guttinnee wochoone. Ebiyee aaf yaafeeti keemachina'o gettiti qaaroon, wotta mishiraachachina'o ittoshich dojiti no Doononaa noon Wodiyachonochi getoon ittoshich shalligichiibee, ebi gutta ta wochoona tata gaboon ittoshi gabemmoyich ittoshin shuurikkiya koorito taane.
61003003	Yemeenee ciirooba boonoshi hajee qaatoon baach ceechii beetina'o woyemmina'o tunoon shiichiree ariibote! Boonoshiyoo ittoshi toommooch coonemmina'one.
61003004	Ittoshin coonabee, " 'Woyemmo taane' iqqi gibanikkiye; illa aaye bi waato? No qaabbachina'o qititina'one; tunatee shawoonaa shimaayoona halleetoochee tiijiqqi and beddaahee bulli mooyo aafi bi beemoochee shaddeyaanoone" gettemmina'one.
61003005	Wonna Yeeri bi gettiti qaaroona shawoonaa shimaayoonon bi halloon shalligoon qaawaacheete; shaweenoo aacoochee aacona shuunahe;
61003006	wotta aaco wonna shawee toommooch beeti mooyo bullin maaqqi aalliihe.
61003007	Tunaballi Yeeri biin oogiyaani asheena'ochi toommooch nalliree boonoshin shiwaree qaaqqooch bi dupimmi wottoon, and hini beeti shawoonaa shimaayoonon kotiitone; bi kotiito, "Gub qaaqqoona aalliiyemmo taane" iqqiniye.
61003008	Ta shunachina'ote! Ittoshi hini ikka mooyon battiyaahotine! Doono Yeer waanaa ikka qemo huma natoomo, huma natoo ikka qemoomone.
61003009	Ikkikkeena'oyich yagemmo bi shaahii bee gaata, bi gibanikkiti qaaroon ceechoyicha getiree yagaachemmone; tunaballi koniyolla shiwaree qaaqqooch bi giyaachemmoyich, asho bulli bi axaaxoochee Yeer waan bi wottemmon shunniqqi, ittoshicha iqqiniye bi haa'ii beeto.
61003010	Doono Yesuus Kiristoosi wotta woyemmi aabo gaayoochoomon diqqoona shaggemmone; arooba shimaayoo oogati qaaroona gigabee aallemmone; shimaayooch beeti mooyina'o bulli qaaqqoona miciree aallemmina'one; wotta shaweenaa bi toommooch beeti mooyina'o bullina miciree aallemmina'one.
61003011	Ebi bulli ebiyoomon aallemmo bi tuna gaata, Yeeri nallemmi aabo shagon quyabee, kaataree bi woyemmoyich ittoshich hakkee beeti mooyon tuniibee, yaafeeti qocoonaa Yeerin oogii beeti beemonon beemo am shaahoon ittoshich qawii beeto tunehe? Arooba shimaayoo miciree aallemmone; shimaayooch beeti mooyina'oo oogati qaaqqee gaamoona muuyi aallemmina'one.
61003013	Tunaballi bi gibanikkiti gibanoomon, cadiqee shuunoo baach shuunee beeti andra shimaayoonaa andra shawoonon quyaa beeto noone.
61003014	Ebich ta shunachina'ote! Ebi mooyina'on quyabee, Yeerichi aafooch kiinaallo muricaallo tunaree mullee diggoona beebee ittoshi danemmoyich kupphabote!
61003015	No Doono Yeeri haa'ii bi beeto ittoshi wodoyich bi tunoon shalligibote! No shunnaa beeti no manoo Phawuloosi Yeeri biich immiti ariyoona ittoshich bi kooritoomoniye;
61003016	bi kooriti wocho bulliich wotta ebi mooyon gettitone; ebi ara wocheena'ochi daggooch shalligoyich iritii beeti ikkikka mooyo beetone; ariyaaneena'onaa Yeerichi toommooch mullee too'iyoona manjaani asheena'ona kooreeti bara Yaafa Macaafeexi qaaroon boonoshi wuuqqoomon, Phawuloosi kooriton wotta wuuqqii beetina'one; ebich nallaa gallooba, "Shiwaree qaaqqooch dupabeete" immi nalloon boonoshi toommooch deebii beetina'one.
61003017	Illa ta shunachina'ote! Ebin shiichiqqi ariito ittoshine; ebich ittoshi qelloona ebi ara hukkachina'ochi muricoon dabbiree Yeerichi toommooch beeti ittoshi mullee too'iyee manjoochee ittoshi dihaachemmoyich, ittoshi qelloon ariibote!
61003018	Wotta no Doononaa noon Wodiyachona tunati Yesuus Kiristoosi immii beeti wojoon danoonaa biin ariyoona dicote! Biich andoo, bulli yemeenoonoo oogee yiiroo tunabe; tookkona.
62001001	"Kashee Qaaro" gettee beeti, bulliyee aaf beeton, no waamona no waayatonaa no aafoona beeggaqqa xiishii no ciinnatonon, wotta no kishoona yechaqqa no beeggaton ittoshich koorii beeto noone.
62001002	Hini kashoo xalla bi keyee no beeggaton ittoshich miixaa beeto noone; ebiyee aaf Nihoo Yeer waan beeto, noochoo bekkati hini bulli yemeenee kashoon ittoshich arichii beeto noone.
62001003	Wotta noonna tookki ikkittino ittoshich bi beeyemmoyich, no beeggatonaa no waayatonon ittoshich gettaa beeto noone. No ikkittinoo Nihoo Yeerinaa bi Bushoo Yesuus Kiristoosina tookkiiniye.
62001004	Ebin no koorii beeto, oogichiree no emiremmoyichiye.
62001005	Hini "Kashee Qaaro" Yeerichi Bushoo waanee no waayato, andoo ittoshich no arichii beeti wocho "Yeeri bekkoone; mandaroo cir bi waan aalloone" ii beetone.
62001006	Ebich "Biinna tookkii ikkittino nooch beetone" iibee mandaroona no sha'a gaata, koottaa beeto noone getone; ibaroonoo shuunataano noone.
62001007	Tunaballi aroo bekkooch bi beemoomon bekkoona no sha'a gaata, noonnaa noonnochi daggooch ikkittino beetone; wotta bi Bushoo Yesuus Kiristoosichi damoo no axaaxoo bulliichee noon xallii beetone.
62001008	"Axaaxoo nooch aalloone" no geti gaata, wochii no qellooniye no dachii beeto; ibaroo no mullooch aalloone.
62001009	Tunatee no shuunati axaaxoon Yeerich no aanni gaata, biyoo no axaaxoon maaroonaa gonda no shuunoo bulliichee noon xalliyoonoyich, gibaneetonaa cadiqoonaniye.
62001010	"Axaaxoon shuunataano noone" no geti gaata, biin kootii beeto noone getone; bi qaaroo no mullooch aalloone.
62002001	Ta shuni bushiisheena'ote! Hinin ittoshich ta koorii beeto, axaaxoon ittoshi shuunataachemmoyichiye; tunatee no daggoochee koniyolla axaaxoon bi shuuna gaata, no keroyich shoobbacho Nihoo Yeerichi aafooch beetone; biyoo cadiqo tunati Yesuus Kiristoosine.
62002002	Biyoo Yeeri no axaaxoon nooch bi maarii beeti deejoone; no axaaxoo ikketon baach tunataanoon ashi bushoo bullichi axaaxoon bi maarii beeti deejoone.
62002003	Yeeri "Tuniibote!" ii beeti mooyon tunii beeto no tuna gaata, ebina biin ariito no tunoon xiishii arii beeto noone.
62002004	"Yeerin arii beeto taane" iibee Yeerichi getoon tuniyaani asho bi bee gaata, koottitone; ibaroo bi mullooch aalloone.
62002005	Tunatee Yeerichi getoon tunii beeto bulli, Yeeri biin bi shunon xiishii arii beetone. "Yeerina tookkii taach beeti ikkittinoon quyaa beeto taane" ii beeti asho, bulli mooyona Kiristoosin shaahibe. Ebina biinna tookkii nooch beeti ikkittinoona no beemon xiishii arii beeto noone.
62002007	Ta shunachina'ote! Ittoshich ta koorii beeti mooyo, bulliyee aaf Yeeri "Tuniibote!" iqqi ittoshich bi gettiti mooyonalli, bat hanaach "Tuniibote!" iqqi bi gettii beeti mooyon toonoone. Bulliyee aaf bi gettiti mooyo ittoshi waayati qaaroone.
62002008	Tunaballi andra mooyon ittoshich koorii beeto taane; ebi ara mooyo Kiristoosi shuunati mooyonaa ittoshi shuunaa beeti mooyona ibaroo bi tuno bekkatone. Bi bekkaa beetoo, mandaroo beshaa beetonaa ibara bekko harii bekkaa bi beetonoyichiye.
62002009	"Bekkooch beeto taane" iibee bi manoon shixxii beeto, and beddaahee mandaroochiye bi beeto.
62002010	Bi manoon shunnii beeto bekkoochiye bi beeto; amee gommonolla biin yexi dichemmi xugo aalloone.
62002011	Tunaballi bi manoon shixxii beeto mandaroochiye bi beeto; mandaroonaniye bi sha'aa beeto. Bi hammii beeti gommo biich bekkataanoone. Biich bekko bi qajiti naboo, mandaroo bi aafoon bi kaapitoyichiye.
62002012	Ta shuni bushiisheena'ote! Ittoshich ta koorii beeto, Yeeri Yesuusichi naboona ittoshi axaaxoon bi maaritoyichiye.
62002013	Niheena'ote! Ittoshich ta koorii beeto, bulliyee aaf beeton ittoshi ariitoyichiye. Gurimaasheena'ote! Ittoshich ta koorii beeto, gondoochi nihoon koyaa ittoshi wochitoyichiye. Ta shuni bushiisheena'ote! Ittoshich ta koorii beeto, Nihoo Yeerin ittoshi ariitoyichiye.
62002014	Niheena'ote! Ittoshich ta koorii beeto, bulliyee aaf beeton ittoshi ariitoyichiye. Gurimaasheena'ote! Ittoshich ta koorii beeto, kuppho ittoshi tunatoyich, Yeerichi qaaroo ittoshi mullooch manjiqqi bi beetoyich, gondoochi nihoonoo koyaa ittoshi wochitoyichiye.
62002015	Illa shawoonaa shawee toommonooch beeto bullinon hiriggiyaahotine! Shawee toommooch beeti mooyo bulli, aroo ashi meeno qaatii beeti mooyo, bi aafoona ciinniqqi bi dakii beeti mooyonaa geecoona bi yebanaa beeti mooyonaniye; eboshi bulli shawee toommeexina'oalli Nihoo Yeer waanee waa beetina'o tooneena'one. Ebich koniyolla shawee toommooch beeton bi shuni gaata, Nihoo Yeerin shunaanoone.
62002017	Shawoonaa asho qaatii beeti shawee toommeexi mooyo bullina beshaa beetina'one; tunaballi Yeerichi daaggoon tunii beeto, bulli yemeenoon manjiree beeyemmone.
62002018	Ta shuni bushiisheena'ote! Hini yemeenee ciiroone; ebich "Kiristoosina koyacho woyemmone" getee ittoshi waayatoomon, andolla meeti Kiristoosina koyachina'o tiyitina'one. Ebina yemeenee ciiro bi tunoon arii beeto noone.
62002019	Boonoshiyoo no daggeexina'o tuno boonoshi qajitoyich, no daggoochee kechiyeete. no maggacho boonoshi tunato gaata, noonna tookki manjiree beeyeshina'one. Ebina boonoshi bulli no maggacho boonoshi tunee qayo arichemmoyich, no waanee bariqqi kechitina'one.
62002020	Tunatee ittoshi Kiristoos waanee Yaafa Ayaanoon deqqito ittoshine; ebich ittoshi bulli ibaroon arii beeto ittoshine.
62002021	Ibaroon ittoshi arii beetonaa ibara mooyoochee amashee koota mooyolla danee bi qayon ittoshi arii beetonoyichalli, "Ibaroon ariyaachotine" iqqa ittoshich kooraano taane.
62002022	"Aroo Kiristoosi toonoone" iqqi Yesuusin nookkaa beetoyee damba koottii beeto, konine? Nihoo Yeerinaa Yeerichi Bushoonon nookkaa beeto aroo Kiristoosina koyachone.
62002023	Yeerichi Bushoon nookkaa beeto bullich Nihoo Yeeri aalloone; "Yesuusi Yeerichi Bushoone" iqqi miixaa beetoyich Nihoo Yeeri wotta beetone.
62002024	Ebich bulliyee aaf ittoshi waayati qaaro ittoshi mullooch manjiree beebe. Bulliyee aaf ittoshi waayati qaaro ittoshi mullooch bi bee gaata, ittoshi wotta Nihoo Yeerinaa Yeerichi Bushoona tookkii ittoshich beeti ikkittinoona beeyemmo ittoshine.
62002025	Kiristoosi nooch bi gibanikkiti hini gibano, bulli yemeenee kashoone.
62002026	Ittoshin muricciya qaawii beeti asheena'ochon ittoshich koorito taane.
62002027	Tunaballi Kiristoos waanee ittoshi deqqiti Yaafa Ayaano ittoshina tookkii beetone. Biyoo bulli mooyon ittoshich bi dojii beetoyich, bara asho ittoshich dojoo qaawiyaache. Aroo ittoshich bi dojii beeto ibaroonalli kootoon toonoone. Illa bi ittoshich dojitoomon Kiristoosina tookkii ittoshich beeti ikkittinoona manjiree beebote!
62002028	Andoo ta shuni bushiisheena'ote! Kiristoosin no beegiyooba no shataachemmoyich, bi waahooba bi aafooch no yeellataachemmoyich, biinna tookkii ittoshich beeti ikkittinoona manjiree beebote!
62002029	Cadiqo bi tunoon arii beeto ittoshine; ebich cadiqoon shuunaa beeto bulli Yeer waanee bi shiijoon ariibote!
62003001	"Yeerichi bushiishoo" getee no ceeggeeyemmoyich, Nihoo Yeeri aabichiqqi noon bi shunnito gaata beegote! Ibaroon Yeerichi bushiishoo noone. Ebich Yeerich de'a getaani hini shawee toommeexi asheena'o Yeerin ariyoon boonoshi qajitoyich, noon ariyaacheete.
62003002	Ta shunachina'ote! And Yeerichi bushiishoo noone; gubbich amo no tunemmo gaata bat arichataanoone. Tunaballi Kiristoosi waatee, xiishi no ciinnemmon, biin no shaahemmonoo arii beeto noone.
62003003	Illa "Kiristoosi waatee, ta aafoona biin beeggemmo taane" iqqi gibanaa beeto bulli, Kiristoosi xalloo bi tunatoomon bi qelloon xallii beetone.
62003004	Axaaxoon shuunaa beeto bulli hukkoon wotta shuunaa beetone; axaaxee shuuno hukkee shuunoone.
62003005	Kiristoosi axaaxoon wokkiya bi womon arii beeto ittoshine; bi toommoochoo axaaxoo aalloone.
62003006	Ebich Kiristoosina tookkii biich beeti ikkittinoona manjiqqi beeto axaaxoon shuunataache; axaaxoon shuunaa beeto bulli, ayaanee aafoona biin beegaanoone; ariyaanoone.
62003007	Ta shuni bushiisheena'ote! Koniyolla ittoshin bi muricciyaachemmoyich, ittoshi qelloon ariibote! Kiristoosi cadiqo bi tunatoomon cadiqoon shuunaa beeto cadiqoone.
62003008	Tunaballi Daabiloosi bulliyee aaf axaaxoon shuunaqqi and beddaahee bi shuunaa beetoyich, axaaxoon shuunaa beeto bi maggachone. Daabiloosichi shuunoon hapiya Yeerichi Bushoo waahe.
62003009	Yeer waanee shiijato bulli biin Yeerichi bushoo tuniiti Yaafa Ayaano bi waan bi beetoyich, axaaxoon shuunataache. Yeer waanee bi shiijatoyich, axaaxoon shuunoon hakkaache.
62003010	Yeerichi bushiisheena'onaa Daabiloosichi bushiisheena'ona ebina bariqqi arichaa beetina'one; cadiqee shuunoon shuunataanoonaa bi manoon shunaano bullina Yeerichi bushoo toonoone.
62003011	Bulliyee aaf ittoshi waayati wocho "Noonnaa noonna shunabone" ii beetone.
62003012	Qaayeelichoomon tunaayone; aroo gondoochi nihoo maggachone; aroo bi hajee manoon wuxiye. Amoyichiye bi wuxito? Bi hajee shuunoo gondo, bi manoochi shuunoo cadiqo bi tunatoyichiye.
62003013	Illa ta maneena'ote! Yeerich de'a getaani hini shawee toommeexi asheena'o ittoshin boonoshi shixi gaata, ebin mooch haddiyaahotine!
62003014	No, no maneena'on shunnaa beeto no tunatoyich, qitoochee wodooch no kimon arii beeto noone; tunaballi bi manoon shunaano bat qitoochee keyaan beetone.
62003015	Bi manoon shixxii beeto bulli ashoon wuxitoomone; ashoon wuxito bulli, bulli yemeenee kasho biich aallo bi tunoon arii beeto ittoshine.
62003016	Kiristoosi no keroyich bi kashoon beshiiqqi immitone; ebina ashoon shuno amo gaata beeggato noone. Nowoo wotta no maneena'ochi keroyich no kashoon beshiiqqi imoyich qanniree beebone.
62003017	Tunaballi gijacho koniyolla bi manoo biich qaawii beeton bi muccatee beeggiibee ariqqataano bi tuna gaata, Yeerin shunon aabichiree hakkehe?
62003018	Ta shuni bushiisheena'ote! Ibara maacoona no shunoon shuunoona bekkiibonalli, qettoyee damba shunaayone.
62003019	Ebina ibaroo tunati Yeer maggacho no tunoon manjiiyemmo noone; ebinoo "No mullo noon ittibataa beetone" iqqa no shalligii beeti mooyo bulliichee Yeerichi aafooch kashemmo noone. Aroo no mulloyee beshoon oogoo bi tunatoyich, bullin arii beetone.
62003021	Ta shunachina'ote! No mullo noon ittibatataano bi tuna gaata, Yeer waan katinoyich kupphaa beeto noone.
62003022	Ebiyee "Tuniibote!" bi ii beeton no shuunaa beetoyich, biin emirikkii beetonoo no tunii beetoyich, no qollaa beeto bullin bi waanee danaa beeto noone.
62003023	"Tuniibote!" bi ii beeto ebine; no mulloon bi Bushoo Yesuus Kiristoosichi toommooch no too'iiyemmoyich, wotta Kiristoosi nooch gettitoomon noonnaa noonna no shunemmoyichiye.
62003024	Hini Yeeri gettiti mooyon tunii beetoyich Yeerina tookkii ikkittino beetone; Yeerichoo biinna tookkii ikkittino beetone. Noonna tookkii bi beemon nooch bi immiti bi Ayaanoona arii beeto noone.
62004001	Ta shunachina'ote! Meeti koota keemachina'o bulli xaa'ooch boonoshi kechitoyich, ayaaneena'o Yeer waanee boonoshi tunoonaa Yeer waanee boonoshi tunee qayonon xiishiree ariibotalli, ayaano bullin ibariyaahotine!
62004002	Yesuus Kiristoosi asho tunaqqi bi shiijoon gettii beeti ayaano bulli Yeer maggachone; ebina Yeerichi Ayaanoon arii beeto ittoshine.
62004003	Wotta Yesuus Kiristoosi asho tunaqqi bi shiijoon getaani ayaano bulli Yeer maggacho toonoone. Ebiyoo Kiristoosina koyachi ayaanoone. Aroo "Woyemmone" getee waayato ittoshine; andolla hini shawee toommooch beetone.
62004004	Ta shuni bushiisheena'ote! Ittoshi Yeer maggacho ittoshine; Yeerich de'a getaani hini shawee toommeexi asheena'ona tookkii beetoyee, ittoshina tookkii beeto besho bi tunatoyich, ara koota keemachina'on koyaa wochito ittoshine.
62004005	Boonoshiyoo hini shawee toommeexina'one; ebich shaweexo tunaton gettii beetina'one; wotta boonoshi getee hini shawee toommeexina'o waayaa beetina'one.
62004006	Tunaballi no Yeer maggacho noone; ebich Yeerin arii beeto bulli noochon waayaa beetone; Yeer waanee tunataano bulli wotta noochon waayataanoone. Ebina ibaree ayaanoonaa kootee ayaanoonon bariiqqa arii beeto noone.
62004007	Ta shunachina'ote! Yeeri asho bullin bi shunnii beetoyich, noonnaa noonna shunabone. Ashoon shunnii beeto bulli Yeer waanee shiijatone; wotta Yeerinoo arii beetone.
62004008	Yeeri asho bullin shunnii beetone; ebich ashoon shunaano Yeerin ariyaanoone.
62004009	Yeeri ikka bi Bushoon hini shawooch bi deejito, bi Bushoo waanaa kashoon no danemmoyichiye. Ebina Yeeri noon bi shunon beeggato noone.
62004010	Nowoo Yeerin shunaano noone; tunaballi Yeeri bi qelloona noon shunniqqi no axaaxoon bi maaremmi deejoo bi tunatoyich, bi Bushoon deejitone; shuno getoo ebine.
62004011	Illa ta shunachina'ote! Yeeri eechiqqi noon bi shunnitoyee, nowoo wotta noonnaa noonna shunabone.
62004012	Bi aafoona Yeerin beeggito koniyolla aalloone; tunaballi noonnaa noonna no shuna gaata, Yeeri noonna tookkii beetone; wotta noon bi shunon xiishii ariito noone.
62004013	Yeeri bi Ayaanoon nooch bi immitoyich, biinna tookkii ikkittinoona no beemonaa biyoo noonna tookkii bi beemonon arii beeto noone.
62004014	Nihoo Yeeri bi Bushoon hini shawee toommooch beetina'on Wodiyacho bi tunemmoyich wochaa bi deejoon beeggato noone; ebich miixaa beeto noone.
62004015	"Asho taane" ito "Yesuusi Yeerichi Bushoone" iqqi bi geti gaata, Yeeri biinna tookkii beetone; biichoo Yeerina tookkii ikkittino beetone.
62004016	Ebina Yeeri noon bi shunon ariito noone; ibariitoo noone. Yeeri asho bullin shunnii beetone; ebich shunoona beetoyich Yeerina tookkii ikkittino beetone; Yeeriyoo biinna tookkii beetone.
62004017	Kiristoosi shimaaj Yeerina tookkii bi beemoomon, no wotta hini shawee toommooch Yeerina tookkii beeto noone. Ebich nallaa gallooba shataanoon no neexemmoyich, Yeeri noon bi shunon xiishii ariito noone.
62004018	Illa Yeeri manjiiqqi biin bi shunon xiishii ariiti ashoyich shato bi mullooch aalloone; Yeeri shunnito shataanoone; tunaballi shattii beeti ashoon shato sheerii beetone. Ebich asho bi shati gaata, ara asho Yeeri biin bi shunon bat xiishii ariyaanoone.
62004019	Yeeri shiichii noon bi shunnitoyich, no biin shunnaa beeto noone; noonnaa noonnoo shunaa beeto noone;
62004020	Koniyolla "Yeerin shunnaa beeto taane" iibee bi manoon bi shixi gaata, koottitone; bi beeggiti bi manoon shunaano, bi beegaani Yeerin shunon aabichiree hakkehe?
62004021	"Taan shunnii beeto bi manoon wotta shune" iqqi Yeeri nooch gettitone.
62005001	"Aroo Kiristoosine" iqqi bi mulloon Yesuusichi toommooch too'iito bulli Yeer waanee shiijatone. Nihoon shunnii beeto bi nihoo shiyiti bushoon wotta shunnii beetone.
62005002	Yeerichi bushiishoon no shunon no arii beeto, Yeerin shunnaqqa "Tuniibote!" bi ii beeton no tuniyoonaniye.
62005003	Yeerin no shunnaa beetoyich, "Tuniibote!" bi ii beeton tunii beeto noone. Yeer waanee shiijato bulli hini shawee toommeexina'on koyaa wochii bi beetoyich, "Tuniibote!" bi ii beeton tuniyoo maggoo toonoone. Hini shawee toommeexina'on koyaa no wochii beeto bi toommooch no mullee too'iyoonaniye.
62005005	Yesuusi Yeerichi Bushoo bi tunoon ibarii beetoyee damba, hini shawee toommeexina'on koyaa wochii beeto, konine?
62005006	Aachi mallatoonaa damee mallatoona waati Yesuus Kiristoosi hinine. Biyoo aachi mallatoonaa damee mallatoonalli, aachi mallatoo ikketona baach waataanoone. Ayaano ibaroo bi tunatoyich, Ayaanoone miixaa beeto.
62005007	Miixaa beetina'o keemina'one;
62005008	boonoshiyo Ayaano, aaconaa damoonaniye. Ebi keemina'o miixati miixo ikkoone.
62005009	Ashi miixoon ibarii beeto noone; tunatee Yeerichi miixo beshoone. Hini miixo Yeeri bi Bushoochon bi miixati miixoone;
62005010	bi mulloon Yeeri Bushoochi toommooch too'ii beetoyich Yeerichi miixo bi mullooch beetone; Yeerichon ibariyaano Yeeri bi Bushoochon miixaton bi ibariyoo qajitoyich, Yeerin kootiitone.
62005011	Yeeriyoo bulli yemeenee kashoon nooch immitone; hini ara kashoo bi Bushoona beetone; miixeeto ebine.
62005012	Yeerichi Bushoo biich beeto, kashachone; Yeerichi Bushoo biich aalloyich kashoo aalloone.
62005013	Kasho, aroo bulli yemeenee kasho, ittoshich bi beemon ittoshi ariiyemmoyich, ittoshi mulloon Yeeri Bushoochi toommooch too'iiti ittoshich hini wochoon koorito taane.
62005014	Yeerichi aafooch no shataani naboo, amee mooyonolla bi daaggoona no qolla gaata, no qolloon bi waayaa beetoyichiye.
62005015	No qollaton Yeeri waayoon no arii beetoyich, no qollati qolloon bi waanee no danoon arii beeto noone.
62005016	Wotta koniyolla ikka bi manoo qitooch biin bechaachemmi axaaxoon bi shuunaa beetee bi beegi gaata, Yeerin qollabe; arooba Yeeri ebi qitooch biin bechaachemmi axaaxoon shuunaa beeti uroyich kashoon immemmone. Ashoon qitooch bechii beeti axaaxoo beetone; ebiyoomi axaaxoyich "Qollabe" getaache.
62005017	Asho shuunaa beeti gonda mooyo bulli axaaxoone; wotta ashi toommooch qitoon bechaachemmi axaaxoo beetone.
62005018	Illa Yeer waanee shiijato bulli axaaxoon bi shuunee qayon arii beeto noone. Yeerichi Bushoo Yesuus Kiristoosi biin quyaa beetone; ebich gondoochi nihoo bi achooch shagaachemmone.
62005019	No Yeericho no tunoonaa wotta Yeerich de'a getaani, hini shawee toommeexi asheena'o bulli, gondoochi nihoyich boonoshi hajeyoonon arii beeto noone.
62005020	Wotta Yeerichi Bushoo womonaa ibaroo tunati Yeerin no arii beeti mulloon nooch bi imonon arii beeto noone. Ibaroo tunati Yeerina tookkii nooch ikkittino beetone; wotta bi Bushoo Yesuus Kiristoosina tookkii nooch ikkittino beetone. Biyoo ibara Nuggushoonaa bulli yemeenee kashoonaniye.
62005021	Ta shuni bushiisheena'ote! Shaahiitee shuuneeti nuggushoyich goyinnoochee ittoshi qelloon quyabote!
63001001	Geena ittoshi nihoo ta, no daggooch ibaree qaaro bi beetoyich, bulli yemeenoonoo noonna tookki beeyemmo bi tunatoyich, ibaroon ta shunnaa beeti, ta ikketo baach tunataanoon ibaroon arii beetina'o bulli wotta shunnii beeti, Yeeri kaacciti indeenaa bi bushiisheena'onoyich ta daachii beeti wocho.
63001003	Ibaroon ariiqqa noonnaa noonna shunaa beeti nooch, Nihoo Yeerinaa bi Bushoo Yesuus Kiristoosina waanee wojoo, ariqqoonaa diggoona nooch tunemmone.
63001004	Nihoo Yeeri gettiti getoomon ne bushiisheena'ochi daggoochee ikkikkeena'o ibaroona sha'aa beetina'on ta danatoyich, oogichii emirito taane.
63001005	Andoo genneene! Noonnaa noonna no shunemmoyich qollahoye. Ta hinin neech ta koorii beeto, bulliyee aaf Yeeri nooch bi gettiti getoonalli, andra getoon toonoone.
63001006	Shuno geto, Yeeri "Tuniibote!" ii beeton de'a getone. Ebiyoo bulliyee aaf ittoshi waayatoomon, Yeerichi geto "Shunoona beebote!" ii beetone.
63001007	"Yesuus Kiristoosi asho tunaqqi shiijataanoone" ii beeti meeti muricciyachina'o bulli xaa'ooch kechitina'one. Ebiyoomi asho Kiristoosina koyachonaa muricciyachonaniye.
63001008	Illa Yeeri ittoshich bi qanniiti wojoo bullin ittoshi deqqemmoyichalli, aayiree ittoshi muccataachemmoyich ittoshi qelloon quyabote!
63001009	Kiristoosi dojiti qaaroochee kechiqqi baroo waan hammii beetonaa manjaano bullinoyich Yeeri aalloone; Kiristoosi dojiti qaaroona manjii beetoyich Nihoo Yeerinaa bi Bushoona beetina'one.
63001010	Ittoshi waan waammo koniyolla bi tuna gaata, ebiyoomi qaaroon yechiqqi bi womo qayi gaata, ittoshi kexooch giijiyaahotine! "Diggoona hambe!" getireesholla gettaahotine!
63001011	Ebiyoo, diggiiqqi daachii beeti uro ara gondoon shuunaa beetona tookkii ikkottaa bi beetoyichiye.
63001012	Ittoshich kooriya ta qaawiti meeti mooyo beetone; tunaballi woriqatee toommooch qalamoona kooroon qaawaache. Oogichi no emiremmoyich, ittoshi waan waaree aafoona ciineeree no yibbaatemmoyich gibanaa beeto taane.
63001013	Yeeri kaacciti ne manechi bushiisheena'o neen diggii beetina'one.
64001001	Geeno ta, ibaroon ta shunnaa beeti ta shunachi Gaayoosich ta daachii beeti wocho.
64001002	Ta shunachocho! Kiristoosichi toommooch mullee too'iyoona ne kupphaa beetoomon, ebiyoomon wotta bulli mooyo neech kaamemmonaa achee diggoo neech bi tunemmonoyich Yeerin qollaa beeto taane.
64001003	Ne beetoochee waati maneena'o ibaroona ne sha'oonaa gibaneeto tunaqqa ibaree qaaroyich ne qanaatoonon taach boonoshi getee waayaqqa oogichii emirito taane.
64001004	Ta shuni bushiisheena'o ibaroona boonoshi sha'oon waayoyee besha emiroo taach aalloone.
64001005	Ta shunachocho! Neech dallaawoo boonoshi tunateenolla, kittinnee maneena'on gibaneeto tunaqqa neech hakkeeti gommo bullina gaachaa beeto neene.
64001006	Boonoshiyoo hiniich kiceeti kittinnee guuphi asheena'ochi aafooch neexaqqi boonoshin ne shunon miixatina'one. Andoo Yeerin ne emirikkemmoyich, boonoshi gommoyich shoho tunaree ne gaacha gaata, de'oon shuunemmo neene.
64001007	Ebiyoo, kittinnoo tunataani asheena'ona degeyoon qaawaanoon, Kiristoosich maddiya boonoshi kechitoyichiye.
64001008	Ebich ibaree qaaroon dojii beetina'ona tookki no ikkottemmoyich, ebiyoomi asheena'on iibbiya beddahone.
64001009	Ebiyee aaf ne beetooch beeti kittinnee guuphi asheena'oyich koorito taane; tunaballi bi qelloon ukkuriyoon qaawii beeti Diyoxiroosi no gaboon de'aache itone.
64001010	Ebich, ta ittoshi waan waaree noon oonniibee no toommooch bi shuunaa beeti gonda shuunoon ittoshich bekkiiyemmo taane. Ebi ikketo baach toonoone. Aroo bi qelloona kittinnee maneena'on iibbiyaache; ebiyeenoo bareena'on "Iibbiyaahotine!" iqqi bajiye; wotta iibbii beetina'onoo kittinnee guuphi daggoochee kichii yookkiye.
64001011	Ta shunachocho! De'eena'on shaahiballi, gondeena'on shaahiyaahine! De'oon shuunaa beeto Yeer maggachone; gondoon shuunaa beeto Yeerin ayaanoona beegaanoone.
64001012	Demexiroosi bullina buushaareetone; bi shuunoo biin buushaaraa beetone. No wotta buushaaraa beeto noone; hini no gettaa beeto ibaroo bi tunoon arii beeto neene.
64001013	Neech ta kooreshi meeti mooyo beete; tunaballi woriqatoona kooroon qaawaache.
64001014	Tunatee katinoon aafoona ciineeree no yibbaatemmoyich gibanaa beeto taane.
64001015	Diggabe! No shunachina'o neen diggii beetina'one. Ne beetooch beeti no shunachina'on boonoshi shigi shigoona ceegiree no keroon diggiibe!
65001001	Yesuusi Kiristoosichi maddacho, Yaaqoobichi manoo Yihudi taane. Nihoo Yeeri shunnitina'onaa ceeggitina'onoyich, Yesuus Kiristoosina quyee beeti kittinneena'o bullich
65001002	Yeerichi ariqqoonaa diggoona, bi shunoo ittoshich woddabe.
65001003	Ta shunachina'ote! No qoodee beeti wodeechon ittoshich kooroyich oogati gabee toommooch beechaa, Yeeri bi yaafiti asheena'oyich ikka kaalloon bi immiti, shaddeyaani mishiraachee qaaroyich ittoshi qiiccemmoyich, ittoshin ciicciibee kaataa kooroo taach qaawii beeto tunaqqi bekkahe.
65001004	Ikkikka asheena'o ittoshi daggooch shokiibee giyitina'one; hukkachina'o tunaqqi no Nuggushoo Yeerichi wojoon boonoshi meechi qaatoona shaddiyeete; bi ikketo baach no Taatoonaa no Doonona tunati Yesuus Kiristoosin nookkaheete; boonoshi toommooch shaggemmi nalloo wodda yemeenoyee aaf Yaafa Macaafooch kooreetone.
65001005	Tunaballi ebiyee aaf ebi bullin ittoshi ariiteenolla, Doono Yeeri Gibicee Shawoochee Isra'eeleena'on kichii wodiichii, boonoshi mulloon bi toommooch too'iyaaneena'on bi aalliyoon ittoshich shalligichoon shunnaa beeto taane.
65001006	Ebiyoomon wotta boonoshich immati ukkurittinoon qajiqqi boonoshi beeyi xaa'oochee kechiti maraakeena'on dechi mandarooch bulli yemeenoon sansalatoona cuchiqqi, ooga nallee aabooba boonoshi toommooch bi nallimmi wottoon boonoshin quyaa beetone.
65001007	Wotta ebi ara maraakeena'ochoomon shuno maati, hallooch aalli yeellii beeti mooyon tuniiti, Sodoomi, Gamoorinaa boonoshi guudoonooch beeti katameexi asheena'o, bulli yemeenee qaaqqoona micciibee bullich cuu'iyoo tunatina'one.
65001008	Ebiyoomon wotta ebi asheena'o gumon gummiibee boonoshi hajee ashittinoon ee'ii beetina'one; Yeerichi doonjittinoon qallaayii beetina'one; damba shimaayooch beeti oogee yiirachina'on naaggii beetina'one.
65001009	Maraakeena'ochi iraashoo tunati Mika'eeliyolla Daabiloosina tookkii Muusichi caheechon bi taggahooba, "Doono Yeeri neen kaarabe" iyalli, naagaabee nalloyich aafoon kupphataanoone.
65001010	Tunaballi eboshi boonoshi ariyaani amashee mooyonolla naagaa beetina'one; shalligoon hakkaani kubbi cooxochoomon tunaqqi boonoshi halloona boonoshi arii beeti mooyo bi beeteenolla, ciiroochaa ebi ara mooyo shiwaree qaaqqooch boonoshin bechemmone.
65001011	Boonoshich woowo! Qaayeeli tuniitoomon tuniitina'one; gijoon danoyicha iqqi Balaami shuunati muricooch boonoshi qelloon beshiiqqi immitina'one; Qooriyi hukkoon bi shuunoomon hukkoon shuunatina'one; bi aalloomon aallemmina'one.
65001012	Eboshi yeellataanoon woddiiqqi uchii maa boonoshi bee gaata, ittoshi ikkittinee madoochaa kiinoomina'one; boonoshi qellichon baachiye boonoshi gabii beeto; yongo shaccii aallii beeti, amiyo deebaani quboomina'one; bi gooroona aafataani, cammona waaxee ciroona shuuqqiti mixoomina'one;
65001013	yeellii beeti boonoshi shuunoo umboomo tunahona, umboon aapphii beeti giidachi baharee aachi aayoomina'one; boonoshi gommon gawukkiqqi yalyallimii beeti xojaneena'oomina'one; boonoshichoo bulli yemeenoon dunna mandarooch boonoshi beeyemmi xaa'oon Yeeri qanniitone.
65001014	Addaamiichee tiijiqqi shabaattinnee shiijaroo tunati Heenooki wotta eboshichon ishichii keemmiqqi, "Ebiyoche! Doono Yeeri asho bullichi toommooch nalliya, hukkachina'o tunaqqi boonoshi shuunati hukkee shuunoo bullich, hukkachi axaaxachina'oo bi toommooch boonoshi yibbaatati gonda mooyo bullich boonoshi bullichi toommooch nalliya, wodda huma yaafeetina'ona tookkii bi waa beetee beego" iqqi gettiye.
65001016	Eboshi guuqqii guruuxii beetina'one; boonoshi hajee qaatoon dabbii beetina'one; geeciibee boonoshi qellichon yibbaataa beetina'one; ashi waanee gaacoon daniya iqqi ashoon naadii beetina'one.
65001017	Tunaballi ta shunachina'ote! Ittoshi no Doono Yesuus Kiristoosi wochati mishiraachachina'o ebiyee aaf boonoshi gettiti qaaroon gabibote!
65001018	Boonoshiyoo ittoshich "Yemeenee ciirooba asheena'o boonoshi hajee gonda qaatoon dabbibee mishiraachee qaaree toommooch cooqqirachina'o tunemmina'one" itina'one.
65001019	Eboshi kittinnee guuphina'on barbarii beetina'o, meechi qaatoyich hajee beetina'o, Yeerichi Yaafa Ayaano boonoshi toommooch aalli asheena'one.
65001020	Tunaballi ta shunachina'ote! Ittoshiyoo bulliyee beshoon yaafeeti gommona Yeerichi toommooch mullee too'iyoona dico ittoshich bi daakkeeyemmoyich, ittoshinaa itooshina gaacheyoona kupphabote! Yaafa Ayaanoona yaabeeree corootibote!
65001021	No Doono Yesuus Kiristoosi bi ariqqoona bulli yemeenee kashoon ittoshich bi immemmi aaboon quyabee, Yeeri ittoshin shunnii beeto bi tunoon shalligibee beebote!
65001022	Gaabbii beeti ikkikkeena'oyich ariqqabote!
65001023	Shiwaree qaaqqooch hammii beeti ikkikkeena'on shotta kichiree wodiibote! Ikkikkeena'onoo meechi qaatoona ee'ati boonoshi tahoon tiyaarabee, ebiyoomon ittoshi ee'ataachemmoyich shatibee ariqqabote!
65001024	Giinnii dihoochee ittoshin quyabee, kiinaallo tuniiree bi oogee yiiree aafooch oogati emiroona ittoshin neechoon hakkii beeti,
65001025	bi ikketo baach Nuggushoo tunati, noon Wodiyachi Yeerich, bulli yemeenoyee aaf, andoo, bulli yemeenoonoo no Doono Yesuus Kiristoos waanaa oogee yiiroo, oogo, giidoonaa hakkoona tunabe; tookkona.
66001001	Yesuus Kiristoosi katinoon tunemmi mooyon Yeerichi maddachina'oyich bi bekkiiyemmoyich Yeeri biich bi immiti yaa'oo hinine. Yesuusiyoo maraakoon wochaqqi, bi maddachi Yowannisich bekkiihe.
66001002	Yowannisiyoo bi beeggito bullin miixatone. Ebiyoo Yeeri wochati wochoonaa Yesuus Kiristoosi miixati ibaroononiye.
66001003	Ebi mooyina'o ceennemmi yemeeno katinnitone; ebich hini keemee qaaroon kiceeti kittinneena'oyich shemmaa beetonaa ebi kooreeton waayaqqi quyaa beetina'ona diireetina'one.
66001004	Hini wochoon koorito Yowannisi taane. Isiyee Shawooch beeti shabaatta kittinnee guuphina'oyich bede. Andoo beeti, aafoo beeti, gubboo beeyemmi Yeer waanee, Yeerichi taatee qeechi aafooch beeti shabaatta ayaaneena'o waanee, gibaneeti miixoo, qitii duukkatina'ochi daggoochee Yeeri shiichii kichito, shawee toommeexi taateena'on hajii beeti Yesuus Kiristoosi waanee wojoonaa diggoona ittoshich tunabe. Noon shunniti, bi damoonoo no axaaxoochee noon biishati,
66001006	bi Nuggushoonaa bi Nihoona tunati Yeerich maddii beeti qeeshoonaa bi taatee ashoonon noon tuniiti Yesuus Kiristoosich bulli yemeenoon oogee yiiroonaa giidoona tunabe; tookkona.
66001007	Waayabote! Quboona woyemmone. Asho bulli, biin kochitina'oo biin beeggemmina'one; shawee toommooch beeti yoodeena'o bulliyoo bi naboona "Woowo!" geti eepemmina'one. Tunabe; tookkona.
66001008	Andoo beeti, aafoo beeti, gubboo beeyemmi, Beshi Hakkachi Nuggushoo Doono Yeeri Alifoonaa Oomeegoona, Shiichoonaa Tacona taane" iye.
66001009	Ta ittoshi manoo, Yesuusina tookkii taach beeti ikkittinee naboyich Yesuus Kiristoosichi taatee asheena'ochi toommooch shaggii beeti du'oon haa'iyoona ittoshina tookkiqqa qoodee beeti Yowannisi taane. Yeerichi qaaroon ta gettatonaa Yesuusichon ta miixatonoyich Fiximoosi gettee beeti buura shawooch beeho.
66001010	Doonochi aabooba Yeerichi Ayaanee giidoo ta toommooch tunahe. Ta gubbaa tiree qaaroomi ooga qaaroon waayaho;
66001011	taachoo ishichiye:- "Ne beeggaa beeton macaafooch kooriree Isiyee Shawooch beeti, Efesooni, Saamineesi, Pherigaamooni, Taaxirooni, Sarideesi, Filidiifinaa Lodooqina gettee beeti Katameena'ooch beeti shabaatta kittinnee guuphina'oyich wocha daachiibe!" iye.
66001012	Taach gettii beeti qaaro konicho gaata beegga, gub wottaa ciinno; gub ta ciinnahee, aachoochee shuuneeti shabaatta maqirajoon beeggo.
66001013	Ebi maqirajeena'ochi daggooch ashoon shaahoon beeggo; aroo desh bi baatooch beddaahee tahoon tahato, bi getoonoo aachoochee shuuneeti cuyoona cuyatone.
66001014	Bi qellee eexoo haatteeti huttoomi naccoo, wotta kechoomone; bi aafoo qaqqee aaxxoomone;
66001015	bi baatoo qaaqqoona wociitee shuuneeti, phaqqii beeti gooshoomone; bi qaaroo ooga aachi haanaatee qaaroomone.
66001016	Bi qanna kishoona shabaatta xojanoon yechitone; bi kookkoochee gutta baddaa gayireeti aci sheefo kechiye; bi baroo qaawee aabee aaxxoomon aaxxaa beetone.
66001017	Biin ta beeggahooba, qititi ashoomon shaahiqqa bi baatooch dihiyo. Biyoo bi qanna kishoon ta toommooch kotiihe; ishichiinoo iye:- "Shataahine! Shiichoonaa Tacona taane;
66001018	Beeyacho taane; ebiyee aaf qitito taane; tunaballi and bulli yemeenoon Beeyacho taane; qitoonaa qititina'o kicee beeti xaa'oonon qechii beeti qulifo taach beetone.
66001019	Illa ne beeggaton, ebiyoo and tunaa beetonaa ebiyee gub, tunemmi mooyonon kooribe!
66001020	Ta qanna kishooch ne beeggati shabaatta xojanee mooyonaa aachoochee shuuneeti shabaatta maqirajee mooyona ebine; shabaatta xojaneena'o geto, shabaatta kittinnee guuphina'on quyaa beeti maraakeena'one; aachoochee shuuneeti shabaatta maqirajeena'o geto wotta, shabaatta kittinnee guuphina'o getone" iye.
66002001	Taach ishichiye:- "Efesooni kittinnee guuphoyich wochoon bechii beeti wocheyachoyich ishichiree kooribe! Shabaatta xojaneena'on bi qanna kishoona yechito, shabaatta maqirajeena'ochi daggoona sha'aa beeto ishichiye:-
66002002	Efesooni kittinneena'ote! Ittoshi shuunoonaa ittoshi aayonon, ittoshi haa'iyoonoo arii beeto taane; gondeena'on 'Haa'iyaache' ittoshi getonaa ebiyoomon wotta mishiraachachina'o tunataanoon 'Mishiraachacho noone' ii beetina'on boshaa kichiqqi koota dojachina'o boonoshi tunoon ittoshi danoonon arii beeto taane.
66002003	Haa'iito ittoshine; taacha iqqi du'ato ittoshine; ta gommoocheenoo gub wottataano ittoshine;
66002004	tunaballi ittoshin ta ittibatemmi mooyo beetone; ebiyee aafi ittoshi shunoon qajito ittoshine.
66002005	Illa amoochee ittoshi dihito gaata gabibote! Axaaxee gommoochee Yeer waan wottabote! Aafi ittoshi shuunoon tuniibote! Ebi tuno qayi gaata, ittoshich woyemmo taane; axaaxee gommoochee Yeer waan wottoon ittoshi qayi gaata, ittoshichi maqirajoon bi xaa'oochee tiijemmo taane.
66002006	Tunaballi ebi gaawa mooyo ittoshich beete; ta shixxaa beeti Niqooleena'ochi shuunoon ittoshiyoo wotta shixxii beeto ittoshine.
66002007	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe. Gondoochi giidoon kochii wochito Yeerichi yannatooch beeti kashee michi aafoochee bi maayemmoyich daaggemmo taane" iye.
66002008	Taach ishichiye:- "Saamineesi kittinnee guuphoyich wochoon bechii beeti wocheyachoyich ishichiree kooribe! Ebiyee aaf qitito, wochinnoon kashacho tunato, Shiichoonaa Tacona ishichiye:-
66002009	Saamineesi kittinneena'ote! Ittoshi toommooch shaggiti du'oon, ittoshi giroonoo arii beeto taane; tunaballi gaannacho ittoshine; Ayihudo tunataanoon 'Ayihudo noone' ii beeti, Sheexaanoyichoo maddii beeti guupho naagaa beeti naagoon arii beeto taane.
66002010	Ittoshi toommooch shaggemmi iritoyich shattaahotine! Waayabote! Ittoshi mulloon Yeerichi toommooch ittoshi too'iyoo ibaroo bi tunoonaa tunee bi qayona bi bekkemmoyich, Daabiloosi ittoshi daggoochee ikkikkeena'on cuyee kexooch gedda ii beetone; aashira qemi du'oon beeggemmo ittoshine. Qitooch beddaahee taach gibaneeton tunabote! Ittoshichoo kashee gubbichoon immemmo taane.
66002011	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe. Gondoochi giidoon kochii wochito guttinnee qitoon qitaachemmone" iye.
66002012	Taach ishichiye:- "Pherigaamooni kittinnee guuphoyich wochoon bechii beeti wocheyachoyich ishichiree kooribe! Gutta baddaa gayireeti aci sheefacho ishichiye:-
66002013	Pherigaamooni kittinneena'ote! Ittoshi beeto Sheexaanoo taataqqi beeti xaa'ooch bi tunoon arii beeto taane; tunaballi ittoshi mulloon ta toommooch too'iyoona manjito ittoshine; Sheexaanoo taataqqi beeti ittoshi katamoochaa taach gibaneeto tunaqqi taachon miixati Anxiphaasi qitiyoobee yemeenoobolla, ittoshi mulloon ta toommooch ittoshi too'iyoon nookkataano ittoshine.
66002014	Tunaballi ittoshin ta ittibatemmi ikkikka mooyo beete; ebiyoo shaahiitee shuuneeti nuggushoyich deejeya basheeti meenon mamonaa shunee mamona Isra'eeleena'o Yeerichi gommoochee boonoshi dihemmoyich tuniiya, Taatoo Balaaqich kocciti Balaamichi doyoon dabbii beeti ikkikka asheena'o ittoshi daggooch beetina'one.
66002015	Ebiyoomon wotta Niqooleena'ochi doyoon dabbii beeti asheena'o ittoshi daggooch beetina'one.
66002016	Illa axaaxee gommoochee Yeer waan wottabote! Ebi tuno qayi gaata, kaataree ittoshich woyemmo taane; waaree ta kookkoochee kechemmi sheefoona boonoshin kochemmo taane.
66002017	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe. Gondoochi giidoon kochii wochitoyich aacheeti mannoochee immemmo taane; nacca xaqqoonoo immemmo taane; ebi xaqqoon deqqitoyee damba asho koniyolla ariyaani andra shigo ara xaqqooch kooreetone" iye.
66002018	Taach ishichiye:- "Taaxirooni kittinnee guuphoyich wochoon bechii beeti wocheyachoyich ishichiree kooribe! Qaaqqee aaxxoon shaahii beeti aafacho, qaaqqoona wociitee shuuneeti gooshoochoomon waccii beeti baatacho, Yeerichi Bushoo ishichiye:-
66002019	Taaxirooni kittinneena'ote! Ittoshi shuunoon, ittoshi shunoon, ittoshi mulloon ta toommooch ittoshi too'iyoon, taach ittoshi maddoon, ittoshi haa'iyoon, aafichoyee beshoon andi ittoshi shuunoo woddoonoo arii beeto taane.
66002020	Tunaballi ittoshin ta ittibatemmi mooyo beetone; ebiyoo ta asheena'oyich shunee mamonaa shaahiitee shuuneeti nuggushoyich deejeya basheeti meenon mamonon dojii beetinaa muriccii beetina, 'Keemachi taane' ii beeti ure Yezebeelin ittoshi daggoochee bayaano ittoshine.
66002021	Ebi ure bi shunee mamon qayiree Yeer waan bi wottemmoyich haa'iito taane; tunaballi are ebin qaawaaneene.
66002022	Ebich beerooch maajii (maayii) beeti biiyee toommooch biin dupemmo taane; biinna tookkii shunoon maa beetina'oo gonda boonoshi shuunoochee Yeer waan wotto boonoshi qayi gaata, qaa'i iritee toommooch boonoshin dupemmo taane.
66002023	Bi dabbeena'onoo wuxi ciichemmo taane. Arooba ashi mulleexi gaboonaa qaatoonon maqqiqqa arii beeto ta tunoon kittinnee guuphina'o bulli ariiyemmina'one; ittoshi ikki ikkoyich ittoshi shuuni shuunoomona qoccemmo taane.
66002024	Tunaballi 'Sheexaanee maacee mooyo' boonoshi ii beeti doyoon dabbaani, Taaxiroon beeti ittoshi bullich ishichiyo:- 'Wottaa ta waammi wottoon ittoshich beeton manjiiree quyabote!' getoyee damba bara magga shaagoon ittoshi toommooch minjaache.
66002026	Gondoochi giidoon koyaa wochitonaa yemeenee ciirooch beddaahee ta daaggoon ceechii shuunatonon, ta Nihoo taan taatiyoomon aagateena'ochi toommooch taatiiyemmo taane; biyoo xuuree gumboona boonoshin hajemmone; nuuqqee qiicoochoomon boonoshin buriccemmone; biichoo haree xojanoon immemmo taane.
66002029	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe" iye.
66003001	Taach ishichiye:- "Sarideesi kittinnee guuphoyich wochoon bechii beeti wocheyachoyich ishichiree kooribe! Yeerich maddii beeti shabaatta ayaaneena'on hajii beetonaa shabaatta xojaneena'on bi kishoona yechitona ishichiye:- Hini Sarideesi kittinneena'ote! Ittoshi shuunati shuunoon arii beeto taane; 'Kashachina'one' gettee beeto ittoshine; tunaballi qitito ittoshine.
66003002	Ittoshi shuunoo ta Nuggushoo Yeerichi aafooch ceenniqqi bi bekkatee beegaano taane; ebich qaallibote! Qitiya ii beeti, echati mooyina'on andriibote!
66003003	Ebich waayaa ittoshi ariiti mooyina'on gabibote! Ebi ara mooyina'onoo quyabote! Axaaxee gommoochee Yeer waan wottabote! Illa qaalloo ittoshi qayi gaata, diqqoona ittoshi beetee gaayo womoomon, ittoshich woyemmo taane; amee saatooch ta woyemmo gaata ariyaano ittoshine;
66003004	tunaballi Sarideesi kittinnee guuphi ittoshi daggooch boonoshi tahoon kiiniyaani giishacha asheena'o beetina'one; boonoshiyoo bedditina'o tunaqqi boonoshi danatoyich nacca tahoon taharee taanna tookki sha'emmina'one.
66003005	Gondoochi giidoon kochii wochito ebiyoomon nacca tahoon tahemmone; bi shigoon kashee macaafoochee hidaachemmo taane; ta Nihoo Yeerinaa bi maraakeena'onochi aafoochaanoo 'Taachone' getiree miixemmo taane.
66003006	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe" iye.
66003007	Taach ishichiye:- Filidiifi kittinnee guuphoyich wochoon bechii beeti wocheyachoyich ishichiree kooribe! Yaafoonaa Ibaroona tunato, Taatoo Daawitichi qulifoon yechito, bi qechiton koniyolla hicaano, bi hicciton koniyolla qechaano ishichiye:-
66003008	Filidiifi kittinneena'ote! Ittoshi shuunoon arii beeto taane; ittoshi hakkoo amoomon giishacho bi tunateenolla, ittoshich ta dojiti qaaroon quyato ittoshine; ta toommooch ittoshi mullee too'iyoonoo nookkataano ittoshine; ebich koniyolla hicon hakkaani kelloon ittoshich qechito taane.
66003009	Waayabote! Ayihudo tunataanoon, 'Ayihudo noone' iqqi koottii beeti, Sheexaanoochi guuphoochee tunatina'on ittoshi baatooch waaree boonoshi dihemmoyich tuniiyemmo taane; ebinoo ittoshin ta shunon ariiyemmina'one.
66003010	'Haa'iibote!' iqqa ittoshich ta gettati qaaroon ittoshi quyatoyich, hini shawee toommooch beeti asheena'o bullin haattiya, shawee toommo bulliich woyemmi xuuxee aaboochee tawoo wotta ittoshin quyemmo taane.
66003011	Kaataree woyemmo taane; ittoshich immeeyemmi gubbichoon koniyolla bi bogaachemmoyich, ittoshich beeti mooyon manjiiree yeshote!
66003012	Gondoochi giidoon kochii wochiton ta Nuggushoochi Yaafee Kechi cangiyoomon tuniiyemmo taane; gubbich ciroona aroochee keyaachemmone; ta Nuggushoo Yeerichi shigoon, ta Nuggushoo Yeerichi katamee shigoon, ebi getoo shimaayooch beeti ta Nuggushoo Yeer waanee kindemmi andra Yerusalemichi shigoon, wotta andra ta shigoon bi toommooch kooremmo taane.
66003013	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe" iye.
66003014	Taach ishichiye:- Lodooqi kittinnee guuphoyich wochoon bechii beeti wocheyachoyich ishichiree kooribe! Tookkona getteeto, gibaneeti ibara miixoonaa bulli mooyon Yeeri biinna bi halliitona ishichiye:-
66003015	Hini Lodooqi kittinneena'ote! Ittoshi shuunoon arii beeto taane; aqqoo oohee gaamoo toono ittoshine; aqqoo oohee gaamoo ittoshi tunato gaata, gaaweshone.
66003016	Aqqoo oohee gaamoo tunataanoon baad cikkii shofiro (shobiro) ittoshi tunatoyich, ta kookkoochee ittoshin cuddaniye ta ii beeto.
66003017	'Gaannacho taane; bedditi gaanno taach beete; baroo amolla taach qaawiyaache' ii beeto ittoshine; tunaballi xuuxoona yexxato, ayinikkito, giracho, wolloo, shokkaachoo ittoshi tunoon ariyaano ittoshine.
66003018	Ebich Yeerichi aafoochaa gaannacho ittoshi tunemmoyich, qaaqqoona wociitee shuuneeti aachoon, shokka acho tunaree ittoshi yeellataachemmoyich ittoshi tahemmi nacca tahoon, ittoshi aafo ciinnemmoyich ittoshi huutemmi attoon ta waanee ittoshi kememmoyich ittoshich ciiccaa beeto taane.
66003019	Ta shunna beeti asho bullin kaaraa ciiccaa beeto taane; sheeriinoo beeto taane. Illa gaamiton tunabote! Axaaxee gommoocheenoo Yeer waan wottabote!
66003020	Ebiyoche, kellooch neexaachaa kelloon qopaa beeto taane; koniyolla ta qaaroon waayaqqi bi kelloon bi qechi gaata, bi waan giyemmo taane; biinna tookkiree maayoon maayemmo taane; biyoo taanna tookkiree maayemmone.
66003021	Ta wotta gondoochi giidoon kochaa ta wochoomon, ta Nihoona tookkiinoo bi taatee qeenooch ta kotoomon, ebiyoomon gondoochi giidoon kochii wochiton taanna tookki ta taatee qeenooch kotiiyemmo taane.
66003022	Yeerichi Yaafa Ayaano kittinnee guuphina'oyich gettii beeton waayaa beeti waajacho waayabe" iye.
66004001	Aroyee gub bara yaa'oon beeggo; ta beeggahee, shimaaji taatee xaa'ooch qecheeti kello beehe; tiree qaaroomi qaaro wochinnoon taach gettii bi beetee waayaho; "Hach damba keyi ne waatee, ebiyee gub tunemmi mooyon neech bekkiibana" iye.
66004002	Bekkach Yeerichi Ayaanee giidoo ta toommooch tunahe; arooba shimaaji taatee xaa'ooch taatee qeenon, ara qeechi toommoochoo kotaton beeggo.
66004003	Ara taatee qeenooch kotaqqi beeto bi shaahoo yasphiidinaa saridiyoonina gettee beeti aaxxi xaqqoochoomon waccii beetone; maridino gettee beeti xaqqoochoomon oogichii waccii beeti ximbattoo taatee qeechi guudoona beehe.
66004004	Ebi ara taatee qeechi guudoona bara hiyaa awudda taatee qeenina'o beeheete; ebi qeenina'ochi toommooch nacca tahoon tahaqqi boonoshi qellooch aachee gubbichoon ukati hiyaa awudda geeneena'o kotaqqi beeheete.
66004005	Ara taatee qeenoocheenoo xeeyee phaqqoo, ooga qaaroonaa xeeyee qaaroona kechii beehe; taatee qeechi aafoochoo shabaatta ceechee conjoo aaxxaa beehe; boonoshiyoo Yeerich maddii beeti shabaatta ayaaneena'one.
66004006	Taatee qeechi aafoochoo aafinaa gubbinon bekkii beeti buriciqoomi baharo beehe. Ebi daggooch beeti taatee qeechi guudoona, aafinaa gubbinoochaa dofee aafo boonoshich beeti kashachi awudda halleena'o beeheete.
66004007	Ikkinnee kashachi halloo daaharoon shaahoone; guttinnee kashachi halloo bariyoon shaahoone; keejinnee kashachi halloochi aafo ashi aafoon shaahoone; awuddinnee kashachi halloo yoobbii beeti aakkoon (booyon) shaahoone.
66004008	Ebi kashachi awudda halleena'o boonoshi ikki ikkoyich shiritta qoshoo beetone; boonoshi achee guudoonaa boonoshi qoshee maacinooch aafo ceennitone. Boonoshiyoo "Aafoo beeti, andoo beeti, gubboo beeyemmi, Beshi Hakkachi Nuggushoo Doono Yeeri yaafoo, yaafoo, yaafoone!" iibee araddoonaa xumoonon kashataaneena'one.
66004009	Ebi kashachi awudda halleena'o taatee qeenooch kotati, bulli yemeenoon beeyachoyich "Oogee yiiracho neene; oogoo neene; ne tuniito bullichoo gallateeto neene" boonoshi iyee,
66004010	hiyaa awudda geeneena'o taatee qeenooch kotatochi aafooch baroona guufaqqi bulli yemeenoon Beeyachoyich goyinnaabee, "No Doono, no Nuggushoocho! Bulli mooyon hallitine; Ne daaggoonoo tunatone; halleetone; Ebich 'Oogee yiiracho neene; oogoo neene; Giidacho neene' getteeya beddahine iibee boonoshi ukati gubbichoon kindii taatee qeenooch kotatochi aafooch dupiyeete.
66005001	Aroyee gub taatee qeechi toommooch kotatochi qanna kishooch maacinaa maachina kooreeti, qoddati macaafoon beeggo; aroo shabaatta xaa'oona shamoona nasheetone.
66005002	Ikka giidachi maraakoo oogati qaaroona "Shabaatta xaa'oona shamoona nasheeton gaxxiree, qoddati macaafoon yaggiya bedo, konine?" iqqi bi echatee waayaho.
66005003	Shimaayoochoo tunabe, shawoochoo tunabe, shawee dechoo tunabe, ebi macaafoon gaxxii yaggoonaa bi daggooch beeton be'onoyich beddito koniyolla aalloone.
66005004	Ebi macaafoon gaxxii yaggoonaa bi daggooch beeton be'onoyich beddito koniyolla dano qajitoyich, oogaton eepo.
66005005	Arooba geeneena'ochi daggoochee ikkoo taach ishichiye:- "Qaye! Eepaahine! Ebiyoche, Yihudichi yoodoochee tunati daaharoo, biyoo Daawitichi colloonaa yaroona tunato bi shixachina'on kochii wochitone; ebich shabaatta xaa'oona shamoona nasheeti macaafoon gaxxii yaggoyich beddito tunaqqi danatone" iye.
66005006	Taatee qeeno dag beetee, bi guudoona kashachi awudda halleena'o beetee, boonoshi guudoona geeneena'o beeti gutta daggooch guureetoomi Bago neexaqqi beeton beeggo; shabaatta qaroonaa shabaatta aafoona biich beetone; ebi shabaatta aafo shawoo bulliich wocheeti, Yeerich maddii beeti shabaatta ayaaneena'one.
66005007	Giddaqqinoo taatee qeenooch kotatochi qanna kishoochee macaafoon daammiye.
66005008	Macaafoon bi daammiyeenoo, kashachi awudda halleena'onaa hiyaa awudda geeneena'ona Bagoochi aafooch baroona guufaheete. Boonoshi ikki ikkoo ximboonaa yaafeena'ochi corootee mallatoo tunati ixaano ceenniti, aachoochee shuuneeti qiicoonon yechiqqi,
66005009	ishichiibee andra shoddoon shoddaheete:- S"habaatta xaa'oona shamoona nasheeti macaafoon daammii gaxxoyich beddato tunaqqa danato neene; guureeqqa ne damoona Yeericho boonoshi tunemmoyich, ashi yoodo bulliichee, asho yibbaataa beeti noonoo bulliichee, ashi yaroo bulliichee, aagatoo bulliicheenoo asheena'on biishato neene;
66005010	boonoshinoo no Nuggushoo Yeerich maddii beeti qeesheena'onaa bi taatee asheena'onon tuniito neene; Shawee toommoochoo taatemmina'one" iyeete.
66005011	Wochinnoon beeggo; taatee qeechi guudoona beeti kashachi awudda halleena'onaa geeneena'onochi guudoona kiceeti wodda maraakeena'ochi qaaroon waayaho; boonoshiyoo haddee ciyaani humaa xumeena'one;
66005012	oogati qaaroona "Guureeti Bagoyich giidoo, gaanno, ceeni shalligoo, hakkoo, oogo, oogee yiiroonaa gallatoona tun beddiye" iyeete.
66005013	Shimaayooch, shawoochoo, shawee dechoo, baharee toommoochoo beeti halleena'o bulli, boonoshi daggoochoo beeti halleena'o bulli "Taatee qeenooch kotatonaa Bagoonoyich gallato, oogittino, oogee yiiroonaa giidoona bulli yemeenoon tunabe" boonoshi ii beetee waayaho.
66005014	Kashachi awudda halleena'oo "Tookkona" iyeete; geeneenoo baroona guufaqqi goyinnaheete.
66006001	Bagoo shabaatta xaa'oona shamoona nasheeti macaafeexi ikka xaa'oon bi gaxxee beeggo; kashachi awudda halleena'ochi daggoochee ikkoo xeeyee qaaroomi qaaroona "Waaree keye!" bi getee waayaho;
66006002	beeggaanoo iyo; ta beeggahee, aree gaata nacca harashoo kechiye; aroon yebbatochi kishooch ginee koyee qiico beetone; biichoo gubbichoo immahe; kochii wochachon tunaqqi bi shixachina'on koyi wochiya shimaaji taatee xaa'oochee kechii hammiye.
66006003	Bagoo macaafeexi guttinnee nasheeti xaa'oon bi gaxxiyee, kashachi awudda halleena'ochi daggoochee guttinnoo "Waaree keye!" bi getee waayaho.
66006004	Bara harashoo kechiye; biyoo ceelloone; aroon yebbatoyich "Asheena'o boonoshinaa boonoshina ikkoo baroon wuxemmoyich diggoon shawee toommoochee aalliibe!" getee daaggeehe; biichoo ooga sheefo immahe.
66006005	Aroochee wotta Bago macaafeexi keejinnee nasheeti xaa'oon bi gaxxiyee, kashachi awudda halleena'ochi daggoochee keejinnoo "Waaree keye!" bi getee waayaho; beeggaanoo iyo; ta beeggahee, aree gaata aa'i harashoo kechiye; aroon yebbato machoon bi kishoona yechitone.
66006006	Kashachi awudda halleena'ochi daggoochee qaaro "Ikka heeyi shuunee damoojoyich ikka kubbaayee teepphoo baach, ikka heeyi shuunee damoojoyich keeja kubbaayee sheqoo baach tunabe; tunaballi zayitee mixonaa woyinee qomboonochi achooch shaggaahine!" bi getee waayaho.
66006007	Wotta Bago macaafeexi awuddinnee nasheeti xaa'oon bi gaxxiyee, kashachi awudda halleena'ochi daggoochee awuddinnoo "Waaree keye!" iqqi bi getee waayaho;
66006008	beeggaanoo iyo; ta beeggahee, aree gaata daasha harashoo kechiye; aroon yebbatochi shigo qitoo getteehe; qititina'o kicee beeti xaa'oo biin dabbiye. Boonoshichoo "Shawee toommooch beeti asheena'ochi daggoochee awudda kishoochee ikka kishoon ginoona, shaacoona, naxoonaa ashoon maa beeti shawee toommeexi cooxina'ona wuxi aalliibote!" getee daaggeehe.
66006009	Wotta Bago macaafeexi uuchinnee nasheeti xaa'oon bi gaxxiyee, Yeerichi qaaroon boonoshi gettitonaa gibaneeto tunaqqi boonoshi miixatonoyich wuxeeti asheena'ochi kasho Yeerichi yaafa deejee xaa'ee dechiich beeton beeggo.
66006010	Ebi ara wuxeeti asheena'ochi kasho oogati qaaroona cookiibee, "Yaafoonaa ibaroona tunati giidachi Doono Yeero! Ne nallemmo aataniye? No damee nichoon shawee toommooch beetina'ochi toommooch ne gaaccemmo aataniye?" iyeete.
66006011	Boonoshi ikki ikkoyich nacca taho immahe; "Ittoshina tookkii Kiristoosich madditi ittoshi maneena'o ittoshichoomon wotta wuxeetee boonoshi haddoo ceennimmi wottoon, giishacha yemeenoon kashabote!" getteeheete.
66006012	Bagoo macaafeexi shirittinnee nasheeti xaa'oon bi gaxxiyee beeggo; oogati shawee qewo tunahe; aabeyoo shiixxoon shaahiqqa aaqqahan; aganeyoo damoon shaahii ceellahan;
66006013	balasee mixo giidachi yongoona shuuriqqi bi aafo shekiroomon, xojaneena'o shimaayoochee shawooch shekiraa holliyeete;
66006014	shimaayoo yeebboochoomon qodaqqi aallahe; guudina'onaa buura shaweena'o bullinoo boonoshi xaa'oochee aallaheete.
66006015	Shaweexi taateena'o, woraafeena'o, ginee iraasheena'o, gaannachina'o, giidachina'o, guuchi yareena'onaa xalla yareena'o bullinoo gofoonaa guudi baateexi xaqqee gogginonooch aashaheete.
66006016	Guudina'onaa xaqqee gogginina'onon "No toommooch dihibote! Taatee qeenooch kotatochi aafoochee, Bagoochi kaaree shiixxoocheenoo noon aachibote!
66006017	Shattii giiriiti boonoshi kaaree shiixxee aabo waatone; konine neexoon hakkemmo ?" iyeete.
66007001	Aroyee gub shawechi awudda kelloona neexati awudda maraakeena'on beeggo; boonoshiyoo shawee toommooch tunabe, baharee aachi toommooch tunabe, amashee michi toommoochoo tunabe, yongo yongataachemmoyich awudda kelloona yongaa beeti yongeena'on yechii bajiyeete.
66007002	Beeyachi Nuggushoo Yeerichi mallatoon yechiti bara maraakoo aabi keyo waanee kechii bi beetee beeggo; biyoo shawoonaa baharee aaconochi toommooch gonda mooyon boonoshi tuniiyemmoyich daaggeeti awudda maraakeena'oyich oogati qaaroona cookiqqi,
66007003	"No Nuggushoo Yeerichi maddachina'o barooch mallatoon no geddammi wottoon, shawee toommoochoo tunabe, baharee aachi toommoochoo tunabe, mixina'ochi achoochoo tunabe shaggaahotine!" iye.
66007004	Mallatoo geddati asheena'ochi haddoon waayaho; Isra'eeleena'o boonoshi yoodi yoodoochee mallatoo geddatina'o balli aabbaa awudda humeena'one.
66007005	Yihudichi yoodoochee aaraa gutta humeena'o, Roobenichi yoodoochee aaraa gutta humeena'o, Gaadichi yoodoochee aaraa gutta humeena'o,
66007006	Asheerichi yoodoochee aaraa gutta humeena'o, Nifitaalichi yoodoochee aaraa gutta humeena'o, Minaasichi yoodoochee aaraa gutta humeena'o,
66007007	Simoonichi yoodoochee aaraa gutta humeena'o, Lewichi yoodoochee aaraa gutta humeena'o, Yisakaarichi yoodoochee aaraa gutta humeena'o,
66007008	Zebuloonichi yoodoochee aaraa gutta humeena'o, Yooseefichi yoodoochee aaraa gutta humeena'o, Biiniyaamichi yoodoochee aaraa gutta humeena'o mallatoon geddaheete.
66007009	Aroyee gub ta beeggahee, aree gaata aagatoo bulliichee, ashi yoodo bulliichee, ashi yaroo bulliichee, asho yibbaataa beeti noonoo bulliichee kiceeti, haddee ciyaani dofee asheena'o beeheete. Nacca tahoon tahaa yeebbee waamon yechiqqi taatee qeenooch kotatonaa Bagoonochi aafooch neexaheete.
66007010	Oogati qaaroona cookiibee, "Taatee qeenooch kotati no Nuggushoo Yeerinaa Bagoonaniye noon wodiito" iyeete.
66007011	Maraakeena'o bulliyoo taatee qeechi guudoona, geeneena'onaa kashachi awudda halleena'onochi guudoona neexaa beeheete; taatee qeechi aafooch baroona guufaheete; Yeerichoo goyinnaabee,
66007012	"Tookkona, gallato, oogee yiiroo, ceeni shalligoo, naadoo, oogo, giidoonaa hakkoona bulli yemeenoon no Nuggushoo Yeerich tunabe; tookkona!" iyeete.
66007013	Aroyee gub geeneena'ochi daggoochee ikkoo tiyiqqi, "Nacca tahoon tahati eboshi ameexina'one? Amoochee waatina'one?" iqqi taan echahe.
66007014	Tawoo wochiqqa biich "Ta Doonocho! Neene arii beeto" iyo. Taach ishichiye:- "Eboshi magga xuuxoochee beshaa waatina'one; boonoshi tahoonoo Bagoochi damoona machii xalliitina'one.
66007015	Ebich Yeerichi taatee qeechi aafooch beechii, araddoonaa xumoonon yaafa bi kexoochaa biich maddii beetina'one; taatee qeenooch kotatoo boonoshi toommooch yiiroo tunemmone;
66007016	Illa ebiyee bek shaacataachemmina'one; ebiyee bek shachawataachemmina'one; aabee gaamoo ciroona boonoshin michaachemmone.
66007017	Ebiyoo, taatee qeechi gutta daggooch beeti Bago boonoshich qiddoo tunaree, kashee aachi tunooch boonoshin bi yaabemmoyichiye; Yeeriyoo boonoshi acimo bullin boonoshi aafoochee hidemmone" iye.
66008001	Bagoo macaafeexi shabaattinnee nasheeti xaa'oon bi gaxxiyee, qachi saatee wottoon shimaaji taatee xaa'ooch bulli mooyo shashawumiye.
66008002	Aroochee Yeerichi aafooch neexaa beeti shabaatta maraakeena'on beeggo; shabaatta tiroo boonoshich immahe.
66008003	Bara maraakoo ixaano shookkaa beeti aachee qiicoon yechii waaqqi, Yeerichi yaafa deejee xaa'ee ga'ooch neexahe; taatee qeechi aafooch beeti, aachoochee shuuneeti deejee toommoochoo yaafeeti asheena'o bullichi corootoona tookki Yeerich bi giddiiyemmoyich, dofee ixaano biich immahe.
66008004	Yaafeeti asheena'ochi corootoona tookkii maraakoochi kishooch beeti ixaano shookkaa beeti qiiceexi ixaanee cufoo Yeerichi aafooch kechiye.
66008005	Aroyee gub maraakoo ixaano shookkaa beeti qiicoon yechii, Yeerichi yaafa deejee xaa'eexi qaaqqoochee ceennimmi wottoon geddiichii shawooch dupiye; xeeyee qaaroonaa ooga qaaroona, xeeyee phaqqoonaa shawee qewoona tunahe.
66008006	Aroyee gub shabaatta tiroon yechiti shabaatta maraakeena'o tiroon hugga qanniyeete.
66008007	Batti batti maraakoo tiroon huggiye. Damoo bacceeti badaroonaa qaaqqoona tunahe; ebi aroo shawooch dupahe; shawechi keeja beereexi ikka beeroo micciye; arooch beeti mixonaa cammiti mocoo bullina miccii aallahe.
66008008	Guttinnee maraakoo tiroon huggiye; miccii beeti ooga gepoon shaahii beeti mooyo baharooch dupahe; baharee keeja beereexi ikka beeroo damoon tunahe;
66008009	ara baharooch beeti kashachi halleena'o qitiyeete; marikabeena'oo aallaheete.
66008010	Keejinnee maraakoo tiroon huggiye; qaaqqee conjoochoomon miccii beeti ooga xojano shimaayoochee kindiqqi aacina'onaa aachi xuupheena'onochi keeja beereexi ikka beeroochi toommooch holliye.
66008011	Ebi ara xojanoochi shigoo caamo getteehe; aacina'ochi keeja beereexi ikka beeroo caammiye; aaco caamo bi tunatoyich, ebi ara caama aachi naboona meeti asheena'o qitiyeete.
66008012	Awuddinnee maraakoo tiroon huggiye; aabechi keeja beereexi ikka beeroo, aganechi keeja beereexi ikka beeroo, xojaneena'ochi keeja beereexi ikka beeroo yexxahe; ebich eboshichi keeja beereexi ikka beeroo mandarahe; araddeechi keeja beereexi ikka beerooch aabe aaxxataaneene; ebiyoomon xumeechi keeja beereexi ikka beerooch aganeenaa xoojanoona aaxxataaneena'one.
66008013	Aroyee gub ikka aakko (booyo) shimaayee daggoona yoobbii bi beetee beeggo; oogati qaaroona "Bara keeja maraakeena'o huggemmi tiree qaaro waayee gaata, shawee toommooch beeti asheena'oyich woowo! Woowo! Woowo! bi ii beetee waayaho.
66009001	Uuchinnee maraakoo tiroon huggiye; shimaayoochee shawooch holliti xojanoon beeggo; opee hoonoochi kelloon qechii beeti qulifo biich immahe.
66009002	Opee hoonoon qechiye; ooga qaaqqee gudoochee kechii beetoomi cufoo opoochee kechiye; opoochee kechiti cufoo aabeen kaapiqqi shimaayoon mandariihe.
66009003	Ebi cufoochee gecheena'o kechiqqi shawooch kindiyeete; boonoshichoo barahee machoo ceeroona bi koyoomon asheena'on boonoshi kochemmoyich hakkoo immahe;
66009004	"Yeerichi mallatoo boonoshi barooch geddataani asheena'oyee beshatee, shawooch beeti mocoo tunabe, naaxii (nocii) beeti mooyo tunabe, mixo tunabe, eboshichi achooch shaggaahotine!" getteehe.
66009005	Ebi ara asheena'on uucha aganee wottoon gecheena'o qaaqqiyemmoyichalli, wuxemmoyich daaggeyaanoone; asheena'o qaaqqaa beetoo barahee machoona kochati asho qaaqqaa beetoomoniye.
66009006	Aroobee yemeenooba ebi asheena'o qitoon qaawemmina'one; tunaballi danataacheete; qitiya qaatemmina'one; tunatee qitoo boonoshiyee wokkemmone.
66009007	Ebi ara gecheena'ochi shaahoo ginee koyoyich qanniti harashoochi shaahoomone; boonoshi shimbooch aachee gubbichoon shaahii beeto beetone; boonoshiyoo aafoochaa ashoon shaaheena'one;
66009008	boonoshi qello genni qelloomi genjoone; boonoshi gashoo daaharee gashoomone;
66009009	Ginee naayina'o getoon qeroyich boonoshi geddii beeti xuuroomi tahachina'one; boonoshi qosheechi qaaro koyooch guubbii beeti, gaari qaaroomone.
66009010	Barahee machoochi ceeroomi ceeroonaa gayona boonoshich beetone; uucha aganee wottoon boonoshi ceereexi gayona asheena'on boonoshi qaaqqiiyemmoyich hakkoo boonoshich immatone.
66009011	Boonoshichoo taatoo beetone; ara taatoo opee hoonee maraakoone; bi shigoo Hibiree noonoona Abidooni, Giriikee noonoona Apholiyooni getteehe.
66009012	Ikka shattiiti mooyo beshatone; illa ebiyee gub bat shattii giiriiti gutta mooyo woyemmone.
66009013	Aroyee gub shirittinnee maraakoo tiroon huggiye; Yeerichi aafooch beeti, aachoochee shuuneeti deejee xaa'ee qiicee awudda qareena'oochee qaaroon waayaho.
66009014	tiroon yechiti shirittinnee maraakoyichoo "Ooga aaco Efiraaxiis cuchati awudda maraakeena'on biishe!" iye.
66009015	Asheena'ochi keeja beereexi ikka beeroon boonoshi wuxemmoyich, hini saatoyich, hini araddoyich, hini aganoyich, hini natoyichoo qanniqqi beeti hini ara awudda maraakeena'o biichaheete.
66009016	Harashachi ginee naayina'ochi haddoon waayaho; boonoshi haddoo gutta balla huma wottee humeena'one.
66009017	Ebiyoomon yaa'oona ta beeggati harasheena'onaa boonoshin yebbatina'ona ginee naayina'o boonoshi getooch geddii beeti xuuree tahoomi tahachina'one; ara tahoochi shaahoo qaaqqoomi ceello, sapiiro gettee beeti aaxxi xaqqoomi shimaayito, waagaroomi koobanoone; harasheena'ochi qello daaharee qelloomone; boonoshi kookkoocheenoo qaaqqoo, cufoonaa waagaroona kechiye.
66009018	Boonoshi kookkoochee kechiti qaaqqoona, cufoonaa waagaroona, ebi keeja naxeena'ona asheena'ochi keeja beereexi ikka beeroo qitiye.
66009019	Harasheena'ochi giidoo boonoshi kookkoonaa boonoshi ceeroonoochiye; boonoshi ceeroo dingaroomo tunaachii qellacho bi tunatoyich aroona asheena'on qopiyeete.
66009020	Ebi naxeena'ona qitaanoon muricciti asheena'o yinneena'oyich goyinnoon, wotta aachoonaa birawoonoochee, gooshoochee, xaqqoonaa mixonoochee kishoona boonoshi shuunati, ciinon oohee waayoon, oohee sha'oon hakkaani, shaahiitee shuuneeti nuggushoyich goyinnoon qajiqqi axaaxee gommoochee Yeer waan wottataaneena'one;
66009021	wotta ashoon wuxoon, oohee iicoon (qaaxoon), oohee shunee mamon, oohee gaayon qajiqqi axaaxee gommoochee Yeer waan wottataaneena'one.
66010001	Aroyee gub bara giidachi maraakoo quboon tahaqqi, shimaayoochee kindii bi beetee beeggo; bi shimbooch ximbatoo beetone; bi aafoochaa aabeechoomon aaxxaa beetone; bi baatoo qaaqqee aaxxee conjoomone.
66010002	Gaxxeeti giishacha macaafeen bi kishooch yechitone; bi qanna baatoon baharee aachi toommooch, bi yoocha baatoonoo shawee toommooch geddiye.
66010003	Daaharoochoomon oogati qaaroona ciddiye; bi ciddiyee, shabaatta xeeyo xeejiye.
66010004	Shabaatta xeeyo xeejiyee, ta waayati mooyon kooriya iyo; tunaballi shimaayoochee "Shabaatta xeeyo xeeyee getteeti mooyon gaxxiyaahine! Mooyonoo kooriyaahine!" immi qaaroon waayaho.
66010005	Ikka bi baatoon baharee aachi toommooch, ikka bi baatoonoo shawee toommooch geddiqqi bi beetee ta beeggati maraakoo bi qanna kishoon shimaaj kaama wochii yaggiye;
66010006	Shimaayoonaa bi daggooch beetina'onon, shawoonaa bi daggooch beetina'onon, baharoonaa bi daggooch beetina'onon halliti, bulli yemeenoon Beeyachona wogaqqi, "Yeeri tuniiya bi gabiton ceechoyich yagaachemmon;
66010007	shabaatinnee maraakoo tiroon bi hugee qaaro waayeehooba, Yeeri bi maddachi keemachina'oyich bi gettiti wochoomon, bi gabiti bi maacee mooyo ceennemmone" iye.
66010008	Shimaayoochee ta waayati qaaro wochinnoon taach "Hamiree ikka bi baatoon baharee aachi toommooch, ikka bi baatoonoo shawee toommooch geddiqqi neexati maraakoochi kishooch beeti gaxxeeti macaafeen dee!" ii bi getee waayaho.
66010009	Maraakoo waanoo hammaqqa, "Giishacha macaafeen taach imbe!" iyo. Biyoo "Daamiree mame! Ne maacee daggoochaa caammemmine; tunaballi ne kookkoochaa eeyochoomon nooccemmine" iye.
66010010	Maraakoochi kishoochee ebi giishacha macaafeen daammaqqa maaho; ta kookkoochaa eeyochoomon nooccahan; tunaballi ta maatoyee gub ta maacee daggoochaa caammahan.
66010011	Ebiyee gub, "Meeti ashi yareena'ochon, aagateena'ochon, bari bara noonoona yibbaataa beeti asheena'ochonaa taateena'ochonon wochinnoon keemoon keemmemmo neene" getteeho.
66011001	Genja gumboon shaahii beeti qellaayee gumbo taach immahe; Yeeriyoo taach ishichiye:- "Ta yaafee kexonaa deejee xaa'oonon qellaayibe! Arooch goyinnaa beetina'onoo haddibe!
66011002	Yaafee kexoyee maach beeti borittoo taan ariyaani aagateena'oyich immato bi tunatoyich qaye! Qellaayiyaahine! Boonoshiyoo aabbaa gutta aganoon yaafee katamee Yerusalemin neexi hajemmina'one.
66011003	Gutta ta keemachina'on wocha deejemmo taane; boonoshiyoo muushanee tahoon taharee ebi ara ikka humaa gutta ballaa shicha qemon ta wochoon gettemmina'one" iye.
66011004	Ebi gutta keemachina'o shawoo bullichi Doono tunati Yeerichi aafooch neexaa beeti gutta zayitee mixina'onaa gutta maqirajeena'onaniye.
66011005	Asho koniyolla boonoshi toommooch gondoon halliya bi geti gaata, boonoshi kookkoochee qaaqqoo kechemmone; boonoshi shixachina'onoo michi aalliiyemmone; asho koniyolla boonoshi toommooch gondoon halliya bi geti gaata, ebiyoomi gommona qitoo biich echataanoone.
66011006	Hini ara Yeerichi keemachina'o Yeerichi wochoon boonoshi gettii beeti aabooba, "Amiyo dihaaye" iqqi shimaayoon hicoyich hakkoo boonoshich beetone; boonoshi shunnitoomon boonoshi qaawimmi araddoo bullin aacon damoon tuniyoyich, shawee toommooch beetina'onoo naxo bullina shooddiyoyich hakkoo boonoshich beetone.
66011007	Yeerichi wochoon gettii boonoshi ciichitoyee gub opee hoonoochee kechemmi cooxo boonoshina koyemmone; boonoshin koyi wochemmone; wuxishoo gettemmone.
66011008	Boonoshi dubanoo boonoshi Doono yooddati ooga katamee daggeexi gommooch qeyemmone; ebi ara katamee geto, ayaanee yibbaatoochaa, Sodoomi oohee Gibici getteetine.
66011009	Ashi yaroochee, yoodoochee, bari bara noonoona yibbaataa beeti asheena'onaa aagateena'onoochee tunati asheena'o keeja qemonaa qatonon ebi boonoshi dubanoon ciinnemmina'one; ara dubanoo bi duukkeeyemmoyich daaggaachemmina'one.
66011010	Ebi gutta keemachina'o shawee toommooch beeti asheena'on boonoshi xuuxii beetoyich, shawee toommooch beeti asheena'o ebi keemachina'o qititoyich, oogaton emiremmina'one; gifiroon gedii maabee, boonoshinaa boonoshina ikkoo baroyich emiree wojoon daachiiyemmone.
66011011	Keeja qemonaa qatonoyee gub Yeer waanee tunati kashee hiinno ebi keemachina'ochi dubanooch giyiye; kashachon tunaqqi boonoshi hajee baatoona neexaheete; boonoshinoo beeggitina'o keqqoona qitiyeete.
66011012	Arooba hini ara keemachina'o "Hach keyote!" immi ooga qaaroon shimaayoochee waayaheete; boonoshi shixachina'o ciinnii beetee, quboona shimaaj kechiyeete.
66011013	Bekkach oogati shawee qewo tunahe; ara katameexi kexina'ochi daggoochee aashira kisheexi ikka kishoo dihiye; ebi shawee qewoona shabaatta huma asheena'o qitiyeete; echatina'oo keqqoona qewaheete; shimaaj beeti Nuggushoo Yeerin oogiiheete.
66011014	Gutta shattiiti mooyo beshatone; illa ebiyee gub, shatti giirii beeti keejinnee mooyo kaata woyemmone;
66011015	Shabaattinnee maraakoo tiroon huggiye; shimaayoochaa "Shawee toommeexi taatittino bulli no Doono Yeericho, bi kaacciti Kiristoosicho tunatone; bulli yemeenoon taatemmone" ii beeti ooga qaaroon waayaho.
66011016	Boonoshi qeeni qeenooch kotati hiyaa awudda geeneena'o Yeerichi aafooch baroona guufaqqi biich goyinnaabee,
66011017	ishichiyeete:- "And beeti, aafoo beeti, Beshi Hakkachi Nuggushoo Doono Yeero! Ooga ne giidoon yechaqqa ne taatatoyich neen gallatahone.
66011018	Aagateena'oo oogichii kaaraheete; ne kaaree shiixxee yemeeno, qititina'ochi toommooch ne nallemmi yemeeno shaggitone; neech maddii beeti ne keemachina'onaa ne shigoon oogii beeti yaafeena'onoyich, gishiisheena'onaa ogoogeena'onoyich boonoshi shuunee gatiyoon ne qoccemmi, shawee toommooch beeti asheena'on wuxii beetina'onoo wuxi ne aalliiyemmi yemeeno shaggitone" iyeete.
66011019	Shimaaj beeti Yeerichi yaafa kexo qecheehe; Yeerichi wogee taabootoo ebi yaafa bi kexoochaa bekkahe; xeeyee phaqqoo, ooga qaaroonaa xeeyee qaaroona, shawee qewoonaa giidachi badaroona tunahe.
66012001	Arooba oogaton woriganikkiti mooyo shimaayooch bekkahe; aabeen tahaqqa aganeen bi baatee dechiich geddaa, aaraa gutta xojanachi gubbichoon bi qellooch ukati ikka ure beehan.
66012002	Biyoo yeqqafachine; shiya maaxoo biin maatee iriteeqqa bunnahan.
66012003	Bara woriganikkiti mooyo shimaayooch bekkahe; shabaatta qelloonaa aashira qaroona, bi qellee haddoona gishiishi shabaatta gubbichoo beeti ooga ceella daraboo beehe.
66012004	Bi ceeroona shimaaji xojaneena'ochi daggoochee keeja beereexi ikka beeroon geechii shawooch kindiihe. Hini ara daraboo ure bi shiyi gaata shiijammi bushoon maaya iqqi bi aafooch neexahe.
66012005	Aagateena'o bullin xuuree gumboona hajemmi bushoon shiyahan; bushoonoo Yeerichi maraakoo tiijiqqi Yeerinaa Yeerichi taatee qeenona beetooch daammiye.
66012006	Ureyoo ikka humaa gutta ballaa shicha qemon aroochaa gufiree boonoshi shiimemmoyich, Yeeri qanniiti xaa'oo barahooch aashahan.
66012007	Aroyee gub shimaaji taatee xaa'ooch ginee koyo tunahe; maraakoo Mika'eelinaa bi yeshi maraakeena'ona daraboonaa bi hilleexi bara maraakeena'ona tookkii koyaheete.
66012008	Daraboon kochii wochiyeete; aroyee gub shimaaji taatee xaa'ooch daraboonaa bi hilleexi maraakeena'onoyich xaa'oo danataanoone.
66012009	Ebich shawee toommooch beeti, asheena'o bullin muriccii beeti Daabiloosi oohee Sheexaanoo getteeti ooga daraboo, biyoo wonnee dingaro, shawee toommooch dupahe; bi hilleexi maraakkeena'oo biina tookkii dupaheete.
66012010	Oogati qaaro shimaaji taatee xaa'oochaa ishichii beeton waayaho:- "And no Nuggushoo Yeeri bi asheena'on wodiitone; ooga bi giidoon bekkiibee taatemmone; bi kaacciti Kiristoosiyoo tiyi bullin hajemmone; no Nuggushoo Yeerichi aafoochaa araddoonaa xumoonon no maneena'on taggaa beeti taggacho shimaayoochee dupatone.
66012011	Boonoshiyoo deejeeti Bagoochi damoonaa boonoshi miixati Yeerichi qaaree naboona biin kochii wochiyeete; qitooch beddaaheenolla boonoshi kashoon aaxxiyaaneena'one.
66012012	Shimaayoonaa bi daggoonooch beetina'ote! Emiribote! Shawoonaa baharoonooch beetina'ote! Ittoshich woowo! Daabiloosi giishacha aabo baach biich echato tunoon ariiqqi oogati kaaroona ittoshi waan kinditone" iye.
66012013	Daraboo shawee toommooch bi dupoon ariiqqi, anaami bushoon shiyati ureen yookkiye.
66012014	Daraboo waanee wohiree keeja nattaa qaton barahooch gufi shiimatee bi beeyemmi xaa'ooch yoobi bi hammemmi gutta ogooga aakkee (booyee) qoshoo ureyich immahe.
66012015	Daraboo ureen aacona maanjiya qaawiqqi ooga woca aacoomi aacon bi kookkoochee urechi hillooch kuufiye.
66012016	Shaweyoo ureen gaachahan; gaahaqqa, daraboo bi kookkoochee kuufiti aacon uchahan.
66012017	Arooba daraboo ureena ipaqqi, Yeerichi getoyich de'a ii beeti, Yesuusi miixati ibaroon gibanoona quyaa beeti urechi yaroochee echatina'on kocha hammiye; baharee gashooch beeti qacooch neexahe.
66013001	Arooba ikka cooxo baharee aacoochee bi kechii beetee beeggo; aashira qaroonaa shabaatta qelloona biich beetone; ebi qareena'ochi toommooch aashira gishiishi gubbichoo beetone; ikki ikka qellooch Yeerin naaggii beeti shigo kooreetone.
66013002	Ebi ta beeggati cooxo maahoon shaahoone; bi baatoo diibee baatoomo, bi kookkoo daaharee kookkoomone; daraboo bi giidoonaa bi taatee qeenonon, ooga hakkoonoo biich immiye; taatiinoo iye.
66013003	Ara cooxochi qelleexi ikkoo yexxaqqi qitiya mayaton beeggo; tunaballi qitiya beddiqqi mayato wodiye. Shawooch beeti asheena'o bulli woriganaqqi ebi cooxon dabbiyeete.
66013004	Daraboo cooxon bi taatiitoyich asheena'o daraboyich goyinnaheete; cooxoyichoo wotta "Hini cooxona tatemmo aabine? Biinna koyoon hakkemmo, konine?" iibee biich goyinnaheete.
66013005	Geecee mooyonaa Yeerin bi naaggemmi mooyonon gettii beeti noonoo cooxoyich immahe; aabbaa gutta aganoon taataree bi shuunemmoyich biich daaggeehe.
66013006	Yeerinaa bi shigoonon, bi qeyi xaa'oonoo, shimaaji taatee xaa'ooch beetina'onoo naagooch giyiye;
66013007	yaafeetina'ona bi koyemmoyich, koyashoo bi wochemmoyich biich daaggeehe; ashi yoodoonaa ashi yaroona, bari bara noonoon yibbaataa beeti asheena'onaa aagateena'o bullinochi toommooch taatittino biich immahe.
66013008	Shawoonaa shimaayoona halleyaan beetee shiichiqqi beeti, guureeti Bagoochi kashee macaafooch boonoshi shigo kooreyaani, shawee toommooch beeti asheena'o bulli biich goyinnemmina'one.
66013009	Waayaa beeti waajacho bi bee gaata, waayabe.
66013010	Kecee hamoyich daaggeeto koniyolla bi bee gaata, kecceeqqi hamo echataani mooyone; sheefoona bi qitemmoyich daaggeeto koniyolla bi bee gaata, sheefoona qitemmone. Yaafeetina'ochi gibaneyoonaa haa'iyoona bi bekkemmo ebinaniye.
66013011	Aroyee gub bara cooxo shawoochee bi kechii beetee beeggo; bagee qaroomi gutta qarachone; daraboochoomonoo yibbaataa beetone.
66013012	Aafi cooxo immiti hakkoona bulli mooyon bi aafooch tunii beetone. Shawee toommooch beetina'o bullin qitiya beddiichii mayaa woditi aafi cooxoyich boonoshi goyinnemmoyich tuniiyemmone.
66013013	Qaaqqoonolla shimaayoochee shawooch asho bullichi aafooch bi kindiimmi wottoon ogooga mallateena'on bekkii beetone.
66013014	Aafi cooxochi aafooch bi bekkiiyemmoyich daaggeeti mallatoona shawee toommeexi asheena'o bullin muricciihe; sheefoona bi mayateenolla, bat kashoona beeti cooxoyich bi shaahiyoon boonoshi shuunemmoyich shawee toommooch beeti asheena'oyich gettiye.
66013015	Gubbi cooxoyich "Cooxon shaahiitee shuuneeto bi yibbaatemmoyich, biichoo goyinnataaneena'on bi wuxiiyemmoyich, ebi cooxon shaahiitee shuuneetoyich kashoon imbe!" getee daaggeehe.
66013016	Asheena'o bullich, gishiisheena'onaa ogoogeena'onoyich, gaannachina'onaa girachina'onoyich, xalla yareena'onaa guuchi yareena'onoyich mallatoo boonoshi qanna kishooch oohee boonoshi barooch geddiye;
66013017	Cooxochi shigo oohee bi shigee haddoo beeti mallatoo biich aalli asho koniyolla kemon oohee kemoon bi hakkaachemmoyich bajiye.
66013018	Ebin shalligibe! Ebi haddoo ashi haddoo bi tunatoyich, shalligacho bi bee gaata, cooxochi haddoo ama geto gaata haddiree ariibe; ebi haddoo shiritta ballaa shichaa shirittoone.
66014001	Aroochee bara yaa'oon beeggo; ta beeggahee, Bago Ciyooni Guudooch neexaqqi beehe; bi shigoonaa bi Nihoochi shigoona boonoshi barooch kooreeti balli aabbaa awudda huma asheena'o biinna tookkii beetina'one.
66014002	Shimaayoochee ooga aachi haanaatee qaaroomi qaaroonaa giidachi xeeyee qaaroomi qaaroonon waayaho; ximba yexeena'o ooga ximboon boonoshi yexee qaaddii beeti qaaroomi qaaroon waayaho.
66014003	Taatee qeechi aafooch, kashachi awudda halleena'onaa geeneena'onochi aafoochaanoo andra shoddoon shoddaheete; hini shawooch beeti asheena'ochi daggoochee Yeeri biishaa wodiiti ebi balli aabbaa awudda huma asheena'oyee beshatee, koniyolla hini shoddoon doyiqqi shoddoon hakkaanoone.
66014004	Eboshiyoo shaagaaneena'one; maacheena tookkiinoo danataaneena'one; ebich ee'aalleena'one. Eboshiyoo Bago hammii beeti xaa'oo bulliich biin dabbii beetina'one; asheena'ochi daggoochee biisheetina'one; Yeerinaa Bagoonoyich immati qaabba colleena'one;
66014005	kootoon koottii ariyaaneena'one; kiinaalli muricaalli xalleena'one.
66014006	Ebiyee gub, shawee toommooch beetina'oyich, aagatoo bullich, ashi yoodo bullich, bari bara noonoona yibbaataa beeti asheena'oyich, ashi yaroo bullich bi gettemmi, bulli yemeenooch beddaahee tunemmi mishiraachee qaaroon yechiti bara maraakoo shimaayoona yoobbii bi beetee beeggo;
66014007	biyoo oogati qaaroona "Yeeri nallemmi aabo shaggitone; ebich Yeerin oogiibote! Oogee yiiracho bi tunatoyich biin gallatabote! Shimaayoonaa shawoonon, baharoonoo, aachi xuupheena'onoo hallitoyich goyinnabote!" iye.
66014008	Aree hillooch bara guttinnee maraakoo dabbiqqi, "Ashich mashii beeti uyoon uchoomon, aagateena'o bullin bi shunee mamoochee boonoshi qoodeeyemmoyich tuniiqqa, Yeerichi kaaree shiixxoon shaggii beeti xoofoochee boonoshich uchiti ooga katamee Baabilooni dihitiyoche! Dihitiyoche!" iqqi cookiye.
66014009	Bara keejinnee maraakoo wotta dabbiqqi oogati qaaroona ishichiye:- "Cooxonaa cooxon shaahiitee shuuneetonoyich goyinnammi, bi barooch oohee bi kishooch ebi cooxochi mallatoo geddeeyemmi asho koniyolla bi bee gaata,
66014010	asho mashii beeti uyoon bi uyoomon Yeerichi kaaree shiixxee xoofoochee uchemmone; ebi Yeerichi kaaree shiixxee xoofoo aqqaayoo aalli shayone; yaafa maraakeena'onaa Bagoonochi aafoochaa qaaqqoonaa miccii beeti waagaroona shooddeeyemmone.
66014011	Aroochaa boonoshi shooddaa beeti qaaqqee cufoo bulli yemeenoon kuxaanoon kechemmone; cooxonaa cooxon shaahiitee shuuneetonoyich goyinnati, bi shigee mallatoon geddeeti asho koniyolla xumoonaa araddoonon shooddeyoochee kashataachemmone" iye.
66014012	Yeerichi getoyich de'a ii beeti, gibaneyoona Yesuusin dabbii beeti yaafeena'ochi haa'iyoo bekkemmo ebinaniye.
66014013	Aroyee gub shimaayoochee taach "Ebiyee bek gibaneyoona Doono Yesuusin boonoshi dabbitoyich qitemmi asheena'o diireetina'one" getiree kooribe! immi qaaroon waayaho. Yeerichi Ayaano wochiqqi, "Ibaroone; boonoshi shuunati shuunoo gibaneetina'o boonoshi tunoon miixaa bi beetoyich, boonoshi maraatoochee kashemmina'one" iye.
66014014	Aree gaata bara yaa'oon beeggo; ta beeggahee, nacca qubo, qubee toommoochoo ashi bushoon shaahii beeto kotato beehe; bi qellooch aachee gubbichoon ukatone; bi kishoonoo aci magaadoon yechitone.
66014015	Bara maraakoo shimaaji taatee xaa'ooch beeti yaafa kexoochee kechiqqi qubee toommooch kotatoyich, "Maayi qeci gooroo shaggitone; shaweexi maayo qecceya beddiqqi shuuqqitone; ebich ne magaadoon tiijiree qece!" iqqi oogati qaaroona cookiye.
66014016	Qubee toommooch kotatoo bi kisheexi magaadoon shawooch daachiihe; shaweexi shuuqqiti maayo bulliyoo qecceehe.
66014017	Wotta bi kishooch aci magaadoon yechiti bara maraakoo shimaaji taatee xaa'ooch beeti yaafa kexoochee kechiye.
66014018	Qaaqqoon quyaa beeti bara maraakkoo Yeerichi aafooch beeti deejee xaa'oochee kechiqqi, aci magaadoon yechiti maraakoyich "Woyinee qombee aafee yunjeena'o gaangii kachitina'one; ebich aci ne magaadoon shawooch daachiiree woyinee qombee aafeena'on kuxe!" iqqi oogati qaaroona ceeggiye.
66014019	Maraakoo bi magaadoon shawooch daachiihe; shawooch beeti woyinee aafoonoo kuxxiqqi, Yeerichi kaaree shiixxee ooga opooch dupiye.
66014020	Katamoyee maach beeti, woyinee aafo kotee beeti opoochaa neexxahe; ebi opoochee kechiti damoo desh maac keeja hiroo, bi gidoo shiritta balla huma hirooch beddaahee hammiye.
66015001	Wotta bara woriganikkiti ooga mallatoon shimaayooch beeggo; Yeerichi kaaree shiixxoo eboshina ceeni tooqqemmi ciireexi shabaatta naxeena'on yechiti shabaatta maraakeena'o bekkaheete.
66015002	Arooba qaaqqoona bacceeti buriciqee baharoon shaahii beeton beeggo; wotta cooxonaa ebi ara cooxon shaahiitee shuuneetonon, bi shigee haddoonoo koyaa wochitina'o Yeer waanee boonoshi deqqiti ooga ximboon yechiqqi buriciqee baharee toommooch boonoshi neexaa beetee beeggo.
66015003	Yeerichi maddachi Muusichi shoddoonaa Bagoochi shoddoonon ishichii shoddaheete:- "Beshi Hakkachi Doono Yeero! Ne shuunoo am shaaha woriganikkiti ooga shuunoone! Aagateena'ochi Taatoocho! Ne gommo am shaaha cadiqa ibara gommone!
66015004	Doonocho! Neech shataanoonaa neen oogiyaanoona, konine? Ne ikketo baach yaafoo neene; cadiqa ne shuunoo bullich bekkatone; ebich aagateena'o bulli waaree neech goyinnemmina'one" iyeete.
66015005	Aroyee gub Yeerichi miixee duukkaneexi maaci yaafa xaa'oo shimaajaa qechee beetee beeggo;
66015006	shabaatta naxeena'on yechiti shabaatta maraakeena'o Yeerichi miixee duukkaaneexi maaci yaafa xaa'oochee kechiyeete; boonoshiyoo waccii beeti, macacikkiti nacca tahoon tahaqqi, boonoshi getoon aachoochee shuuneeti cuyoona cuyatina'one.
66015007	Kashachi awudda halleena'ochi daggoochee ikkoo bulli yemeenoon Beeyachi Yeerichi kaaree shiixxoo ceenniti shabaatta aachee xoofeena'on shabaatta maraakeena'oyich immiye.
66015008	Yeerichi oogee yiiroonaa bi giidoonoochee tiyitona cufoo Yeerichi miixee duukkaaneexi maaci yaafa xaa'ooch ceenniye; shabaatta maraakeena'o boonoshi ukkemmi shabaatta naxeena'o ciyimmi wottoon koniyolla maaci yaafa xaa'ooch gimon hakkaanoone.
66016001	Aroyee gub shabaatta maraakeena'oyich "Hamiree Yeerichi kaaree shiixxoo ceenniti shabaatta xoofeena'on shawee toommooch ukkibote!" immi ooga qaaro Yeerichi miixee duukkaaneexi maaci yaafa xaa'oochaa getee waayaho.
66016002	Batti batti maraakoo tiyiqqi bi yechiti xoofoon shawooch ukkiye; cooxochi mallatoo boonoshich geddati, biin shaahiitee shuuneetoyich goyinnaa beeti asheena'ochi achooch shajirii, biijii beeti mayoo tunahe.
66016003	Guttinnee maraakoo bi yechiti xoofoon baharee aachi toommooch ukkiye; baharee aacoo qititi ashi damoochoomon tunahe; baharee daggooch beeti kashachi halleena'o bulli qitii ciiraheete.
66016004	Keejinnee maraakoo bi yechiti xoofoon aacina'onaa aachi xuupheena'onochi toommooch ukkiye; eboshi bulliyoo damoon tunaheete.
66016005	Aacina'on quyaa beeti maraakoo "Aafoo beeti, andoo beeti Yaafoocho! Eechiqqa ne nallitoyich cadiqo neene.
66016006	Yaafeetina'onaa keemachina'onochi damoon ukkitina'one; ebich ne wotta damoon hinoshich uchitine; ebiyoo boonoshich tun bedoone!" ii bi getee waayaho.
66016007	Yeerichi aafooch beeti deejee xaa'oochaa "Eeha; ibaroone; Beshi Hakkachi Doono Yeero! Ne nalliti nalloo ibaroonaa cadiqoonaniye" immi qaaroon waayaho.
66016008	Awuddinnee maraakoo bi yechiti xoofoon aabechi toommooch ukkiye; qaaqqoo gaamoomon gaamiree ashoon bi michemmoyich daaggeehe.
66016009	Asheena'o oogati gaamoona micciyeete; asheena'oo ebi naxeena'ochi toommooch hakkachi Yeerin naaggiyeete; oogee yiiracho bi tunatoyich biin gallatiya axaaxee gommoochee bi waan wottataanoone.
66016010	Uuchinnee maraakoo bi yechiti xoofoon cooxochi taatee qeechi toommooch ukkiye; bi taatittinee shawoo mandarahe; wotta asheena'o oogaton boonoshi shooddatoyich boonoshi heciyoon shaaccii cokkaheete;
66016011	boonoshi shooddatoyich, boonoshi acheexi mayoo biijii shajiritoyich shimaaji Nuggushoo Yeerin naaggiyeete; axaaxee gommoocheenoo Yeer waan wottataaneena'one.
66016012	Shirittinnee maraakoo bi yechiti xoofoon ooga aaco Efiraaxiisi toommooch ukkiye; aabi keyo waanee woyemmi taateena'oyich gommo qannemmoyich aaco tahiye.
66016013	Daraboochi kookkoonaa cooxochi kookkoonoochee, koota keemachochi kookkoocheenoo woqqaqqeena'on shaahii beeti keeja yinneena'o kechii beetee beeggo;
66016014	eboshiyoo mallatoon bekkii beeti yinneena'one; hini ara yinneena'o shawee toommeexi taateena'o bulli waan kechii beetina'one; boonoshi kechii beetoo, Beshi Hakkachi Nuggushoo Yeeri nallemmi aabooba tunemmi ginee koyee xaa'ooch boonoshin kicii deeboyichiye.
66016015	Doono Yesuusi ishichiye:- "Waayabote! Gaayoochoomon diqqoona woyemmo taane; shokka achoo tunaree bi hamaachemmoyich, shokka achoo bi beetee asho biin beegee bi yeellataachemmoyich, qaalliqqi bi tahoon quyaa beeti asho diireetone" iye.
66016016	Hini ara yinneena'o shawee toommeexi taateena'on Hibiree noonoona Arimaagidooni gettee beeti xaa'ooch kiciyeete.
66016017	Shabaattinnee maraakoo bi yechiti xoofoon yongee toommooch ukkiye; yaafa kechi maac beeti taatee qeenoochaa "Mooyo bulli ceennite!" immi ooga qaaro waayeehe.
66016018	Xeeyee phaqqoo, ooga qaaroonaa xeeyee qaaroona tunahe; oogati shawee qewo tunahe; asho halleetoochee tiijiqqi ebiich beddaahee ebiyoomi ooga shawee qewo tunaa ariyaanoone; bulliyee beshi shattiiti shawee qewoone tunato.
66016019	Arooba ooga katamee keeji beera gaahaa qoodeehan; wotta aagateena'ochi katameena'o bulli dihiyeete; Yeeri ebi ooga katamee Baabilooni shuunati gondoon gabiye; asho mashii beeti uyoon bi uyoomon ooga bi kaaree shiixxoo ceenniti xoofoon Baabilooni Katamech uchiye.
66016020	Shawee qewoona buura shaweena'o aallaheete; guudina'oo wotta aallaheete.
66016021	Ikka badaroo baach aacha kiiloo tunati ogooga badaroo asheena'ochi toommooch shimaayoochee kindiye; ebi shaaha shattiiti ooga badaree naxoon boonoshi toommooch bi kindiitoyich, asheena'o Yeerin naaggiyeete.
66017001	Shabaatta xoofeena'on yechiti shabaatta maraakeena'ochi daggoochee ikkoo waaqqi taach "Wobe! Meeti aacina'ochi toommooch kotati arichati yahachi urechi toommooch Yeeri aabichiree bi nallemmo gaata neech bekkiibana.
66017002	Shaweexi taateena'o biinna tookkii shuno maaheete; asho mashii beeti uyoona bi mashoomon, shawee toommooch beeti asheena'o biinna tookkii shunee mam ona mashaheete" iqqi gettiye.
66017003	Yeerichi Ayaanee giidoo ta toommooch tunatee, ara maraakoo barahooch taan daammiye; Yeerin naaggii beeti shigoona ceenniti ceella cooxon yebbaqqa beeti ikka ureen beeggo; ebi cooxo shabaatta qellachonaa aashira qarachonaniye.
66017004	Aaxxi gatiyoona kemee beeti ceella tahoon tahaa aachoonaa aaxxi xaqqeena'ona, inqoo gettee beeti waccii beeti xaqqeena'onoo muureetine; bi kishoonoo yeellii beeti mooyonaa shunee bi mami ee'oona ceenniti aachee xoofoon yechatine.
66017005	Bi baroochoo aacheeti mooyon yechiti shigo "Ooga katamee Baabilooni, yahachina'onaa shawee toommeexi ee'eena'onochi indee" getee kooreetone.
66017006	Ureyoo yaafeetina'ochi damoonaa Yesuusichon miixati asheena'ochi damoona mashatin beeggo. Biin ta beeggahooba, oogaton woriganaho.
66017007	Maraakoo taach ishichiye:- "Ebi shaahoon ne woriganato amoyichiye? Ebi urechon yechiti aacheeti mooyonaa bi yebbati shabaatta qellachonaa aashira qarachona tunati cooxochi aacheeti mooyona ama geto gaata ta neech gettemmo taane.
66017008	Ne beeggati cooxo ebiyee aaf beetone; and aalloone; opee hoonoochee kechaniye bi ii beeto; shiwaree qaaqqooch dupeeyemmone; shawoo halleetoochee tiijiqqi boonoshi shigo kashee macaafooch kooreyaani, hini shawee toommooch beeti asheena'o ebi cooxon boonoshi beegiyooba woriganemmina'one; ebiyee aaf beetone; and aalloone; tunaballi wottaree woyemmone.
66017009	Ebi mooyon ariyoyich oogati shalligoo qaawiihe; shabaatta qello ure kotati shabaatta gepeena'ochi shaahiyoone; wotta shabaatta taateena'ochi shaahiyoone.
66017010	Uucheena'o and aalleena'one; ikkoo and taataqqi beetone; ciireexo bat waataan beetone; bi waateenoo giishacha aaboon baachiye bi taatemmo.
66017011	Ebiyee aaf beebee echati, and aalli cooxo bi qelloona wotta shimittinnee taatoone; shabaatteexi ikkoone; shiwaree qaaqqooch dupeeyemmone.
66017012	Ne beeggati aashira qaro bat taatataani aashira taateena'ochi shaahiyoone; tunaballi cooxona tookki ikka saatoon boonoshi taatemmoyich taatittino boonoshich immeeyemmone.
66017013	Eboshiyoo ikka kashoon tunaree boonoshi giidoonaa boonoshi taatittinoonon cooxoyich guudii immemmina'one.
66017014	Eboshiyoo Bagoona koyemmina'one; tunaballi Bagoonaa biinna tookkii beetina'ona boonoshin koyi wochemmina'one; kochii wochoon boonoshi hakkito, Bago doonina'ochi Doono, taateena'ochi Taatoo bi tunatoyichiye; biinna tookkii beetina'oo Yeerina ceeggatina'o, bi kaaccitina'onaa gibaneetina'onaniye" iye.
66017015	Aree hillooch maraakoo taach ishichiye:- "Yahachi ure boonoshi toommooch kotaqqa bi beetee ne beeggati aacina'o, ashi yoodi yoodeena'onaa dofee asheena'ona, aagateena'onaa bari bara noonoona yibbaataa beeti asheena'onochi shaahiyeena'one.
66017016	Ne beeggati aashira qaroonaa cooxona yahachi ureen shixxemmina'one; shokka kishoo biin tunii, shokka achoon biin echiiyemmina'one; bi meenonoo maayemmina'one; qaaqqoonoo biin michemmina'one.
66017017	Yeeri bi gaboon boonoshi tuniiyemmoyich, bi gettiti mooyo ceennimmi wottoon ikka kashoon tunaree boonoshi taatittinoon cooxoyich boonoshi guudii immemmoyich, bi gabiti gaboon boonoshi mullooch kotiitone.
66017018	Ne beeggati ure shawee toommooch beeti taateena'o bullichi toommooch taataa beeti ooga katamechi shaahiyeene" iye.
66018001	Ebiyee gub, ooga hakkachi bara maraakoo shimaayoochee kindii beetee beeggo; bi oogee yiiroochee tiyitona shawee toommooch bekko tunahe.
66018002	Oogati qaaroona cookiibee, "Ooga katamee Baabilooni dihitiyoche! Dihitiyoche! Yinneena'o bulli qeyi xaa'oo tunatiyoche! Ee'eena'onaa tiyaariitina'ona tunati kafeena'o[naa cooxina'ono]chi kupee xaa'e tunatiyoche!
66018003	Asho mashii beeti uyoona bi mashoomon, aagateena'o bulli biinna tookki shunee mamoochee boonoshi qoodeeyemmoyich tuniiqqa, Yeerichi kaaree shiixxoon shaggii beeti xoofoochee uchitine; shaweexi taateena'o biinna tookkii shunoon maatina'one; shaweexi giixachina'o mashaamiti bi beemoochee tiyitona gaannaheete" iye.
66018004	Aroochee daakkiqqi ishichii beeti bara qaaroon waayaho; "Ta asheena'ote! Bi axaaxee daggooch ittoshi bacceyaachemmoyich, Bi toommooch kindemmi naxoo ittoshin bi xaaqqaachemmoyich, bi waanee bari keyote!
66018005	Bi axaaxoo tummeeqqi shimaayooch bedditone; Yeeriyoo bi xu'oon gabitone.
66018006	Bareena'ochi toommooch gondoon bi shuunatoomon, bi toommooch aroomon gaacote! Bi tuniiti gutta kishoon tuniiree minjibote! Bareena'o uchemmoyich bi qanniiti shayi uyee xoofooch bi shachemmoyich, gutta kishoon wuurii bacciree biich uchibote!
66018007	Bi qelloon bi oogiitoomonaa mashaamiti beemon bi beetoomonon xuuxoonaa muushanoonon bi toommooch shaggiibote! Bi mulloona 'Taatee tunaqqa qeenooch kotati taane; xuumee toonee taane; ciroona muushanataache' itine.
66018008	Ebich ikka araddoon qitoo, muushano, shaacoo tunati naxeena'o bi toommooch shaggemmina'one; Bi toommoochoo nallemmi Doono Yeeri giidacho bi tunatoyich, qaaqqoona miccemmine.
66018009	"Biinna tookkii shunoon maati, mashaamiti bi beemoochee tookkii qoodeeti shaweexi taateena'o bi micee kechii beeti qaaqqee cufoon beegiree, 'Woowo!' getti cookemmina'one; eefashoo gettemmina'one.
66018010	Bi toommooch shaggitoomo boonoshi toommooch bi shagaachemmoyich shatiree wohooch neexaachi, 'Hini ooga giidachi katamee Baabiloone! Diqqoona Yeerichi nalloo ne toommooch shaggitoche! Neech woowo!' gettibee cookemmina'one.
66018011	"Boonoshi marikaboona kiciqqi boonoshi deebii beeti qiicoon ebiyee bek kememmo aallo bi tunatoyich, shaweexi giixachina'o eefemmina'one; muushanashoo gettemmina'one.
66018012	Boonoshi deebii beeti qiiceena'o, aachoo, birawoo, aaxxi xaqqeena'o, inqoo gettee beeti, waccii beeti xaqqeena'o, aaxxoo tunati macacikkiti nacca taho, shanaafillo, haaro gettee beeti nira qoraddoo, maddoo, cinnachi mixo bulli, dangachi gashoochee shuuneeti qiico bulli, oogati aaxxi mixoochee shuuneeti qiico bulli, gooshoochee, xuuroochee, mallat gaawa xaqqoochee shuuneeti qiico bulli,
66018013	qimaamee michi goro, qimaamo, ixaano, cinnachi huuto, haraboo, woyinee uyo, zayito, qacini buddino, teepphoo, miimo, bago, maco, gaari, guunina'onaa ginoona keccati asheena'ona, eboshine.
66018014	Giixachina'o hini ara katamech 'Ne qaatiti gaawa mooyo bulli ne waanee aallatone; mashaamiti ne beemonaa macacikkiti gaawa mooyo bullina ne waanee aallatina'one; ebiyee bek ciroona danataachemmina'one' getiree gettemmina'one.
66018015	Ebin shaaha mooyon giixaabee gaannatina'o eefi muushanabee, 'Hini ooga katameene! Neech woowo! Neech woowo! Aaxxi gatiyoona kemeeti macacikkiti nacca tahoon, shanaafilloonaa maddoonon tahaabee echatine; aachoona, aaxxi xaqqeena'ona, inqoo gettee beeti waccii beeti xaqqeena'ona muureebee echatine; ebi shaaha beshiti gaanno diqqoona bekkach aallatoche 'getibee, bi toommooch shaggitoomo boonoshi toommooch bi shagaachemmoyich shatiree wohooch neexemmina'one. Marikaboon tegii beetina'o bulli, marikaboona amee xaa'oocholla hammii beetina'o bulli, marikabee daggeexi shuunachina'o, marikaboona giixaa beetina'o bulli wohooch neexaachi,
66018018	bi micee kechii beeti cufoon beegiree, 'Hini katameen shaaha ooga katamoo cir aalloone!' geti cookemmina'one.
66018019	Boonoshi shimbooch buttoon shahiree eefi muushanabee ishichiree cookemmina'one:- 'Giixoyich baharoon marikaboona kimmii beetina'o bullin bi gaannoona gaanniiti hini ooga katamech woowo! Diqqoona bekkach aallahane!' geti cookemmina'one" iye.
66018020	Shimaayooch beetina'ote! Emiribote! Yaafeetina'ote! Mishiraachachina'ote! Keemachina'ote! Ittoshi toommooch bi tuniiti mooyo bullichi gaacoon Yeeri bi toommooch bi nallitoyich emiribote!
66018021	Arooba ikka giidachi maraakoo ooga yiikka xaqqoomi xaqqoon tiijiqqi baharee daggooch ishichiibee dupiye:- "Ooga katamee Baabiloonin Yeeri ebiyoomon oogati giidoona dufi aalliiyemmone; ebiyee bek ciroona danataachemmine.
66018022	Ximba yexeena'onaa shoddee qiicee ariyachina'onochi qaaro shamatoonaa tiroonochi huggi qaaro ebiyee bek ciroona ne waanee waayeyaachemmone; amashee kishee shuunoonolla shuunaa beeti ariyacho bulli ebiyee bek ciroona ne waanee danataachemmone; maayoon yiikkaa beeti yiikka xaqqee qaaro ebiyee bek ciroona ne waanee waayeyaachemmone.
66018023	Bekkii beeti ceechoo ebiyee bek ne daggooch ciroona aaxxa bekkataachemmone; wo'ee kenoochi qaaroonaa wo'echi qaaroona ebiyee bek ciroona ne waanee waayeyaachemmone; ebi tunato, ne giixachina'o shaweexi ogoogeena'o boonoshi tunatoyichiye; iiciibee (qaaxaabee) aagateena'o bullin ne muricciitoyichiye" iye.
66018024	Ara Baabilooni Katamee daggoochoo keemachina'onaa yaafeetina'onochi damoo, shawoochaanoo guuree qititi asheena'o bullichi damoo danatone.
66019001	Ara giidachi maraakoo gettitoyee gub dofee ashi qaaroomi qaaro shimaayoochaa ishichii bi beetee waayaho; "Hallelluya! No Nuggushoo Wodiyachone! Oogee Yiirachonaa Giidachonaniye.
66019002	Bi nalliti nalloo ibaroonaa cadiqoonaniye; shawee toommooch beeti asheena'on biinna tookki shunee mamona gondoon boonoshi shuunemmoyich tuniiti, arichati yahachi urechi toommooch nallitone; bi maddachina'ochi damoon ukkitichi toommooch nichoon gaaccitone" iye.
66019003	Wochinnoonoo cookiibee, "Hallelluya! Ooga katameen michii beeti qaaqqee cufoo, bulli yemeenoon keyi beeyemmone" iye.
66019004	Hiyaa awudda geeneena'onaa kashachi awudda halleena'ona boonoshi baroona guufaqqi taatee qeenooch kotati Yeerich "Tookkona! Hallelluya!" iibee goyinnaheete.
66019005	Aree hillooch taatee qeenoochee qaaro kechiqqi, "Yeerichi maddachina'ote! Yeerich shattii beeti gishiisheena'onaa ogoogeena'onote! No Nuggushoo Yeerin gallatabote!" iye.
66019006	Wochinnoon dofee asheena'ochi qaaroomi qaaro, ogooga aacina'ochi qaaroomi qaaro, giidachi xeeyee qaaroomi qaaroo ishichiqqi bi getee waayaho:- "Hallelluya! Beshi Hakkachi Nuggushoo Doono Yeeri taatatone.
66019007	Bagoochi gaaro shaggitoyich, bi wo'eyoo bi qelloon bi qanniitoyich emiribone; emiroona wucwucone; oogee yiiroonoo Yeerich imbone.
66019008	Bagoochi wo'echoo aaxxoo tunati, macacikkiti nacca tahoon bi tahemmoyich immahe" iye. Ebi ara aaxxoo tunati, macacikkiti nacca taho yaafeeti asheena'o shuunati cadiqee shuunee shaahiyoone.
66019009	Ara maraakoo taach ishichiye:- " 'Bagoochi gaaroochee boonoshi maayemmoyich gaaree kexooch ceeggati asheena'o diireetina'one' getiree kooribe!" iye. Daakkiqqinoo taach "Ebi Yeerichi ibara qaaroone" iye.
66019010	Hini ara maraakoyich goyinniya bi baatooch dihiyo; tunaballi aroo "Neen ariibe! Eechiyaahine! Neechoomon, Yesuusi miixati ibaroon yechiti ne maneena'ochoomonoo Yeerich maddii beeti maddacho taane; Yeerich baachiye ne goyinnemmo. Yesuusi miixati ibaroo asheena'on Yeerichi wochoon boonoshi gettemmoyich shuurikkii beetone" iye.
66019011	Aroyee gub shimaayoo qechee beetee beeggo; aree gaata nacca harashoo bekkahe; aroon yebbatochi shigo "Gibaneetonaa Ibaroona" getteehe; biyoo cadiqoona nallii beetone; bi shixachina'onoo koyaa beetone.
66019012	Bi aafo qaaqqee aaxxoomone; bi shimboochoo meeti gubbichoon ukatone; bi ikketo baachalli koniyolla ariyoon hakkaani kooreeti shigo biich beetone.
66019013	Damoona muureeti tahoon tahatone; bi shigoo "Yeerichi Qaaro" getteehe.
66019014	Shimaayooch beeti dofee ginee naayina'o aaxxoo tunati, macacikkiti nacca tahoon tahaa, nacca harasheena'on yebbaqqi biin dabbiyeete.
66019015	Aagateena'on koyi bi wochemmi aci sheefo bi kookkoochee kechiye; biyoo xuuree gumboona boonoshin hajemmone; woyinee aafoon opoochaa asho kotoomon, ebiyoomon Beshi Hakkachi Yeerichi kaaree shiixxee naxeechi opoochaa boonoshin kotemmone.
66019016	Bi tahoonaa bi doshoonooch "Taateena'ochi Taatoo, Doonina'ochi Doono" immi shigo kooreetone.
66019017	Ikka maraakoo aabee toommooch neexaqqi bi beetee beeggo; oogati qaaroona cookiqqi shimaayoona yoobbii beeti gaceena'oyich "Wobote! Taateena'onaa huma ginee iraasheena'onochi meenon, giidachina'ochi meenon, harasheena'onaa boonoshin yebbatina'onochi meenon, guuchi yareena'onaa xalla yareena'onochi meenon, gishiisheena'onaa ogoogeena'onochi meenon, asheena'o bullichi meenon ittoshi maayemmoyich, Yeerichi gifiree maayo qannitooch waaree kiceebote!" iye.
66019019	Harashoon yebbatonaa bi ginee naayina'onon kocha cooxo, shawee toommeexi taateena'onaa boonoshi ginee naayina'ona kiceetina'on beeggo.
66019020	Cooxo yechahe; cooxochi aafoochaa gaakkachi shuunoon bekkiibee, cooxochi mallatoo geddatina'on, biin shaahiitee shuuneetoyich goyinnatina'onoo muricciiti koota keemacho biinna tookkii yechahe; gutteena'oo kashoona beebee waagaroo miccii beeti qaaqqee baharooch dupaheete.
66019021	Echatina'oo harashoon yebbatochi kookkoochee kechii beeti aci sheefoona kochaa qitiyeete; gaceena'o bulliyoo boonoshi meenon maa michiyeete.
66020001	Aroyee gub opee hoonoon qechii beeti qulifoonaa ooga sansalatoonon yechiti maraakoo shimaayoochee bi kindii beetee beeggo.
66020002	Wonnee dingaroon, Daabiloosi, Sheexaanoo getteeti daraboon yechiye; huma nati wottoon cuchiye;
66020003	opee hoonoochoo dupiye; huma nato ceennimmi wottoon aagateena'on bi muricciyaachemmoyich, opee hoonee kelloon hicciqqi qollafiye; huma nato ceennitoyee gub giishacha wottoyich baach biicheeyemmone.
66020004	Aroochee daakkiqqa taatee qeenina'on beeggo; aree toommooch kotatina'oyich nallee hakkoo immahe; Yesuusi miixati ibaroonaa Yeerichi qaaroonon boonoshi gettitoyich boonoshi qettoon kuxxati asheena'ochi kashoon beeggo; cooxonaa biin shaahiitee shuuneetonoyich goyinnataaneena'one; cooxochi mallatoon boonoshi barooch oohee boonoshi kishooch gedaaneena'one. Boonoshiyoo kashacho tunaqqi Yeeri kaacciti Kiristoosina tookkii huma naton taataheete.
66020005	Ebiyoo qitii duukkati asheena'on shiichiree Yeeri kichemmi batti batti aaboone. Echati qititina'o huma nato ceennimmi wottoon boonoshi duukkatoochee keyaaneena'one.
66020006	Qitii boonoshi duukkatoochee shiichiree kechemmina'o diireetina'onaa Yeerich yaafeetina'onaniye; guttinnee qitoon qitaacheete; ebi getoo bulli yemeenee qaaqqee baharooch dupeyaacheete getone; boonoshiyoo Yeerinaa bi kaacciti Kiristoosinochi qeesheena'o tunemmina'one; Kiristoosina tookkiree hini huma naton taatemmina'one.
66020007	Huma nato ciirahee, Sheexaanoo bi cuchatoochee biicheeyemmone;
66020008	shawee awudda kelloona beeti aagateena'on, Googinaa Maagooginon bi muricciiyemmoyich ginee koyee xaa'ooch kiciya kechemmone; boonoshi haddoo "Ebine" getteyaani humaa xumeena'one.
66020009	Boonoshiyoo kechiqqi shawoo bullin ceenniyeete; yaafeetina'o beeti xaa'oonaa Yeeri shunnii beeti katameenon giichii guuddiyeete; tunaballi arooba qaaqqoo shimaaj beeti Yeer waanee kindiqqi boonoshin maahe.
66020010	Boonoshin muricciiti Daabiloosiyoo, cooxonaa koota keemachona dupati, qaaqqoonaa waagaroona miccii beeti baharooch dupahe; bulli yemeenoon araddoonaa xumoonon xuuxemmina'one.
66020011	Aroyee gub ooga nacca taatee qeenon, bi toommoochoo kotaton beeggo; shawoonaa shimaayoona bi aafoochee aallaheete; guttinnoon danataaneena'one.
66020012	Qititina'o, gishiisheena'onaa ogoogeena'ona qeechi aafooch neexaqqi boonoshi beetee beeggo; macaafeena'o gaxxeeheete; wotta bara macaafoo gaxxeehe; aroo kashee macaafoone; qititina'oyich macaafeena'ooch kooreetoomon boonoshi shuuni shuunoomona boonoshi toommooch nalleehe.
66020013	Baharo bi daggooch beeti qititina'on aapphiye; qitoonaa qititina'o kicee beeti xaa'oona boonoshi waan beeti qititina'on aapphiyeete; aroochee bi ikki ikkoyich bi shuuni shuunoomona bi toommooch nalleehe.
66020014	Qitoonaa qititina'o kicee beeti xaa'oona qaaqqee baharooch dupaheete; ebi qaaqqee baharooch dupo guttinnee qitoone.
66020015	Bi shigoo kashee macaafooch kooreeqqi danataani asho koniyolla qaaqqee baharooch dupahe.
66021001	Aroyee gub andra shawoonaa andra shimaayoonon beeggo; aafi shawoonaa aafi shimaayoona beshatone; baharoo ebiyee bek aalloone.
66021002	Yaafa katamee, biyoo andra Yerusalemi, kenooch hamma macacikkiti tahoon tahaa qannii tiyati wo'een shaahiqqa shimaaj beeti Yeer waanee bi kindii beetee beeggo.
66021003	Aree hillooch ooga qaaro qeenoochee kechiqqi, "Ebiyoche! Yeerichi qeyi xaa'oo asheena'ochi daggooch tunatone; boonoshina tookki beeyemmone; boonoshiyoo bi asheena'o tunemmina'one; Yeeriyoo bi qelloona boonoshina tookki tunaree boonoshi Nuggushoo tunemmone.
66021004	Biyoo acimoon boonoshi aafoochee hidemmone; aafi mooyina'o boonoshi beshatoyich, ebiyee bek qitoo aalloone; muushano tunabe, eefo tunabe, biiyoo tunabe aalloone" iqqi bi getee waayaho.
66021005	Taatee qeenooch kotati Yeeri "Ebiyoche! Bulli mooyon andriiyemmo taane" iye. Daakkiqqinoo taach "Ebi qaaro gibaneetonaa ibaroona bi tunatoyich kooribe!" iye.
66021006	Wotta taach ishichiye:- "Illa mooyo bulli ceennitone. Alifoonaa Oomeegoona, Shiichoonaa Tacona taane; shachawatoyich kashee aachi xuuphoochee baad cikki immemmo taane;
66021007	gondoochi giidoon kochii wochitoyich ebin tuniiyemmo taane; biich Nuggushoon tunemmo taane; biyoo ta bushoon tunemmone.
66021008	Tunaballi shateena'o, boonoshi mulloon Kiristoosichi toommooch too'iyaaneena'o, gonda mooyon shuunoona ee'atina'o, ashoon wuxiitina'o, shuni maayeena'o, iicachina'o, shaahiitee shuuneeti nuggushoyich goyinnaa beetina'o, kooteena'o bulliyoo dupeeyemmi xaa'oo qaaqqoonaa waagaroona miccii beeti baharoochiye; ebiyoo guttinnee qitoone" iye.
66021009	Aree hillooch ciireexi shabaatta naxo ceenniti shabaatta xoofeena'on yechiti shabaatta maraakeena'oochee ikkoo waaqqi taan "Hach ta waan wobe! Yeerichi Bagoochi mechee tunemmi wo'een neech bekkiibana" iqqi gettiye.
66021010	Yeerichi Ayaanee giidoo ta toommooch tunatee, ara maraakoo oogati genja guudi toommooch taan kichiye; Yeerichi oogee yiiroo beeti yaafa katamee Yerusalemi shimaaj beeti Yeer waanee bi kindii beetee taach bekkiihe; bi aaxxoo yaasphiidi gettee beeti ooga aaxxi xaqqoomi shaahiichaa, bi daggoona beshii bekkii beeti buriciqoomine.
66021012	Bi guudoona gayeeti gayo oogati genjoone; aaraa gutta kellachone; aaraa gutta kelloon quyaa beeti aaraa gutta maraakeena'o neexatina'one; ebi aaraa gutta kellooch aaraa gutta Isra'eelee yoodeena'ochi shigo kooreetone.
66021013	Aabi keyo waan keeja kello, aabi kechaa yoocha bad keeja kello, aabi kechaa qanna bad keeja kello, aabi gimo waanoo keeja kello beetone.
66021014	Ara katamechi gayo shuuneeto aaraa gutta xaqqeena'ochi toommoochiye; ebi aaraa gutta xaqqeena'ochi toommooch Yeerichi Bago wochati aaraa gutta mishiraachachina'ochi shigo kooreetone.
66021015	Taach gettiti maraakoo hini ara katameen, bi gayoonaa bi kelloonon qellaayiya aachee gumboon yechitone.
66021016	Katamechi awudda guudoona beeti awudda daabbeena'o tateena'one; katamechi giddoonoo bi kishooch beeti aachee gumboona qellaayiye; gutta humaa awudda balla kiilee metiro tunahan; bi maaco, bi gidoonaa neexoona tatoone.
66021017	Gayee neexoon qellaayiye; ashi qellaayoona maraakoo qellaayiti qellaayee gumboona balli aabbaa awudda hiroo tunahe.
66021018	Katamechi gayo gayeeto yaasphiidi gettee beeti aaxxi xaqqoocheeniye; katameyoo buriciqoomi xalla aachoona shuuneetine.
66021019	Katamee gayee dechiich beeti xaqqeena'ochi achooch bari bara mallatachi xaqqeena'o beetina'one. Gayee dechiich beeti ikkinnee xaqqo yaasphiidi, guttinnoo sapiiri, keejinnoo kaliqidoon, awuddinnoo marigidi,
66021020	uuchinnoo saridooniisi, shirittinnoo saridiyooni, shabaattinnoo kirisiloobi, shimittinnoo beriloosi, yiixiyinnoo topphaziyooni, aashirinnoo kiripaasi, aaraa ikkinnoo yaakinti, aaraa guttinnoo amesxoosi, eboshine.
66021021	Katamee aaraa gutta kelleena'o aaraa gutta inqoo gettee beeti waccii beeti xaqqeena'one; ikka kello ikki ikka inqoona shuuneetone. Katamee daggeexi gommo bi daggoona beshii bekkii beeti buriciqoomi xalla aachoona shuuneetone.
66021022	Beshi Hakkachi Doono Yeerinaa Yeerichi Bagoona hini ara katamechi yaafa kexo boonoshi tunatoyich, arooch yaafa kexon beegaano taane
66021023	Katamechoo Yeerichi oogee yiiroo aaxxaa beetoyich, bi ceechoo Yeerichi Bago bi tunatoyich, aabechi aaxxo oohee aganechi aaxxo qaawiyaachemmone.
66021024	Aagateena'o bi bekkoona sha'emmina'one; shawee toommeexi taateena'o boonoshi gaannoon bi waan deebemmina'one.
66021025	Aroochoo xumo aalloone; ebich katamee kelleena'o ciroona hicceyaachemmina'one.
66021026	Aagateena'oo boonoshi gijoonaa gaannoonon bi waan giijemmina'one.
66021027	Yeerichi Bago kashee macaafooch boonoshi shigo kooreetina'oyee beshatee, amashee ee'a mooyo tunabe, tiyaarii beeti mooyon shuunaa beeto, oohee kootoon koottii beeti asho hini ara katameech ciroona giyaachemmone.
66022001	Aroyee gub ebi ara maraakoo taach bi bekkiito, Yeerinaa Yeeri Bagoonochi taatee qeenoochee kechii, ara katamechi daggeexi ooga gommi gutta daggoona ufaa beeti, bi daggooch beeton bekkii beeti buriciqoomi kashee aaconiye; aachi okkinaa hachinooch natooch aaraa gutta kaalloon aafaa beeti kashee mixo beehe; hini ara michi waamo aagateena'oyich attoone.
66022003	Ebiyee bek hini ara katameech Yeerina upati asho oohee upati mooyo beetaachemmone; Yeerinaa Yeerichi Bagoonochi taatee qeeno ara katamee daggooch tunemmone; Yeerichi maddachina'o aroochaa biich goyinnemmina'one
66022004	Yeerinoo boonoshi hajee aafoona beeggemmina'one; bi shigoo boonoshi barooch tunemmone.
66022005	Ebiyee bek xumo beetaachemmone; Doono Yeeriyoo boonoshich bekko tunemmone; ebich ceechee bekkoonaa aabee aaxxoona boonoshich qaawiyaachemmone; bulli yemeenoon taatemmina'one.
66022006	Ebi ara maraakoo taach Neech gettati mooyina'o gibaneetina'onaa ibareena'onaniye; bi Ayaanoon bi keemachina'oyich immiti Doono Yeeri katini aabee daggooch tunemmi mooyon bi maddachina'oyich bekkiiya iqqi bi maraakoon wochaa deejiye" iye.
66022007	Yesuusi Ebiyoche! Kaataree woyemmo taane; hini macaafooch kooreeti qaaroon waayaa quyaa beetina'o diireetina'one" iye.
66022008	Ebinoo ta waamona waayato, ta aafoonoo beeggato, Yowannisi taane; ta waayaa beeggahooba, ebin taach bekkiiti maraakoyich goyinniya bi baatooch baroona guufaho.
66022009	Tunaballi aroo Neen ariibe! Eechiyaahine! Neechoomon, keemachi ne maneena'ochoomon, hini macaafooch kooreeton waayaa quyaa beetina'ochoomon Yeerich maddii beeti maddacho taane; Yeerich baachiye ne goyinnemmo!" iye.
66022010	Taach daakkiqqi ishichiye:- Yemeeno katinnitone; ebich hini macaafeexi keemee qaaroon opiyaahine!
66022011	Hukkacho hukkoon andoo shuuna beebe; tiyaarii beeti shuunoon shuunaa beeto andoo shuuna beebe; cadiqa asho andoo cadiqee shuunoon shuuna beebe; yaafeeti ashoo andoo bi yaafittinoona beebe" iye.
66022012	Yesuusiyoo ishichiye:- Ebiyoche! Kaataree woyemmo taane; asho bi ikki ikkoyich ta qoccemmi bi shuuni shuunee gatiyoon yeshireeshiye ta woyemmo.
66022013	Alifoonaa Oomeegoona, Aafichonaa Gubbichona, Shiichoonaa Tacona taane" iye.
66022014	Boonoshich daaggeetee, katamee kelloona katamee maac giyiree kashee michi aafoochee boonoshi maayemmoyich, boonoshi qoraddoon machii xallii beetina'o diireetina'one.
66022015	Tiyaarii beeti mooyon shuunaa beetina'o, kaayachina'o, shuni maayeena'o, ashoon wuxii beetina'o, shaahiitee shuuneeti nuggushoyich goyinnaa beetina'o, kootee kooton shunnii beetina'onaa kootee kooton doyitina'o bullinoyich hini ara katameech gimo ciroona daaggeyaache.
66022016	Ta Yesuusi kittinnee guuphina'o tunati ittoshich ebi bullin bi gettemmoyich ta maraakoon wochato taane. Daawitichi colloonaa yaroona taane; aaxxaa beeti haree xojanoomo taane" iye.
66022017	Yaafa Ayaanoonaa Bagoochi wo'eena Yesuuso! Wobe! ii beetina'one. Ishin waayaa beeto bulli Yesuuso! Wobe! gete. Shachawato bulli wobe; qaawii beeto bulliyoo kashoon immii beeti aacon baad cikki daambe.
66022018	Hini macaafooch ta kooriti keemee qaaroon waayaa beeto bullich xiishii gettoye; koniyolla hinichi toommooch amashee mooyinolla bi daakki gaata, Yeeri hini macaafee daggooch kooreeti naxeena'on bi toommooch kindiiyemmone.
66022019	Wotta koniyolla hini macaafooch ta kooriti keemee qaaroochee amashee mooyinolla bi shapii gaata, hini macaafooch kooreeti kashoon immii beeti michi aafoochee bi maataachemmoyich, wotta yaafa katameechoo giyiree bi beetaachemmoyich, Yeeri biin bajemmone.
66022020	Ebi mooyina'on gettii beeto Eeha; kaataree woyemmo taane ii beetone. Tookkona; Doono Yesuuso! Wobe!
66022021	No Doono Yesuus Kiristoosichi wojoo ittoshi bullina tookki tunabe. 1
